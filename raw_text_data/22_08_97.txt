Σελίδα 807 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ ΚΣΤ'

Παρασκευή 22 Αυγούστου 1997

Αθήνα, σήμερα στις 22 Αυγούστου 1997, ημέρα Παρασκευή και ώρα 10.45' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Βρισκόμαστε στη συζήτηση επί των άρθρων και του συνόλου του σχεδίου νόμου: "Διοικητικές και ποινικές κυρώσεις στη φορολογική νομοθεσία και άλλες διατάξεις".

'Εχει ολοκληρωθεί η συζήτηση του άρθρου 31.

Εκκρεμεί ονομαστική ψηφοφορία η οποία θα διεξαχθεί.

Επί του καταλόγου καλούνται από το ΠΑ.ΣΟ.Κ., ο κ. Λωτίδης και από τη Νέα Δημοκρατία, ο κ. Βεζδρεβάνης.

Οι αποδεχόμενοι το άρθρο 31, όπως τροποποιήθηκε από τον κύριο Υπουργό, απαντούν "ΝΑΙ".

Οι μη αποδεχόμενοι το άρθρο 31, όπως τροποποιήθηκε από τον κύριο Υπουργό, απαντούν "ΟΧΙ".

Οι αρνούμενοι ψήφο λέγουν "ΠΑΡΩΝ".

Παρακαλώ να αρχίσει η ανάγνωση του καταλόγου.

(ΨΗΦΟΦΟΡΙΑ)

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΕΥΩΝ (Παναγιώτης Ν. Κρητικός: Υπάρχει κανείς κύριος συνάδελφος ο οποίος δεν άκουσε το όνομά του; Κανείς.

Ο Αντιπρόεδρος της Βουλής και Βουλευτής Λάρισας κ. Νικόλαος Κατσαρός, λόγω προσωπικού κωλύματος μέχρι την δωδεκάτη πρωϊνή, δηλώνει με επιστολή του ότι καταψηφίζει το άρθρο 31 για το οποίο υποβλήθηκε ονομαστική ψηφοφορία από το Κόμμα της Νέας Δημοκρατίας.

Κηρύσσεται περαιωμένη η ψηφορορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.

(ΚΑΤΑΜΕΤΡΗΣΗ)

(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΕΥΩΝ (Παναγιώτης Ν. Κρητικός): Kύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας.

Ψήφισαν συνολικά ενενήντα πέντε (95) Βουλευτές.

Υπέρ του άρθρου 31 δηλαδή "ΝΑΙ" ψήφισαν πενήντα τέσσερις (54) Βουλευτές.

Κατά του άρθρου 31 δηλαδή "ΟΧΙ" ψήφισαν σαράντα ένας (41) Βουλευτές σύμφωνα με το κάτωθι πρωτόκολλο ονομαστικής ψηφοφορίας: "

"Oνομαστική ψηφοφορία

επί του άρθρου 31

Αδαμόπουλος Γεώργιος 
 N
   
Ακριτίδης Νικόλαος 
 N
   
Αλαμπάνος Δημήτριος 
 Ν
   
Δρυς Γεώργιος 
 Ν
   
Ανουσάκη Ελένη - Ηλέκτρα 
 Ν
   
Ανωμερίτης Γεώργιος 
 Ν
   
Αποστολίδης Λουκάς 
 Ν
   
Αρσένη Μαρία 
 Ν
   
Βλασσόπουλος Ευάγγελος 
 Ν
   
Βλαχόπουλος Ηλίας 
 Ν
   
Γεωργακόπουλος Δημήτριος 
 Ν
   
Γεωργιάδης Θεόδωρος 
 Ν
   
Γιαννάκης Ιωάννης 
 Ν
   
Γιαννακόπουλος Ιωάννης 
 Ν
   
Γκαλήπ Γκαλήπ 
 Ν
   
Διαμαντίδης Ιωάννης
 Ν
   
Ζαμπουνίδης Νικόλαος 
 Ν
   
Ηλιάδης Νικόλαος 
 Ν
   
Θάνος Δημήτριος 
 Ν
   
Θεοδώρου Χρήστος 
 Ν
   
Βρεττός Κωνσταντίνος 
 Ν
   
Κακλαμάνης Απόστολος 
 Ν
   
Κανελλόπουλος Λάμπρος 
 Ν
   
Κατσιλιέρης Πέτρος 
 Ν
   
Κηπουρός Χρήστος 
 Ν
   
Κοντομάρης Ευτύχιος 
 Ν
   
Κοσσυβάκης Δημήτριος 
 Ν
   
Φαρμάκης Νικόλαος 
 Ν
   
Κουράκης Ιωάννης 
 Ν
   
Κουρουμπλής Παναγιώτης
 Ν
   
Κρητικός Παναγιώτης 
 Ν
   
Καλαμακίδης Ιωάννης 
 Ν
   
Λάλος Κανέλλος 
 Ν
   
Λεβογιάννης Νικόλαος 
 Ν
   
Λωτίδης Λάζαρος 
 Ν
   
Ντούσκας Δημήτριος 
 Ν
   
Παπαηλίας Ηλίας 
 Ν
   
Πρωτόπαπας Χρήστος 
 Ν
   
Πιπεργιάς Δημήτριος 
 Ν
   

 

Σελίδα 808 

Σαατσόγλου Ανέστης
 Ν
   
Σαρρής Δημήτριος 
 Ν
   
Σγουρίδης Παναγιώτης 
 Ν
   
Σπυρόπουλος Ροβέρτος 
 Ν
   
Στάθης Θεόδωρος 
 Ν
   
Στάικος Ευάγγελος 
 Ν
   
Στρατάκης Εμμανουήλ 
 Ν
   
Ανθόπουλος Ιωάννης
 Ν
   
Τσακλίδης Ιωάννης 
 Ν
   
Τσερτικίδης Παντελής 
 Ν
   
Πάχτας Χρήστος Ν
     
Φουντάς Παρασκευάς 
 Ν
   
Φωτιάδης Παναγιώτης 
 Ν
   
Χατζηιωαννίδης Βασίλειος 
 Ν
   
Χρυσανθακόπουλος Αλέξανδρος
 Ν
   
Ακήφογλου Μπηρόλ 
 Ο
   
Μπρατάκος 'Αγγελος 
 Ο
   
Βαρίνος Αθανάσιος 
 Ο
   
Βεζδρεβάνης Ηλίας 
 O
   
Βύζας Βασίλειος - Ευμένης 
 O
   
Βυζοβίτης Χρήστος 
 Ο
   
Δημοσχάκης Θεοφάνης 
 O
   
Ζαφειρόπουλος Επαμεινώνδας 
 O
   
Καμμένος Παναγιώτης 
 O
   
Καραμάριος Αναστάσιος 
 O
   
Καραμηνάς Κωνσταντίνος 
 O
   
Καραμπίνας Κωνσταντίνος 
 O
   
Καρασμάνης Γεώργιος 
 O
   
Κατσαρός Νικόλαος
 -
   
Κουρής Λεωνίδας 
 O
   
Λεονταρίδης Θεόφιλος 
 O
   
Κωστόπουλος Ν. Δημήτριος 
 Ο
   
Μεϊμαράκης Ευάγγελος - Βασίλειος 
 O
   
Μπασιάκος Ευάγγελος 
 O
   
Ορφανός Γεώργιος 
 O
   
Παναγιωτόπουλος Αθανάσιος 
 O
   
Παπαδημόπουλος Ιωάννης 
 Ο
   
Μιχαλολιάκος Βασίλειος
 Ο
   
Παπαδόπουλος Σταύρος 
 Ο
   
Πάππας Βασίλειος 
 Ο
   
Δήμας Σταύρος
 Ο
   
Πολύζος Ευάγγελος 
 Ο
   
Ρεγκούζας Αδάμ 
 Ο
   
Σκανδαλάκης Παναγιώτης 
 Ο
   
Σκρέκας Θεόδωρος 
 Ο
   
Σπύρου Σπυρίδων 
 Ο
   
Σταύρου Απόστολος 
 Ο
   
Τζωάννος Ιωάννης 
 Ο
   
Τσιαρτσιώνης Νικόλαος 
 Ο
   
Τσιτουρίδης Σάββας 
 Ο
   
Φουντουκίδου - Θεοδωρίδου Παρθένα 
 Ο
   
Αγγουράκης Χαράλαμπος 
 -
   
Γκατζής Νικόλαος 
 -
   
Κολοζώφ Ορέστης
 -
   
Τασούλας Απόστολος 
 -
   
Κωνσταντόπουλος Νικόλαος 
 Ο
   
Δαμανάκη Μαρία 
 Ο
   
Δανέλλης Σπυρίδων 
 Ο
   
Καρατάσος Γεώργιος 
 Ο
   
Τσοβόλας Δημήτριος 
 Ο
   
Τσαφούλιας Γεώργιος 
 Ο
   

ΣΥΝΟΛΟ 95 

NAI 54

OXI 41

AΠΟΝΤΕΣ 5"

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 31 έγινε δεκτό κατά πλειοψηφία, όπως τροποποιήθηκε.

Πριν από το ακροτελεύτιο άρθρο του σχεδίου νόμου, εισερχόμαστε στη συζήτηση των τροπολογιών, αρχής γενομένης από τις τροπολογίες του κυρίου Υπουργού.

Κύριε Υφυπουργέ των Οικονομικών, ποια τροπολογία εισάγετε πρώτη προς συζήτηση;

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, οι τροπολογίες που θα συζητηθούν, προτείνω να έχουν την εξής σειρά: Πρώτη τροπολογία με γενικό αριθμό 816 και ειδικό 295, δεύτερη με γενικό αριθμό 817 και ειδικό 296, τρίτη με γενικό αριθμό 825 και ειδικό 302, τέταρτη με γενικό αριθμό 826 και ειδικό 303, πέμπτη με γενικό αριθμό 828 και ειδικό 305 και έκτη με γενικό αριθμό 827 και ειδικό 304.

ΠΡΟΕΔΡΕΥΩΝ (Παναγιώτης Ν. Κρητικός): Η πρώτη τροπολογία με γενικό αριθμό 816 και ειδικό 295 που εισάγει ο κύριος Υφυπουργός, αφορά τα αυτοκίνητα των εργαζομένων στο εξωτερικό, αποσύρσεις συμβατικών αυτοκινήτων κλπ.

Ο εισηγητής της Πλειοψηφίας, κ. Γεώργιος Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, είναι μία τροπολογία που είναι ευνοϊκή για τους εργαζόμενους στο εξωτερικό, γιατί παρατείνεται η προθεσμία μέχρι 31.12.97 του εκτελωνισμού των αυτοκινήτων τους, με βάση τους χαμηλούς συντελεστές του ειδικού φόρου κατανάλωσης. Κατά συνέπεια, πρέπει να γίνει αποδεκτή από το Τμήμα. Υπάρχουν αιτήματα καθηγητών, εκπαιδευτικών. Απλά τους δίνουμε τη δυνατότητα να εκτελωνίσουν μέχρι 31.12.97 με τις παλιές διατάξεις. Νομίζω ότι θα πρέπει να γίνει ομόφωνα δεκτή από το Τμήμα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, δεν μπορούμε να διαφωνήσουμε σ' αυτήν την τροπολογία, γιατί όταν συζητούσαμε το νομοσχέδιο, είχαμε ζητήσει αυτήν την παράταση και μάλιστα είχαμε πλειοδοτήσει σε διευκολύνσεις προς τους εργαζόμενους, ειδικά τους εκπαιδευτικούς στο εξωτερικό. Και επειδή η εκπαιδευτική περίοδος τελείωνε πολύ πιο αργά από την ημερομηνία που είχε οριστεί, νομίζω ότι καθίσταται αναγκαία η παράταση αυτής της προθεσμίας.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος, κ. Τσοβόλας έχει ζητήσει το λόγο.

Ορίστε, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, συμφωνούμε επί της ουσίας, ψηφίζουμε την τροπολογία, αλλά πρέπει να επαναλάβω για πολλοστή φορά αυτό που προχθές είπα. Μ' αυτήν την τροπολογία -έτσι όπως νομοθετεί με τροπολογίες η Κυβέρνηση- τροποποιείται διάταξη που ψηφίστηκε πριν απο λίγους μήνες, εντός του 1997, στη Βουλή. Θα πρέπει να αντιληφθεί η Κυβέρνηση, και όχι μόνο, ότι αυτό ευτελίζει τους θεσμούς. Και δεν είναι μόνο αυτό.

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Σ' αυτό το νομοσχέδιο τι κάνουμε; Τροποποιούμε συνεχώς διατάξεις νόμων που ψηφίστηκαν, είτε το 1995 είτε το 1996. Χθες, επίσης στην Επιτροπή συζητήθηκε άλλος νόμος που ψηφίστηκε το 1996. Γι' αυτό κάνουμε μία έκκληση προς την Κυβέρνηση να συναισθανθεί τις ευθύνες της για τον τρόπο αυτό που ασκεί τη νομοθετική πρωτοβουλία. Γιατί ακριβώς εμείς δεν μπορούμε να συναινέσουμε σε τέτοια νομοθέτηση, σε μία περίοδο μάλιστα που δεν είναι καθόλου καλή.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος που να θέλει να μιλήσει. 

Κηρύσσεται περαιωμένη η συζήτηση επί της τροπολογίας με γενικό αριθμό 816 και ειδικό 295 του κυρίου Υπουργού Εθνικής Οικονομίας και Οικονομικών και ερωτάται το Τμήμα: Γίνεται δεκτή η τροπολογία με γενικό αριθμό 816 και ειδικό 295;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, η τροπολογία με γενικό αριθμό 816 και ειδικό 295 έγινε δεκτή ομοφώνως και θα αριθμηθεί ως ίδιον άρθρο στο σχέδιο νόμου, το οποίο συζητούμε.

Σελίδα 809 

 

Εισερχόμαστε στη συζήτηση της τροπολογίας με γενικό αριθμό 817 και ειδικό 296 με περιεχόμενο τη διαχείριση ναρκωτικών ουσιών από το Γενικό Χημείο του Κράτους.

Ο εισηγητής της Πλειοψηφίας, κ. Γεώργιος Αδαμόπουλος έχει το λόγο.

ΓΙΩΡΓΟΣ ΑΔΑMΟΠΟΥΛΟΣ: Δεν έχω να κάνω ουσιαστικές παρατηρήσεις. 'Εχω όμως ορισμένες επιφυλάξεις, κύριε Υφυπουργέ. Επειδή ξέρουμε ότι οι υπηρεσίες πολλές φορές έχουν απαιτήσεις κτημοσύνης, θα έλεγα, των όποιων αρμοδιοτήτων, με ενοχλεί να βλέπω ότι "με τις διατάξεις της τροπολογίας, παρέχεται στο Γενικό Χημείο του Κράτους η δυνατότητα να χρησιμοποιεί αποκλειστικά για αναλυτικούς, ερευνητικούς ή εκπαιδευτικούς σκοπούς, τις απόλυτα αναγκαίες μικροποσότητες ναρκωτικών και ψυχοτρόπων ουσιών κλπ.".

Παρακάτω λέει: "Με οποιονδήποτε τρόπο και αν έχουν περιέλθει". Δεν ξέρω αν έχουν συζητηθεί ή αποτελούν αντικείμενο μέχρι τώρα ή αρμοδιότητα άλλων διωκτικών αρχών ή υπηρεσιών. Διαισθάνομαι από την εμπειρία την οποία έχω, ότι προφανώς υπάρχουν μικροδιεκδικήσεις αρμοδιοτήτων από ήδη άλλες θεσμοθετημένες διατάξεις που ανήκουν σε άλλα αρμόδια υπηρεσιακά όργανα. Αυτό να προσέξετε μόνο.

Κατά τα άλλα πρέπει να υπάρχει αυτή η διαχείριση και βεβαίως εγώ πιστεύω ότι αυτές οι μικροποσότητες δεν ξέρω αν θα μπορούσαν να προσδιοριστούν, γιατί πολλά λέγονται και πολλά ακούγονται. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Μόνο μία παρατήρηση θα κάνω.

Θα συμφωνήσω και εγώ, όσον αφορά την αρμοδιότητα, για το αν είναι αρμόδιο το Γενικό Χημείο του Κράτους. Δεν βλέπω μηχανισμό ελέγχου αυτών των ποσοτήτων που ζητιούνται από το Γενικό Χημείο του Κράτους και επειδή πρόκειται για ναρκωτικές ουσίες νομίζω ότι θα πρέπει να είμαστε ιδιαίτερα ευαίσθητοι. Εάν υπάρχει τέτοιος μηχανισμός ελέγχου αυτών των ουσιών, θα ήθελα να μας το πει ο κύριος Υφυπουργός.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ξέρει ο κύριος Υπουργός ότι είναι ένα θέμα το οποίο δημιουργεί στην πράξη πάρα πολλά ζητήματα γι αυτό και χρειάζεται να αποσαφηνιστεί με ποια διαδικασία θα γίνονται όλες αυτές ο πράξεις. Ποιος θα τα παίρνει, από που, ποιος θα τα εκτιμά κλπ. Δεν είναι τόσο απλό. Ξέρετε πάρα πολύ καλά ότι αυτά που εμφανίζονται κάθε φορά ότι κατάσχονται δημιουργούν πολλά ζητήματα, για το αν πρέπει να καταστρέφονται αμέσως ή όχι, για το πως πρέπει να καταστρέφονται, για το αν πρέπει να παραμένουν, ποιοι τα διαχειρίζονται και ποιοι έχουν την ευθύνη της φύλαξης. Γι αυτό θα παρακαλούσα να υπάρξει μία αποσαφήνιση. Είναι πολύ σοβαρό θέμα.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Καταψηφίζουμε την τροπολογία διότι δεν έχουμε πεισθεί ότι υπάρχει διαδικασία ελέγχου, και ότι αυτές οι ποσότητες ναρκωτικών που θα πάνε για το σκοπό που αναφέρει η τροπολογία θα διασφαλιστεί ότι θα πάνε γι αυτό το σκοπό. Το θέμα είναι μεγάλο και δεν είναι τόσο απλό. Θα έπρεπε η Κυβέρνηση και κυρίως ο Υπουργός Δημόσιας Τάξης, να μας φέρει, για να μας πείσει, τον τρόπο, την διαδικασία ελέγχου ώστε να ξέρουμε ότι αυτές οι ποσότητες ναρκωτικών που θα παραμείνουν για να χρησιμοποιούνται για τους σκοπούς της έρευνας και της εξέτασης, θα πάνε γι αυτό το σκοπό. 'Εχουμε πολλές επιφυλάξεις, γι' αυτό και την καταψηφίζουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, φαίνεται ότι οι κύριοι συνάδελφοι δεν διάβασαν τη σχετική διάταξη μέχρι τέλους, γιατί η παράγραφος 4 λέει ότι: "Με κοινή υπουργική απόφαση των Υπουργών Οικονομικών και Δημόσιας Τάξης καθορίζονται ο τρόπος και η διαδικασία εφαρμογής των διατάξεων του παρόντος άρθρου".

Μπορεί να έρθει σε νόμο όλη αυτή η διαδικασία όπου θα περιγράφεται με λεπτομέρειες, όπως θα έρθει με μία υπουργική απόφαση; Γνωρίζετε πάρα πολύ καλά ότι δεν μπορεί να έρθει. 'Αρα η υπουργική απόφαση θα είναι εκείνη η οποία θα καθορίζει την όλη διαδικασία, το πως δηλαδή θα διαχειρίζονται αυτές τις μικροποσότητες τις οποίες θα έχει το Γενικό Χημείο του Κράτους.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, με πρόλαβε ο κ. Γεωργακόπουλος. Πράγματι η τελευταία παράγραφος λέει ότι:"Με κοινή υπουργική απόφαση των Υπουργών Οικονομικών και Δημόσιας Τάξης καθορίζονται ο τρόπος και η διαδικασία εφαρμογής των διατάξεων του παρόντος άρθρου". Πάντοτε έτσι καθορίζονται.

Βέβαια, εκείνο το οποίο έχει μεγάλη σημασία -το είπε και ο κ. Κωνσταντόπουλος και το λέμε όλοι μας εδώ, από τη δικηγορική μας εμπειρία- είναι η διασφάλιση της διακίνησης των ποσοτήτων. Διότι συλλαμβάνεται ένας να καλλιεργεί ή να έχει ποσότητες κλπ. και αμέσως πηγαίνει στο Γενικό Χημείο του Κράτους δείγμα για να μπορέσει το Γενικό Χημείο του Κράτους να αποφασίσει. Από εκεί και πέρα η μεγάλη ποσότητα η οποία υπάρχει και αποθηκεύεται και η μικρή ποσότητα η οποία υπάρχει ως δείγμα στο Γενικό Χημείο του Κράτους, δεν μπορούν να διατηρηθούν ως πειστήρια, διότι δεν είναι από τα υλικά τα οποία μπορεί να έχουμε ως πειστήρια για μια διαδικασία που μπορεί κανείς τυχόν να αμφισβητήσει την ποιότητα ή να αμφισβητήσει το οτιδήποτε. Γι αυτό υπάρχει η έκθεση του Γενικού Χημείου του Κράτους.

Αυτό είναι το θέμα το μεγάλο, έχει μεγαλύτερη βαρύτητα και φυσικά δεν μπορεί εδώ,σε ένα νομοσχέδιο, να τα κάνετε όλα αυτά, αλλά θα πρέπει τουλάχιστον να γίνει μία τελείως αντικειμενική επιτροπή, κύριε Υπουργέ. Αν θέλετε, εγώ θα έλεγα να γίνει και διακομματική επιτροπή ακόμη, ώστε να μπορέσει να βρεθεί ο τρόπος της πραγματικής διασφάλισης και της καταστροφής.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα ήθελα το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Θέλετε να δευτερολογήσετε, κύριε Πρόεδρε. Μήπως επιθυμεί ο κύριος Υπουργός να πρωτολογήσει;

ΓΕΩΡΓΙΟΣ ΔΡΥΣ (Υφυπουργός Οικονομικών): Θα ακούσω πρώτα τον κ. Κωνσταντόπουλο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Πρόεδρε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, αυτή είναι μία διάταξη που έρχεται έτσι, αποσπασματικά, είναι εμβόλιμη. 'Ερχεται για να προστεθεί και να ρυθμίσει ένα θέμα, που στην πράξη έχει δημιουργήσει σοβαρά προβλήματα. Ο κ.Γεωργακόπουλος λέει πως: "Φαίνεται ότι όσοι έχουν ενστάσεις, δεν διάβασαν". 'Ισως, ακριβώς, γιατί διαβάσαμε να έχουμε ενστάσεις, πολύ απλά. 

Ξέρουμε στην πράξη ότι αυτές οι διαδικασίες είναι διαβλητές και πολλές φορές έχουν εκθέσει πολύ κόσμο και μάλιστα, όταν χρησιμοποιούνται έννοιες, οι οποίες, κύριε Ζαφειρόπουλε, δεν έχουν αποσαφηνιστεί. Ποια είναι η μικροποσότητα; Πώς καθορίζεται η μικροποσότητα, όταν δεν έχουμε προσδιορίσει τη μικροποσότητα ούτε για να χαρακτηρίσουμε το χρήστη από τον έμπορο;

'Οσο δεν αποσαφηνίζονται αυτά τα ζητήματα, ας μην κάνουμε γενικές τροπολογίες, οι οποίες, από 'κει και πέρα, δεν μπορούν ούτε με κοινές υπουργικές αποφάσεις να εκλογικευτούν. Αναφέρεται κοινή υπουργική απόφαση του Υπουργού Οικονομικών και του Υπουργού Δημόσιας Τάξης.

Ξέρετε τι γίνεται στις διαδικασίες πειστηρίων; Ξέρετε τι 

Σελίδα 810 

γίνεται από την ώρα, που τα παίρνουν για να τα αποθηκεύσουν και για να τα κατάσχουν ως πειστήρια, μέχρι την ώρα που πάνε για καταστροφή; Ξέρετε αν είναι οι ίδιες ή όχι οι ποσότητες ή τι γίνεται όταν φεύγουν από εκεί, για να πάνε στο Χημείο;

Εμείς, με αυτές τις παρατηρήσεις, θέλουμε να δημιουργήσουμε μεγαλύτερο προβληματισμό στους δύο Υπουργούς. Δεν είναι τόσο απλό το θέμα. Αν η Κυβέρνηση επιμένει, εμείς θα την καταψηφίσουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Θα ήθελα να πληροφορήσω το Τμήμα πως υπάρχει διάταξη νόμου, που καθορίζει πώς γίνεται η διακίνηση αυτών των ουσιών. Αυτήν την αρμοδιότητα την έχει το Υπουργείο Δημόσιας Τάξης.

Γι'αυτό ακριβώς είπα και στην εισηγητική έκθεση ότι το Γενικό Χημείο του Κράτους προσπαθεί να ανακτήσει μία αρμοδιότητα και αυτό αναφέρεται εδώ: "Η αρμοδιότητα αυτή δημιουργεί κατ'αρχήν ανάγκες για προμήθεια των Χημικών Υπηρεσιών του Γενικού Χημείου του Κράτους με πρότυπες ναρκωτικές ουσίες..." κλπ.

Επίσης, αναφέρεται: "...υπάρχει ανάγκη αποστολής δειγμάτων στο εξωτερικό για λόγους ερευνητικούς". Σε άλλη παράγραφο αναφέρεται: "Υπάρχει επομένως επιτακτική ανάγκη κατοχύρωσης της αρμοδιότητας του Γενικού Χημείου του Κράτους για την προμήθεια, απομόνωση, από κατασχόμενα δείγματα..." κλπ.

Διετύπωσα αυτές τις επιφυλάξεις ακριβώς, διότι πολλές φορές από τη φόρα που έχουν οι δημόσιες υπηρεσίες, η κάθε υπηρεσία, να ανακτήσει και να εμπεδώσει κάποια αρμοδιότητα, ξεπερνά τα εσκαμμένα. Βεβαίως εδώ η διάταξη της παραγράφου 4, δεν πρόκειται ποτέ να υλοποιηθεί, επειδή θα πει ο Υπουργός Δημόσιας Τάξης στον Υπουργό Οικονομικών αύριο, ότι ήδη για τη διακίνηση μικροποσότητας κλπ., υπάρχει θεσμικό πλαίσιο, για το οποίο είναι καθ'ύλην αρμόδιο το Υπουργείο Δημόσιας Τάξης.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, πράγματι είναι ένα τεράστιο θέμα. Πολλά χρόνια υποβόσκει στον τόπο μας. Πρέπει να βρεθεί μια λύση, να τελειώνουμε μ'αυτό.

Υπάρχει ένα δίκιο, πιάνουν κάποιες μικροποσότητες. Η μικροποσότητα μπορεί να είναι κάποια χιλιοστά του γραμμαρίου, διότι καμιά φορά συλλαμβάνεται ένας χρήστης, ο οποίος έχει ένα τσιγάρο και έχει μέσα ένα μικρογραμμάριο. Είναι μία μικροποσότητα. Υπάρχουν οι κείμενες ποινικές διατάξεις, οι οποίες προβλέπουν τι θα γίνει αυτός ο μικροχρήστης ή ο έμπορος ή ο διακινητής ή ο οποιεδήποτε. Δεν μπορούμε αλλιώς να το διασφαλίσουμε. Πρέπει πράγματι να το καταλάβουμε αυτό και είναι πολύ σωστό.

Οι μεγάλες ποσότητες τι γίνονται; Πρέπει να καταστρέφονται αμέσως, εφόσον έχουμε το δείγμα; Θα υπάρξει μία έγκυρη, έντιμη και καθαρή αφαίρεση μικροποσότητας δύο, τριών ή πέντε γραμμαρίων από τη μεγάλη ποσότητα, η οποία πρέπει να καταστρέφεται την επομένη το πρωϊ;

Αυτό είναι μέσα στα πλαίσια, τα οποία πρέπει να ερευνήσετε, κύριε Υπουργέ, διότι αλλιώς δεν κάνουμε τίποτε. Γι' αυτό είπα και στην προγενέστερη αναφορά μου, ότι πρέπει και μία διακομματική επιτροπή ακόμη να σκεφθεί τους τρόπους, να υπάρχουν ειδικοί επιστήμονες, ειδικοί της Δίωξης, ειδικοί του Υπουργείου Οικονομικών, των τελωνειακών αρχών κλπ.

Θα σας πω το παράδειγμα. 'Επιασαν οι τελωνειακοί ένα μεγάλο κοντέϊνερ. 'Ηταν πράγματι μια επιτυχία της τελωνειακής αρχής. Μετά από μία εβδομάδα άρχισαν να λένε ότι ο α' και ο β' από τους υπαλλήλους ή από οποιουσδήποτε, διακινούσαν την ποσότητα αυτή. 'Εγραφαν οι εφημερίδες, έλεγαν οι ειδήσεις. Ας μου επιτραπεί η έκφραση το "ράδιο αρβύλα", το οποίο κυκλοφορεί στην πιάτσα, μπορεί να λέει ό,τι θέλει.

Πρέπει πράγματι με μεγάλη προσοχή να καταστρέφονται αμέσως οι μεγάλες ποσότητες, να μην τις έχουμε σε θέα για τα Μαζικά Μέσα Ενημέρωσης και να δείχνουμε τα κοντέϊνερ. Εφόσον πήραμε τη μικροποσότητα, να δούμε τι είναι και από εκεί και πέρα να ψάχνουμε να βρούμε ποιοι είναι οι ένοχοι.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, άκουσα με ιδιαίτερη προσοχή την εκφρασθείσα ανησυχία των Βουλευτών για τη διαχείριση ορισμένων ναρκωτικών ουσιών από το Γενικό Χημείο του Κράτους για αποκλειστικά αναλυτικούς, ερευνητικούς ή εκπαιδευτικούς σκοπούς. Οι μικροποσότητες αυτών των ναρκωτικών και ψυχοτρόπων ουσιών είναι απολύτως αναγκαίες για τις διαπιστωτικές αποφάσεις, που πρέπει να εκδίδει το Γενικό Λογιστήριο του Κράτους.

Γι' αυτόν, λοιπόν το λόγο, σας διαβεβαιώ ότι στην παράγραφο 4 θα λάβουμε υπόψη όλα αυτά που αναφέρθηκαν, ώστε να είμαστε σίγουροι ότι οι μικροποσότητες αυτές χρησιμοποιούνται για ερευνητικούς ή όποιους άλλους σκοπούς προσδιορίζονται στη συγκεκριμένη τροπολογία.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της τροπολογίας με γενικό αριθμό 817 και ειδικό 296.

Ερωτάται το Τμήμα: Γίνεται δεκτή η τροπολογία;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, η τροπολογία με γενικό αριθμό 817 και ειδικό 296 έγινε δεκτή, κατά πλειοψηφία και θα αριθμηθεί ως ίδιον άρθρο, στο συζητούμενο σχέδιο νόμου του Υπουργείου Οικονομικών.

Εισερχόμαστε στη συζήτηση της τροπολογίας με γενικό αριθμό 825 και ειδικό 302 του κυρίου Υπουργού της Εθνικής Οικονομίας, με περιεχόμενο τη φορολογία παραγώγων χρηματοοικονομικών προϊόντων.

Ποιος εκ των κυρίων συναδέλφων επιθυμεί να λάβει το λόγο;

ΓΙΩΡΓΟΣ ΑΔΑΜΟΠΟΥΛΟΣ: Εγώ, κύριε Πρόεδρε, δεν έχω να προσθέσω τίποτα.

ΑΔΑΜ ΡΕΓΚΟΥΖΑΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Εμείς, κύριε Πρόεδρε, θα ψηφίσουμε την τροπολογία, αλλά αυτός ο τρόπος νομοθετείν, με τροπολογίες αφ' ενός, αλλά και με την προχειρότητα που διακρίνει πολλές φορές την Κυβέρνηση στην ψήφιση των νόμων αφ' ετέρου, όπως του νόμου του 1996- που η τροπολογία έρχεται ουσιαστικά να τροπολογήσει το νόμο αυτό- είναι απαράδεκτος.

Φυσικά η φορολόγηση των δεκατεσσάρων (14) ημερών, που αναφέρεται στην τροπολογία, είναι σωστή. Αλλά θα έπρεπε η Κυβέρνηση, όταν το 1996 έκανε αυτή τη ρύθμιση, να το είχε προβλέψει. Δεν είναι δυνατόν κάθε φορά, και μάλιστα σε τόσο μικρό χρονικό διάστημα, να ερχόμαστε να κάνουμε νομοτεχνικές παρεμβάσεις σε νομοσχέδια, που ψηφίζονται από τη Βουλή.

Ψηφίζουμε την τροπολογία, αλλά ωστόσο παραμένει για μας ένα ζήτημα πολιτικό, ότι η Κυβέρνηση με τον τρόπο που νομοθετεί, αλλοιώνει το νόημα και το χαρακτήρα της καθημερινής νομοθετικής εργασίας.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, για ποιο νομοσχέδιο μιλάμε;

ΠΡΟΕΔΡΕΥΩΝ (Παναγιώτης Ν. Κρητικός): Περί τροπολογίας πρόκειται, κύριε συνάδελφε. Συζητούμε τροπολογίες και αυτή τη στιγμή συζητάμε την τροπολογία με γενικό αριθμό 825 και ειδικό 302. Ανέφερα και το περιεχόμενό της, εν περιλήψει φυσικά, που είναι η φορολογία παραγώγων χρηματοοικονομικών προϊόντων.

Κύριε Γκατζή, έχετε το λόγο.

ΝΙΚΟΛΑΟΣ ΓΚΑΤΖΗΣ: Εμείς συμφωνούμε φυσικά, αλλά θα θέλαμε να δούμε και τις άλλες πλευρές, πέρα από αυτές τις

Σελίδα 811 

δύο. Φυσικά σήμερα δεν υπάρχουν, απ' ό,τι ξέρουμε, αυτές οι δυνατότητες να φορολογηθούν αυτές οι οικονομικές συναλλαγές, πιστεύουμε όμως ότι με μία επέκταση του νόμου, μπορεί να πιάσουμε κι αυτές τις δύο άλλες περιπτώσεις, για να υπάρχει μια, θα λέγαμε, δίκαια -στο λαϊκό τουλάχιστον αίσθημα- φορολόγηση αυτών των μεγάλων χρηματοοικονομικών συναλλαγών.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κ. Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εμείς, κύριε Πρόεδρε, συμφωνούμε με την τροπολογία και την ψηφίζουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΠΥΡΙΔΩΝ ΔΑΝΕΛΛΗΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός): Κύριε Δανέλλη, αμέσως. Οψιγενώς ζήτησε το λόγο ο κ. Δανέλλης.

Ορίστε, κύριε Δανέλλη, έχετε το λόγο.

ΣΠΥΡΙΔΩΝ ΔΑΝΕΛΛΗΣ: Υπερψηφίζουμε κι εμείς την τροπολογία αυτή, με την παρατήρηση ότι δεν μπορούμε συνεχώς να τροπολογούμε πράγματα, τα οποία ψηφίζουμε λίγο πριν.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα ήθελα κατ' αρχήν να κάνω ένα σχόλιο για τους εκπροσώπους της Ν.Δ. και του Συνασπισμού.

Θέλω να σας διαβεβαιώσω ότι η διάταξη του άρθρου 16α' του ν.2459/97 όταν ψηφίστηκε στο Κοινοβούλιο δεν εγένοντο αυτές οι παρατηρήσεις.

H Κυβέρνηση θέλησε να φορολογήσει τα χρηματοοικονομικά παράγωγα. Με συντελεστή 15%. Μέχρι τότε από την ενημέρωση που είχαμε στο Υπουργείο Οικονομικών και από τα στοιχεία που πήραμε από την 'Ενωση Ελληνικών Τραπεζών, υπήρχε ένα ελάχιστο όριο χρόνου με το οποίο εγένοντο αυτές οι προθεσμιακές πράξεις. Δεν είναι ορθόν να εγκαλείτε την Κυβέρνηση για κάτι το οποίο παρουσιάστηκε αμέσως μετά την ψήφιση του ν. 2459/97.

Εμείς νομοθετούμε για τη διεύρυνση της φορολογικής βάσης, αλλά και οι χρηματοοικονομικές εταιρείες προσαρμόζονται γρήγορα στο καινούριο φορολογικό σύστημα βρίσκοντας νόμιμους τρόπους παράκαμψης των νέων φορολογικών διατάξεων. Ακριβώς αυτό έγινε. Προσπαθούμε τώρα να κλείσουμε και αυτό το παραθυράκι της νόμιμης φοροαποφυγής, την οποία είχαν οι χρηματοοικονομικές εταιρείες με τα swap. Μας εγκαλείτε γι' αυτό το πράγμα; Σας διαβεβαιώ ότι μετά την ψήφιση του άρθρου 16α' του 2459 οι εταιρείες συνήψαν πράξεις δώδεκα ημερών, οκτώ ημερών, δέκα ημερών, πάντοτε όμως λιγότερο από τις δεκατέσσερις μέρες. Αυτό το διαπιστώσαμε εγκαίρως και γι' αυτό το λόγο φέρνουμε την τροπολογία αυτή.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, δεν υπάρχει καμιά αμφιβολία, ότι όπως το θέσατε το θέμα έχετε δίκιο. 'Ομως, εμείς σας λέμε ότι νομοθετείτε αποσπασματικά. Γιατί;

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Μεϊμαράκη. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, μη διακόπτετε.

ΕΥΑΓΓΕΛΟΣ ΜΕΪΜΑΡΑΚΗΣ: Νομοθετείτε αποσπασματικά, κύριε Υπουργέ. 'Εχετε έτοιμο νόμο για το Χρηματιστήριο. Συνεννοηθείτε επιτέλους, κύριε Υπουργέ, με το οικονομικό ...

ΓΕΩΡΓΙΟΣ ΔΡΥΣ (Υφυπουργός Οικονομικών): Τι σχέση έχει αυτό με το Χρηματιστήριο;

ΕΥΑΓΓΕΛΟΣ ΜΕΪΜΑΡΑΚΗΣ: Μα, πώς δεν έχει σχέση αυτό με το Χρηματιστήριο; Με τι έχει σχέση; Δηλαδή αυτό δεν μπορεί να πάει στο νόμο περί Χρηματιστηρίου, επειδή είναι φορολόγηση των swap; Τι σημαίνει αυτό;

Εμείς σας λέμε ότι κάθε φορά που κάτι δημιουργείται κατ' αρχήν δεν το προβλέπετε και δεν το προλαμβάνετε και τελικά όλες οι τροπολογίες που περάσατε, είναι αφού έγινε η ζημιά.

Τι να πούμε τώρα για τη προηγούμενη που ψηφίσαμε με τον ειδικό φόρο των αυτοκινήτων που καταστρέψατε τους εκπαιδευτικούς; Σας το λέγαμε και αφού το είδατε ήρθατε να το επαναφέρετε;

Να σας πούμε για την προηγούμενη πάλι ψηφοφορία; 'Ετσι και εδώ, κύριε Υπουργέ, νομοθετείτε αποσπαματικά και η οικονομία δεν σηκώνει αποσπασματικές ρυθμίσεις με προχειρότητα και επιπολαιότητα. 'Εχετε νόμο έτοιμο για το Χρηματιστήριο, έχετε νόμο έτοιμο για το πώς θα φορολογούνται όλα αυτά και κατά συνέπεια πιστεύουμε ότι εκεί θα έπρεπε να εισαχθεί και αυτή η διάταξη.

Εμείς, κύριε Υπουργέ, δεν έχουμε αντίρρηση ως προς τη διάταξη, αλλά δεν θα πάψουμε να επισημαίνουμε ότι η Κυβέρνηση νομοθετεί αποσπασματικά.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Δεν έχω τίποτε να παρατηρήσω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Επειδή δεν ανέφερα προηγουμένως για ποιες περιπτώσεις μιλάω, μου διέφυγε, θα ήθελα να προσθέσω: Είναι τα προθεσμιακά συμβόλαια που γίνονται, "προθεσμιακών συμβολαίων", όπως χαρακτηρίζονται, και των "χρηματοοικονομικών δικαιωμάτων". Θα πρέπει και σ' αυτές τις περιπτώσεις να εφαρμοστεί η ίδια ακριβώς πολιτική.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, εδώ στο Κοινοβούλιο κάποτε πρέπει να συνεννοηθούμε. Η γενικόλογη αναφορά δεν δημιουργεί προφεσσόρους στο Κοινοβούλιο και αναφέρομαι σ' αυτό που είπε ο Κοινοβουλευτικός Εκπρόσωπος της Νέας Δημοκρατίας. Τι κάναμε με τα αυτοκίνητα; Καταργήσαμε την ατέλεια σ' όλους αυτούς, είχαμε δόσει προθεσμία μέχρι 31.12.1996 και παρατείνουμε την προθεσμία ακριβώς μέχρι 31.12.1997. Δεν αλλάχθηκε δηλαδή η ριζική βάση. Μη λέμε εδώ ό,τι θέλουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Θέλω μονάχα να υπενθυμίσω στον κύριο Υπουργό ότι η αναγκαιότητα φορολόγησης των χρηματοοικονομικών παραγώγων αποτελούσε πάγια θέση του Συνασπισμού και δεν είναι λίγες οι παραινέσεις του Συνασπισμού προς την Κυβέρνηση να φορολογήσει αυτά τα προϊόντα. Μόνο αυτά.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της τροπολογίας με γενικό αριθμό 825 και ειδκό 302. 

Ερωτάται το Τμήμα: Γίνεται δεκτή η τροπολογία η οποία θα αριθμηθεί ως ίδιο άρθρο στο σχέδιο νόμου;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΕΥΩΝ (Παναγιώτης Ν. Κρητικός): Η τροπολογία με γενικό αριθμό 825 και ειδικό 302 έγινε δεκτή ομοφώνως και θα αριθμηθεί ως ίδιο άρθρο στο σχέδιο νόμου.

Εισερχόμαστε στη συζήτηση της τροπολογίας με γενικό αριθμό 826 και ειδικό 303 του Υπουργού Εθνικής Οικονομίας και Οικονομικών, "Φοροαπαλλαγή των εισοδημάτων του Παναγίου Τάφου και της Ιεράς Μονής Σινά".

Κύριε Υπουργέ, έχετε να κάνετε καμία τροποποίηση;

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα ήθελα να παρακαλέσω να τεθεί τίτλος επί της τροπολογίας αυτής, αφού θα γίνει άρθρο, ο οποίος να λέει: "Απαλλαγή από τη φορολογία εισοδημάτων από ακίνητα".

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε και πριν ο αλέκτωρ λαλήσει τρεις δικαιώθηκε η Νέα Δημοκρατία. 'Οταν φωνάζαμε στο νόμο του 1997- γιατί τροποποιούμε νόμο του 1997- δηλαδή λίγο πριν λήξει ουσιαστικά η Ολομέλεια, λέγαμε τότε

Σελίδα 812 

ότι με τις φοροαπαλλαγές που καταργείτε για το 'Αγιο 'Ορος, για τους ιερούς ναούς, δηλαδή τα δυο εδάφια που ουσιαστικά θέλει να τροποποιήσει η Κυβέρνηση, δεν μας άκουγε κανείς. Και το τονίσαμε ιδιαιτέρως για τους ιερούς ναούς, για το 'Αγιο 'Ορος και όλα αυτά. Και μάλιστα λέγαμε εμείς να μη φορολογούνται. Εδώ η Κυβέρνηση έρχεται και κάνει ένα βήμα πίσω, σημαντικό βέβαια, αλλά βάζει 10%. Και πάλι θα δημιουργήσει προβλήματα σ' αυτές τις κατηγορίες των νομικών προσώπων, γιατί δεν είναι κερδοσκοπικά νομικά πρόσωπα, ασκούν κοινωφελή σκοπό, δεν επιδοτούνται από την Κυβέρνηση πρόσθετα, επειδή φορολογούνται και πάει λέγοντας. Δεν είναι πλέον αυταπόδεικτο το γεγονός ότι η Κυβέρνηση νομοθετεί με προχειρότητα, όταν μάλιστα σε τόσο χρονικό διάστημα έρχεται να τροποποιήσει το νόμο; Και δεν είναι, αν θέλετε, άρνηση από την πλευρά της Κυβέρνησης δημοκρατικού διαλόγου, να ακούει την Αντιπολίτευση και τα άλλα κόμματα που σε ορισμένες περιπτώσεις η νομοθετική της πρωτοβουλία είναι λάθος; Απόδειξη, λοιπόν, ότι η Νέα Δημοκρατία δεν κάνει στείρα αντιπολίτευση, αλλά προσπαθεί να συνθέσει ακόμη και σε εκείνα τα σημεία που με την Κυβέρνηση διαφωνεί τελείως. Η Κυβέρνηση, λοιπόν, δεν μας άκουσε, δεν μπορούμε να διαφωνήσουμε ούτε και σ' αυτό, αλλά εμείς όμως λέμε να μην είναι ούτε το 10%.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αδαμόπουλος έχει το λόγο.

ΓΕΩΡΓΙΟΣ ΑΔΑΜΟΠΟΥΛΟΣ: 'Ηθελα να κάνω μόνο μια ερώτηση. Αν εδώ που διατυπώνεται το άρθρο σαν τροποποίηση της παραγράφου 1 του άρθρου 109/94 που λέει και τα ημιδεπά κοινωφελή ιδρύματα, συμπεριλαμβάνονται και τα γηροκομεία. Από πολλά γηροκομεία της χώρας προβάλλονται πειστικά επιχειρήματα ότι ο τελευταίος νόμος ο 2459/1997 έχει δημιουργήσει πολλά προβλήματα στη λειτουργία τους. Και ερωτώ, αν στα ημεδαπά κοινωφελή ιδρύματα υπάγονται και τα γηροκομεία.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο ως ειδικός αγορητής του Κομμουνιστικού Κόμματος Ελλάδος.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς δεν θα ψηφίσουμε αυτήν την τροπολογία, πρώτον γιατί θεωρούμε ότι δεν θα πρέπει να καταβάλουν όπως όλοι οι άλλοι Ελληνες και αυτά τα ιδρύματα, εφ' όσον εισπράττουν από ακίνητα, λεφτά. Εδώ πρέπει να δούμε ότι υπάρχει μεγάλη περιουσία σε κάποιους ναούς. Δεν μιλάμε για ορισμένες μητροπόλεις, οι οποίες θα πρέπει να έχουν και ενίσχυση, αν θέλετε, όπως είναι μια απ' αυτές των νησιών, αλλά, αν θέλουμε να μιλάμε για δίκαιο φορολογικό σύστημα -εμείς δεν το θεωρούμε δίκαιο- θα πρέπει αυτά τα έσοδα να φορολογούνται. Πέρα από εκεί, όμως, η απαλλαγή μπαίνει αορίστως και σε ορισμένα κοινωφελή ιδρύματα. Ποια είναι αυτά; Γιατί δεν κατονομάζουμε ορισμένα, να κάνουμε μια συζήτηση επ' αυτών, ποια είναι, τι σκοπούς επιτελούν και όχι να μας έρθει π.χ. το ίδρυμα Γουλανδρή και κάτι άλλα παρόμοια ιδρύματα και να τους δίνουμε όλες αυτές τις απαλλαγές, ταυτίζοντας τα ιδρυμάτα αυτά με κοινωφελή ιδρύματα που έχουν τη λαϊκή μέριμνα. Θα πρέπει να κατονομαστούν τα ιδρύματα για τα οποία μιλάμε και αν είναι ορισμένα απ' αυτά που πρέπει να χρηματοδοτηθούν, να χρηματοδοτηθούν, γιατί ψηφίσατε διάταξη, αν θυμάσθε, παλαιότερα σε φορολογικό νομοσχέδιο που καταργήσατε κάθε είδους ενίσχυση σε ιδρύματα, που έχουν πραγματικά ιερό σκοπό και πραγματικά κοινωφελές έργο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Βέβαια, κύριε Πρόεδρε, κινδυνεύουμε να κατηγορηθούμε για μονοτονία επαναφέροντας στις παρατηρήσεις μας για προχειρότητα και αποσπασματικότητα στον τρόπο νομοθέτησης. 'Ομως, έτσι είναι. 'Οντως η τροπολογία εν μέρει είναι σωστή, διότι επαναφέρει ένα καθεστώς οικονομικών προνομίων που ίσχυε επί αιώνες. Βέβαια, έχουμε την ένστασή μας, ότι με αυτόν τον τρόπο, έτσι όπως γίνεται αυτή η ρύθμιση, δηλαδή με το να καταργούμε όλες τις φοροαπαλλαγές με ένα νόμο και μετά να επανανοίγουμε παράθυρα με τροπολογίες, νομίζω ότι δημιουργούμε ένα κακό προηγούμενο και φοβούμαι ότι πολύ γρήγορα θα έχουμε και αντίστοιχες άλλες τροπολογίες σ' αυτόν το νόμο. Παρόλο αυτά εμείς αυτήν την τροπολογία την υπερψηφίζουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του ΔΗ.Κ.ΚΙ. κ.Δημήτριος Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ψηφίζουμε την τροπολογία, αλλά θα ήθελα να πω μία λέξη και μόνο. Πέρα από το ότι τροποποιεί διάταξη που ψηφίστηκε πριν από λίγους μήνες μέσα στο 1997 και ισχύουν όλα όσα είπα σε άλλη κατηγορία, αποκαλύπτεται ότι όλες οι τυμπανουκρουσίες του Υπουργού Εθνικής Οικονομίας και Οικονομικών, που είχαν ακουστεί σε όλο τον ελληνικό λαό πέρυσι όταν συντάσσονταν ο προϋπολογισμός για ολοκληρωτική κατάργηση των απαλλαγών, καταρρέουν κάθε ημέρα κατά τη διάρκεια του έτους. Το λέω αυτό απλά για να είμαστε συνεπείς σε κάποια πράγματα και για να μην κάνουν κάποιοι ότι τα ξέρουν όλα.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Οικονομικών, κ.Δρυς έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Θέλω να δώσω μία απάντηση, κύριε Πρόεδρε, γιατί βλέπω ότι το θέμα αρχίζει να παίρνει διαστάσεις αδικαιολόγητες.

Κύριε Πρόεδρε, αν διαβάσετε την τροπολογία, πρέπει να καταλάβετε τι κάνουμε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ ξέρω. Θέλετε να σας πω;

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν χρειάζεται. Από το πρώτο μέρος της τοποθέτησής σας είναι φανερόν ότι γνωρίζετε το θέμα.

Με την τροπολογία αυτή τι κάνουμε; Αφαιρούμε από τη φορολογία του 10% τον Πανάγιο Τάφο και τη Μονή Σινά. Δεν αλλάζουμε τίποτα από το νομοθετικό πλαίσιο που ισχύει για τη φορολογία που έχει σχέση με την εκκλησιαστική περιουσία. Δεν κάνουμε μαζική επαναφορά φοροαπαλλαγών. Αυτό είναι σαφέστατο.

ΑΔΑΜ ΡΕΓΚΟΥΖΑΣ: Μείωση του συντελεστή κάνετε.

ΓΕΩΡΓΙΟΣ ΔΡΥΣ (Υφυπουργός Οικονομικών): Τίποτα δεν κάνουμε, κύριε Ρεγκούζα.

Θέλω να σας ενημερώσω είναι γιατί κάνουμε αυτήν τη ρύθμιση.

Από τις δύο αυτές μονές η μεν μία έχει την έδρα της στο Ισραήλ και η άλλη στην Αίγυπτο. Μετά την επιβολή φορολογίας και σ' αυτές, μας επεσκέφθησαν εκπρόσωποι και μας έθεσαν θέμα εφαρμογής αμοιβαιότητος και από τα αντίστοιχα κράτη. Επομένως, κάνουμε την τροπολογία αυτή για να μην οδηγήσουμε σε εφαρμογή αμοιβαίων πράξεων τα δύο αυτά κράτη.

ΑΔΑΜ ΡΕΓΚΟΥΖΑΣ: Παρακαλώ, κύριε Πρόεδρε, να μου δώσετε το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Να ολοκληρώσουμε πρώτα τις πρωτολογίες που εκκρεμούν. Και το λόγο έχει ο κ. Κωστόπουλος.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ας ομιλήσει πρώτα ο κ. Ρεγκούζας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας θα δευτερολογήσει. Δεν φθάσαμε σ' αυτό το στάδιο. Προηγούνται οι πρωτολογίες.

Oρίστε, κύριε Κωστόπουλε, έχετε το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, προσωπικά δεν μπορώ να καταλάβω την τροπολογία σας. 'Οσο καλή διάθεση και αν έχω, δεν με καλύπτει ούτε νομοτεχνικά ούτε ουσιαστικά.

Κάναμε έναν αγώνα κατά την ψήφιση του νόμου περί κατάργησης των φοροαπαλλαγών να μη φορολογηθούν οι ιεροί ναοί, το 'Αθως, οι ιερές μονές και κυρίως τα κοινωφελή ιδρύματα. Τότε δεν μας ακούσατε.

Τα φορολογήσατε. Είναι γνωστές οι πιέσεις που έχετε και εσείς και εμείς σαν κόμμα και από την εκκλησία και από τα κοινωφελή ιδρύματα. Γιατί είναι γνωστό τοις πάσι ότι τα κοινωφελή ιδρύματα δεν έχουν κοσμικές παροχές, αλλά παρέχουν στους πάσχοντες και κυρίως παρεμβαίνουν όπου η

Σελίδα 813 

κοινωνία μας δεν μπορεί να καλύψει τέτοιες ανάγκες.

Με την τροποποίηση που κάνετε μας λέτε ότι απαλλάσσετε μόνο τις ιερές μονές.

ΓΕΩΡΓΙΟΣ ΔΡΥΣ (Υφυπουργός Οικονομικών): Μόνον.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ετσι είναι η διάταξη.

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οπως σας λέω, κύριε συνάδελφε.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τη βλέπω τη διάταξη. Η δεύτερη τροποποίηση αναφέρεται μόνο σε αιτιολογία που αφαιρείτε τις ιερές μονές; Θα ήθελα μια διευκρίνιση, κύριε Υπουργέ. Γιατί νομοτεχνικά, εγώ δεν το καταλαβαίνω αυτό.

ΓΕΩΡΓΙΟΣ ΔΡΥΣ (Υφυπουργός Οικονομικών): Μου επιτρέπετε να σας εξηγήσω;

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αυτό ακριβώς θέλω, μια διευκρίνιση. Γι'αυτό ήθελα να μιλήσει ο κ.Ρεγκούζας, κύριε Πρόεδρε, επειδή ήθελε να κάνει διευκρίνιση.

Αν επιτρέπετε, κύριε Πρόεδρε, να μας δώσει μια διευκρίνιση ο κύριος Υπουργός, γιατί για μένα δεν καλύπτεται το θέμα. Να μιλήσει ο κύριος Υπουργός, να μας το ξεκαθαρίσει.

ΠΡΟΕΔΡΕΥΩΝ (Παναγιώτης Ν. Κρητικός): Με αυτές τις παρεμβάσεις, διαιωνίζουμε τη συζήτηση και καταστρατηγούμε τον Κανονισμό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ναι, αλλά δεν μπαίνουμε στην ουσία.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει στάδιο πρωτολογίας, δευτερολογίας. Δεν μπορεί να γίνεται διάλογος κατ'αυτόν τον τρόπο, λαβή και αντιλαβή ...

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αν δεν διευκρινιστεί, θα δευτερολογήσουμε και θα τριτολογήσουμε, κύριε Πρόεδρε.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το λόγο παρακαλώ.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, ακούστε όλες τις παρατηρήσεις, δώστε την απάντηση, για να τελειώσουμε.

Διότι, ορίστε, θέλει το λόγο και ο κ.Καραμάριος, ο οποίος ενδεχομένως να έχει και εκείνος άλλη παρατήρηση.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εάν κύριε Υπουργέ, ο στόχος τελικά με την τροπολογία είναι μόνο η αφαίρεση της φορολογίας 10% από τις Ιερές Μονές του Παναγίου Τάφου και του Αγίου 'Ορους, εμείς την ψηφίζουμε.

Πιστεύω, όμως, ότι νομοτεχνικά δεν είναι σωστά διατυπωμένη.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, αν μου επιτρέπετε...

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Υπουργέ. Να ολοκληρωθεί το στάδιο των πρωτολογιών. Σας παρακαλώ. Θα ακούσετε και άλλες παρατηρήσεις. Να δώσετε συνολική απάντηση.

Ο κ.Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, κατ'αρχήν, έπρεπε στην τροπολογία αυτή να επισυνάπτονται οι τροποποιούμενες διατάξεις.

Δεύτερον, η πρώτη παράγραφος του άρθρου, το οποίο θέλουμε να βάλουμε με τη τροπολογία, κύριε Υπουργέ, λέει ότι τα εισοδήματα από οικοδομές γενικά και από εκμίσθωση γαιών απαλλάσσονται.

'Ομως, η δεύτερη παράγραφος παρακάτω αναφέρει "Ειδικά ο συντελεστής φορολογίας..." δηλ. φορολογούνται με 10%.

Στην εισηγητική σας έκθεση αναφέρεται ξεκάθαρα ότι, με τις διατάξεις τάδε, του τάδε νόμου, καταργήθηκε η απαλλαγή και ότι έρχεσθε σήμερα τάχα, με την τροπολογία αυτή να επαναφέρετε την απαλλαγή σε αυτές τις ίδιες μονές. Είναι έτσι, ναι ή όχι; Αυτό πρέπει να το ξεκαθαρίσετε.

Παρεπομένως, θα ήθελα να σας πω το εξής. Γιατί περιορίζεσθε σ'αυτές τις δύο μονές μόνο; Η εισηγητική σας έκθεσή σας στο τέλος έχει μια αιτιολογία. Εγώ σας λέω το εξής: Με το άρθρο 18 παράγραφος 8 του Συντάγματος έχουν προστατευθεί θεσμικά και κάποιες άλλες μονές. Μεταξύ αυτών και η Ιερά Μονή Θεολόγου της Πάτμου. Γιατί κάνετε αυτή τη διάκριση και δεν απαλλάσσετε και εκείνες τις μονές; Αυτό είναι το τελευταίο ερώτημά μου. Για ποιο λόγο δεν εφαρμόζουμε αυτήν τη διάταξη σε αυτές τουλάχιστον τις μονές που συνταγματικά έχουν μια ιδιαίτερη προστασία. 'Ετσι είναι, κύριε Υπουργέ. Και ξέρετε τι παγκόσμια ακτινοβολία έχει η Ιερά Μονή της Πάτμου.

ΓΕΩΡΓΙΟΣ ΔΡΥΣ (Υφυπουργός Οικονομικών): Σας απήντησα, κύριε Καραμάριε, γι'αυτό που θέτετε.

ΑΝΑΣΤΑΣΙΟΣ ΚΑΡΑΜΑΡΙΟΣ: 'Οχι, δεν απαντήσατε. Υπάρχει το 'Αγιον 'Ορος. Το 'Αγιον 'Ορος δεν είναι σε ξένο κράτος. Με συγχωρείτε. Το 'Αγιον 'Ορος είναι στην Ελλάδα. Δεν μπορεί να έχει άλλο καθεστώς το 'Αγιον 'Ορος και άλλο καθεστώς να έχει η Ιερά Μονή της Πάτμου, για την οποία όπως ξέρετε ξοδέψατε τόσα δισεκατομμύρια πριν από λίγα χρόνια για να κάνετε εκείνες τις γνωστές γιορτές των 900 χρόνων της Μονής. 

ΠΡΟΕΔΡΕΥΩΝ (Παναγιώτης Ν. Κρητικός): O κ. Μεϊμαράκης, Κοινοβουλευτικός Εκπρόσωπος της Νέας Δημοκρατίας έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, μετά τις εξηγήσεις που δώσατε, τελικά η διατύπωση που έχετε στην τροπολογία δημιουργεί σύγχυση. Γιατί το δεύτερο εδάφιο της περιπτώσεως γ' που λέτε, ουσιαστικά αναφέρεται στο πως τροποποιείται το συγκεκριμένο άρθρο, αν κατάλαβα καλά. 'Ομως, αυτό είναι που δημιουργεί και τη σύγχυση τελικά. Πρέπει να φύγει αυτό και να μπει ενιαίο άρθρο δηλαδή "τροποποιείται το άρθρο ως ακολούθως", χωρίς να υπάρχει το δεύτερο εδάφιο της περιπτώσεως γ'. Διαφορετικά, πράγματι δημιουργείται πρόβλημα και δημιουργείται και σύγχυση στο Τμήμα.

Οι εξηγήσεις, κύριε Υπουργέ, έδωσαν να καταλάβουμε ότι κάνετε αναδιατύπωση του άρθρου με το εδάφιο 2.

Το δεύτερο που θέλω να σημειώσω, επί της ουσίας πλέον, είναι ότι πράγματι εμείς είχαμε ζητήσει όλες αυτές οι μονές και τα κοινωφελή ιδρύματα, θα έλεγα και τα γηροκομεία που είπε ο κ.Αδαμόπουλος, τα οποία βρίσκονται πάντα υπό την εποπτεία των ιερών μονών, των αποστολικών διακονιών κλπ., να μη φορολογούνται.

Διότι άλλους πόρους δεν έχουν. Γνωρίζετε κιόλας τα υπομνήματα που μας είχαν στείλει, τα οποία είχατε λάβει και εσείς και εμείς. Και ακριβώς γι' αυτό το λόγο είχαμε ζητήσει να μη φορολογούνται.

Τέλος, πιστεύω, κύριε Υπουργέ, ότι όπως ακριβώς είναι διατυπωμένη η διάταξη, δεν μπορεί να γίνει κατανοητή.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τζωάννος έχει το λόγο. Αν θέλετε να ζητήσετε τη φοροαπαλλαγή του Ταξιάρχη στο Μανταμάδο της Μυτιλήνης, συνηγορώ και εγώ.

ΙΩΑΝΝΗΣ ΤΖΩΑΝΝΟΣ: Αυτό είχα υπόψη μου, κύριε Πρόεδρε, και επειδή προεδρεύετε είχα την πρόθεση να θίξω το θέμα των κοινωφελών ιδρυμάτων και ειδικότερα το θέμα των γηροκομείων. 'Εχω υπόψη μου ως άριστο παράδειγμα λειτουργίας το Γηροκομείο Μυτιλήνης, το οποίο υπάγεται στα φιλανθρωπικά καταστήματα. Αλλά αυτό δεν είναι το μόνο στην Ελλάδα.

Δεν είναι μόνο το θέμα της άδικης φορολόγησης, διότι τα ιδρύματα αυτά ασκούν τεράστιο κοινωνικό έργο, αλλά και το ότι έχουμε φθάσει στο άλλο άκρο, να επιδοτούν το κράτος. Αντί να επιδοτούνται, επιδοτούν το κράτος. Πώς; Μέσω της ανάληψης υποχρεώσεων για περίθαλψη απόρων, όπου το νοσήλειο που πληρώνεται για λογαριασμό της από το κράτος, να είναι πάρα πολύ χαμηλό από το πραγματικό κόστος.

Υπάρχει και διαμαρτυρία του Μητροπολίτη Μυτιλήνης -την έχω δει στον Τύπο- γι' αυτό το θέμα. Αυτό ισχύει για όλη την Ελλάδα βέβαια, αλλά επειδή έχω ιδία γνώση του θέματος...

ΠΡΟΕΔΡΕΥΩΝ (Παναγιώτης Ν. Κρητικός): Ας μην το γενικεύουμε, όμως, το θέμα. Αφορά συγκεκριμενη περίπτωση.

ΙΩΑΝΝΗΣ ΤΖΩΑΝΝΟΣ: Μου δώσατε την ευκαιρία να το αναφέρω. Σας ευχαριστώ πολύ για την ειδική προσοχή που δώσατε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.

Σελίδα 814 

 

ΑΔΑΜ ΡΕΓΚΟΥΖΑΣ: Για να φρεσκάρουμε τη μνήμη μας, κύριε Πρόεδρε, όταν ψηφίζαμε το ν. 2459 η Κυβέρνηση στην εισηγητική έκθεση είχε φορολογήσει, με τις γενικές διατάξεις "περί φορολογίας εισοδήματος", όλα τα εισοδήματα όλων αυτών των κατηγοριών. 'Υστερα από τις πιέσεις και τη συζήτηση που έγινε, η Κυβέρνηση κατέληξε στη φορολόγηση 10% αυτών των εισοδημάτων.

Με την παρούσα τροπολογία, έρχεται να απαλλάξει από το 10% τα αναφερόμενα νομικά πρόσωπα στην περίπτωση β' της παραγράφου 1. Επαναδιατυπώνει, όμως, με την περίπτωση της παραγράφου 2 για το 10%. Αλλά πραγματικά εγώ δεν έχω μπροστά μου την παράγραφο του άρθρου 109 του ν.2238. Δεν ξέρω γιατί προκύπτει αυτή η ανάγκη αναδιατύπωσης. Μήπως υπάρχει κάτι από αυτά που συμπληρώνονται εδώ μέσα, που εμείς δεν μπορούμε να τα διαγνώσουμε αυτή την ώρα; Αυτή είναι η αλήθεια.

Εμείς τι είπαμε; Συμφωνούμε με την περίπτωση β', με την κατάργηση δηλαδή του 10%, αλλά ζητάμε την επέκταση της κατάργησης και στη δεύτερη κατηγορία, όπως αναφέρει η αναδιατύπωση. Και παρακαλώ τον κύριο Υπουργό και τους κυρίους συμβούλους του, να μας διευκρινίσουν εάν η επαναδιατύπωση της παραγράφου 1, του άρθρου 109, του ν.2238/1994 επεκτείνεται ή προστίθεται ή αφαιρείται κάποια απ' αυτή.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικου Κινήματος, κ. Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ο κύριος Υφυπουργός προφανώς δεν διάβασε την αιτιολογική έκθεση, που την υπογράφει ο Υπουργός Οικονομικών και βιάστηκε να δώσει απάντηση, που είναι αντίθετη προς το περιεχόμενο της έκθεσης και προς την τροπολογία που θέλει να περάσει. Θα έλεγα, με όλη την εκτίμηση προς τον κύριο Υφυπουργό, ότι λίγος σεβασμός δεν βλάπτει σε κάποιους και για κάποια πράγματα.

ΓΕΩΡΓΙΟΣ ΔΡΥΣ (Υφυπουργός Οικονομικών): Είναι αμοιβαίο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εκφράζουν και θεσμούς, αλλά έχουν δουλέψει και επτά-οκτώ χρόνια. Γιατί στο Υπουργείο Οικονομικών δύο και τρία χρόνια δεν είναι αρκετά για να καταλάβεις το αντικείμενο και για να νοιώθεις ασφαλής ότι οι ρυθμίσεις που κάνεις, είναι αυτές που εσύ θέλεις.

Απλά το λέω με όλη τη διάθεση να αποκαταστήσω τα πράγματα στην τάξη που αναφέρει η τροπολογία. Διότι ακριβώς η πρώτη παράγραφος, που ζητάτε την τροποποίηση, κάνει προσθήκη των δύο νομικών προσώπων που θέλετε να τα αλλάξετε. Και αφού κάνει προσθήκη στην πρώτη παράγραφο, είναι λογικό στην άλλη παράγραφο να επαναδιατυπώνεται για να την αφαιρέσει, αφού η δεύτερη παράγραφος είναι αυτή που προσδιορίζει το συντελεστή του φόρου επί των ακινήτων. Αφού τα προσθέτει επάνω στα απαλλασσόμενα, κάτω πρέπει να τα αφαιρέσει. 

Είναι απλό. Μη μου λέτε ότι δεν διάβασα την τροπολογία. Προς Θεού. Κάποια πράγματα όμως πρέπει να τα βλέπουμε έξω από κομματικές σκοπιμότητες. Και νομίζω ότι βγήκε από τη συζήτηση το συμπέρασμα ότι με το φορολογικό νόμο του 1997, που ψηφίσαμε πριν λίγους μήνες, είχατε καταργήσει τη φορολογική απαλλαγή για αυτά τα δύο νομικά πρόσωπα. Είναι αυτή που διατυμπανίζατε και όχι μόνο γι αυτό. Και έρχεστε τώρα και ξαναφέρνετε αυτήν την απαλλαγή. Δεν αναλαμβάνετε την ευθύνη αυτών που φέρνετε να νομοθετήσετε, για να ξέρει το Σώμα τι νομοθετεί. Είπαμε ότι συμφωνούμε. Γιατί πράγματι αυτά τα νομικά πρόσωπα επιτελούν κάποιον άλλο σκοπό εκεί, ουσιαστικό σκοπό και ακριβώς είναι αυτός για τον οποίο συμφωνούμε. Το λέω αυτό για να μπουν τα πράγματα στην τάξη.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός, αν επιθυμεί, έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μόνο ένα σχόλιο προς τον Πρόεδρο του ΔΗ.Κ.ΚΙ.. Κύριε Τσοβόλα, θέλω να σας διαβεβαιώσω ότι με παρεξηγήσατε στη δεύτερη τοποθέτησή σας. Ο σεβασμός μου προς εσάς και προς όλα τα μέλη του Κοινοβουλίου είναι απεριόριστος.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της τροπολογίας με γενικό αριθμό 826 και ειδικό 303.

Ερωτάται το Τμήμα: Γίνεται δεκτή η τροπολογία, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, η τροπολογία με γενικό αριθμό 826 και ειδικό 303 έγινε δεκτή κατά πλειοψηφία, όπως τροποποιήθηκε από τον κύριο Υπουργό και θα αριθμηθεί ως ίδιον άρθρο στο σχέδιο νόμου.

Εισερχόμαστε στη συζήτηση της με γενικό αριθμό 828 και ειδικό 305 τροπολογίας, που αφορά τον περιορισμό της περιόδου διάθεσης πετρελαίου θέρμανσης με μειωμένο φόρο.

Παρακαλώ να εγγραφούν οι ενδιαφερόμενοι συνάδελφοι με το ηλεκτρονικό σύστημα που υπάρχει. Μη σηκώνετε τα χέρια, είναι αναχρονιστικός τρόπος αυτός.

Ο κύριος Υφυπουργός έχει το λόγο.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)

ΓΕΩΡΓΙΟΣ ΔΡΥΣ (Υφυπουργός Οικονομικών): Θα ήθελα να σας παρακαλέσω και εδώ να προστεθεί τίτλος στο άρθρο αυτό, που θα έχει ως εξής: "Μείωση του χρόνου διάθεσης του πετρελαίου θέρμανσης".

ΠΡΟΕΔΡΕΥΩΝ (Παναγιώτης Σγουρίδης): Μετά την αλλαγή του τίτλου που έκανε ο κύριος Υφυπουργός ο κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, πιστεύω ότι η τροπολογία που εισάγεται από την Κυβέρνηση είναι πάρα πολύ θετική, διότι πραγματικά μετά τον περιορισμό του χρόνου μέσα στον οποίο γίνεται η προμήθεια πετρελαίου με μειωμένη τιμή, σίγουρα δίνεται η δυνατότητα να περιοριστεί η όποια νοθεία γίνεται. Και μεις γνωρίζουμε πώς γίνεται στην περιφέρεια.

'Ομως, θα ήθελα την προσοχή του κυρίου Υπουργού όσον αφορά το χρονικό διάστημα, επειδή από 15 Νοεμβρίου ξέρετε ότι οι πιο πολλοί προετοιμάζονται για τις αγροτικές εργασίες. Επίσης υπάρχουν περιοχές της χώρας -θα το πουν και άλλοι συνάδελφοι, όπως για το Νευροκόπι ο κ. Σαατσόγλου- που στις 15 Νοεμβρίου έχουν πάρα πολύ δυσμενείς συνθήκες.

Θα έλεγα λοιπόν και εν όψει της προετοιμασίας της νέας αγροτικής περιόδου να μειώσουμε τον καταληκτικό χρόνο. Αντί για 31 Απριλίου να πάμε 30 Μαρτίου ή 15 Μαρτίου, γιατί τότε έχει το χρόνο να κάνει τις προμήθειές του ο αγρότης και η έναρξη να είναι 15 Οκτωβρίου. 'Ετσι η περίοδος να είναι 15 Οκτωβρίου με 15 Μαρτίου, δηλαδή στα ίδια χρονικά πλαίσια αλλά μετακινούμενη από αυτήν που αναφέρεται στην τροπολογία. Και το λέω αυτό για να μην έχουμε προβλήματα σε κάποιες περιοχές της χώρας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, με την τροπολογία αυτή είναι προφανής ο στόχος της Κυβέρνησης. Είναι ουσιαστικά μία τεχνική μείωσης του πληθωρισμού και των ελλειμμάτων στο δρόμο προς την ευρωπαϊκή ολοκλήρωση. Δεν είναι καθόλου κακό, αρκεί αυτοί οι φόροι που καταργούνται ή μειώνονται να ελαφρύνουν και τις εισοδηματικές τάξεις εκείνες, που έχουν πράγματι ανάγκη.

Και αντί να γίνει αυτό, με την προτεινόμενη τροπολογία με το χρονικό διάστημα που μπαίνει από 15 Νοεμβρίου μέχρι το Μάρτιο, η Αθήνα παραμένει αμετανόητη ως προς το τι γίνεται στην περιφέρεια. Υπάρχουν αγροτικές περιοχές στην περιφέρεια που ο χειμώνας όχι μόνο δεν αρχίζει στις 15 Νοεμβρίου αλλά αρχίζει πολύ νωρίτερα. Αυτό ισχύει και για τον ορεινό χώρο της Θεσσαλονίκης.

Από τη μια μεριά, λοιπόν, παίρνετε από τις αδύναμες εισοδηματικά τάξεις και από την άλλη παραχωρείτε ουσιαστικά προνόμια προς τις μεγάλες εισοδηματικά τάξεις, παραγνωρί-

Σελίδα 815 

ζοντας εκείνους που έχουν ανάγκη. Θεωρώ αδιανόητο αυτό το χρονικό διάστημα να ισχύει για τις ιδιαίτερα ορεινές περιοχές. Υπάρχει τρόπος να γίνει αυτή η διάκριση. Γνωρίζουμε την έννοια των ορεινών και προβληματικών περιοχών που έχουν ορισθεί σε άλλα νομοσχέδια. Παρακαλώ, λοιπόν, κύριε Υφυπουργέ, να δώσετε προσοχή σ'αυτά που σας λέμε και να επεκτείνετε για τις ορεινές και προβληματικές περιοχές αυτήν την περίοδο της μείωσης των τιμών, που κάνετε.

ΠΡΟΕΔΡΕΥΩΝ (Παναγιώτης Σγουρίδης): Ο κ.Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν μπορώ να καταλάβω πώς είναι δυνατόν να ισχύσει αυτή η ρύθμιση στις ορεινές περιοχές, που ο χειμώνας αρχίζει από τις αρχές του Οκτώβρη. Θεωρούμε ότι η πολιτική για την οποία μίλησε χθες στη συνέντευξή του ο κ.Παπαντωνίου είχε σχεδιαστεί με εκτιμήσεις που έγιναν πολύ νωρίτερα. Αρχίσατε τη λιτότητα με αυτήν την τροποποίηση που φέρνετε.

Θεωρούμε λοιπόν ότι δεν υπάρχει μόνο η Αθήνα και τα παράλια, που έχουν ήπιο κλίμα. Υπάρχει και η βόρειος Ελλάς, που υποφέρει πολύ πιο νωρίς από τις ημερομηνίες τις οποίες βάζετε. Αυτό που μέχρι σήμερα ίσχυε το θεωρούσαμε και αυτό ανεπαρκές, ιδιαίτερα σε αυτές τις περιοχές. Στο Πήλιο από τις αρχές του Οκτώβρη έχουμε χιόνια. Οι σόμπες καίνε. Ιδιαίτερα οι μεγάλες ηλικίες, οι συνταξιούχοι κλπ. έχουν οικονομικά προβλήματα και δεν μπορούν να προμηθεύονται πετρέλαιο όποτε νομίζει ο καθένας. Τα μετράνε "τσίμα-τσίμα".

Θεωρούμε, λοιπόν, ότι πρέπει να επεκταθεί το χρονικό όρο και να αρχίσει από 1η Οκτωβρίου, αν τελικά θέλετε να δώσετε στις τάξεις που υποφέρουν στις προβληματικές περιοχές ανακούφιση από τις καιρικές συνθήκες. Να παραμείνει δε μέχρι τον Απρίλη.

ΠΡΟΕΔΡΕΥΩΝ (Παναγιώτης Σγουρίδης): O κ. Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Είναι γεγονός ότι ο πλανήτης μας διέρχεται μία περίοδο κλιματολογικών διαφορποιήσεων. Είναι ευρύτατα γνωστό το φαινόμενο του θερμοκηπίου. Πάντως νομίζω ότι αποτελεί ελληνική πατέντα το να μεγεθύνουμε φορολογικά το καλοκαίρι και να μειώνουμε τη διάρκεια του χειμώνα.

Εν πάση περιπτώσει, για να σοβαρευτούμε, νομίζω ότι είναι μικρόψυχο και πολλαπλά απαράδεκτο να ψηφιστεί αυτή η τροπολογία έτσι όπως ήρθε, διότι πραγματικά όλη η Ελλάδα δεν είναι Αθήνα ή Κρήτη. Ακόμη, δεν πρέπει να μας διαφεύγει το γεγονός ότι μία τέτοια τροπολογία έρχεται να ψηφιστεί σε ένα νομοσχέδιο, στο οποίο υπάρχει και το άρθρο 24.

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.ΚΙ. κ.Τσοβόλας έχει το λόγο.

ΔΗΜΗΤΡΗΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Νομίζω ότι θα πρέπει να αναθεωρήσει την άποψή της η Κυβέρνηση και να μην περιορίσει το χρόνο για να απολαύσουν του προνομίου αυτής της ειδικής ρύθμισης κυρίως οι κάτοικοι περιοχών της βορείου Ελλάδος και άλλων περιοχών.

Αντί να τονώσουμε το ηθικό αυτών των κατοίκων των ελαχίστων που έχουν απομείνει στα χωριά, προσπαθούμε να βγάλουμε από τη μύγα ξίγκι; Δεν μπορώ να αντιληφθώ, γιατί η αιτιολογία της έκθεσης είναι για να μην αποθηκεύουν καύσιμα κάποιοι με τον περιορισμένο φόρο κατανάλωσης.

Κύριε Υφυπουργέ, αυτός που θα έκανε αυτήν την καταστρατήγηση τον Απρίλη, δεν θα την κάνει το Μάρτη μήνα, πριν λήξει η προθεσμία; Δεν βλέπω να ευσταθεί αυτή η αιτιολογία. Επειδή είναι άδικο το μέτρο για τους κατοίκους της περιφέρειας και κυρίως των περιοχών όπου παρουσιάζουν δυσμενείς καιρικές συνθήκες, όπως Κοζάνη, Αμύνταιο, Φλώρινα, 'Ηπειρος, Θράκη, γι'αυτό παρακαλώ να μην τους δημιουργούμε και άλλα προβλήματα στα ήδη μεγάλα προβλήματα που αντιμετωπίζουν.

Την περασμένη Τετάρτη το βράδυ πήγα στην Κοζάνη, ήταν συνάδελφοι και από το ΠΑ.ΣΟ.Κ. και από τη Νέα Δημοκρατία και το πρώτο θέμα που έβαλαν ήταν, προς Θεού, παλέψτε να μην περάσει αυτός ο περιορισμός. Και έχουν δίκιο. 

Παρακαλώ πολύ, κύριε Υφυπουργέ, να αφήσετε τις ατέλειες στα χρονικά επίπεδα που ήταν προηγουμένως.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιωτόπουλος έχει το λόγο.

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, η τροπολογία αυτή περιορίζει το χρόνο διάθεσης του πετρελαίου θέρμανσης με μειωμένο φόρο κατά ενάμιση μήνα περίπου. Από έξι μήνες που ήταν μέχρι τώρα, πάει στους τεσσερισήμισι μήνες. Φαίνεται ότι η κακοκαιρία από τώρα και πέρα θα έρχεται κατά παραγγελία. Θα 'ρχεται αργά το φθινώπορο και θα τελειώνει νωρίτερα την άνοιξη.

Ο κύριος Υφυπουργός μας λέει ότι η μείωση του χρόνου γίνεται για να μη δημιουργούνται αποθέματα πετρελαίου, που μπορεί να χρησιμοποιηθούν κατά τους θερινούς μήνες, είτε σαν πετρέλαιο κίνησης είτε για νοθεία του πετρελαίου αυτού.'Οχι, δεν είναι δυνατόν να πιστέψει κανείς κάτι τέτοιο.

Επιτέλους, πρέπει να πούμε την αλήθεια στον ελληνικό λαό, ότι η ενέργεια αυτή αποσκοπεί αφ'ενός στην αύξηση των Δημοσίων Εσόδων και αφ'ετέρου στην τεχνική συγκράτηση του πληθωρισμού.'Ετσι η Κυβέρνηση συνεχίζει την ίδια τακτική να εμφανίζει με διάφορα τερτίπια χαμηλό δείκτη πληθωρισμού σε βάρος των καταναλωτών, που θα μείνουν στα κρύα του λουτρού μέσα στο χειμώνα. Ο περιορισμός αυτός πλήττει σημαντικά τα νοικοκυριά των μικροεισοδηματιών, όπως εργατών, συνταξιούχων κλπ. και μάλιστα σε εποχή οικονομικής κρίσης με συνεχιζόμενη λιτότητα και αυξανόμενη ανεργία. Η μείωση του χρόνου είναι απαράδεκτη, απάνθρωπη και βάναυση, κυρίως για τους κατοίκους των ορεινών περιοχών, όπου η διάρκεια της κακοκαιρίας είναι μεγαλύτερη.

Αντί λοιπόν να αυξηθεί ο χρόνος διάθεσης του πετρελαίου με μειωμένο φόρο κατά ένα μήνα όπως ζητούν, απεναντίας, μειώνεται κατά ενάμιση μήνα, με αποτέλεσμα οι κάτοικοι των περιοχών αυτών να αγανακτούν για τον τρόπο με τον οποίο τους αντιμετωπίζει η πολιτεία.

Αυτή είναι η επιβράβευσή τους που ζουν και κατοικούν ακόμα στις ακριτικές και ορεινές περιοχές και κρατούν εν μέρει ζωντανή την ύπαιθρο; Γιατί να μην πάρουν λοιπόν των οματιών τους και να συσσωρευτούν μαζί με τους πολλούς της πρωτεύουσας και συμπρωτεύουσας; 

Κύριε Υπουργέ, στις ορεινές αυτές περιοχές, όπως π.χ. η Ευρυτανία όπου εκλέγομαι, το ψύχος αρχίζει περί το τέλος Σεπτεμβρίου και διαρκεί μέχρι το πρώτο δεκαήμερο του Μαϊου, οι δε παγετοί και χιονοπτώσεις αρχίζουν συνήθως στα μέσα Οκτωβρίου και διαρκούν πολλές φορές και μέχρι τις αρχές Μαϊου.

Κύριε Υπουργέ, έχω την εντύπωση, ότι εκείνοι που σας εισηγήθηκαν τη μείωση του χρόνου με το ίδιο μέτρο για όλη την επικράτεια, φαίνεται ότι δεν έχουν βγει έξω από το λεκανοπέδιο της Αττικής. Και αν ναι, τότε δεν γνωρίζουν τον τρόπο διαβίωσης και τα οικονομικά προβλήματα των κατοίκων της ορεινής υπαίθρου. 

Πέρα, όμως, των νοικοκυριών, η μείωση του χρόνου του πετρελαίου, με μειωμένο φόρο, θα έχει επιπτώσεις και στην εύρυθμη λειτουργία των υπηρεσιών των ορεινών περιοχών. Δεδομένου ότι και τώρα ακόμα, με το ισχύον σύστημα, μόλις σταματήσει η θέρμανση, οι υπάλληλοι περιφέρονται τουρτουρίζοντας στους διαδρόμους και στα γραφεία και το μόνο θέμα που συζητούν είναι η θέρμανση. Φανταστείτε τι θα γίνει αν εφαρμοσθεί και το νέο αυτό μέτρο.

Κύριε Υπουργέ, κάνω έκκληση, να πάρετε πίσω την τροπολογία αυτή και αφού συγκεντρώσετε τα απαραίτητα στοιχεία από όλη τη χώρα, φέρτε μια δίκαιη και αντικειμενική πρόταση στο Σώμα, που να καλύπτει όλα τα γεωγραφικά διαμερίσματα, ανάλογα με το χρόνο διάρκειας της κακοκαιρίας. Αν όχι, ας εξαιρεθούν τουλάχιστον από την παρούσα τροπολογία οι ορεινές και προβληματικές περιοχές της χώρας, που τόσο έχουν ανάγκη του ευεργετικού αυτού μέτρου.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Κύριε Υπουργέ, αν γυρίσετε την πρώτη σελίδα της τροπολογίας σας θα δείτε ότι στην έκθεση 

Σελίδα 816 

του Γενικού Λογιστηρίου έχει διαφορετική ημερομηνία έναρξης της περιόδου του χειμώνα από ότι στην τροπολογία, η οποία φυσικά δεν μπορεί να διορθωθεί, μια και είναι έγγραφο του Γενικού Λογιστηρίου του Κράτους. Αυτό σημαίνει κατ'αρχήν, ότι αφορά μια πρόχειρη προσέγγιση και αντιμετώπιση του ζητήματος του χειμώνα. Εκτός και αν υπάρχει καμιά άλλη τροπολογία, που να νομοθετεί και καλοκαιρία σε περιοχές εκτός λεκανοπεδίου.

Νομίζω, ότι η τροπολογία αυτή σκέφτεται σαν Αθήνα, σκέφτεται σαν Καραγιώργη Σερβίας. Τώρα το Νευροκόπι ή το Δέρειο, αν έχουν θερμοκρασίες Σερβίας, αυτή είναι άλλη ιστορία.

Νομίζω, ότι είναι θετικό που ακούγονται φωνές για το λεκανοπέδιο και για τις ευθύνες και για τις αμαρτίες της Αθήνας, αλλά υπάρχει και μια υποκρισία σε όλα αυτά, μια και όλοι αυτοί συμφωνούν και με το μετρό και με τα Σπάτα και το Σταυρό Ελευσίνας και με την Ολυμπιάδα, που θα είναι τελικά η χαριστική βολή στην περιφέρεια.

Επί του συγκεκριμένου ζητήματος, υπάρχουν δύο λύσεις, κύριε Υπουργέ. Η μια λύση είναι, αυτή η τροπολογία να αποσυρθεί και να έλθει καινούργια που θα έχει σχέση με τη γεωγραφική κατανομή των θερμοκρασιών σε όλη τη χώρα. Και το Υπουργείο σας έχει μια τέτοια εμπερεία που έχει επεξεργασθεί και μελετήσει τις αντικειμενικές αξίες. Μπορεί να πάρει από τη Μετεωρολογική Υπηρεσία τις θερμοκρασίες και να δει ποία είναι τα πραγματικά διαστήματα το χειμώνα σε κάθε περιοχή και με βάση αυτά να φέρει μια τροπολογία, για να μπορεί πραγματικά να μη χρειαστεί ο κοσμος να προβεί σε κατασκευή δεύτερης δεξαμενής. Για να εφαρμοσθεί η πρόταση του κ. Αδαμόπουλου, μια και θα μειωθεί προς τα πίσω ο Χειμώνας, με βάση την τροπολογία. 'Η και αυτό που είπε ο κ. Τσοβόλας.

Το δεύτερο είναι ότι σε αυτή ακριβώς την τροπολογία, όπως τη φέρατε, θα μπορούσατε να συμπληρώσετε ότι ισχύει για το λεκανοπέδιο, μια και ο μεγάλος όγκος λαθρεμπορίας ή της όποιας κατανάλωσης περιορίζεται σε αυτό το αμαρτωλό Αττικό Σώμα. 

'Ενα από τα δύο μπορείτε να διαλέξετε. Νομίζω ότι διαφορετικά θα μας αναγκάσετε, παρ'όλη την καλή μας διάθεση, να μην ψηφίσουμε την τροπολογία σας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργιάδης έχει το λόγο.

ΘΕΟΔΩΡΟΣ ΓΕΩΡΓΙΑΔΗΣ: Και εγώ, κύριε Υπουργέ, θέλω να πω ότι πράγματι η έναρξη της περιόδου από 15 Νοεμβρίου αδικεί τις περιοχές της βόρειας Ελλάδας. 

Είναι γνωστό, είναι γεγονός και αντικειμενικά δεδομένο, ότι ο χειμώνας αρχίζει πολύ νωρίς από την 1η Οκτωβρίου. Και για να μην υπάρχει σύγχυση τι εννοούμε όταν λέμε Βόρεια Ελλάδα, νομίζω ότι η διατύπωση πρέπει να γίνει ως εξής: Ειδικά για την περίοδο από 1η Οκτωβρίου μέχρι 31 Μαρτίου για τη Θεσσαλία, 'Ηπειρο, Μακεδονία, Θράκη και από τις 15 Νοεμβρίου μέχρι τις 31 Μαρτίου, κάθε έτος, για την υπόλοιπη Ελλάδα, ο φόρος του πετρελαίου θέρμανσης ορίζεται σε σαράντα δύο χιλιάδες (42.000) το χιλιόλιτρο. 

Νομίζω ότι έτσι πρέπει να διατυπωθεί, αν θέλουμε να αντιμετωπίσουμε το θέμα δίκαια και αντικειμενικά.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Γεωργιάδη.

Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριε Υπουργέ, νομίζω ότι δεν θα είχε αντίρρηση κανείς απ' όλους τους συναδέλφους εδώ μέσα για όποια μέτρα λαμβάνονται, όταν θέλουμε να περιορίσουμε και τη φοροδιαφυγή και το λαθρεμπόριο και τη φοροκλοπή κ.ο.κ. Αντίθετα, τέτοια μέτρα νομίζω ότι στηρίζονται απ' όλες τις πλευρές και θα στηρίζονται και απ' όλους τους συναδέλφους.

Εγώ πραγματικά απορώ με μια λογική, η οποία πολλά χρόνια τώρα επικρατεί και νομίζω ότι γίνονται κάποια βήματα για να αλλάξει αυτή η λογική. Είχα ξεκινήσει πριν από τρία χρόνια, όταν ήμουν για πρώτη χρονιά Βουλευτής, να δω το θέμα των χρημάτων τα οποία διατίθενται για τη θέρμανση των σχολείων. Εκεί, ξέρετε, υπήρχε ένας αλγόριθμος και ένα κριτήριο, με το οποίο για όλα τα σχολεία,, είτε ήταν της Κρήτης είτε ήταν της Καλαμάτας είτε ήταν της Κοζάνης, δίνονταν τα ίδια χρήματα. Είχαμε τότε και μια επαφή με τον κ. Παπαδόπουλο. Φυσικά άλλαξε αυτό το πράγμα.

Θέλω να πω, δηλαδή, ότι ορισμένοι νόμοι και ορισμένα μέτρα έχουν αναφορά το τι συμβαίνει και τι γίνεται στην Αθήνα. Μπορεί εδώ να υπάρχει ένα λαθρεμπόριο, που να είναι σε μεγάλη έκταση. Μπορεί να υπάρχει φοροδιαφυγή, που να ευνοείται και από το μέγεθος της πόλης, τις δραστηριότητες κ.ο.κ. Δεν είναι το ίδιο και στην υπόλοιπη Ελλάδα.

Θα πρέπει επίσης ο κύριος Υπουργός να καταλάβει -νομίζω ότι αυτά τα ξέρει ο κύριος Υπουργός και έχει την ευαισθησία- ότι τελικά η μισή Ελλάδα είναι ορεινή. Ειδικά για τη δυτική Μακεδονία θα ήθελα να σας πω -πρέπει να το ξέρετε το έχω πει πολλές φορές- ότι βρίσκεται σε υψόμετρο πάνω από επτακόσια μέτρα. Δεν μιλάμε για κάποια χωριά στις κορυφές των βουνών. Μιλάμε για τις πόλεις, για τις πρωτεύουσες. Η Κοζάνη είναι σε επτακόσια πενήντα μέτρα υψόμετρο. Ο χειμώνας αρχίζει από το Σεπτέμβριο και αυτό δεν είναι έτσι για να δημιουργήσω εντυπώσεις. Στις 28 Οκτωβρίου πριν από μερικά χρόνια, πενήντα πόντους χιόνι μέσα στην πόλη, αποκλεισμένη η πόλη και όλη η περιοχή για τρεις, τέσσερις μέρες και είχαμε και ένα νεκρό από χιονοθύελλα.

Επομένως, κύριε Υπουργέ, νομίζω ότι αυτό θα πρέπει να το δείτε. Εγώ πέρσι είχα κάνει μια επιστολή στην κυρία Υπουργό Ανάπτυξης, γιατί θεώρησα ότι θα ήταν αρμοδιότητα δική της, επειδή υπήρχαν αιτήματα από πολίτες της περιοχής και από φορείς, για να μεταφέρουμε προς τα πίσω από 1ης Οκτωβρίου αυτήν την περίοδο. Και τώρα βλέπω ότι δεν μένει ούτε καν εκεί που λέει η έκθεση από 1ης Νοεμβρίου και πηγαίνει από 15 Νοεμβρίου. Δηλαδή, με μια μονοκονδυλιά, δεν ξέρω ποιος, αμέσως μετέφερε την έναρξη του χειμώνα περίπου ενάμιση μήνα προς τα πίσω.

Πιστεύω λοιπόν, κύριε Υπουργέ, ότι θα πρέπει η περίοδος να ξεκινάει από την 1η Οκτωβρίου τουλάχιστον για τις περιοχές τις δικές μας, διότι πραγματικά αδυνατούν οι πολίτες αυτών των περιοχών να προμηθευτούν πετρέλαιο, να το έχουν από το Μάρτιο και φυσικά να αποθηκεύουν σε δεξαμενές ή και να διαθέτουν χρήματα έξι μήνες πιο νωρίς για να μπορούν να έχουν από 1ης Οκτωβρίου ή από 20 Σεπτεμβρίου τη θέρμανση.

Γι' αυτό που είπε ο κ. Αδαμόπουλος εγώ θα ήθελα να πω, ότι για φέτος στις 13 Απριλίου μέσα στη Κοζάνη κυκλοφορούσαμε με αλυσίδες και στις 14 Απριλίου έγινε ο παγετός, που ξέρετε πολύ καλά και πάγωσαν τα ροδάκινα. Είναι η τρίτη χρονιά που έχουμε στις 15 Απριλίου παγετό στην περιοχή και καταστρέφονται οι σοδειές μας.

'Αρα, νομίζω ότι θα πρέπει έξω από τη λογική του τι συμβαίνει στην Αθήνα να δούμε τι χρειάζεται η υπόλοιπη Ελλάδα. Θα πρέπει, κύριε Πρόεδρε, τελικά η πολιτεία -και το έχω πει πολλες φορές- να πληρώσει για την ελληνική επαρχία, διότι το αξίζει, γιατί το χρειάζεται. Για την Αθήνα και γι' αυτήν τη συγκέντρωση πληρώνει πολλά. Πολλά έργα γίνονται επειδή υπάρχει συγκέντρωση. Θα πρέπει να πληρώσει πολλά για να μη συνεχιστεί η ερήμωση της υπαίθρου.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Τα λέτε στον Πρόεδρο, ο οποίος έχει ανοικτές τις πόρτες, παραβιάζετε "ανοικτές θύρες".

Ο κ. Σαατσόγλου έχει το λόγο.

ΑΝΕΣΤΗΣ ΣΑΑΤΣΟΓΛΟΥ: Κύριε Υπουργέ και κύριοι σύμβουλοι του Υπουργού, Ελλάδα δεν είναι μόνο η νότια Ελλάδα και η Αθήνα, έχουμε και τη βόρεια χώρα, που θα πρέπει εκεί να έχουμε και ηυξημένες ευαισθησίες. Αυτή η τροπολογία είναι δυσμενέστατη για τους κατοίκους της Βόρειας Ελλάδος, όπως ανέπτυξαν και σας ανέφεραν οι προλαλήσαντες συνάδελφοί μου.

Το χειμώνα στη βόρεια χώρα, ειδικότερα - και θα ξεκινήσω από το δικό μου νομό- στο Κάτω Νευροκόπι της Δράμας έχουμε στις 15 Οκτωβρίου μείον 10 βαθμούς και στις 15

Σελίδα 817 

Νοεμβρίου, που βάζετε έναρξη θέρμανσης του χειμώνα, έχουμε μείον 22 βαθμούς. Αντιλαμβάνεσθε ότι αυτή η τροπολογία, που πάτε να φέρετε, είναι και άστοχη και άτοπη.

Βέβαια σεις από τα γραφεία της Καραγεώργη Σερβίας μπορείτε με μια μονοκονδυλιά την 1η Νοεμβρίου, που ήδη είχατε παραβιάσει ανοικτές θύρες, να την κάνετε 15 Νοεμβρίου.

Κάνω την πρόταση ότι θα πρέπει τουλάχιστον για τη βόρειο Ελλάδα, που περιλαμβάνεται η Θράκη με το Δέριο του 'Εβρου, το Νευροκόπι, το Αμύνταιο της Φλώρινας, η Σιάτιστα, η Κόνιτσα, τα Σέρβια, για τη βόρεια χώρα Θεσσαλία, Θράκη, Μακεδονία, 'Ηπειρο, να γίνει μία εξαίρεση, τουλάχιστον από 1 Οκτωβρίου να γίνεται η έναρξη της θέρμανσης, της χρήσης με το μειωμένο φόρο.

Βέβαια την καλή σας πρόθεση για σύλληψη της φοροδιαφυγής ή για πάταξη του λαθρεμπορίου, βεβαίως την αντιλαμβάνομαι και πολλές διατάξεις ψηφίσαμε προς αυτήν την κατεύθυνση και ψήφισα προσωπικά. 'Ομως, δεν μπορείτε σεις από την Αθήνα να είστε μετεωρολόγοι -χώρια που δεν έχετε αυτήν την ειδικότητα- γιατί δεν ζείτε μια πραγματική κατάσταση που επικρατεί στον πληθυσμό της βόρειας Ελλάδας, της βόρειας χώρας.

'Ετσι, κύριε Υπουργέ, αν δεν τροποποιήσετε την τροπολογία και δεν κάνετε έναρξη από 1 Οκτωβρίου ή δεν την αποσύρετε, δηλώνω -και θέλω να καταχωρηθεί στα Πρακτικά- ότι με μεγάλη μου λύπη δεν θα ψηφίσω αυτήν την τροπολογία, γιατί γίνεται μεγάλη αδικία σε βάρος του πληθυσμού της βόρειας χώρας. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιαρτσιώνης έχει το λόγο.

ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, πρέπει να σας μεταφέρω και εγώ την ανησυχία αλλά και την αγανάκτηση της περιοχής μου μόλις πληροφορήθηκε για τη ρύθμιση αυτής της περιόδου. Εγώ θα πρέπει να δηλώσω επιπροσθέτως, ότι αυτή η ρύθμιση αφορά κυρίως τα μεσαία και τα μικρά εισοδήματα, διότι οι άνθρωποι που έχουν αποθήκες, έχουν τον τρόπο και το κεφάλαιο να αποθηκεύσουν και επιπλέον να φτιάξουν άλλες εγκαταστάσεις.

Θέλω να σας μεταφέρω την εικόνα της γριούλας, του εργαζόμενου με το μπετονάκι, που κάθε 1η Οκτωβρίου μεταφέρεται για να πάρει το πετρέλαιό του και σ' αυτό πραγματικά πρέπει να δείξετε μια ευαισθησία. Δεν είναι δυνατόν αυτό το μέτρο για την καταπολέμηση της νοθείας να παίρνεται με αυτόν τον τρόπο. Πραγματικά μου θυμίζει τη ρήση "πονάει δόντι κόψει κεφάλι". Γιατί είναι δυνατόν -και πολύ εύστοχα το έθεσε ο κ. Τσοβόλας το θέμα- αυτοί που εκ προθέσεως θέλουν να κάνουν τη νοθεία, θα πάρουν και αυτοί τα μέτρα τους. Οδηγούμαι στο συμπέρασμα ότι ούτε τελικώς αυτή είναι η πρόθεση της Κυβέρνησης. Τελικώς πρόκειται για μια πρόθεση μιας προσθετης φορολόγησης στην όλη ιστορία. Και γιατί δεν το λέμε με το όνομά του; Πραγματικά θα οδηγηθεί όλος ο κόσμος αυτός των ορεινών περιοχών και ιδιαίτερα της βόρειας Ελλάδας να αγοράζει πετρέλαιο με πρόσθετη φορολογία, δηλαδή, με τη νορμάλ τιμή. Αν θέλουμε να φορολογήσουμε ή να μπαλώσουμε τις τρύπες των ελλειμμάτων μας, ας βρούμε προσφορότερους τρόπους, που νομίζω ότι υπάρχουν και πιστεύω ότι έχετε και σεις την πρόθεση να το κάνετε.

Εγώ θέλω να προσθέσω ότι ο χειμώνας είναι ένα φυσικό φαινόμενο και δεν μπορεί η Κυβέρνηση να νομοθετεί και να περιορίζει τη διάρκειά του, γιατί έμμεσα αυτό βγαίνει. Θέλω να σας μεταφέρω την εικόνα της προπέρσινης πρωτομαγιάς, όπου είχε χιονίσει, κύριε Πρόεδρε, στην Κοζάνη. 'Ηταν όλα κατάσπρα μόλις σηκωθήκαμε. Πρέπει να ισχύσει από 1 Οκτωβρίου έως 30 Απριλίου. Βλέπω ότι συμφωνούν -και με χαροποιεί ιδιαίτερα- και οι Βουλευτες του ΠΑ.ΣΟ.Κ. και της περιοχής μου, γιατί πραγματικά συναισθάνονται υπαρκτό το πρόβλημα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Στάθης έχει το λόγο.

ΘΕΟΔΩΡΟΣ ΣΤΑΘΗΣ: Κύριε Πρόεδρε, κύριε Υπουργέ, ασφαλώς παρακολουθούμε με ενδιαφέρον τις προσπάθειές σας να μειώσετε τα ελλείμματα για να βελτιωθεί και η εικόνα της οικονομίας μας και σ' αυτήν την κατεύθυνση πάντοτε συμβάλλουμε με κάθε τρόπο. 'Ομως, με στεναχωρεί που βλέπω ότι χρησιμοποιούμε ένα μέτρο το οποίο πάρθηκε για να ενισχυθούν τα στρώματα που δεν έχουν τη δυνατότητα να αντιμετωπίσουν την κακουχία ενός χειμώνα. Και αυτό αφορά την ύπαιθρο, τον αγροτικό κόσμο, αλλά και πολλές χιλιάδες οικογένειες μέσα σε μεγάλα αστικά κέντρα και ακόμη και μέσα στην Αθήνα. Γιατί ας μην ξεχνάμε -και δεν θέλω να υπάρχει αυτή η αντιπαράθεση μεταξύ Αθήνας και περιφέρειας- ότι εδώ ζει η μισή Ελλάδα και υπάρχουν πολλές εργατικές οικογένειες οι οποίες και αυτές αντιμετωπίζουν το ίδιο πρόβλημα.

Το ότι η έκθεση του Γενικού Λογιστηρίου του Κράτους χρησιμοποιεί την έκφραση: "Από τις προτεινόμενες διατάξεις επέρχεται ετήσια αύξηση εσόδων του δημοσίου", αυτό και μόνο το γεγονός νομίζω, ότι θα πρέπει να προβληματίσει και εσάς. 

Θα σας παρακαλέσω, λοιπόν, να αλλάξετε αυτήν την ημερομηνία. Είναι ένα μέτρο που πάρθηκε για να δώσουμε απάντηση στα προβλήματα αυτών που αδυνατούν να αντιμετωπίσουν τις αυξημένες δαπάνες του χειμώνα.

'Οπως ξέρετε εγώ το μισό χρόνο ζω στην επαρχία λόγω της ιδιότητάς μου και μάλιστα το χωριό στο οποίο ζω και μένω είναι ένα από τα χωριά τα οποία έχουν πληγεί ιδιαίτερα απ' αυτήν τη χαλαζόπτωση και θα αντιμετωπίσω με πολύ μεγάλη δυσκολία αυτούς τους αγρότες οι οποίοι θα μου θέσουν το πρόβλημα που προκύπτει από την αλλαγή της ημερομηνίας. Σας παρακαλώ, λοιπόν, πάρα πολύ να το εξετάσετε και να αλλάξετε αυτήν την ημερομηνία.

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσακλίδης έχει το λόγο.

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, να μην επαναλάβω τα όσα ακούστηκαν.

Συμφωνώ με τους συναδέλφους και παρακαλώ και εγώ τον κύριο Υπουργό να αποσύρει την τροπολογία και να αφήσει το καθεστώς όπως ισχύει ή να εξαιρέσει τις βόρειες περιοχές.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τσακλίδη.

Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Με την προτεινόμενη τροπολογία κάνετε ωραίες εποχές, 'Ανοιξη και Καλοκαίρι, για τους λαθρέμπορους και τους μεγαλοοφειλέτες του άρθρου 24 και τη βαρύτερη κόλαση για τους απόμαχους της βόρειας Ελλάδος. Διαλέξτε ένα από τα δύο και πάρτε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τσαφούλια.

Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, δυστυχώς σε σας έχει πέσει ο κλήρος να εισηγηθείτε όλες αυτές τις διατάξεις και να τραβήξετε όλα αυτά τα οποία τραβάτε. Είμαι σίγουρος ότι μέσα σας δεν θέλετε να τα εισηγηθείτε, αλλά αναγκάζεστε. Αναγκάζεστε βεβαίως από το άγχος των εσόδων το οποίο έχει πιάσει την Κυβέρνηση και αναγκάζεστε και από άλλα θέματα, ίσως και από το ό,τι πιστεύετε ότι μπορεί να υπάρχει πτώση πληθωρισμού.

Κατά τη γνώμη μου κάνετε λάθος εκτίμηση, διότι πτώση πληθωρισμού μπορεί να υπάρξει αν υπάρξει μειωμένη ποσότητα αγοράς, οπότε πράγματι μπορεί να υπάρξει πτώση. Αν, όμως, υπάρξει η ίδια αγορά πετρελαίου και θα υπάρξει διότι αφού κρυώνουν θα πάρουν πετρέλαιο, θα έχετε αύξηση πληθωρισμού. Δηλαδή, θα σας φύγει και ο πληθωρισμός.

Επομένως, δεν υπηρετεί κανέναν άλλο στόχο πλην της αύξησης των εσόδων, εκτός αν πιστεύετε ότι όλοι αυτοί που ζουν κάτω από αυτές τις σημερινές συνθήκες θα μειώσουν την αγορά πετρελαίου και θα κρυώνουν τα σχολεία, όπως είπε ο κύριος συνάδελφος, οι δημόσιες υπηρεσίες, όπως είπε άλλος συνάδελφος, αλλά και τα νοικοκυριά και οι κατοικίες.

'Ετσι, λοιπόν, κύριε Υπουργέ, δεν δέχομαι την άποψη της έκθεσης που λέει ότι θα καταπολεμήσετε το λαθρεμπόριο, τη 

Σελίδα 818 

νόθευση και τη φοροδιαφυγή, διότι μπορείτε να την πολεμήσετε με άλλα μέτρα και το γνωρίζετε. Εφόσον το μέτρο παραμένει έστω και μία χρονική περίοδο, αυτό που λέτε στην αιτιολογική σας έκθεση δεν μπορεί να συμβεί.

Δεύτερoν, πρέπει να σας πω ότι επισημάνθηκε η ημερομηνία από τον κ.Κηπουρό και επισημαίνω και εγώ ότι στην τροπολογία είναι χειρόγραφη η ημερομηνία. Αυτό δείχνει την προχειρότητα, με την οποία προσδιορίζει η Κυβέρνηση το χειμώνα. Ε, δεν έχουμε τις μεταφυσικές εκείνες ικανότητες, ώστε νομοθετικά να λέμε ότι τότε θα αρχίζει το κρύο και τότε θα τελειώνει. Δεν ξέρω αν τις έχει αυτές η Κυβέρνηση, αλλά νομίζω ότι δεν τις έχουμε όλοι οι άλλοι.

Πρέπει να σας πω, κύριε Υπουργέ, ότι όπως είναι η διάταξη, δεν περνάει. Και δεν περνάει, διότι εμείς θα αναγκαστούμε και πάλι να οδηγηθούμε σε ονομαστική ψηφοφορία. Αφού βλέπουμε αυτήν την καθολική αντίδραση όλης της Αιθούσης, είμαστε αναγκασμένοι να το κάνουμε.

Κάνω έκκληση, λοιπόν, να την αποσύρετε. Το κύρος ενός Υπουργού αυξάνει, πιστεύω, όταν αναγνωρίζει κάποια πράγματα και μπορεί και να αποσύρει μια τροπολογία. Δεν πλήττεται το κύρος της Κυβέρνησης με την απόσυρση μιας τροπολογίας, η οποία είναι φυσιολογικό να γίνει.

Εν πάση περιπτώσει, να κάνετε τις τροπολογίες που ανέφεραν οι κύριοι συνάδελφοι, δηλαδή, να επιμηκύνετε το χρόνο ή αν την αφήσετε έτσι, τουλάχιστον να αναφέρετε μέσα τις περιοχές εκείνες που πράγματι έχουν ανάγκη. 

Μπορώ να δεχθώ ότι το λεκανοπέδιο δεν έχει την ίδια ανάγκη και σαφώς δεν την έχει. Είμαι Βουλευτής του λεκανοπεδίου και το ζω. Εδώ ο χειμώνας μπορεί να αρχίσει και στις 10 Νοεμβρίου και να τελειώσει πράγματι στις αρχές Μαρτίου. Δεν θα ξεχάσω ποτέ μου ότι είχα πάει στο Καρπενήσι, για το μνημόσυνο του αείμνηστου Παύλου Μπακογιάννη, στα μέσα Σεπτεμβρίου και φορούσαμε παλτό, όταν στην Κέρκυρα κυκλοφορούσαμε ακόμα με το μαγιό.

'Ετσι, λοιπόν, κύριε Υπουργέ, η Νέα Δημοκρατία σας καλεί να την τροποποιήσετε, να τη βελτιώσετε ή να την αποσύρετε. 'Αλλως, θα μας οδηγήσετε και πάλι, χωρίς να το θέλουμε, σε ονομαστική ψηφοφορία.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Βυζοβίτη έχετε προτασσόμενη δευτερολογία. 'Εχετε το λόγο για δύο (2') λεπτά.

ΧΡΗΣΤΟΣ ΒΥΖΟΒΙΤΗΣ: Κύριε Υπουργέ, θα ήθελα να σας πω το εξής: Είμαι από μια περιφέρεια, που ανάβουμε τις σόμπες την πρώτη Κυριακή του Οκτωβρίου και τις σβήνουμε 15 Μαϊου. Δεν ξέρω αν έχετε πάει σ'αυτές τις περιοχές. Είμαστε πάνω στα σύνορα.

'Ερχεσθε σήμερα και μας μιλάτε για το πότε. Θα κρυώνουμε δηλαδή; Υπάρχουν παιδιά που πάνε στο σχολείο. Δεν θα ανάβουν τις σόμπες το χειμώνα; Δεν θα ανάβουν τον Απρίλιο; Σοβαρολογείτε; 'Εχετε επισκεφθεί αυτές τις περιοχές; Εκτιμώ πάρα πολύ ό,τι λέτε για την Κέρκυρα, γιατί ξέρω ότι εκεί δεν έχετε χειμώνα. Ελάτε παραπάνω σε εμάς, λοιπόν.

Θα ήθελα, κύριε Υπουργέ, να αποσύρετε την τροπολογία, για να μην σας πω ότι ζητούσαμε να τη βελτιώσετε, γιατί και για τον Απρίλιο που ανέφερε, δεν μας ικανοποιούσε. 'Εχουμε φέρει τόσα αιτήματα γι'αυτό το θέμα και παραμένουμε στην ίδια κατάσταση.

Σας παρακαλώ, λοιπόν, κύριε Υπουργέ, να την αποσύρετε, τουλάχιστον να αφήσετε την περίοδο όπως είχε καθοριστεί, για να μην σας παρακαλέσω παρακάτω να τη βελτιώσετε ακόμη.

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Ακριτίδης έχει το λόγο για προτασσόμενη δευτερολογία.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, με πραγματική στενοχώρια θα πω ότι δεν θεωρώ σοβαρή την πρόταση, που κάνει η Κυβέρνηση μέσω αυτής της τροπολογίας. Τι να ομολογήσουμε; 'Οτι υπάρχουν τόσο υψηλοί κίνδυνοι λαθραίας διακίνησης του πετρελαίου θέρμανσης, έτσι ώστε να υποβάλουμε σε κοινωνικό κόστος, συζητώντας για έξι εβδομάδες; Υπάρχουν οι δυνατότητες να ελεγχθεί η λαθρεμπορία και αυτό γίνεται. Εάν αυτό δεν ισχύει, τότε, θα πρέπει να βρούμε έναν άλλο τρόπο για όλη την περίοδο του χειμώνα.

θα ήθελα να παρακαλέσω τον κύριο Υφυπουργό, όχι μόνο να επαναφέρει τις αρχικές προθεσμίες, γιατί δεν θα ήταν η κατάλληλη ώρα τώρα να προτείνω κάτι διαφορετικό, αλλά να σκεφθεί πώς είναι δυνατόν να τα προσαρμόσει καλύτερα, ώστε η έναρξη να γίνει πολύ νωρίτερα, για να μπορούν να καλυφθούν όλες οι ανάγκες του κοινού.

Η ευαισθησία φυσικά η οποία διατυπώνεται σ'αυτήν την Αίθουσα, όχι μόνο είναι δικαιολογημένη, αλλά πρέπει να είναι σεβαστή. Εγώ δεν μπορώ να διανοηθώ ότι μετά από αυτήν τη συζήτηση, μπορείτε να μείνετε, κύριε Υφυπουργέ, σ'αυτά εδώ τα περιθώρια.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, πριν σας δώσω το λόγο, θα ήθελα και εγώ να σας παρακαλέσω να προχωρήσετε σε μία τροποποίηση της τροπολογίας αυτής, τουλάχιστον εξαιρώντας την υπολοιπη Ελλάδα απο το λεκανοπέδιο Αττικής. Γι' αυτό ακριβώς, κοιτάξτε τις προθεσμίες, πριν πάρετε το λόγο. Πρέπει να ξέρετε ότι η πληθυσμιακή συγκέντρωση αλλάζει το μικροκλίμα και φυσικά το μικροκλίμα της Αττικής είναι τελείως διαφορετικό από την υπόλοιπη ύπαιθρο της Ελλάδας.

Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, επιτρέψτε μου να σας ενημερώσω για το καθεστώς χορήγησης και διακίνησης του πετρελαίου θέρμανσης, το οποίο έχει καταστεί ένα τεράστιο πρόβλημα για ολόκληρο το κύκλωμα διακίνησης πετρελαιοειδών.

ΝΙΚΟΛΑΟΣ ΑΚΡΙΤΙΔΗΣ: Δικό σας θέμα είναι.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν πρέπει να το ξέρει το Κοινοβούλιο;

ΝΙΚΟΛΑΟΣ ΑΚΡΙΤΙΔΗΣ: Με τις υπηρεσίες να το δείτε. Η οργάνωση φταίει. Τότε ας το κόψουμε τελείως.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Ακριτίδη, εγώ δεν τοποθετήθηκα ακόμη επί της τροπολογίας. Θέλω να σας ενημερώσω για ένα θέμα που έχει σχέση μ' αυτό.

Η λαθρεμπορία πετρελαίου θέρμανσης δεν ανθεί μόνο στην περιοχή του λεκανοπεδίου Αττικής. Δυστυχώς, ανθεί σε ολόκληρη την Ελλάδα. Σας διαβεβαιώ ότι έχει τελειώσει μία μελέτη την οποία αναθέσαμε στο Εθνικό Μετσόβειο Πολυτεχνείο, ακριβώς για την αλλαγή του τρόπου χορήγησης του πετρελαίου θέρμανσης, η οποία προτείνει βραχυπρόθεσμα μέτρα και μακροπρόθεσμα μέτρα.

'Ακουσα με ιδιαίτερη προσοχή όλους τους συναδέλφους, κυρίως από τη βόρεια Ελλάδα που αναφέρθηκαν στον περιορισμό του χρόνου. Θέλω, όμως, να σας διαβεβαιώσω ότι μπορώ να κάνω μια βελτίωση. Δηλαδή: Να αρχίζει η χορήγηση την 1η Νοεμβρίου. Νομίζω ότι έτσι δεν θα υπάρχει πρόβλημα.

ΧΡΗΣΤΟΣ ΒΥΖΟΒΙΤΗΣ: Γιατί, κύριε Υπουργέ;

ΓΕΩΡΓΙΟΣ ΔΡΥΣ (Υφυπουργός Οικονομικών): Σας διαβεβαιώ ότι θα λάβω υπόψη μου τις παρατηρήσεις που κάνατε και στη συνολική αλλαγή του τρόπου χορήγησης του πετρελαίου θέρμανσης, θα ληφθούν υπόψιν μας.

ΧΡΗΣΤΟΣ ΚΗΠΟΥΡΟΣ: Κύριε Υπουργέ ...

ΓΕΩΡΓΙΟΣ ΔΡΥΣ (Υφυπουργός Οικονομικών): Ακούστε. Είσθε μηχανικός νομίζω και με καταλαβαίνετε.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Ο κύριος Υφυπουργός σας άκουσε όλους με προσοχή. Ας τον αφήσουμε να πει τις απόψεις του και μετά έχουμε το δικαίωμα να δευτερολογήσουμε.

ΓΕΩΡΓΙΟΣ ΔΡΥΣ (Υφυπουργός Οικονομικών): Αν δεν κάνω λάθος, σας αποδίδω το επάγγελμά σας ορθώς.

Με τον νέο τρόπο χορήγησης του πετρελαίου θέρμανσης, θα λάβουμε υπόψη ακριβώς τις παρατηρήσεις που έκανε ο κ. Κηπουρός, ο κ. Σαατσόγλου και ο κ. Παναγιωτόπουλος, διότι πράγματι είναι άδικος ο ενιαίος τρόπος χορήγησης πετρελαίου θέρμανσης σε όλη την Ελλάδα, αφού χρονικά είναι ο αυτός στην Κρήτη, στην Κέρκυρα και στον 'Εβρο. Προφανώς αδικεί τις περιοχές της βορείου Ελλάδος, οι οποίες εχουν διαφορετικές κλιματολογικές συνθήκες.

Σελίδα 819 

 

Γι' αυτό, λοιπόν, το λόγο, είμαστε μπροστά σε μία συνολική αλλαγή. Το Εθνικό Μετσόβειο Πολυτεχνείο προτείνει συγκεκριμένους τρόπους διασφάλισης του σκοπού της κατανάλωσης.

Θέλω να σας πω, όμως, και τούτο. Με αδικήσατε, όσον αφορά την άγνοιά μου για τις κλιματολογικές συνθήκες. Για όσους με ξέρετε πολύ καλά, γνωρίζετε ότι έχω επισκεφθεί δύο και τρεις φορές, στη διάρκεια των είκοσι μηνών που είμαι Υφυπουργός Οικονομικών, τις περισσότερες περιοχές της βορείου Ελλάδας.

Θέλω, όμως, να σας πω για την έκταση της λαθρεμπορίας. Θα σας αναφέρω ένα παράδειγμα. Επισκέφθηκα ένα νομό της βορείου Ελλάδας. Η συζήτηση εγένετο στο νομαρχιακό κατάστημα.

H ανάπτυξη αυτού του προβλήματος του πετρελαίου θέρμανσης από εκπροσώπους του αγροτικού κινήματος ήταν η εξής: Εμείς ολόκληρο το χρόνο καταναλώνουμε πετρέλαιο θέρμανσης. Δεν αγοράζει κανείς πετρέλαιο κίνησης ούτε τον Ιούνιο ούτε τον Ιούλιο ούτε τον Αύγουστο. 'Οταν είπα του εκπροσώπου αυτού, ότι παρουσία του νομάρχη δεν μπορείς να τα αναφέρεις αυτά τα πράγματα, μου απήντησε ότι τα καταγγελλόμενα τα γνωρίζουν όλοι οι αρμόδιοι και οι χρήστες πετρελαίου θέρμανσης στο νομό αυτό.

ΕΥΑΓΓΕΛΟΣ ΜΕΪΜΑΡΑΚΗΣ: Αυτό σημαίνει ότι δεν λειτουργούν οι υπηρεσίες.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είναι μόνο οι αδυναμίες που έχουν οι υπηρεσίες μας, είναι και ο τρόπος με τον οποίο χορηγείται το πετρέλαιο θέρμανσης. Δυστυχώς ο τρόπος -ξαναλέω άλλη μία φορά- αφήνει πάρα πολλά παράθυρα, έτσι ώστε να γίνονται αυτές οι λαθρεμπορίες και η κακή χρήση του πετρελαίου θέρμανσης. Γι αυτό, λοιπόν, το λόγο μελετάμε στο Υπουργείο Οικονομικών μια δέσμη βραχυπρόθεσμων και μακροπρόθεσμων μέτρων, έτσι ώστε το πετρέλαιο θέρμανσης να καταναλώνεται για τους σκοπούς για τους οποίους έχει ήδη χορηγηθεί.

Η επιστήμη όπως γνωρίζετε έχει τεράστιες δυνατότητες. Εμείς για τη διασφάλιση των ειδικής χρήσεως πετρελαίων -πετρελαίου ναυτιλίας, πετρελαίου θέρμανσης- προχωρήσαμε στο χρωματισμό τους. Σας διαβεβαιώ, λοιπόν, ότι με διάφορους τρόπους αποχρωματίζεται το ειδικό πετρέλαιο και χρησιμοποιείται ως πετρέλαιο κίνησης. Αγοράζετε, δηλαδή, πετρέλαιο ναυτιλίας, ή πετρέλαιο θέρμανσης και αποχρωματιζόμενο χρησιμοποιείται ως πετρέλαιο κίνησης, και αυτό προκαλεί τεράστια φοροδιαφυγή, την οποία πρέπει να την αντιμετωπίσουμε. Γι αυτό φέρνουμε την τροπολογία αυτή. Σας διαβεβαιώ ότι το Υπουργείο Οικονομικών θέλει να συζητήσει όλες σας τις προτάσεις, αλλά πρέπει να βρούμε διασφαλιστικούς τρόπους, ώστε το πετρέλαιο θέρμανσης να πηγαίνει για θέρμανση.

Το πρόβλημα δεν είναι ότι σήμερα θέλουμε να κάνουμε περιορισμό της θέρμανσης. Δεν περιορίζονται η θέρμανση των σχολείων με την τροπολογία αυτή. Ας μη δίνουμε αυτούς τους μελοδραματικούς τόνους για τα παιδιά μας. Το πρόβλημα είναι για πόσο χρόνο θα υπάρχει στην αγορά πετρέλαιο θέρμανσης με μειωμένους φόρους. 'Αλλο οι ανάγκες θέρμανσης των σχολείων και άλλο ο χρόνος που χορηγείται το πετρέλαιο θέρμανσης.

Τώρα, για να μην επανερχόμεθα σε θέματα, τα οποία νομίζω ότι είναι λυμένα, η πρότασή μου είναι σαφής: Να αρχίζει η χορήγηση του πετρελαίου θέρμανσης την 1η Νοεμβρίου κάθε έτους.

ΗΛΙΑΣ ΒΛΑΧΟΠΟΥΛΟΣ: Αυτήν την είχατε. 

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε συνάδελφε, δεν ήταν αυτή.

ΧΡΗΣΤΟΣ ΚΗΠΟΥΡΟΣ: Θα προλάβετε να φέρετε τροπολογία;

ΓΕΩΡΓΙΟΣ ΔΡΥΣ (Υφυπουργός Οικονομικών): Η χορήγηση θα τελειώσει για το 1998 στις 31 Μαρτίου, αλλά μέχρι τότε θα έχουμε επεξεργαστεί ένα σχήμα που να λαμβάνει υπόψη του τις διαφορετικές -το τονίζω άλλη μία φορά- θερμοκρασιακές συνθήκες που επικρατούν στη χώρα. Αυτή είναι η πρόταση, την οποία σας κάνω και η οποία λαμβάνει ακριβώς υπόψη της όλες αυτές τις παρατηρήσεις οι οποίες εγένοντο από τους κυρίους Βουλευτές.

ΧΡΗΣΤΟΣ ΒΥΖΟΒΙΤΗΣ: Η χρονιά που έρχεται θα πάει σε αυτές τις προθεσμίες, κύριε Υπουργέ; 

ΓΕΩΡΓΙΟΣ ΔΡΥΣ (Υφυπουργός Οικονομικών): Από 1η Νοεμβρίου μέχρι 31 Μαρτίου.

ΠΡΟΕΔΡΕΥΩΝ (Παναγιώτης Σγουρίδης): Η πρόταση του κυρίου Υπουργού είναι να επανέλθει η τροπολογία όπως ακριβώς είχε κατατεθεί από την 1η Νοεμβρίου μέχρι τις 31 Μαρτίου.

Ζήτησαν το λόγο καταρχήν ο κ. Τσοβόλας, μετά ο κ. Ρεγκούζας και μετά ο κ. Κηπουρός.

Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ζητάμε την απόσυρση της τροπολογίας, άλλως την καταψηφίζουμε και με τη νέα διατύπωση για τους εξής λόγους: Ο κύριος Υφυπουργός είπε ότι επιβάλλεται η ψήφιση της τροπολογίας και σαν πρόσθετη δικαιολογία μας έφερε ότι γίνεται μία έρευνα επιστημονική από το πανεπιστήμιο.

ΓΕΩΡΓΙΟΣ ΔΡΥΣ (Υφυπουργός Οικονομικών): Τελείωσε η μελέτη, κύριε Τσοβόλα, από το Πολυτεχνείο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Και σας λέω το εξής: Εσείς βαδίζετε ανάποδα σαν τον κάβουρα. Αντί να φέρετε εδώ το θέμα συνολικά, έρχεσθε και κάνετε το ανάποδο, καταργείτε και μας λέτε ψηφίστε πρώτα και μετά θα φέρουμε το συνολικό ζήτημα του πετρελαίου και των καυσίμων. Αυτό δεν είναι ορθόδοξο κατά την άποψή μας.

Δεύτερον, η καταπολέμηση του λαθρεμπορίου, κύριε Υφυπουργέ, δεν γίνεται μ'αυτούς τους τρόπους. Ξέρετε και ξέρουμε όλοι ότι το λαθρεμπόριο γίνεται αλλού, άλλες είναι οι πηγές. Στην εισαγωγή, στην επεξεργασία, στην εμπορία, από τις πολυεθνικές, από όλο το κύκλωμα διακίνησης, εκεί πρέπει να γίνει ο έλεγχος και η διαδικασία να αλλάξει, ώστε να ελεγχθεί για να πιαστούν τα εκατοντάδες δισεκατομμύρια που γνωρίζουμε και έχουν δει το φως της δημοσιότητας σχετικά στοιχεία. Και ξέρετε και υποθέσεις που έχουν ακολουθήσει το δρόμο της δικαιοσύνης.

Εδώ έρχεσθε μέσα από την τροπολογία, όπως προκύπτει και από την έκθεση του Γενικού Λογιστηρίου του Κράτους να αυξήσετε τα φορολογικά έσοδα σε βάρος ποιων; Και είναι επίκαιρο αυτήν τη στιγμή που ο Υπουργός Εσωτερικών πάει και κάνει αναγκαστικες συνενώσεις και λέει, επιμένω γιατί μόνο με αυτόν τον τρόπο θα αναπτυχθεί η επαρχία και θα κρατηθούν οι κάτοικοι στις κοινότητες. Μα εδώ είναι αντίφαση επί της ουσίας, επί των καθημερινών προβλημάτων που αντιμετωπίζουν αυτοί οι ελάχιστοι άνθρωποι που απέμειναν. Αυξάνετε τη φορολογική επιβάρυνση,μειώνετε περαιτέρω το εισόδημα, το ελάχιστο εισόδημα όλων αυτών των ανθρώπων που μένουν στην περιφέρεια, στα χωριά Ηπείρου, Θεσσαλίας, Μακεδονίας, Θράκης, βόρειας Ελλάδος.

Κύριε Υπουργέ, ήμουν μερικές μέρες στο χωριό μου στην Πίνδο τον Αύγουστο και το βράδυ δεν καθόσουν έξω αν δεν φορούσες πουλόβερ και σακάκι μαζί. Πήγα πέρυσι στην Τσαρίτσανη στη Θεσσαλία, το χιόνι ήταν ψηλά. Και υπάρχουν και μια σειρά άλλες περιοχές, όπως η Δράμα, το Νευροκόπι, Θράκη κ.α. Μα, είναι δυνατόν να αφαιρείτε και τα ελάχιστα δικαιώματα τα οποία διατηρήθηκαν ακόμα και με το νόμο που ψηφίστηκε πέρυσι το 1996; Και είναι δυνατόν αυτό να αποτελεί αιτιολογία για να καταργηθεί αυτή η περιορισμένη, η μειωμένη φορολογία στο πετρέλαιο θέρμανσης γι'αυτούς τους ανθρώπους;

Γι'αυτό μην επιμένετε, αποσύρετε την τροπολογία και αφού έχει γίνει η μελέτη αυτή από το Πανεπιστήμιο Αθηνών, φέρτε μια συνολική μελέτη και όσον αφορά τη μειωμένη φορολογία και όσον αφορά τον τρόπο ελέγχου της διακίνησης του πετρελαίου, των πετρελαιοειδών συνολικά για να τη δούμε. Γιατί έτσι θα προκαλέσετε μεγάλη δικαιολογημένη κοινωνική αναστάτωση. Εμείς επιμένουμε στην απόσυρση, άλλως καταψηφίζουμε την τροπολογία. Φαντάζομαι πως θα την αποσύρει ο κύριος Υφυπουργός.

Σελίδα 820 

 

ΠΡΟΕΔΡΕΥΩΝ (Παναγιώτης Σγουρίδης): Ο κ.Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Υπουργέ, να ξεπεράσουμε πραγματικά τον τρόπο, τον ανορθόδοξο τρόπο που αντιμετωπίζεται το θέμα από την Κυβέρνηση, όπως ειπώθηκε και πριν. Να δεχθούμε και τις καλές σας προθέσεις, ότι θέλετε πράγματι να χτυπήσετε τη λαθρεμπορία.

'Ομως, είναι γνωστό ότι η Νέα Δημοκρατία επανειλημμένως έχει, με τη διαδικασία του κοινοβουλευτικού ελέγχου, επισημάνει στην Αίθουσα αυτή ότι η απώλεια των εσόδων από το λαθρεμπόριο στα καύσιμα ξεπερνάει τα διακόσια έως τριακόσια δισεκατομμύρια το χρόνο. Και βέβαια προς την κατεύθυνση αυτή δεν έχουν μπει κάποιες πρωτοβουλίες νομοθετικές της Κυβέρνησης. Αντίθετα η πρωτοβουλία που παίρνει η Κυβέρνηση με αυτήν την τροπολογία ουσιαστικά όχι μόνο δεν διορθώνει το πρόβλημα, δεν χτυπάει τη φοροδιαφυγή, αλλά ταυτόχρονα ενισχύει κατά την άποψή μου τη φοροδιαφυγή. Γιατί με τον περιορισμό του χρονικού διαστήματος που γίνεται τώρα ο κάτοικος της ορεινής περιοχής, που ούτως ή άλλως θα έχει ανάγκη να αγοράσει πετρέλαιο, θα τρέξει στον έμπορο να αγοράσει πετρέλαιο με την αυξημένη τιμή και όχι με τη μειωμένη.

'Ομως ο έμπορος ή κάποιοι από τους εμπόρους, που κατ' επάγγελμα πολλές φορές ασχολούνται με τη λαθρεμπορία, θα έχουν αποθηκεύσει αυτά τα καύσιμα σε ειδικές κρύπτες, όπου εκεί θα πρέπει να στρέψετε την προσοχή σας και όχι εδώ, όπως κάνετε με την τροπολογία σας. Θα γίνει η προμήθεια με αυξημένη τιμή, με αποτέλεσμα να υπάρξει κοινωνική αδικία από τη μία μεριά και πλουτισμός από την άλλη μεριά του λαθρέμπορου.

Η προθεσμία την οποία βάζετε εδώ, ουσιαστικά ενισχύει τη λαθρεμπορία και δεν τη μειώνει. Ταυτόχρονα αδικούνται άνθρωποι, οι οποίοι βρίσκονται σε ορεινές και προβληματικές περιοχές, οι οποίες δυστυχώς βρίσκονται στη βόρειο Ελλάδα.

Γι' αυτό, κύριε Υφυπουργέ, θα παρακαλούσα, επειδή από τη μια μεριά ούτε το πρόβλημα της φοροδιαφυγής χτυπάτε, και από την άλλη είσαστε, χωρίς να το θέλετε, κοινωνικά άδικοι, να μην επιμείνετε σ' αυτήν την τροπολογία. Διαφορετικα εμείς θα την καταψηφίσουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, άκουσα με προσοχή την πρόταση που έκανε ο κύριος Υφυπουργός για τη μείωση κατά μία εβδομάδα.

ΓΕΩΡΓΙΟΣ ΔΡΥΣ (Υφυπουργός Οικονομικών): Λέμε από 1η Νοεμβρίου μέχρι 31 Μαρτίου.

ΠΡΟΕΔΡΕΥΩΝ (Παναγιώτης Σγουρίδης): Εξήγησα, κύριε Γκατζή, ότι επανέρχεται στο αρχικό της τροπολογίας.

ΝΙΚΟΛΑΟΣ ΓΚΑΤΖΗΣ: Ακριβώς, κύριε Πρόεδρε. 

Κύριε Υφυπουργέ, αφού έχετε την πρόθεση να ρυθμίσετε γενικά το θέμα, ύστερα από τη μελέτη που κάνει το Πολυτεχνείο, γιατί δεν αφήνετε να ισχύσει το καθεστώς, όπως είναι μέχρι σήμερα; Το κάνετε αυτό, για να ρίξετε στάχτη στα μάτια και για να παγιωθεί το καθεστώς, που προτείνετε.

Θα ήθελα δε να τονίσω και το εξής: Κατ' αρχήν, το λαθρεμπόριο δεν γίνεται από τα μικρά και μεσαία στρώματα. Το λαθρεμπόριο γίνεται από τους μεγάλους. Εδώ δε μπαίνει και ένα ερώτημα, που σας το έθεσα και με ερώτηση, κύριε Υφυπουργέ.

Στο Βόλο είχατε πιάσει μια εταιρία, όπως μας είπατε εδώ, η οποία είχε κάνει λαθρεμπόριο καυσίμων πάνω από ένα δισεκατομμύριο. Μάλιστα, αν θυμάμαι καλά, το είχατε ανεβάσει σε ενάμισι (1,5) δισεκατομμύριο. Φημολογείται όμως στο Βόλο ότι αυτή η υπόθεση πατσάστηκε. Επίσης, δεν δώσατε καμιά απάντηση, τι έγινε με την προσφυγή, που έκανε ο Ρέτζος για τα πεντακόσια περίπου δισεκατομμύρια (500.000.000.000), που τα ανεβάζει το "ΒΗΜΑ", από τα τέλη, που δεν πλήρωσαν τελικά στο δημόσιο οι γνωστοί και μη άγνωστοι.

Εμείς προτείνουμε να επανέλθουμε στο προηγούμενο καθεστώς. Διαφορετικά, φέρτε και κάντε μια γενικότερη αντιμετώπιση του ζητήματος, που να λαμβάνει υπόψη αυτές τις περιοχές, που πραγματικά το χειμώνα επικρατεί εκεί παγετός και οι οποίες έχουν ανάγκη προμήθειας πετρελαίου από πολύ νωρίς. Μάλιστα, εγώ θα έλεγα η περίοδος να αρχίζει από την 1η Οκτώβρη, γιατί σε πολλές περιοχές της χώρας μας ο Οκτώβρης είναι χειμώνας. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Κύριε Υπουργέ, νομίζω ότι έχετε έναν επιπλέον λόγο, αφού λέτε ότι το Υπουργείο σας ήδη έχει προβεί σε μια ολοκληρωμένη νομοθετική αντιμετώπιση του συγκεκριμένου προβλήματος, να αποσύρετε αυτήν την τροπολογία. 'Ετσι θα υπάρξει από τη μεριά σας και μια θετική προσφορά στον τρόπο λειτουργίας του Σώματος.

Εξάλλου, δεν νομίζω ότι μπορεί κανείς να πειστεί ότι με τη μείωση της περιόδου κατά δέκα-δεκαπέντε μέρες, θα υπάρξει ένα ουσιαστικό χτύπημα στο μεγάλο πρόβλημα, που όντως υπάρχει, της λαθρεμπορίας των υγρών καυσίμων. Αλλιώς θα πρέπει να δούμε πώς θα χτυπήσουμε αυτό το ζήτημα. Γι' αυτό παρακαλώ και πάλι να αποσύρετε την τροπολογία. 'Αλλως, είναι προφανές ότι την καταψηφίζουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, στην πρωτολογία μου νομίζω ότι τοποθετήθηκα ακριβώς για το αίτημα, που υπήρχε από πέρσι και το οποίο διετύπωσα, έτσι ώστε η έναρξη αυτής της περιόδου να είναι πιο μπροστά και όχι να πάει πιο πίσω.

Μπορεί, ίσως τον Απρίλιο, να είναι δυνατός κάποιος περιορισμός του χρόνου, γιατί μπορεί να προμηθευτεί και στις 31 Μαρτίου και στις 15 Απριλίου, έτσι ώστε να μπορέσει να ανταποκριθεί στις ανάγκες των υπόλοιπων ημερών του χειμώνα. 'Ομως, δεν είναι δυνατόν, στην περιοχή μας, να περιμένουν την 1η Νοεμβρίου, για να προμηθευτούν πετρέλαιο οι άνθρωποι των χωριών και των πόλεων. Γιατί, μέχρι τότε, τι θα κάνουν; Πιστεύω ότι ο κύριος Υπουργός πρέπει να το δει. Δηλαδή, τουλάχιστον στην έναρξη της περιόδου ο κύριος Υπουργός πρέπει να δείξει κατανόηση. Εμείς επιμένουμε ότι αυτή η έναρξη πρέπει να είναι από την 1η Οκτωβρίου.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Κύριε Υπουργέ, το ξέρετε ότι η ιστορία έδειξε ότι οι συγκρούσεις μας δεν είναι τυφλές, ότι είναι γόνιμες. Γι' αυτό, έχω να προτείνω κάτι συγκεκριμένο. Να συμπληρώσετε στην τροπολογία ότι, η 1η Νοεμβρίου, την οποία αποδεχθήκατε ως εναρκτήρια ημερομηνία, ισχύει για το Λεκανοπέδιο και ότι, για την υπόλοιπη Ελλάδα, ισχύουν τα προηγούμενα του άρθρου 22 του νόμου του 1996.

Και εφόσον δεσμεύεσθε -και εγώ το πιστεύω- ότι πριν τη λήξη του χειμώνα, μέσα από αυτήν τη μελέτη που έχει εκπονηθεί και φυσικά θα αφορά τη γεωγραφική κατανομή των θερμοκρασιών σε όλο τον ελλαδικό χώρο, θα φέρετε μια συγκεκριμένη ρύθμιση αντιμετώπισης αυτού του ζητήματος, νομίζω ότι τότε μπορούμε να συμφωνήσουμε.

Πάντως, το ζήτημα του λαθρεμπορίου δεν είναι πολιτικό ζήτημα, σε ό,τι αφορά, δηλαδή, το Κοινοβούλιο. Αφορά τη διοίκηση. Και αυτό θα πρέπει να προβληματίσει τις υπηρεσίες σας. 

Γι' αυτόν ακριβώς το λόγο, επαναλαμβάνω τη βελτιωμένη μου πρόταση. Να αναφέρετε ότι εναρκτήρια ημερομηνία είναι η 1η Νοεμβρίου, όπως την δέχεσθε, για το Λεκανοπέδιο και για τις υπόλοιπες περιοχές, ισχύει το άρθρο 22 και δεσμεύεσθε ότι, πριν από το πέρας του χειμώνα, θα φέρετε ρύθμιση που θα αφορά και θα λύνει άπαξ δια παντός το ζήτημα για ολόκληρο τον ελληνικό χώρο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βυζοβίτης έχει το λόγο.

ΧΡΗΣΤΟΣ ΒΥΖΟΒΙΤΗΣ: Κύριε Υπουργέ, όταν μίλησα, σας είπα για τα παιδιά που πάνε στο σχολείο και γι' αυτά που διαβάζουν στα σπίτια τους. Δεν σας είπα για τα παιδιά που είναι μέσα στο σχολείο.

Είπα ότι στην Πέλλα και στη Φλώρινα, στα ορεινά ανάβουμε 

Σελίδα 821 

σόμπες από 15 Σεπτεμβρίου μέχρι 15 Μαϊου. Πρωτομαγιά δεν έχουμε κάνει ποτέ στην περιοχή μας, κύριοι, χωρίς να έχουμε αναμμένες τις σόμπες.

Και τώρα μας λέτε για 31 Μαρτίου; Ο Μάρτης είναι ο πιο σκληρός χειμώνας για μας. 'Ολα τα χιόνια και όλες τις παγωνιές τις έχουμε το Μάρτη. Δηλαδή, μέσα στο χειμώνα, τον Απρίλη δεν θα ανάψουμε σόμπα;

Θα παρακαλέσω, κύριε Υπουργέ, για μια ακόμα φορά, να επανέλθετε, τουλάχιστον για τις ορεινές περιοχές, στο προηγούμενο καθεστώς. Δεν ξέρω για τις άλλες περιοχές. Ζητώ συγγνώμη από τους κυρίους συναδέλφους. Ας μιλήσουμε για τις ορεινές. Λέμε ότι φεύγει ο κόσμος από τα ορεινά. Γιατί να μείνει; Ούτε να ζεσταθεί δεν μπορεί! Δεν το παίρνετε υπόψη σας αυτό;

Τίποτε άλλο, ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): 'Εχω τη τιμή να ανακοινώσω στο Τμήμα ότι οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομικών, Εργασίας και Κοινωνικών Ασφαλίσεων, κατέθεσαν σχέδιο νόμου "Ενιαίο Λύκειο, πρόσβαση των αποφοίτων αυτού στην τριτοβάθμια εκπαίδευση, αξιολόγηση του εκπαιδευτικού έργου και άλλες διατάξεις".

Παραπέμπεται στην αρμόδια διαρκή επιτροπή.

Ο κ. Μεϊμαράκης, Κοινοβουλευτικός Εκπρόσωπος της Νέας Δημοκρατίας έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε και κύριε Υπουργέ, δυστυχώς, αφού η τροποποίηση του κυρίου Υπουργού από 1η Νοεμβρίου δεν ικανοποιεί κανέναν από τους συναδέλφους, θα ήθελα να σας πω ότι εμείς θα ζητήσουμε να γίνει ονομαστική ψηφοφορία. Και αυτό, κύριε Υπουργέ, θέλω να το ξέρετε πριν καν μιλήσετε.

ΓΕΩΡΓΙΟΣ ΔΡΥΣ (Υφυπουργός Οικονομικών): Δικαίωμά σας είναι. Δεν σας το αφαιρεί κανένας.

EYAΓΓΕΛΟΣ ΜΕΪΜΑΡΑΚΗΣ: Τι να κάνουμε κύριε Υπουργέ; Θα μάθει το ΠΑ.ΣΟ.Κ ότι όποτε οι συνάδελφοι, καλοπροαίρετα και εμείς το χαιρετίζουμε, θα αντιτίθενται σε διάταξη, εμείς θα ζητούμε ονομαστική ψηφοφορία, για να φαίνεται στον ελληνικό λαό ότι δεν υπάρχει καλό και κακό ΠΑ.ΣΟ.Κ. και ότι το παραμύθι ότι μόνο το ΠΑ.ΣΟ.Κ. κάνει και αντιπολίτευση θα τελειώσει.

Εμείς δεν θα δώσουμε το δικαίωμα και στα υπόλοιπα κόμματα να μας κατηγορούν ότι, αφού έχουμε την αριθμητική δύναμη να ζητήσουμε ονομαστική ψηφοφορία και δεν το κάνουμε, αυτό σημαίνει ότι συναινούμε. Αυτό θα γίνει κατανοητό πλέον.

Εύχομαι και ελπίζω, χωρίς καμία αιχμή προς τους συναδέλφους, να μην αλλάξουν πάλι όπως έγινε στην πρωινή ψηφοφορία ή όπως έγινε προχθές. Ας αλλάξουν, είναι θέμα δικό τους και είναι να κρίνει πλέον ο ελληνικός λαός πώς συμπεριφέρεται το ΠΑ.ΣΟ.Κ. και να βγάλει και τα δικά του συμπεράσματα.

Κύριοι συνάδελφοι, θα ήθελα να προσθέσω κάτι στην προηγούμενη ομιλία μου. Τεχνητά θα ρίξετε τον πληθωρισμό, κύριε Υπουργέ. Η μείωση της αγοράς πετρελαίου θέρμανσης δεν θα υπάρξει. Απλά και μόνο πρέπει να γνωρίζετε, κύριοι συνάδελφοι, ότι η Κυβέρνηση με τις τελευταίες της αλχημείες έβγαλε το πετρέλαιο από το καλάθι της νοικοκυράς και ισχύει μόνο όταν υπάρχει η μειωμένη τιμή θέρμανσης. Γι' αυτό παρατηρήθηκε και πτώση του 0,6% του πληθωρισμού ξαφνικά σε ένα μήνα. Δεν είναι τυχαίο το διάστημα που ζητάει η Κυβέρνηση.

Θέλω, δηλαδή, να τονίσω ότι τελικά αδιαφορεί πλήρως η Κυβέρνηση για το αν κάποιοι κρυώνουν ή όχι και για το πώς θα ζήσουν και θα επιβιώσουν. Την ενδιαφέρει να δείξει ότι έχει μειώσει τον πληθωρισμό και γι' αυτό ακριβώς το ορίζει σ' αυτό το συγκεκριμένο χρονικό διάστημα. Ε, δεν μπορεί, κύριε Υπουργέ, στο βωμό των εσόδων και της μείωσης του πληθωρισμού να παίρνετε τέτοια ανάγλητη στάση. Καταγγέλουμε την Κυβέρνηση για πραγματική αναλγησία. Δεν καταλαβαίνει τίποτε πλέον, κωφεύει στους πάντες ακόμη και στους Βουλευτές του ΠΑ.ΣΟ.Κ. μόνο και μόνο για να πετύχει τους δείκτες, επειδή έχει αυτήν την αγωνία.

Εμείς ξεσκεπάζουμε τουλάχιστον την πρόθεση της Κυβέρνησης. 

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, ζητά το λόγο ο κ. Τσακλίδης, ο οποίος έχει πρωτολογήσει. 

Ορίστε, κύριε Τσακλίδη, έχετε δικαίωμα να δευτερολογήσετε. Αλλά, κύριοι συνάδελφοι, όχι όποτε θέλουμε να σηκώνουμε το χέρι.

ΙΩΑΝΝΗΣ ΤΣΑΚΛΙΔΗΣ: Ζητώ συγγνώμη γιατί δεν έγινε κατανοητό.

Κύριε Υπουργέ, θα σας παρακαλέσω να κάνουμε μια υποχώρηση, να δεχθούμε να πάει μέχρι 15 Απριλίου αλλά με τη δέσμευση ότι το διάστημα αυτό θα μας φέρετε μια ολοκληρωμένη πρόταση για να υπάρχουν εξαιρέσεις κάποιων περιοχών ορεινών, όχι μόνο στη Βόρεια Ελλάδα, αλλά και σε άλλες περιοχές. Κατ' αυτόν τον τρόπο θα υπάρχει μια ολοκληρωμένη και σωστή αντιμετώπιση.

Θα σας παρακαλέσουμε να υπάρξει αυτή η δέσμευση, για να διευκολύνετε και εμάς να μην έρθουμε στη δυσάρεστη θέση να καταψηφίσουμε. 

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αδαμόπουλε.

ΓΙΩΡΓΟΣ ΑΔΑΜΟΠΟΥΛΟΣ: Δεν θα μιλούσα, κύριε Πρόεδρε, αν ο κ. Μεϊμαράκης δεν ανέλυε τους τρόπους της πολιτικής πρακτικής που θα ακολουθήσει η Νέα Δημοκρατία. Προφανώς θεώρησε ότι κάνει στο Κοινοβούλιο μια πρόβα τζενεράλε για την πολιτική πρακτική που ακολουθεί η Νέα Δημοκρατία ή τις μεθόδους αντιπολίτευσης.

Αν, λοιπόν, νομίζει ότι ήταν πολύ διάφανος και πολύ καθαρός ο σκοπός ή ανάγκη της επίκλησης που έκανε για ονομαστική ψηφοφορία, εξυπηρετεί την πολιτική πρακτική της Νέας Δημοκρατίας, αλλά σίγουρα η Νέα Δημοκρατία δεν έμαθε να κάνει αντιπολίτευση και δεν μπορεί να κάνει αντιπολίτευση, γιατί ακριβώς δεν έχει θέσεις. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα αποδείξω ότι όλα όσα ελέχθησαν από τον κ. Μεϊμαράκη δεν είναι στους στόχους της Κυβέρνησης. Μάλιστα, θα ήθελα να πω, κύριε Μεϊμαράκη ότι, όταν είστε στην Αντιπολίτευση σας διακρίνει ευαισθησία για τα λαϊκά προβλήματα. Και όταν και όποτε γίνετε κυβέρνηση, τότε σας χαρακτηρίζει άκρατη αναλγησία για τα ίδια προβλήματα. Ο τρόπος αντιπολίτευσης που είπατε, δεν νομίζω ότι σας αρμόζει. Διότι το πρόβλημα δεν είναι, κύριε Μεϊμαράκη, να χρησιμοποιείτε διαδικαστικούς τρόπους για να επιβραδύνετε το έργο της Κυβέρνησης. Χθες κάνατε ένα λάθος πάλι και σας το λέω τώρα βεβαίως. Σας έφερα μια βελτιωμένη πρόταση για το άρθρο 24 και για διαδικαστικούς λόγους δεν αφήσατε να περάσει. Τυπικά είσαστε εντάξει. Η τυπολατρεία όμως σας έφαγε όχι η ουσία.

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι εμάς.

ΓΕΩΡΓΙΟΣ ΔΡΥΣ (Υφυπουργός Οικονομικών): 'Επρεπε, λοιπόν, να αφήσετε να ακουστεί η βελτιωμένη πρόταση και επ' αυτής να τοποθετηθείτε, όπως είπε ένας συναδελφός σας, τον οποίο δεν ακούσατε.

Μπροστά, λοιπόν, στην άκρατη αντιπολιτευτική διάθεση που επιδεικνύετε και στην προσπάθεια που κάνετε να μην προχωρήσετε το κυβερνητικό έργο, στηρίζεστε σε μία τυπολατρική διαδικασία, η οποία βέβαια δεν θα σας βγει σε καλό.

'Ερχομαι στην πρόταση του κ. Τσακλίδη και τελειώνω με αυτό. Κύριε Τσακλίδη, σας λέω ότι δέχομαι την πρότασή σας, διότι ακριβώς εμπεριέχεται στη δική μου συνολική θέση για το θέμα. Υπάρχει μελέτη του Εθνικού Μετσόβιου Πολυτεχνείου, η οποία προτείνει περιορισμό του χρόνου. Σας διαβεβαιώ και θα σας τη δώσω για να την έχετε και εσείς. Βεβαίως θα πρέπει να μελετήσουμε τα προτεινόμενα βραχυπρόθεσμα μέτρα.

Η περίοδος θα αρχίσει 1η Νοεμβρίου. Δέχομαι την καταληκτική ημερομηνία 10 Απριλίου. Και ελπίζω σε αυτούς τους

Σελίδα 822 

έξι (6) μήνες που μεσολαβούν να έχει ολοκληρωθεί η μελέτη του Εθνικού Μετσόβιου Πολυτεχνείου. Θα σας δοθεί, θα τη συζητήσουμε, έτσι ώστε το Κοινοβούλιο να ψηφίσει ένα νέο καθεστώς για τη χορήγηση του πετρελαίου θέρμανσης, απαλλαγμένου του απαράδεκτου φαινομένου της λαθρεμπορίας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, όταν μία ονομαστική ψηφοφορία προαναγγέλεται, γιατί δεν συνηθίζεται, είναι ένα μέσο πίεσης προς την Κυβέρνηση ακριβώς για να τροποποιήσει και να βελτιώσει τη διάταξη που προτείνει.

Δεύτερον, με όλο το σεβασμό που έχω προς εσάς -και ξέρετε ότι τον έχω, δεν είναι προσωπικές οι αντιπαραθέσεις, είναι θέματα απόψεων και αντιλήψεων- δεν θα μάθετε εσείς τα κοινοβουλευτικά, αντιπολιτευτικά μας καθήκοντα.

Η Νέα Δημοκρατία γνωρίζετε ότι έχει καταθέσει κατ' επανάληψη προτάσεις νόμων οι οποίες ήταν πολύ θετικές και εσείς τις απορρίπτατε μετ' επαίνων. Κατά συνέπεια αν συγκρίνετε τη δική μας αντιπολιτευτική τακτική με την τακτική που ακολούθησε το ΠΑΣΟΚ 1990-1993 -όχι το 1989 που υπήρχε η ένταση, αλλά 1991-1993, που υπήρχε πολιτική ύφεση- θα δείτε ποιος έκανε στην Αντιπολίτευση και ποιος ερχόταν και έλεγε και ψέματα στον ελληνικό λαό.

Τέταρτον, επειδή διετέλεσα και κυβερνητικός Βουλευτής την περίοδο 1990-1993 και ήμουν και Κοινοβουλευτικός Εκπρόσωπος θα ήθελα να σας πω ότι διδάχθηκα πολλά από το σημερινό Πρόεδρο της Βουλής, ο οποίος ως Κοινοβουλευτικός Εκπρόσωπος της Αντιπολίτευσης και εγώ του κυβερνώντος κόμματος, αντιμετώπιζε την Κυβέρνηση όχι απλά με πάθος, αλλά πολλές φορές με εξαλλοσύνη. Και καλό θα ήταν οι συμβουλές που μου έδινε χθες να τις είχε σκεφθεί όταν ο ίδιος ήταν στην Αντιπολίτευση. 

Αντιστρέφω αυτό που είπατε και σας λέω ότι αυτό που κάνατε εσείς ως Αντιπολίτευση, δεν το κάνετε ως Κυβέρνηση, ενώ είστε τυχεροί που έχετε μία Αντιπολίτευση που έρχεται με εποικοδομητικές προτάσεις. Διδαχθήκαμε από σας, κύριε Υπουργέ, τον τρόπο της Αντιπολίτευσης. Απλώς, τον προσαρμόσαμε στη δική μας ιδιοσυγκρασία, στο δικό μας χαρακτήρα και ερχόμαστε με βελτιωτικές προτάσεις για να προχωρήσουμε.

'Ομως, δεν είναι δυνατόν, όταν οι Βουλευτές του κυβερνώντος κόμματος αποστασιωπιούνται, διαφωνούν, λένε ότι δεν θα το ψηφίσουν, να μας δίνουν την καραμέλα στο στόμα, εμείς να την αποποιούμεθα. Διότι τότε κατηγορούμεθα πολιτικά. Και εδώ συζητάμε πολιτικά, δεν συζητάμε για να περνά η ώρα. 

Κατά συνέπεια, κύριε Υπουργέ, παρόλο που μπορώ νω πω ότι είναι δεκτές οι συμβουλές σας, δεν θα πρέπει να αναφέρονται σε μας. 

'Οσον αφορά το άρθρο 24, χωρίς να θέλω να επανέλθω, γνωρίζετε ότι τελικώς την πληρώσατε εσείς. Διότι ο κύριος Πρόεδρος σε άλλο νομοσχέδιο που εσείς ήσασταν απών, αλλά εμείς παρόντες, δεν άφησε τον παριστάμενο Υπουργό να πει την τροποποιούμενη διάταξη. Και θα ήταν ερμηνευτική δήλωση, δεν ήταν καν νομοτεχνική διατύπωση. Μα, αν ήταν νομοτεχνική διατύπωση θα μπορούσατε να την κάνετε κατά την ψήφιση στο σύνολο. 'Ομως, ήταν επί της ουσίας η τροποποίηση και θέλατε να την κάνετε πριν ψηφιστεί το άρθρο, γιατί γνωρίζατε ότι δεν θα μπορούσατε να την κάνετε στην ψήφιση στο σύνολο. Και τι θα κάνατε; Απλώς θα δίνατε άλλοθι στο να ψηφιστεί η διάταξη, γιατί μετά από αυτήν την τροποποίηση θα έπρεπε να επακολουθήσει συζήτηση. Συζήτηση όμως ο Πρόεδρος δεν θα άφηνε να γίνει. Δηλαδή τα τερτίπια και οι αλχημείες σας είναι θετικές και θεμιτές. Οι δικές μας, όμως, που δεν είναι τερτίπια, αλλά ευθεία πορεία, είναι αθέμιτη ή δεν τη συνιστάται. Τι θα γίνει, όμως, κύριε Υπουργέ; Αν εσείς κάνατε αλλαγή επί της ουσίας, δεν θα έπρεπε να ξαναπάρουν το λόγο οι συνάδελφοι να πουν "όπως το διατυπώσατε, το ψηφίζουμε" για να πούμε εμείς τότε ότι την αποσύρουμε;

Εμείς την καταθέσαμε σαν μέσο πίεσης. Και σήμερα θα την καταθέσουμε σαν μέσο πίεσης. 

Τέλος, ως προς αυτό που είπε ο εισηγητής του ΠΑ.ΣΟ.Κ. είμαι υποχρεωμένος, επειδή πρόκειται για προσωπικό θέμα, αλλά και για θέμα του κόμματός μας, να πω ότι εμείς χαιρόμεθα οι Βουλευτές να έχουν τη δική τους προσωπική άποψη. Θα χειροκροτήσουμε, αν παρευρίσκονται και στη διάρκεια της ψηφοφορίας. 'Οχι, μόνο έκφραση άποψης, αλλά να πάρουν και τις ευθύνες τους για να μπορούν να πάνε αύριο στον ελληνικό λαό στα ορεινά χωριά και να πουν ότι π.χ. η κα Διαμαντοπούλου συνεργεί στο να ψηφιστεί αυτή η διάταξη και ότι εσύ αδελφέ μου στην Κοζάνη θα κρυώνεις τη στιγμή που η κυρία Υφυπουργός συναινούσε και ψήφισε την τροπολογία. Πήρα τυχαία το παράδειγμα. Μη νομισθεί ότι έχουμε κάτι με την κα Διαμαντοπούλου. Το είπα επειδή η κυρία Υφυπουργός προέρχεται από νομό που έχει κρύο.

ΠΡΟΕΔΡΕΥΩΝ (Παναγιώτης Σγουρίδης): Νομίζω ότι όλοι οι συνάδελφοι σκεπτόμαστε τις περιφέρειές μας και όλο τον ελληνικό λαό.

ΕΥΑΓΓΕΛΟΣ ΜΕΪΜΑΡΑΚΗΣ: Εντέλει, εδώ δεν μπορεί να συνεχιστεί το κρυφτούλι. Εγώ συμμερίζομαι το γεγονός ότι εσείς ο ίδιος, κύριε Πρόεδρε, δεν θέλετε να περάσει αυτή η τροπολογία που αφορά και εσάς. Γι' αυτό ακριβώς κάναμε και άλλες τροποποιήσεις.

'Ομως από εκεί και πέρα, το να θυσιάζει τα πάντα η Κυβέρνηση στο βωμό του να μειώσει εκείνη τη συγκεκριμένη περίοδο τον πληθωρισμό, δεν μπορούμε να το δεχθούμε. Σας κάναμε προτάσεις για το λαθρεμπόριο πετρελαίου. Σας είπαμε για τον Πειραιά. Σας είπαμε ότι θα σας στηρίξουμε και εσάς προσωπικά, κύριε Υφυπουργέ. Σας είπαμε ότι υπάρχουν νονοί. Συμφωνήσαμε εδώ στο στάδιο της επερώτησης. Βρήκατε συμπαράσταση από τη Νέα Δημοκρατία. Πώς, λοιπόν, μας κατηγορείτε για στείρα αντιπολιτευτική πολιτική; Δεν είναι καθόλου στείρα.

Τέλος, επειδή εμάς δεν μας ικανοποιεί καθόλου η βελτίωση που έγινε αλλά και γιατί δεν είναι μόνο θέμα ουσίας, αλλά και διαδικασίας, θα παρακαλούσα αν οι συνάδελφοι της Συμπολίτευσης αποδέχονται την τροπολογία και την ψηφίζουν να μας το πουν για να μην κάνουμε την ονομαστική ψηφοφορία. Εάν δεν την αποδέχονται και δεν πάρουν το λόγο είμαστε υποχρεωμένοι να προχωρήσουμε στην ονομαστική ψηφοφορία.

(Θόρυβος στην Αίθουσα)

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ. Πρέπει να μπει μία τάξη στη διαδικασία της συζήτησης.

Κατ' αρχήν κάποιοι έχουν δικαίωμα να μιλήσουν και κάποιοι όχι. Αυτό σημαίνει ότι το Προεδρείο επειδή το ζήτησε ο Κοινοβουλευτικός Εκπρόσωπος της Νέας Δημοκρατίας δεν θα δώσει το λόγο σε όλους για να πουν αν συμφωνούν ή δεν συμφωνούν. Πρέπει να το ξεκαθαρίσουμε αυτό.

Δεύτερον, ζήτησε το λόγο ο κ. Τσοβόλας. Θα τον έχετε, κύριε Τσοβόλα.

Τρίτον, όλοι μας έχουμε και μνήμη και κρίση. 'Ολοι μας έχουμε θητεύσει στο Κοινοβούλιο από το 1989 και άλλοι από παλαιότερα μέχρι και σήμερα με κάποιες διακοπές. 'Αρα, ξέρουμε ποιοι συνάδελφοι έδειξαν εξαλλοσύνες και ποιοι δεν έδειξαν. Επαφίεται στην κρίση του καθενός να κρίνει ποιος έκανε το ένα ή το άλλο.

Τέταρτον -πρέπει να κάνει διευκρινήσεις το Προεδρείο- ως προς το διαδικαστικό θέμα των δύο ψηφοφοριών, της πρώτης που είχε γίνει στο Υπουργείο Δικαιοσύνης και της δεύτερης που έγινε εδώ, το Προεδρείο κράτησε ενιαία στάση. Από τη στιγμή που τίθεται θέμα ονομαστικής ψηφοφορίας, θα πρέπει να ξέρετε ότι μπορεί να υπάρξουν τροποποιήσεις από τον κύριο Υπουργό, εφόσον συμφωνεί ομόφωνα το Κοινοβούλιο. Αν ομόφωνα το Κοινοβούλιο αποφασίσει ότι θα πρέπει ο Υπουργός να προχωρήσει στις τροπολογίες, τότε μπορούν ο Πρόεδρος της Βουλής ή ο Προεδρεύων να δώσουν το δικαίωμα στον Υπουργό να κάνει τις τροποποιήσεις. Αν δεν συμφωνεί ομόφωνα το Σώμα, τότε ο Πρόεδρος δεν έχει αυτό το δικαίωμα και αρχίζει η ονομαστική ψηφοφορία επί του άρθρου όπως 

Σελίδα 823 

συζητήθηκε πριν την κατάθεση της ονομαστικής.

Ο Πρόεδρος του ΔΗ.Κ.ΚΙ. έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Η σημερινή συνεδρίαση απέδειξε ότι η Αντιπολίτευση όταν είναι να ψηφίσει κάποιες τροπολογίες, δεν λειτουργεί μικροκομματικά και τις υπερψηφίζει. Τρεις τροπολογίες έχουν ψηφιστεί ομόφωνα. 'Οταν, όμως, έχουμε ζητήματα όπως αυτό της συγκεκριμένης τροπολογίας, που αφορούν απλούς ανθρώπους της Ελλάδας και κυρίως της περιφέρειας, ασφαλώς θα κάνουμε πολύ σκληρή κριτική και ο καθένας, Κυβέρνηση και Αντιπολίτευση, θα αναλάβουν τις ευθύνες τους γι' αυτήν τη στάση και για την πολιτική τους θέση.

'Αλλωστε την Αντιπολίτευση ο ελληνικός λαός τη στέλνει στη Βουλή για να κάνει κριτική, να ελέγχει και να αναχαιτίζει μέτρα ή πολιτικές, οι οποίες είναι αντίθετες προς τα λαϊκά συμφέροντα.

Εμείς επιμένουμε, κύριε Υπουργέ, παρά και τη δεύτερη τροποποίηση που κάνετε, ότι θα πρέπει να αποσυρθεί η τροπολογία, γιατί και με τη νέα ρύθμιση, θα την καταψηφίσουμε. Θα το κάνουμε, γιατί και από πλευράς τακτικής, αφού έχετε πάρει το πόρισμα του πανεπιστημίου, θα πρέπει συνολικά με τις προτάσεις της Κυβέρνησης να έρθει για συζήτηση για το μεγάλο θέμα που λέγεται πετρελαιοειδή, όπου εκεί υπάρχει τεράστιο λαθρεμπόριο και δασμοφυγή και φοροδιαφυγή. 'Ομως, να έρχεσθε και να βγάζετε τον Οκτώβριο, που όλοι ξέρουμε ότι οι καιρικές συνθήκες σε πολλές περιοχές της χώρας και κυρίως σε ορεινές περιοχές είναι δυσμενέστατες και χρησιμοποιείται το πετρέλαιο θέρμανσης ευρύτατα, αυτό δεν είναι σωστή πολιτική. Είναι κοινωνικά άδικη πολιτική, γιατί δημιουργεί ένα πρόσθετο στοιχείο δυσανασχέτησης ανθρώπων που αντιμετωπίζουν τεράστια οικονομικά προβλήματα, που βρίσκονται με το ένα πόδι στο χωριό και με το άλλο για το μεγάλο αστικό κέντρο. 'Ετσι αποδεικνύεται ότι με το να κάνετε την πρώτη φορά δεκαπέντε μέρες τροποποίηση, δέκα μέρες την άλλη, είστε Κυβέρνηση λογιστών και δεν αντιμετωπίζετε συνολικά τα κοινωνικά και οικονομικά προβλήματα και δεν είναι σωστή αυτή η αντιμετώπιση. Στο Νευροκόπι, που ειπώθηκε πριν από λίγο ή στην Πίνδο ή στη Θράκη, είναι δυνατόν να τους πούμε, εσείς δεν θα έχετε τον Οκτώβρη τη μειωμένη φορολογία, άρα τη μειωμένη τιμή στο πετρέλαιο, παρότι οι καιρικές συνθήκες είναι δεδομένο πως είναι αρνητικές. Εμείς, βέβαια, θέλουμε μ'αυτόν τον τρόπο να αντιμετωπίσουμε την πάταξη του λαθρεμπορίου, που δεν είναι η ουσία, είναι αλλού, είναι εκεί που είπα πριν, όπως εισαγωγή-εξαγωγή, παραγωγή προϊόντων και υποπροϊόντων, εμπορία και διακίνηση.

Κύριε Υπουργέ, σας παρακαλώ πάρα πολύ, γιατί θα αναγκαστείτε -κάνω πρόβλεψη- να φέρετε διάταξη μέσα στο χρόνο, που θα τροποποιείτε αυτήν τη διάταξη, παρακαλώ, αποσύρετε την τροπολογία και φέρτε μια συνολική πρόταση.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα ήθελα να απευθυνθώ στον κύριο Υπουργό, που εκπροσωπεί την Κυβέρνηση, να κατανοήσει ότι μιλάμε για ένα πρόβλημα ζωής, που ενδιαφέρει και αφορά μεγάλη πλειοψηφία του ελληνικού λαού. Οι συνθήκες ζωής, οι καιρικές συνθήκες, τα προβλήματα διαβίωσης, δεν καθορίζονται νομοτεχνικά και δεν μπορεί καμιά πραγματικότητα να πειθαρχήσει σε τέτοιες γραφειοκρατικές και τεχνοκρατικές προσεγγίσεις. Μη μετατοπίζετε το θέμα στην ανάγκη αντιμετώπισης του λαθρεμπορίου για τα καύσιμα. Την ευθύνη για τη διόγκωση του λαθρεμπορίου και για τη μη αντιμετώπισή του, την έχουν κρατικοί μηχανισμοί και είναι εκείνοι που νομιμοποιούν, που υποθάλπουν, που συγκαλύπτουν, που ρυθμίζουν και που χαρίζονται στην υπόθεση του λαθρεμπορίου των καυσίμων.

Εδώ, κύριε Υπουργέ, θα πρέπει τούτη την ώρα να γίνει κατανοητό από την Κυβέρνηση ότι δεν υπάρχει κανένα πολιτικό, κανένα κοινωνικό και ηθικό περιθώριο, με τέτοια τροπολογία να ανατρέψετε την πραγματικότηα σε πείσμα των αναγκών ζωής, την ίδια ώρα που με άλλες τροπολογίες του συγκεκριμένου νομοσχεδίου χαρίζετε με προνόμια και κίνητρα υπέρ των συστηματικών παραβατών της φορολογίας, δισεκατομμύρια.

Είναι εκτεθειμένη η Κυβέρνηση.

Το τελευταίο, κύριε Πρόεδρε, το οποίο θα ήθελα να επισημάνω, είναι ότι ο κάθε Βουλευτής εδώ ξέρει ότι αυτή η ρύθμιση ανατρέπει δεδομένα ζωής για ευρεία κατηγορία πληθυσμού. Να τοποθετηθεί με το χέρι στην καρδιά και το χέρι στη συνείδηση, όχι με κριτήρια κομματικής πειθαρχίας, ούτε με κριτήρια κομματικής αντιπαράθεσης προς τη Νέα Δημοκρατία. Γι' αυτό θα ήθελα να απευθυνθώ και προς τον κοινοβουλευτικό εκπρόσωπο της κυβερνητικής Πλειοψηφίας, αλλά και προς τον εκπρόσωπο της Αξιωματικής Αντιπολίτευσης και να πω ότι δεν είναι θέμα αντιπαράθεσης αριθμών, αλλά θέμα σεβασμού προβλημάτων ζωής, που αντιμετωπίζει μεγάλη κατηγορία του πληθυσμού μας.

Κύριε Υπουργέ, αποσύρατε την τροπολογία, αφού έτσι κι αλλιώς θα φέρετε γενικότερη ρύθμιση. Μη δώσουμε για μια ακόμη φορά ως Βουλή την εικόνα ότι με το ένα χέρι ψηφίζουμε χαριστικές ρυθμίσεις και με το άλλο χέρι πιάνουμε από το λαιμό εκείνους οι οποίοι έχουν προβλήματα ζωής. Θα είναι σε βάρος της αξιοπιστίας της πολιτικής ζωής. Και θα είναι μια πρόσθετη απόδειξη, ότι κοινωνικά, πολιτικά και ηθικά, δεν νομιμοποιούμαστε στα μάτια του 'Ελληνα πολίτη. Και έχουν φθάσει να είναι σε άγριο σημείο οι αντιδράσεις του κόσμου. Και τέτοια νομοθετήματα είναι που ξεσηκώνουν και τις πέτρες.

Παρακαλώ, να αποσυρθεί το νομοσχέδιο. 

Κύριε Υπουργέ, στο όνομα αυτής της κοινωνικης ευαισθησίας -εγώ θα πάω πιο πέρα από εκεί που πήγε ο κοινοβουλευτικός εκπρόσωπος της Νέας Δημοκρατίας- μη βάζετε σε ηθική δοκιμασία τους Βουλευτές. Μην τους βάζετε κάτω από διλήμματα, από τη μια να μπορούν να κοιτάξουν στα μάτια τους συμπολίτες τους και να μπορούν να βάλουν με άνεση το χέρι στη συνείδησή τους και από την άλλη πλευρά να έχουν την επιβολή της κομματικής πειθαρχίας. Αποσύρατε τη διάταξη. Είναι προς όφελος όλων.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, κλείστε τη συζήτηση του άρθρου.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, νομίζω ότι άκουσα με προσοχή τους συναδέλφους. 'Εκανα δύο βελτιώσεις στην τροπολογία αυτή, κύριε Κωνσταντόπουλε. Δεν ήσασταν εδώ από την αρχή.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τις άκουσα, κύριε Υπουργέ. Αποσύρατέ το. Αφού βλέπετε ότι δοκιμάζονται οι Βουλευτές σας.

ΓΕΩΡΓΙΟΣ ΔΡΥΣ (Υφυπουργός Οικονομικών): Πριν από το τέλος της χειμερινής περιόδου θα έχει ολοκληρωθεί η μελέτη του Εθνικού Μετσοβείου Πολυτεχνείου. Δέχομαι την πρόταση την οποία έκανε ο κ. Τσακλίδης, να ισχύσει από 1ης Νοεμβρίου μέχρι 10 Απριλίου.

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, σας παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Επί διαδικαστικού κάτι θέλετε να πείτε.

ΙΩΑΝΝΗΣ ΤΣΑΚΛΙΔΗΣ: Νομίζω ότι έγινε μία συζήτηση η οποία αναβαθμίζει το Κοινοβούλιο. Και έγιναν και σημαντικές βελτιώσεις, ίσως όχι στον επιθυμητό βαθμό που ζητούσαν και οι Βουλευτές της Συμπολίτευσης. Αλλά μη μας φέρνετε, αγαπητοί συνάδελφοι της Αντιπολίτευσης, σε δύσκολη θέση. Διότι αυτή η στάση η δική μας δεν θα επαναλαμβάνεται, αν κάνετε ονομαστική ψηφοφορία και στο μέλλον. 'Αρα, δεν θα υπάρχουν βελτιώσεις. 'Αρα, η οποιαδήποτε στάση ονομαστικής ψηφοφορίας, η οποία θα φέρει σε δύσκολη θέση πραγματικά τους Βουλευτές, θα συμβάλει στο να μη γίνονται τέτοιες βελτιώσεις και τέτοιες συζητήσεις.

ΠΡΟΕΔΡΕΥΩΝ (Παναγιώτης Σγουρίδης): Αυτό δεν είναι διαδικαστικό, κύριε Τσακλίδη. Τελειώσατε.

ΙΩΑΝΝΗΣ ΤΣΑΚΛΙΔΗΣ: Αν είναι για την ουσία και για τη βελτίωση των νομοσχεδίων, για όφελος του λαού να υπάρχει

Σελίδα 824 

μία στάση, εγώ αισθάνομαι ότι μπορώ να ζητήσω από τους συναδέλφους να κρατήσουν τη στάση αυτή, έστω και αν είναι παράδοξο κοινοβουλευτικά.

Εμείς πιστεύουμε ότι με τη στάση όλων επήλθε μία σημαντική βελτίωση. Εάν η Αντιπολίτευση εμμένει να πάει στο μαύρο-άπρο, νομίζω ότι αυτό μελλοντικά δεν θα ωφελήσει το Κοινοβούλιο. Αυτή είναι η στάση μου και το λέω επειδή το πιστεύω.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο.

Πολύ σύντομα, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, θα είμαι πάρα πολύ σύντομος.

Κατ' αρχήν, χαίρομαι για τις διευκρινίσεις που δώσατε αμέσως μετά από εμένα. Αν προσέξατε, εγώ προηγήθηκα από τον κύριο Υπουργό, παρ' όλο που πάντα μιλάω μετά, ακριβώς γιατί η αναγγελία της ονομαστικής ψηφοφορίας είναι εντελώς διαφορετική από την αιφνιδιαστική ονομαστική ψηφοφορία. Και συνήθως, οι ονομαστικές ψηφοφορίες γίνονται αιφνιδιαστικά, δεν προαναγγέλλονται. Κατά συνέπεια, έπρεπε να εκτιμήσει ο κύριος Υπουργός, που γνωρίζει από διαδικασίες, ότι η προαναγγελία για τη βελτίωση συγκεκριμένων ρυθμίσεων, είναι μέσο πίεσης. Γιατί εμείς επί της ουσίας έχουμε διαφωνία. Και δεύτερον, αυτό το οποίο ελέχθη προηγουμένως, ότι δεν μπορούν να μπαίνουν σε ηθική δοκιμασία συνάδελφοι Βουλευτές, κάτω από την κομματική πειθαρχία, για να μπορέσει να στηριχθεί το έργο της Κυβέρνησης.

Και επισημαίνω και στηλίτευσα προχθές την αλλαγή του κ. Γεωργακόπουλου με τον κ. Δρυ, για να περάσει μια συγκεκριμένη διάταξη και να μην αφήσουν τον κοινοβουλευτικό εκπρόσωπο του Κυβερνώντος Κόμματος να εκφραστεί όπως ήθελε, γιατί τον έφεραν σε δύσκολη θέση.

Και θέλω να πω ότι δεν είμαστε εμείς εκείνοι, κύριε Πρόεδρε, που φέρνουμε σε δύσκολη θέση τους Βουλευτές της Συμπολίτευσης. Είναι η ίδια η Κυβέρνηση με τις διατάξεις που περνάει.

Τέλος, οπωσδήποτε εξυπακούεται ο σεβασμός μου και προς το Προεδρείο και προς τον Πρόεδρο του Σώματος. 'Αλλωστε με αυτά που είπα έδειχνα κιόλας ότι διδάχθηκα από αυτόν. Αλλά θα ήθελα επίσης να τονίσω ότι τα κοινοβουλευτικά αντιπολιτευτικά μας καθήκοντα, εμείς κρίνουμε πώς αυτά θα τα ασκούμε και πώς αυτά θα περνάνε στον ελληνικό λαό. 

Κατά συνέπεια, εμείς θα επιμείνουμε στην ονομαστική ψηφοφορία, πρώτον, διότι πιστεύουμε ότι είναι άδικο εντελώς να περνάει αυτή η τροπολογία για τους κατοίκους των ορεινών περιοχών της χώρας, που έχουν ερημώσει και δεύτερον, καλούμε και τον κύριο Υπουργό, ο οποίος θέτει ηθικά διλήμματα και για να διευκολύνουμε, κύριε Πρόεδρε, και το έργο της Κυβέρνησης, σας λέμε να καταθέσουμε την ονομαστική, να διαβαστούν τα ονόματα, να κρατηθεί η τροπολογία, να μπούμε στην επόμενη και την κάνουμε την Τρίτη το πρωί, αν χρειαστεί. 'Ομως, εμείς με κανέναν τρόπο δεν κάνουμε πίσω από συγκεκριμένες απόψεις και θέσεις που βλάπτουν τον ελληνικό λαό, στο βωμό της μείωσης του πληθωρισμού.

ΠΑΡΑΣΚΕΥΑΣ ΦΟΥΝΤΑΣ: Κύριε Πρόεδρε, παρακαλώ το λόγο επί διαδικαστικού.

ΠΡΟΕΔΡΕΥΩΝ (Παναγιώτης Σγουρίδης): Τι διαδικαστικό θέμα υπάρχει, κύριε συνάδελφε;

ΠΑΡΑΣΚΕΥΑΣ ΦΟΥΝΤΑΣ: Κύριε Πρόεδρε, θα ήθελα για μισό δευτερόλεπτο να πω, επειδή ο κ. Μεϊμαράκης μιλώντας προ ολίγου, επεκαλέσθη το γεγονός ότι αντικαταστάθηκε ο κ. Γεωργακόπουλος, επειδή εξέφρασε διαφορετική άποψη.

ΠΡΟΕΔΡΕΥΩΝ (Παναγιώτης Σγουρίδης): Δεν είναι διαδικαστικό θέμα αυτό.

ΠΑΡΑΣΚΕΥΑΣ ΦΟΥΝΤΑΣ: Ζήτησε ο ίδιος ο κ. Γεωργακόπουλος να εξαιρεθεί και εξαιρέθηκε.

ΕΥΑΓΓΕΛΟΣ ΜΕΪΜΑΡΑΚΗΣ: Αυτό δεν τον τιμά.

ΠΑΡΑΣΚΕΥΑΣ ΦΟΥΝΤΑΣ: Θα ήθελα να κάνω την εξής διορθωτική πρόταση: Ο χρόνος έναρξης του μέτρου να είναι όπως ήταν παλιά, την τρίτη Δευτέρα του Οκτώβρη και όσον αφορά τη λήξη, να μειωθεί ο χρόνος της λήξης, να πάει στο τέλος του Μάρτη.

ΠΡΟΕΔΡΕΥΩΝ (Παναγιώτης Σγουρίδης): Δεν είναι διαδικαστικό θέμα αυτό, κύριε Φουντά.

Ο κύριος Υπουργός έχει λάβει υπόψη του τις θέσεις όλων των Βουλευτών και εδέχθη μία πρόταση. 'Αρα με την πρόταση αυτή του κυρίου Υπουργού εισερχόμεθα στην ψήφιση της τροπολογίας με γενικό αριθμό 828 και ειδικό 305, όπως τροποποιήθηκε από τον κύριο Υπουργό, όπου δέχεται να γίνει από 1ης Νοεμβρίου μέχρι 10 Απριλίου.

Κύριοι συνάδελφοι, επ' αυτής της τροπολογίας, όπως τη διάβασα διορθωμένη, έχει υποβληθεί αίτηση ονομαστικής ψηφοφορίας -τα λέω για να γράφονται στα Πρακτικά και να μην υπάρχει παρανόηση- Βουλευτών της Νέας Δημοκρατίας, της οποίας το κείμενο έχει ως εξής:

"Αίτηση ονομαστικής ψηφοφορίας επί της τροπολογίας αρ. Γεν. 828 ειδ. 305.

1) Ρεγκούζας Αδάμ

2) Μεϊμαράκης Ευάγγ.

3) Βυζοβίτης Χρ.

4) Τσιαρτσώνης Νικ.

5) Σπύρος Σπύρου

6) Παναγιωτόπουλος Αθαν.

7) Κουρής Λεων.

8) Παπαδημόπουλος Ιωάν.

9) Ζαφειρόπουλος Επαμ."

Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.

Ο κ. Αδάμ Ρεγκούζας. Παρών

Ο κ. Ευάγγελος Μεϊμαράκης. Παρών.

Ο κ. Χρήστος Βυζοβίτης. Παρών.

Ο κ. Νικόλαος Τσιαρτσιώνης. Παρών.

Ο κ. Σπυρίδων Σπύρου. Παρών.

Ο κ. Λεωνίδας Κουρής. Παρών.

Ο κ. Παπαδημόπουλος. Παρών.

Ο κ. Επαμεινώνδας Ζαφειρόπουλος. Παρών.

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων -τους διάβασα όλους αυτούς που υπέγραψαν, έτσι για την τιμή των όπλων- την αίτηση ονομαστικής ψηφοφορίας Βουλευτών.

Συνεπώς διακόπτουμε τη συνεδρίαση για δέκα (10) λεπτά σύμφωνα με τον Κανονισμό.

(Δ Ι Α Κ Ο Π Η)

Σελίδα 825 

 

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, επαναλαμβάνεται η διακοπείσα συνεδρίαση.

Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παρ.3), θα λύσει την συνεδρίαση για την προσεχή Τρίτη 26 Αυγούστου 1997 και ώρα 18.30', με αντικείμενο εργασιών του Τμήματος πρώτον, τη συνέχιση της συζήτησης επί των τροπολογιών του νομοσχεδίου του Υπουργείου Οικονομικών: "Διοικητικές και ποινικές κυρώσεις και άλλες διατάξεις". Στην αρχή της συνεδριάσεως και επί μία ώρα, αφού θα γίνει η ονομαστική ψηφοφορία, θα συζητηθούν οι υπόλοιπες τροπολογίες και θα ψηφίσουμε το νομοσχέδιο επί της αρχής, των άρθρων και θα αναβληθεί η ψήφισή του στο σύνολο για επόμενη συνεδρίαση. Στη συνέχεια θα συνεχιστεί η συνεδρίαση με το υπόλοιπο νομοθετικό έργο. Θα διαθέσουμε δηλαδή την Τρίτη μία ώρα.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, θα ήθελα το λόγο επ'αυτού.

ΠΡΟΕΔΡΕΥΩΝ (Παναγιώτης Σγουρίδης): Τι θέλετε, κύριε Μεϊμαράκη;

ΕΥΑΓΓΕΛΟΣ ΜΕΪΜΑΡΑΚΗΣ: Η Νέα Δημοκρατία, επειδή ακριβώς και αυτή εκτιμά το κοινοβουλευτικό έργο και επειδή ακριβώς δεν θέλει να βάλει σε δυσλειτουργία την Κυβέρνηση, έκανε μία πρόταση και αυτό έχει ξανασυμβεί.

ΠΡΟΕΔΡΕΥΩΝ (Παναγιώτης Σγουρίδης): Δεν γίνεται δεκτή η πρόταση.

ΓΙΩΡΓΟΣ ΑΔΑΜΟΠΟΥΛΟΣ: Δεν τη δέχομαι.

ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα στα Πρακτικά.

ΕΥΑΓΓΕΛΟΣ ΜΕΪΜΑΡΑΚΗΣ: .....

ΓΙΩΡΓΟΣ ΑΔΑΜΟΠΟΥΛΟΣ: ...

ΕΥΑΓΓΕΛΟΣ ΜΕΪΜΑΡΑΚΗΣ: ....

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Τμήμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: "Κύρωση της από 20-6-1997 Σύμβασης μεταξύ των εταιρειών "ΤΡΑΠΕΖΑ ΕΠΕΝΔΥΣΕΩΝ ΑΝΩΝΥΜΗ ΕΤΑΙΡΕΙΑ" και "ΝΑΥΠΗΓΙΚΕΣ ΚΑΙ ΒΙΟΜΗΧΑΝΙΚΕΣ ΕΠΙΧΕΙΡΗΣΕΙΣ ΕΛΕΥΣΙΝΑΣ ΑΝΩΝΥΜΗ ΕΤΑΙΡΕΙΑ" και του εκ τρίτου συμβληθέντος ΕΛΛΗΝΙΚΟΥ ΔΗΜΟΣΙΟΥ και άλλες διατάξεις".

'Εχουν διανεμηθεί τα Πρακτικά της 29ης Ιουλίου 1997, της 30ης Ιουλίου 1997 και της 31ης Ιουλίου 1997 και ερωτάται το Τμήμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της 29ης Ιουλίου 1997, της 30ης Ιουλίου 1997 και της 31ης Ιουλίου 1997 επεκυρώθησαν.

Επίσης, έχω την τιμή να ανακοινώσω προς το Τμήμα ότι:

1. Ο Υφυπουργός Μεταφορών και Επικοινωνιών και οι Υπουργοί Ανάπτυξης, Περιβάλλοντος-Χωροταξίας και Δημοσίων 'Εργων, Γεωργίας και Δημόσιας Τάξης κατέθεσαν σχέδιο νόμου: "Κύρωση Πράξης Νομοθετικού Περιεχομένου".

2. Οι Υπουργοί Εθνικής Οικονομίας και Οικονομικών, Εξωτερικών, Ανάπτυξης και Πολιτισμού κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για την προώθηση και αμοιβαία προστασία των επενδύσεων".

3. Οι Υπουργοί Περιβάλλοντος-Χωροταξίας και Δημοσίων 'Εργων, Εσωτερικών-Δημόσιας Διοίκησης και Αποκέντρωσης, Εξωτερικών, Οικονομικών, Ανάπτυξης, Εργασίας και Κοινωνικών Ασφαλίσεων, Υγείας και Πρόνοιας και Δημόσιας Τάξης κατέθεσαν σχέδιο νόμου: "Κύρωση της Σύμβασης για τις διασυνοριακές επιπτώσεις των βιομηχανικών ατυχημάτων".

4. Οι Υπουργοί Περιβάλλοντος-Χωροταξίας και Δημοσίων 'Εργων, Εξωτερικών, Εθνικής Οικονομίας και Οικονομικών, Ανάπτυξης και Μεταφορών και Επικοινωνιών κατέθεσαν σχέδιο νόμου: "Κύρωση του Πρωτοκόλλου της Σύμβασης 1979 περί της διασυνοριακής ατμοσφαιρικής ρύπανσης σε μεγάλη απόσταση σχετικά με τον έλεγχο των εκπομπών οξειδίου του αζώτου ή των διασυνοριακών μεταφορών τους".

5. Οι Υπουργοί Περιβάλλοντος-Χωροταξίας και Δημοσίων 'Εργων, Εξωτερικών, Εθνικής Οικονομίας και Οικονομικών, και Ανάπτυξης κατέθεσαν σχέδιο νόμου: "Κύρωση του Πρωτοκόλλου της Σύμβασης 1979 περί της διασυνοριακής ατμοσφαιρικής ρύπανσης σε μεγάλη απόσταση, σχετικά με την περαιτέρω μείωση των εκπομπών θείου".

6. Οι Υπουργοί Περιβάλλοντος-Χωροταξίας και Δημοσίων 'Εργων, Εξωτερικών, Οικονομικών, Ανάπτυξης, Γεωργίας, Υγείας και Πρόνοιας, Εμπορικής Ναυτιλίας και Μεταφορών και Επικοινωνιών κατέθεσαν σχέδιο νόμου: "Κύρωση της Σύμβασης για την εκτίμηση των περιβαλλοντικών επιπτώσεων σε διασυνοριακά πλαίσια".

7. Οι Υπουργοί Μεταφορών και Επικοινωνιών, Εθνικής Οικονομίας και Οικονομικών, και Εξωτερικών κατέθεσαν σχέδιο νόμου: "Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν".

8. Οι Υπουργοί Εθνικής Οικονομίας και Οικονομικών, Εξωτερικών και Μεταφορών και Επικοινωνιών κατέθεσαν σχέδιο νόμου: "Κύρωση του Τέταρτου Πρωτοκόλλου της Γενικής Συμφωνίας για τις συναλλαγές στον τομέα των Υπηρεσιών".

9. Οι Υπουργοί Εθνικής Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού, Εμπορικής Ναυτιλίας και Μεταφορών και Επικοινωνιών κατέθεσαν σχέδιο νόμου: "Κύρωση της Σύμβασης μεταξύ της Ελληνικής Δημοκρατίας και του Κράτους του Ισραήλ, για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος".

10. Οι Υπουργοί Υγείας και Πρόνοιας και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ του Υπουργείου Υγείας και Πρόνοιας της Ελληνικής Δημοκρατίας και του Υπουργείου Υγείας της Δημοκρατίας της Αρμενίας, για συνεργασία στον τομέα της δημόσιας υγείας για τα έτη 1996-2000".

11. Οι Υπουργοί Ανάπτυξης και Εθνικής Οικονομίας και Οικονομικών κατέθεσαν σχέδιο νόμου: "Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας".

12. Οι Υπουργοί Εθνικής Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας, για την προώθηση και αμοιβαία προστασία των επενδύσεων".

13. Οι Υπουργοί Δικαιοσύνης, Ανάπτυξης και ο Αναπληρωτής Υπουργός Εξωτερικών κατέθεσαν σχέδιο νόμου: "Κύρωση της Σύμβασης των Ηνωμένων Εθνών για τις διεθνείς πωλήσεις κινητών πραγμάτων".

14. Οι Υπουργοί Μεταφορών και Επικοινωνιών, Εξωτερικών και Οικονομικών κατέθεσαν σχέδιο νόμου: "Κύρωση των Τελικών Πράξεων των Διασκέψεων Πληρεξουσίων Γενεύης (1992) και Κυότο (1994) της Διεθνούς 'Ενωσης Τηλεπικοινωνιών".

Θα παραπεμφθούν στις αρμόδιες διαρκείς επιτροπές της Ολομέλειας.

Λύεται η συνεδρίαση, για την Τρίτη 26 Αυγούστου 1997 και ώρα 18.30', με αντικείμενο εργασιών του Τμήματος νομοθετική εργασία, όπως σας προανήγγειλα και σύμφωνα με την ημερήσια διάταξη. 

'Ωρα λήξης 13.30'


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 



Σελίδα 826 
