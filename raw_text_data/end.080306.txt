(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΑ΄
Πέμπτη 6 Μαρτίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Κορυδαλλού, το 1ο Γενικό Λύκειο Περάματος, το 14ο Γυμνάσιο Πειραιά, το 5ο Γυμνάσιο Καλαμάτας και το Γυμνάσιο Αιανής Κοζάνης. σελ.
3. Επί Προσωπικού θέματος. σελ.
4. Επί Διαδικαστικού θέματος. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου αναφορών και ερωτήσεων της Τρίτης 11 Μαρτίου 2008. σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού, σχετικά με την παραχώρηση στις τοπικές κοινωνίες των ολυμπιακών εγκαταστάσεων των Ολυμπιακών Πόλεων κ.λπ. σελ.
β) Προς τον Υπουργό Οικονομίας και Οικονομικών, σχετικά με την εισοδηματική πολιτική στο δημόσιο τομέα κατά το έτος 2008 κ.λπ. σελ.
γ) Προς τον Υπουργό Εθνικής Παιδείας και Θρησκευμάτων, 
i) σχετικά με την « αναπλήρωση »των χαμένων ωρών στα σχολεία από τις καταλήψεις του φθινοπώρου κ.λπ. σελ.
ii) σχετικά με την ανανέωση της θητείας του καθηγητή κ. Βερέμη στο Εθνικό Συμβούλιο Παιδείας κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του σχεδίου νόμου του Υπουργείου Ανάπτυξης: « Θεσμικό πλαίσιο έρευνας και τεχνολογίας και άλλες διατάξεις».  σελ.
2. Ψήφιση επί του συνόλου του σχεδίου νόμου του Υπουργείου Μεταφορών και Επικοινωνιών: « Οδική βοήθεια οχημάτων ». σελ.
3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: « Κύρωση σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και ΟΑΣΘ ». σελ.
4. Κατάθεση Εκθέσεως Διαρκούς Επιτροπής.
Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Εμπορικής Ναυτιλίας, Αιγίου και Νησιωτικής Πολιτικής « Κύρωση των Συμβάσεων Παραχώρησης μεταξύ του Ελληνικού Δημοσίου και των Οργανισμών Λιμένος Πειραιώς ( Ο.Λ.Π. Α.Ε. ) και Θεσσαλονίκης ( Ο.Λ.Θ. Α.Ε. ) ρυθμίσεις για το προσωπικό της Ο.Λ.Π. Α.Ε. και της Ο.Λ.Θ. Α.Ε. και άλλες διατάξεις ». σελ.

ΟΜΙΛΗΤΕΣ

Α. Επί Προσωπικού θέματος:
ΜΠΑΝΤΟΥΒΑΣ Κ. σελ.
ΠΑΠΑΔΗΜΗΤΡΙΟΥ Γ. σελ.
ΠΑΠΟΥΤΣΗΣ Χ. σελ.
ΣΑΛΑΓΚΟΥΔΗΣ Γ. σελ.
ΣΟΥΡΛΑΣ Γ. σελ.

Β. Επί Διαδικαστικού θέματος:
ΑΓΟΡΑΣΤΟΣ Κ. σελ.
ΑΪΒΑΛΙΩΤΗΣ Κ. σελ.
ΠΑΠΟΥΤΣΗΣ Χ. σελ.
ΣΑΛΑΓΚΟΥΔΗΣ Γ. σελ.
ΣΟΥΡΛΑΣ Γ. σελ.
ΣΤΡΑΤΑΚΗΣ Ε. σελ.

Γ. Επί των επικαίρων ερωτήσεων:
ΙΩΑΝΝΙΔΗΣ Ι. σελ.
ΚΕΓΚΕΡΟΓΛΟΥ Β. σελ.
ΛΑΦΑΖΑΝΗΣ Π. σελ.
ΛΕΓΚΑΣ Ν. σελ.
ΛΥΚΟΥΡΕΝΤΖΟΣ Α. σελ.
ΠΛΕΥΡΗΣ Α. σελ.
ΠΡΩΤΟΥΛΗΣ Ι. σελ.
ΤΑΛΙΑΔΟΥΡΟΣ Σ. σελ.

Δ. Επί του σχεδίου νόμου του Υπουργείου Ανάπτυξης:
ΒΛΑΧΟΣ Γ. σελ.

Ε. Επί του σχεδίου νόμου του Υπουργείου Μεταφορών και Επικοινωνιών:
ΑΓΟΡΑΣΤΟΣ Κ. σελ.
ΑΪΒΑΛΙΩΤΗΣ Κ.
ΒΑΓΙΩΝΑΣ Γ. σελ.
ΚΑΛΑΝΤΙΔΟΥ Σ. σελ.
ΚΟΥΡΑΚΗΣ Α. σελ.
ΠΑΠΑΔΗΜΗΤΡΙΟΥ Γ. σελ.
ΠΑΠΟΥΤΣΗΣ Χ. σελ.
ΣΤΡΑΤΑΚΗΣ Ε. σελ.
ΤΣΙΟΚΑΣ Θ. σελ.
ΧΑΤΖΗΔΑΚΗΣ Κ. σελ.
        
        ΠΡΑΚΤΙΚΑ ΒΟΥΛΗΣ
        Η’ ΑΝΑΘΕΩΡΗΤΙΚΗ ΒΟΥΛΗ
        ΙΒ’ ΠΕΡΙΟΔΟΣ
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Α’
        ΣΥΝΕΔΡΙΑΣΗ  ΡΑ’
        Πέμπτη 6 Μαρτίου 2008
        Αθήνα, σήμερα στις 6 Μαρτίου 2008, ημέρα Πέμπτη και ώρα 10.32’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
        ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
        Παρακαλείται ο κύριος Γραμματέας να ανακοινώσει τις αναφορές προς το Σώμα.
        (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
        Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Εξωραϊστικός Σύλλογος Κινέττας `ΤΑ ΓΕΡΑΝΕΙΑ` ζητεί την ανακατασκευή του παλαιού κόμβου Πανοράματος Κινέττας, στο πεντηκοστό τρίτο χιλιόμετρο της νέας εθνικής οδού Αθηνών - Κορίνθου.
        2) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Αγροτικός Συνεταιρισμός Μεγάρων ζητεί το διορισμό αγροφυλάκων στην περιοχή των Μεγάρων.
        3) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Πανελλήνιος Ομοσπονδία Εργαζομένων  Ερευνητικών Κέντρων - Ιδρυμάτων καταγγέλλει την έλλειψη ουσιαστικού διαλόγου και την αντίθεσή της για την εσπευσμένη κατάθεση στη Βουλή, του νομοσχεδίου για την έρευνα.
        4) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η κ. Αλεξοπούλου Έλένη ζητεί την εφαρμογή του ν. 2413/1996.
        5) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  το Αντιπυρηνικό Παρατηρητήριο Μεσογείου ζητεί να ληφθούν μέτρα ώστε να αποτραπεί η εγκατάσταση πυρηνικού σταθμού στο Ακουγιού, στα νότια παράλια της Τουρκίας.
        6) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Πανελλήνια Ομοσπονδία Ποντιακών Σωματείων ζητεί την ίδρυση στη Θεσσαλονίκη Μουσείου Ολοκαυτωμάτων.
        7) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Νομάρχης Δυτικής Αττικής ζητεί την απλούστευση των διαδικασιών για οικονομικά θέματα μεταξύ της Νομαρχίας Δυτικής Αττικής και της ΥΔΕ.
        8) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  το Εργατοϋπαλληλικό Κέντρο Λαυρίου ζητεί την άμεση τοποθέτηση υγειονομικού προσωπικού, στο Κέντρο Υγείας Λαυρίου.
        9) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Προσωπικού Εθνικού Κέντρου Κοινωνικών Ερευνών δηλώνει την αντίθεσή του προς το περιεχόμενο του προς ψήφιση νομοσχεδίου στη Βουλή για την έρευνα και την τεχνολογία.
        10) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Ένωση Συλλόγων Γονέων και Κηδεμόνων Μαθητών Δημοσίων Σχολείων Δήμου Παλλήνης ζητεί τον πλήρη έλεγχο των σχολικών λεωφορείων που κινούνται στην περιοχή της Νομαρχίας Ανατολικής Αττικής.
        11) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ιδιοκτήτες -επιχειρηματίες Πρακτορείων Μεταφορών ζητούν τη  μετεγκατάσταση των επιχειρήσεών τους, από την περιοχή του Ελαιώνα Βοτανικού σε ενιαίο χώρο του δημοσίου.
        12) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία  ο Δήμος Αγρινίου ζητεί την αξιοποίηση του  ακινήτου που στεγάζεται η Τράπεζα της Ελλάδας, στο Αγρίνιο.
        13) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  η Πανελλήνια Ομοσπονδία Συλλόγων Πτυχιούχων Εργοδηγών ΤΕ Δημοσίου – Ν.Π.Δ.Δ. και Ο.Τ.Α.  ζητεί να εξομειωθεί το ποσόν εκτός έδρας αποζημίωσης των μελών της, με αυτό που λαμβάνουν οι διπλωματούχοι μηχανικοί του Εθνικού Μετσοβείου Πολυτεχνείου.
        14) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Δήμος Βελβεντού Κοζάνης ζητεί να επιτραπεί σε αγροτικές γαίες υψηλής παραγωγικότητας η εγκατάσταση μονάδων παραγωγής ηλεκτρικού ρεύματος.
        15) Οι Βουλευτές Β΄ Πειραιώς και Α΄ Αθηνών κυρίες ΒΕΡΑ ΝΙΚΟΛΑΪΔΟΥ, και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία  η  Επιτροπή Αγώνα Γονέων και Κηδεμόνων Ατόμων με Ειδικές Ανάγκες ζητεί τη χορήγηση  δημόσιας  και δωρεάν υγείας, πρόνοιας και ειδικής αγωγής στα μέλη της κ.λπ..
        16) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Εμπορικός Σύλλογος Ηρακλείου Κρήτης διαμαρτύρεται για την προβλεπόμενη  κατάργηση του καταστήματος της Δ.Ε.Η. στην πόλη του Ηρακλείου.
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
        1. Στην με αριθμό 4502/16-1-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 962Β/8-2-08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
        «Σε συνέχεια της ως άνω ερώτησης, σας γνωρίζουμε ότι το ΥΠΕΧΩΔΕ έχει θεσμοθετήσει το νομικό πλαίσιο για την ανακύκλωση με την ενσωμάτωση των Οδηγιών που αναφέρονται στα ειδικά ρεύματα αποβλήτων και περαιτέρω ρυθμίσεις για την ένταξη στο πλαίσιο της εναλλακτικής διαχείρισης και άλλων ρευμάτων αποβλήτων. Συγκεκριμένα, έχουν εκδοθεί:
        - Ο Νόμος 2939/01 για την εναλλακτική διαχείριση των συσκευασιών και άλλων προϊόντων, με τον οποίο ιδρύεται και ο Εθνικός Οργανισμός Εναλλακτικής Διαχείρισης Συσκευασιών και Άλλων Προϊόντων (ΕΟΕΔΣΑΠ) και,
        - Πέντε (5) Προεδρικά Διατάγματα, κατ’ επιταγή του Ν. 2939/01, που αφορούν την εναλλακτική διαχείριση των αποβλήτων λιπαντικών ελαίων, των χρησιμοποιημένων ελαστικών οχημάτων, των χρησιμοποιημένων ηλεκτρικών στηλών και συσσωρευτών, των οχημάτων τέλους κύκλου ζωής, των αποβλήτων ηλεκτρικού και ηλεκτρονικού εξοπλισμού (ΑΗΗΕ).
        - Υπό έκδοση βρίσκεται Προεδρικό Διάταγμα για την εναλλακτική διαχείριση των αποβλήτων εκσκαφών, κατασκευών και κατεδαφίσεων, το οποίο έχει προωθηθεί για γνωμοδότηση στο ΣτΕ.
        Βάσει του θεσμικού πλαισίου για την ανακύκλωση, απορρέει η υποχρέωση των παραγωγών ή εισαγωγέων να οργανώσουν ή να συμμετέχουν σε συστήματα εναλλακτικής διαχείρισης των προϊόντων τους. Κατ' εφαρμογή λοιπόν της κείμενης νομοθεσίας έχουν εγκριθεί από τον Υπουργό ΠΕ.ΧΩ.Δ.Ε. δέκα (10) συστήματα εναλλακτικής διαχείρισης συσκευασιών και άλλων προϊόντων τα οποία στοχεύουν στην επίτευξη συγκεκριμένων στόχων ανακύκλωσης με την εφαρμογή προγραμμάτων διαλογής στην πηγή σε πανελλαδικό επίπεδο.
        Τα αποτελέσματα της μέχρι σήμερα πορείας της πολιτικής εναλλακτικής διαχείρισης των συσκευασιών και άλλων προϊόντων, των προγραμμάτων που εφαρμόζουν τα εγκεκριμένα συστήματα καθώς και των έργων των εγκαταστάσεων μηχανικής διαλογής των ΟΤΑ (παραγωγή εναλλακτικών καυσίμων και διαλογή υλικών) είναι αξιοσημείωτα:
        - Η ανακύκλωση στη χώρα μας από 6% που ήταν το έτος 2004 ανήλθε το 2007 σε ένα ποσοστό της τάξης του 24%.
        - Τα συστήματα εναλλακτικής διαχείρισης επεκτείνονται σταδιακά και με γρήγορους ρυθμούς ώστε να καλύψουν το σύνολο της χώρας. Με την απόφαση του Υπουργού ΠΕ.ΧΩ.Δ.Ε. για την έγκριση του καθενός από τα συστήματα εναλλακτικής διαχείρισης εγκρίνεται και το σχέδιο ανάπτυξης αυτού. Με εξαίρεση το «ΣΕΔΙΣ-Κ», το οποίο δραστηριοποιείται μόνο στην Κρήτη, τα υπόλοιπα εγκεκριμένα συστήματα είναι πανελλαδικής εμβέλειας, αναπτύσσονται σταδιακά και στην πλήρη ανάπτυξη τους αναμένεται να καλύψουν το σύνολο της χώρας επιτυγχάνοντας παράλληλα τους στόχους τους όσον αφορά την ανακύκλωση των προϊόντων που διαχειρίζονται.
        - Στην Ελλάδα δημιουργούνται σταδιακά οι απαραίτητες υποδομές σε εγκαταστάσεις επεξεργασίας - ανακύκλωσης αποβλήτων. Αξιοσημείωτο είναι το γεγονός ότι σε συνεργασία με τα εγκεκριμένα συστήματα εναλλακτικής διαχείρισης, σήμερα λειτουργούν: 15 Κέντρα Διαλογής Υλικών (ΚΔΑΥ), 5 εγκαταστάσεις ανακύκλωσης αποβλήτων ειδών ηλεκτρικού και ηλεκτρονικού εξοπλισμού (ΑΗΗΕ), 5 μονάδες ανακύκλωσης ελαστικών, 1 μονάδα ενεργειακής αξιοποίησης ελαστικών, 7 μονάδες αναγέννησης αποβλήτων λιπαντικών ελαίων, 7 εγκαταστάσεις ανακύκλωσης συσσωρευτών μολύβδου οξέως και 44 εγκαταστάσεις επεξεργασίας οχημάτων τέλους κύκλου ζωής.
        Η ετήσια μείωση του όγκου των αποβλήτων συνολικά από την ανακύκλωση των οικιακών αλλά και άλλων ρευμάτων (ΟΤΚΖ, λάστιχα, λιπαντικά έλαια, συσσωρευτές), εκτιμάται σε 5 εκατομμύρια κυβικά μέτρα.
        Καθοριστική σημασία στην ανάπτυξη των συστημάτων και κυρίως στην επιτυχία των δράσεών τους έχει η συμμετοχή των τελικών χρηστών και των καταναλωτών στην αλυσίδα διαχείρισης των αποβλήτων λόγω του ότι η ανακύκλωση και η ανάκτηση υλικών προϋποθέτουν τον διαχωρισμό των αποβλήτων στην πηγή. Για την περαιτέρω προώθηση της ανακύκλωσης και την αποτελεσματικότερη λειτουργία των συστημάτων εναλλακτικής διαχείρισης υλοποιούνται προγράμματα ενημέρωσης - ευαισθητοποίησης των πολιτών από τα εγκεκριμένα συστήματα εναλλακτικής διαχείρισης και το ΥΠΕΧΩΔΕ, ενώ προγραμματίζονται και νέες δράσεις προς αυτή την κατεύθυνση.
        Για την αποτελεσματική εφαρμογή της πολιτικής της εναλλακτικής διαχείρισης των αποβλήτων στη χώρα μας, προωθείται το απαραίτητο θεσμικό πλαίσιο για την οργάνωση και λειτουργία του «Εθνικού Οργανισμού Εναλλακτικής Διαχείρισης Συσκευασιών και Άλλων Προϊόντων- ΕΟΕΔΣΑΠ» και οι σχετικές ενέργειες αναμένεται να ολοκληρωθούν άμεσα. Έχουν ήδη υπογραφεί από τον Υπουργό ΠΕ.ΧΩ.Δ.Ε. τα σχέδια Προεδρικών Διαταγμάτων για την Οργάνωση και την Συγκρότηση και Λειτουργία του ΕΟΕΔΣΑΠ τα οποία βρίσκονται στην διαδικασία ελέγχου για την προώθησή τους στο Συμβούλιο της Επικρατείας.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»
        2. Στην με αριθμό 4607/17-1-08 ερώτηση της Βουλευτού κ. Σοφίας Γιαννακά δόθηκε με το υπ’ αριθμ. 983Β/8-2-08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
        «Απαντώντας στη σχετική ανωτέρω ερώτηση σας ενημερώνουμε τα εξής:
        Δεν υπήρξε καμιά καθυστέρηση και παρέκκλιση από το χρονοδιάγραμμα που προγραμματίστηκε και ανακοινώθηκε (με το από Δελτίο Τύπου 9107/2007 του Υπουργού ΠΕΧΩΔΕ), όσον αφορά την Αναδάσωση της Πάρνηθας.
        Συγκεκριμένα, η μελέτη αναδάσωσης (του καμένου ελατοδάσους του ορεινού όγκου της Πάρνηθας), συντάχθηκε από τη Δ/νση Αναδασώσεων Αττικής και εγκρίθηκε με την αριθ. 2997/13-12-2007 απόφαση του Γενικού Γραμματέα Περιφέρειας Αττικής. Στη συνέχεια υπογράφηκε Προγραμματική Σύμβαση μεταξύ Φορέα Διαχείρισης Εθνικού Δρυμού Πάρνηθας και Δ/νσης Αναδασώσεων Αττικής και η εκτέλεσή του θα γίνει βάσει του Ν. 1418/84. Η διακήρυξη δημοπράτησης του έργου της αναδάσωσης δημοσιεύτηκε την 18η Ιανουαρίου 2008 στην Εφημερίδα της Κυβερνήσεως και η δημοπράτηση ήταν προγραμματισμένη στις 5 Φεβρουαρίου 2008.
        Τηρουμένων των νομίμων διαδικασιών και προθεσμιών, η αναδάσωση στο καμένο ελατοδάσος, θα πραγματοποιηθεί στα χρονικά πλαίσια της φετινή ς φυτευτικής περιόδου και θα φυτευτούν τα 103.500 διαθέσιμα φυτάρια ελάτης και μαύρης πεύκης, τα οποία είναι κατάλληλα για τη φύτευση στον Εθνικό Δρυμό.
        Τα αντιδιαβρωτικά και αντιπλημμυρικά έργα, τα οποία εκτελέστηκαν κατά άψογο τρόπο έχουν ολοκληρωθεί μέσα στο χρονοδιάγραμμα που ανακοινώθηκε. Δοκιμάστηκαν από τις έντονες βροχοπτώσεις του φθινοπώρου κα του χειμώνα και λειτούργησαν αποτελεσματικά. Το συνολικό μήκος των κορμοδεμάτων και των κλαδοπλεγμάτων που κατασκευάστηκαν είναι 1.784.380,37 μέτρα, ενώ το συνολικό εμβαδόν των ξυλοφραγμάτων είναι 4.045,51 τετραγωνικά μέτρα. Επίσης, κατασκευάστηκαν 33 φράγματα από "σαρζανέτ" (συρματοκιβώτια με ξηρολιθιές) σε κοίτες ρεμάτων.
        Οι ειδικοί επιστήμονες που ασχολούνται με την προστασία των δασικών οικοσυστημάτων, και συγκεκριμένα όλοι οι δασολόγοι που ασχολούνται με το δασικό οικοσύστημα της Πάρνηθας (Φορέας Διαχείρισης Εθνικού Δρυμού Πάρνηθας, Δασαρχείο Πάρνηθας, Δ/νση Αναδασώσεων Αττικής, ΕΘ.ΙΑΓ.Ε.) ύστερα από συνεχείς και ενδελεχείς ελέγχους δεν έχουν διαπιστώσει μέχρι σήμερα αστοχίες σε κορμοδέματα, κλαδοπλέγματα και ξυλοφράγματα.
        Για τη φύλαξη του Δρυμού, πέραν την παρεχόμενης φύλαξης από τους δασοφύλακες του Δασαρχείου Πάρνηθας, την παρούσα στιγμή, ο Φορέας διαθέτει 22 φύλακες, οι οποίοι περιπολούν τις καθημερινές από 07:00 έως 22:00 και τα Σαββατοκύριακα από 06:00 έως 22:00. Η φύλαξη του Δρυμού κρίνεται αποτελεσματική, και κάθε περιστατικό που παρατηρείται αντιμετωπίζεται και καταγράφεται αμέσως.
        Τέλος, όσον αφορά στην Ευρωπαϊκή χρηματοδότηση για την αναδάσωση της Πάρνηθας, αυτή δεν πρόκειται να χαθεί, καθώς όπως αναφέρθηκε, έχουν ξεκινήσει οι διαδικασίες της δημοπράτησης του συγκεκριμένου έργου. Σε κάθε περίπτωση, τα χρήματα που προέρχονται από ευρωπαϊκούς πόρους θα αξιοποιηθούν στις ενέργειες αποκατάστασης του οικοσυστήματος της Πάρνηθας.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»
        3. Στην με αριθμό 3959/8-1-08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 3959/8-1-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
        «Απαντώντας στην παραπάνω ερώτηση που κατέθεσε ο Βουλευτής κ. Κ. Αϊβαλιώτης, σας πληροφορούμε τα εξής:
        Την τελευταία 25ετία (1980-2006) έχουν αναδασωθεί τεχνικά στην Αττική, από τη Δασική Υπηρεσία, εκτάσεις της τάξεως των 100 χιλιάδων στρεμμάτων και έχουν ολοκληρωθεί οι απαιτούμενες και δυνατές αναδασωτικές επεμβάσεις της περιόδου αυτής.
        Αναδασώσεις (μελέτη - κατασκευή) σε δάση και δασικές εκτάσεις της Αττικής, αμέσως μετά την πυρκαγιά, πριν την παρέλευση χρόνου αναμονής 1 έως 3 ετών, είναι δασοπονικά απαράδεκτες καθότι η επικρατούσα βλαστητική σύνθεση και δομή των συστάδων σε συνδυασμό με τις επικρατούσες εδαφοκληματικές συνθήκες εξασφαλίζουν τη φυσική τους αναγέννηση.
        Εξαιρείται το ελατοδάσος της Πάρνηθας για το οποίο έχει ήδη συνταχθεί η μελέτη αναδάσωσης προβλεπόμενης δαπάνης 30.276.349,49 ευρώ.
        Για τον υπολογισμό του κόστους αναδάσωσης υπάρχει εγκεκριμένη ανάλυση τιμών που χρησιμοποιείται κατά τη σύνταξη των μελετών αναδάσωσης κάθε συγκεκριμένης έκτασης.
        Συμπληρωματικά των ανωτέρω διαβιβάζεται το με αριθμ. πρωτ. Γ.Γ. 114/14-1-08 έγγραφο του Γενικού Γραμματέα της Περιφέρειας Αττικής, με συνημμένο το με αριθμ. πρωτ. 98/14-1-08 έγγραφο της Δ/νσης Αναδασώσεων Αττικής.
        Ο Υφυπουργός
        Κ. ΚΙΛΤΙΔΗΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        4. Στην με αριθμό 3019/7-12-07 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. Φ90022/408/4/18-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
        «Σε απάντηση της αριθμ.πρωτ.3019/7-12-07 ερώτησης που κατατέθηκε στη Βουλή από τον Βουλευτή Νάσο Αλευρά, που μας διαβιβάστηκε από το Υπουργείο Υγείας & Κοινωνικής Αλληλεγγύης, σχετικά με το αναφερόμενο θέμα, σας γνωστοποιούμε τα ακόλουθα:
        1. Όσον αφορά στην εξίσωση του ποσού του επιδόματος απολύτου αναπηρίας που λαμβάνουν οι τυφλοί συνταξιούχοι που προσελήφθηκαν στην εργασία τους μετά την 1-1-1993, με το αντίστοιχο ποσό που λαμβάνουν οι τυφλοί που προσελήφθηκαν πριν την παραπάνω ημερομηνία, σημειώνεται ότι:
        Με τις διατάξεις της παρ. 3 του άρθρου 42 του ν.1140/1981, προβλέπεται η χορήγηση, από τους ασφαλιστικούς οργανισμούς αρμοδιότητας του Υπουργείου μας, επιδόματος απολύτου αναπηρίας στους συνταξιούχους τους λόγω αναπηρίας και θανάτου που δεν μπορούν να αυτοεξυπηρετηθούν και ως εκ τούτου έχουν ανάγκη συμπαράστασης άλλου προσώπου, καθώς και στους συνταξιούχους λόγω γήρατος που καθίστανται τυφλοί μετά την συνταξιοδότησή τους.
        Το ύψος του ως άνω επιδόματος, για τους μέχρι 31-12-1992 υπαχθέντες στην ασφάλιση οποιουδήποτε φορέα Κύριας Ασφάλισης, οι οποίοι συνταξιοδοτούνται και περιέρχονται σε κατάσταση απόλυτης αναπηρίας, έχει προσδιοριστεί, με τις προαναφερθείσες διατάξεις, στο 50% της καταβαλλόμενης σύνταξης, ποσό που δεν μπορεί να είναι ανώτερο του 20πλάσιου του εκάστοτε ισχύοντος Η.Α.Ε..
        Σύμφωνα όμως με τις διατάξεις της παρ. 2 του άρθρου 30 του ν.2084/1992, για τους υπαγόμενους στην ασφάλιση από 1-1-93 και μετά, οι οποίοι συνταξιοδοτούνται και καθίστανται απόλυτα ανάπηροι ή τυφλοί, το ποσό του επιδόματος αναπηρίας δεν συναρτάται με το ύψος της καταβαλλόμενης σύνταξης, αλλά είναι ποσοστό του κατά το έτος 1991 μέσου μηνιαίου κατά κεφαλή Α.Ε.Π., όπως αναπροσαρμόζεται κάθε φορά.
        Τυχόν εξίσωση των ποσών του εν λόγω επιδόματος αναπηρίας, μόνο για τους τυφλούς συνταξιούχους, θα επέφερε διαφοροποιήσεις μεταξύ δικαιούχων ίδιων παροχών, δεδομένου ότι το επίδομα αυτό δεν χορηγείται μόνο στην εν λόγω κατηγορία πασχόντων, αλλά και σε πολλές άλλες κατηγορίες ατόμων με αναπηρία. Εξάλλου, η προσαύξηση αυτή είναι καθαρά προνοιακού χαρακτήρα και οποιαδήποτε αυξητική διαφοροποίησή της θα πρέπει να εξεταστεί υπό την προϋπόθεση εξασφάλισης της προκαλούμενης δαπάνης.
        2. Όσον αφορά στον Ο.Γ.Α, σύμφωνα με τις διατάξεις του άρθρ.4 του Π.Δ.334/1988, στους συνταξιούχους λόγω αναπηρίας που η αναπηρία τους ανέρχεται σε ποσοστό 100% διαρκώς και εφόρου ζωής και βρίσκονται σε κατάσταση που απαιτεί συνεχή επίβλεψη, περιποίηση και συμπαράσταση άλλου προσώπου (απόλυτη αναπηρία), το ποσό της σύνταξής τους προσαυξάνεται κατά ποσό ίσο με 20 ημερομίσθια ανειδίκευτου εργάτη. Στους συνταξιούχους της κατηγορίας αυτής, υπάγονται και οι συνταξιούχοι αναπηρίας τυφλοί, με τις προϋποθέσεις που ορίζει το διάταγμα αυτό.
        Ως εκ τούτου, η προσαύξηση της σύνταξης στις περιπτώσεις αυτές κατά 20 ημερομίσθια, είναι γενική και αφορά όλους τους συνταξιούχους λόγω αναπηρίας του Ο.Γ.Α. ανεξάρτητα της προέλευσης της παθήσεώς τους.
        Κατ’ εξαίρεση και επειδή το επίδομα απολύτου αναπηρίας δεν χορηγείται στους συνταξιούχους λόγω γήρατος, με τις διατάξεις της παραγρ.3 του άρθρ.42 του ν.1140/1981, επεκτείνεται και στους συνταξιούχους λόγω γήρατος, εφόσον καθίστανται τυφλοί.
        Ειδικά για τον Ο.Γ.Α. η προσαύξηση αυτή (επίδομα απολύτου αναπηρίας) ισούται με την εκάστοτε καταβαλλόμενη ανώτατη μηνιαία σύνταξη του Ο.Γ.Α. (που σήμερα ανέρχεται στα 330 ευρώ) και τούτο διότι, σε αντίθετη περίπτωση, θα έπρεπε να καταβάλλεται το 50% ως προσαύξηση της χορηγούμενης σύνταξης, που στην προκειμένη περίπτωση για τον Ο.Γ.Α. θα ήταν στο ήμισυ της χορηγούμενης σήμερα προσαύξησης, ως επίδομα απολύτου αναπηρίας.
        Τροποποίηση της ισχύουσας νομοθεσίας του Ο.Γ.Α., προκειμένου να εξισωθεί το επίδομα που λαμβάνουν οι συνταξιούχοι γήρατος που μεταγενέστερα έγιναν τυφλοί, με το επίδομα απολύτου αναπηρίας που χορηγείται στους συνταξιούχους λόγω αναπηρίας του Ο.Γ.Α. στους οποίους συμπεριλαμβάνονται και οι συνταξιούχοι λόγω αναπηρίας τυφλοί, δεν είναι δυνατή επί του παρόντος, γιατί λόγω των οικονομικών επιπτώσεων που συνεπάγεται, θα πρέπει να εξεταστεί η προκαλούμενη οικονομική επιβάρυνση, η οποία και βαρύνει τον Κρατικό Προϋπολογισμό.
        Η Υπουργός
        ΦΑΝΗ ΠΕΤΡΑΛΙΑ-ΠΑΛΛΗ»
        	5. Στην με αριθμό 3841/7-1-08 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Β13-13/13-1-08 έγγραφο από τον Υφυπουργό Ανάπτυξης η ακόλουθη απάντηση:
        «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Κ. Βρεττός, με θέμα «Οικονομική Ανασφάλεια», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή σας γνωστοποιούμε τα ακόλουθα:
        Από το 1992 και μετά, δυνάμει της Α.Δ. 16/92, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχομένων ειδών.
        Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών-Μελών της Ε.Ε., αφ’ ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε. Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
        Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση άνοδος τιμών, με υψηλή προσφορά-χαμηλή ζήτηση μείωση τιμών).
        Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λπ.).
        Κατ' ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι' αυτόν τιμές.
        Από πλευράς αρμοδιότητας της Δ/νσης Τιμών, Τροφίμων και Ποτών της Γ.Γ. Εμπορίου του Υπουργείου Ανάπτυξης ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά, όπως:
        α) Η Α.Δ. 5/05, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 προϊόντα), ενημερώνουν απευθείας την υπηρεσία 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές. Σε συνέχεια αυτής της διάταξης και σε μια προσπάθεια καλύτερης καταγραφής των τάσεων της αγοράς, ζητήθηκε από την Πολιτική Ηγεσία του Υπουργείου Ανάπτυξης από τις αλυσίδες των Super Market να καταθέτουν επιπλέον λίστες με τις τιμές από 450 βασικά προϊόντα. Μέσα από αυτή τη διαδικασία και με παράλληλη εξέταση των τιμών παραγωγού και των αντίστοιχων διεθνών τιμών επιδιώκεται η διερεύνηση αναίτιων ανατιμήσεων.
        β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
        γ) Ο καθημερινός αγορανομικός και τιμοληmικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
        δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές).
        Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών. Στο πλαίσιο των δράσεών μας για την εύρυθμη λειτουργία της αγοράς και την καλύτερη ενημέρωση, τόσο των εμπόρων, αλλά και των καταναλωτών, δημοσιοποιούμε - στην αντίστοιχες ιστοσελίδες- τις τιμές χονδρικής οπωρολαχανικών και κρεάτων στις Κεντρικές Αγορές Αθηνών (Ρέντη) και Θεσσαλονίκης. Έτσι ο κάθε λιανοπωλητής γνωρίζει τι τιμές θα βρει στη Κεντρική Αγορά σε καθημερινή βάση. (Βλ. ιστοσελίδες www.okaa.gr, στο πεδίο: Δελτία Τύπου-Δελτία Τιμών και www.kath.gr, πεδίο: Δελτία Τιμών). Η γραμμή καταναλωτή 1520 λειτουργεί διατηρώντας την ανωνυμία της κάθε καταγγελίας, αν αυτό επιθυμεί ο κάθε καταγγέλλων πολίτης, διερευνά την κάθε υπόθεση και δημοσιοποιεί τις ποινές.
        Επίσης, σημειώνουμε ότι ο Υφυπουργός Ανάπτυξης κ. Γιώργος Βλάχος με την από 13/12/07 επιστολή του ζήτησε από εταιρίες τροφίμων, μετά την αναγγελία νέων τιμών στα προϊόντα τους και επειδή αυτές υπερβαίνουν τις αυξήσεις του δείκτη καταναλωτή, να ενημερώσουν τις υπηρεσίες του Υπουργείου Ανάπτυξης με τα αναλυτικά κοστολόγια από τα οποία προκύπτουν οι αυξήσεις. Επιπλέον ζήτησε όπως γνωστοποιήσουν αν οι αναγγελθείσες ανατιμήσεις αφορούν νέα παραγωγή ή εισαγωγή ή αποθέματα προσδιορίζοντας και το χρονικό διάστημα που αφορούν.
        Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών» .
        Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
        Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των χωρών και κατ' επέκταση και στην χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
        Θα πρέπει να ληφθεί υπόψη ότι οι πολύ υψηλές τιμές διαμόρφωσης των δημητριακών, αφ' ενός μεν λόγω της παρατεταμένης ξηρασίας στην χώρα μας και αφ' ετέρου λόγω της υψηλής ζήτησης που παρατηρήθηκε στην Κίνα και Ινδία για τα προϊόντα αυτά, είχαν σαν συνέπεια ν' αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών (άλευρα, άρτος, ζυμαρικά κ.λπ.).
        Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λ.π.), που συμπαρασύρουν αυξητικά και τις τιμές των αντίστοιχων εγχωρίων προϊόντων, λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
        Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δε μπορούν να παραγνωρισθούν, όπως:
        	Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν, όπως π.χ.
        - Τιμή κτήσης πρώτης ύλης, μεταφορά στο εργοστάσιο, έξοδα παραγωγής, έξοδα διάθεσης, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α. κ.λπ.).
        Επίσης ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών. Επιπρόσθετα, σας πληροφορούμε ότι, με την έκδοση του Ν.3377/19-08-05 «Θέματα Υπουργείου Ανάπτυξης», ενισχύεται η κείμενη Νομοθεσία.
        Ο Υφυπουργός
        ΓΕΩΡΓΙΟΣ ΒΛΑΧΟΣ»
        6. Στην με αριθμό 1326/31-10-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 62/21-11-07 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της παραπάνω ερώτησης, και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον αξιότιμο κύριο συνάδελφο ότι, από τα σχετικά έγγραφα που ελήφθησαν από τις κατά τόπο αρμόδιες Εισαγγελίες Πρωτοδικών προκύπτει ότι:
        1. Βάσει του με αρ. πρωτ. 910/9-11-07 εγγράφου της Εισαγγελίας Πρωτοδικών Μυτιλήνης, οι Εισαγγελείς δεν ασκούν ποινική δίωξη κατά των υπηκόων τρίτων χωρών που δεν έχουν δικαίωμα εισόδου στο ελληνικό έδαφος και εισέρχονται σε αυτό χωρίς τις νόμιμες διατυπώσεις, αλλά εφαρμόζουν τη διάταξη της παραγράφου 2 του άρθρου 83 ν. 3386/05 σύμφωνα με την οποία ο Εισαγγελέας Πλημμελειοδικών ύστερα από έγκριση του Εισαγγελέα Εφετών -στον οποίο αναφέρει σχετικώς χωρίς καθυστέρηση- απέχει από την ποινική δίωξη για την ανωτέρω πράξη. Περαιτέρω, επισημαίνεται ότι οι Λιμενικές και αστυνομικές Αρχές αντιμετωπίζουν τους υπηκόους τρίτων χωρών, που εισέρχονται στο ελληνικό έδαφος χωρίς τις νόμιμες διατυπώσεις, με σεβασμό παρέχοντάς τους βοήθεια πολλές φορές και πέραν των καθηκόντων τους από καθαρά ανθρωπιστικούς λόγους. Ουδέποτε τους επιβιβάζουν σε κατεστραμμένα σκάφη και τους οδηγούν στην ανοιχτή θάλασσα, ουδέποτε τους εγκαταλείπουν σε ακατοίκητες βραχονησίδες, στις οποίες παραμένουν χωρίς τροφή και νερό, ουδέποτε τους κακομεταχειρίζovται.
        2. Βάσει του με αρ. πρωτ. 1811/8-11-07 εγγράφου της Εισαγγελίας Πρωτοδικών Σάμου κατά πάγια τακτική εφαρμόζεται η διάταξη της παραγράφου 2 του άρθρου 83 ν. 3386/05 σύμφωνα με την οποία ο Εισαγγελέας Πλημμελειοδικών ύστερα από έγκριση του Εισαγγελέα Εφετών -στον οποίο αναφέρει σχετικώς χωρίς καθυστέρηση- απέχει από την ποινική δίωξη όσων στις καταθέσεις τους με διερμηνέα αναφέρουν ότι δεν ζητούν πολιτικό άσυλο ή ήλθαν για εργασία. Για μικρό αριθμό των παρανόμως εισερχομένων, οι οποίοι ζητούν πολιτικό άσυλο, κινείται η προβλεπόμενη διαδικασία και δεν υφίσταται εκ του νόμου θέμα ποινικής δίωξης. Περαιτέρω, αναφέρεται ότι το έτος 2006 προσήχθησαν στον Εισαγγελέα Πρωτοδικών Σάμου 1324 λαθρομετανάστες και από 1/1/2007 έως 31/10/2007 3124, για τους οποίους εκδόθηκαν 141 αποφάσεις αποχής από την ποινική δίωξη για το έτος 2006 και 193 για το έτος 2007. Σημειώνεται ότι οι ως άνω αποφάσεις δεν είναι ατομικές αλλά ως επί το πλείστον αφορούν το σύνολο των προσαγομένων.
        3. Βάσει του με αρ. πρωτ. 1447/7-11-07 εγγράφου της Εισαγγελίας Πρωτοδικών Αλεξανδρούπολης ομοίως κατά πάγια τακτική εφαρμόζεται η διάταξη της παραγράφου 2 του άρθρου 83 ν. 3386/05 σύμφωνα με την οποία ο Εισαγγελέας Πλημμελειοδικών ύστερα από έγκριση του Εισαγγελέα Εφετών -στον οποίο αναφέρει σχετικώς χωρίς καθυστέρηση- απέχει από την ποινική δίωξη. Αναφέρεται δε ότι παρότι κατά το τελευταίο διάστημα λόγω της αθρόας εισαγωγής στο ελληνικό έδαφος εκατοντάδων παρανόμως εισελθόντων υπηκόων τρίτων χωρών και της δημιουργίας του αδιαχώρητου στους χώρους παραμονής, δεν έχουν καταγγελθεί παράνομες πράξεις εκ μέρους συνοριοφυλάκων, αστυνομικών ή λιμενοφυλάκων σε βάρος προσφύγων.
        4. Βάσει του με αρ. πρωτ. 1836/8-11-07 εγγράφου της Εισαγγελίας Πρωτοδικών Χίου κατόπιν της υποβληθείσας από τον Βουλευτή κ. Φώτη Κουβέλη Ερώτησης αναφορικά με την Έκθεση της οργάνωσης Ρro Asyl, το Υπουργείο Εμπορικής Ναυτιλίας, Αιγαίου και Νησιωτικής Πολιτικής διέταξε τη διενέργεια κατεπείγουσας ΕΔΕ προκειμένου να διερευνηθεί τυχόν τέλεση ποινικών ή πειθαρχικών παραπτωμάτων από στελέχη του Λιμενικού Σώματος.
        Αναφορικά με το καθεστώς των ανήλικων προσφύγων σημειώνεται ότι Ειδική Νομοπαρασκευαστική Επιτροπή του Υπουργείου Δικαιοσύνης έχει επεξεργαστεί σχέδιο νόμου για τις «Μονάδες Μέριμνας Νέων και άλλες διατάξεις», στο οποίο προβλέπονται διατάξεις για τη φιλοξενία και άσκηση επιμέλειας αλλοδαπών ανηλίκων, που εισήλθαν στη χώρα ασυνόδευτοι, χωρίς να πληρούν τις νόμιμες προϋποθέσεις εισόδου και ζητούν άσυλο. Το άρθρο 1 παρ. 4 του Π.Δ. 61/1999 περιέχει ρυθμίσεις σχετικά με το δικαίωμα υποβολής αίτησης ασύλου από αλλοδαπό ανήλικο, 14-18 ετών, που δεν συνοδεύεται από τους γονείς του. Στην περίπτωση αυτή ο Εισαγγελέας Ανηλίκων ενεργεί ως ειδικός προσωρινός επίτροπος και υποβάλλει την αίτηση ασύλου.
        Εξάλλου, ο επαναπατρισμός (άρθρο 13 ν. 3064/2002) των αλλοδαπών που βρίσκονται παράνομα στη χώρα μας και είναι θύματα των εγκλημάτων εμπορίας ανθρώπων γίνεται χωρίς να θίγεται η αξιοπρέπειά τους και με ασφαλή τρόπο. Αν το θύμα είναι ανήλικος, για τον επαναπατρισμό του απαιτείται η σύμφωνη γνώμη του αρμόδιου Εισαγγελέα Ανηλίκων κατόπιν έκθεσης του Επιμελητή Ανηλίκων.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»
        7. Στην με αριθμό 4104/9-1-08 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 2257/30-1-08 έγγραφο από τον Υφυπουργό Ανάπτυξης η ακόλουθη απάντηση:
        «Σε απάντηση της παραπάνω ερώτησης που κατέθεσε ο βουλευτής κ. Ν. Τσούκαλης, σας πληροφορούμε τα εξής:
        Όλες οι Βιομηχανικές Μονάδες, τόσο αυτές που βρίσκονται εντός όσο αυτές που βρίσκονται εκτός Βιομηχανικών Περιοχών είναι υποχρεωμένες να τηρούν τις Αποφάσεις Έγκρισης Περιβαλλοντικών Όρων και να λαμβάνουν όλα τα απαιτούμενα μέτρα έτσι ώστε να προστατεύεται το περιβάλλον. Τα μέτρα αυτά καθορίζονται αναλυτικά στις Αποφάσεις Έγκρισης Περιβαλλοντικών Όρων οι οποίες και αποτελούν προϋπόθεση για την αδειοδότηση μιας βιομηχανικής εγκατάστασης. Ανάλογα με το είδος της ασκούμενης βιομηχανικής δραστηριότητας, οι περιβαλλοντικοί όροι εγκρίνονται από το ΥΠΕΧΩΔΕ, σε συνεργασία με τα συναρμόδια Υπουργεία ή τις κατά τόπους Περιφέρειες -Νομαρχίες.
        Ο έλεγχος της τήρησης των συγκεκριμένων περιβαλλοντικών όρων καθώς και η έκδοση των απαραίτητων αδειών για την επεξεργασία και διάθεση των αποβλήτων αποτελεί ευθύνη των αρμόδιων Υπηρεσιών της Νομαρχιακών Αυτοδιοικήσεων. Πέραν αυτού, σύμφωνα με την εγκεκριμένη Μελέτη Περιβαλλοντικών Επιπτώσεων, η ΒΙΠΕ Πατρών, μπορεί να δεχτεί εγκαταστάσεις οποιουδήποτε βαθμού όχλησης. Αναφορικά με τους ελέγχους και τα πρόστιμα που έχουν επιβληθεί στις συγκεκριμένες βιομηχανίες αρμόδιες είναι οι υπηρεσίες της Ν.Α. Αχαΐας.
        Ο Υφυπουργός
        ΣΤΑΥΡΟΣ ΚΑΛΑΦΑΤΗΣ»
        8. Στην με αριθμό 4299/14-1-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 96/24-1-08 έγγραφο από τον Υφυπουργό Αθλητισμού η ακόλουθη απάντηση:
        «Σε απάντηση της από 14-1-2008 ερώτησης της Βουλευτού κ. Σ. Μερεντίτη σας γνωρίζουμε ότι:
        Η διοργάνωση των Μεσογειακών Αγώνων ανετέθη από τη Διεθνή Επιτροπή Μεσογειακών Αγώνων (ΔΕΜΑ) στο δίδυμο των πόλεων Βόλου και Λάρισας, με βάση τον κοινό φάκελο υποψηφιότητας που είχαν ετοιμάσει και υποβάλλει οι δύο παραπάνω πόλεις.
        Όπως είναι γνωστό, σύμφωνα με τον κανονισμό της ΔΕΜΑ (CANDIDATURES MANUAL FOR ΤΗΕ ORGANISATION OF ΤΗΕ 2013: MEDITERRANEAN GAMES), η υποψηφιότητα των πόλεων Βόλου και Λάρισας επελέγη από την Ελληνική Ολυμπιακή Επιτροπή (Ε.Ο.Ε), μέσα από συγκεκριμένη διαγωνιστική διαδικασία στην οποία διαγωνίστηκε και η πόλη της Πάτρας που είχε υποβάλει και για την προηγούμενη διοργάνωση υποψηφιότητα.
        Την υποψηφιότητα που επέλεξε η Ε.Ο.Ε. την στήριξε φυσικά στη συνέχεια, μετά την απόφαση της Ε.Ο.Ε., το Υπουργείο με τα γνωστά επιτυχή αποτελέσματα.
        Πρέπει να καταστεί σαφές ότι η υποβολή υποψηφιότητας για τη συγκεκριμένη διοργάνωση είναι πρωτοβουλία της κάθε ενδιαφερόμενης πόλης και δεν προκύπτει από κανένα στοιχείο ότι η αντίστοιχη υποψηφιότητα είχε εκδηλωθεί από τις πόλεις που αναφέρει στην ερώτησή του ο κ. Βουλευτής.
        Η ερωτώσα Βουλευτής για πληρέστερη ενημέρωσή της, πέρα από την ανάγνωση του κανονισμού της ΔΕΜΑ (παράγραφος 1.1), θα μπορούσε να ζητήσει περισσότερες πληροφορίες για τις λεπτομέρειες της διαδικασίας που ακολουθήθηκε, από την ίδια την Ε.Ο.Ε..
        Τέλος, στη φάση που βρίσκεται αυτή τη χρονική στιγμή το θέμα των Μεσογειακών Αγώνων του 2013 και εν όψη της συγκρότησης της Οργανωτικής Επιτροπής που θα αναλάβει τη διοργάνωση των Αγώνων δεν υπάρχει δυνατότητα εξέτασης της πιθανότητας συμμετοχής και άλλων πόλεων στη διοργάνωση. Αυτό είναι αντικείμενο του κανονισμού της ΔΕΜΑ με το οποίο θα ασχοληθεί η Οργανωτική Επιτροπή μετά τη σύστασή της.
        Ο Υφυπουργός
        ΙΩΑΝΝΗΣ ΙΩΑΝΝΙΔΗΣ»
        9. Στην με αριθμό 3833/7-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 3785/29-1-08 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Σε απάντηση της ανωτέρω ερώτησης. και στο πλαίσιο των αρμοδιοτήτων μας, θα θέλαμε να σας γνωρίσουμε τα ακόλουθα:
        Τα ετοιμόρροπα κτίσματα της πόλης του Ηρακλείου είναι συγκεντρωμένα κατά συντριπτική πλειοψηφία στο εντός Τειχών τμήμα της και κυρίως στη συνοικία της Αγίας Τριάδας. Για τον έλεγχο των ετοιμόρροπων κτισμάτων έχουν οριστεί, με απόφαση Νομάρχη, Επιτροπές Ετοιμόρροπων κτηρίων, εντός και εκτός Τειχών. Ειδικότερα, η Επιτροπή Ετοιμόρροπων με πεδίο αρμοδιότητας τα κτήρια που βρίσκονται εντός Τειχών, προβαίνει σε αυτοψία των εν λόγω κτηρίων και εφόσον δεν υποβληθούν ενστάσεις από τους ιδιοκτήτες αυτών, διαβιβάζει το σχετικό πρακτικό στο Σύλλογο Αρχιτεκτόνων για γνωμοδότηση και στην Τεχνική υπηρεσία του Δ. Ηρακλείου για εκτέλεση της τελικής απόφασης της Επιτροπής περί επισκευής κτισμάτων, ολικής ή μερικής κατεδάφισής τοuς. λήψης μέτρων ασφάλειας κ.α. Παράλληλα, βρίσκεται σε εξέλιξη η ολοκλήρωση νέας ρημοτομικής μελέτης για την περιοχή της Αγίας Τριάδας. η οποία έχει υποβληθεί αρμοδίως στο Υ.ΠΕ.ΧΩ.Δ.Ε.
        Παράλληλα, το Υπουργείο Εσωτερικών συμμετέχει στη χρηματοδότηση τoυ έργου «Αποτίμηση της σεισμικής διακινδύνευσης σε επίπεδο Οργανισμών Τοπικής Aυτοδιοίκησης (Ο.Τ.Α.), με το ποσό των 340.000 ευρώ, μέσα από το αναπτυξιακό πρόγραμμα της Τοπικής Αυτοδιοίκησης «ΘΗΣΕΑΣ» και συγκεκριμένα από το 20% των πόρων του που αφορά σε οριζόντιες δράσεις. Πρόκειται ουσιαστικά για τη χρηματοδότηση τμήματος του μακροπρόθεσμοu εθνικοί προγράμματος για την αντισεισμική ενίσχυση υφισταμένων κατασκευών, το οποίο προωθείται εδώ και χρόνια από το Τεχνικό Επιμελητήριο Ελλάδος.
        Για την υλοποίηση του παραπάνω έργοu έχει ήδη uπογραφεί προγραμματική σύμβαση μεταξύ του ΥΠ.ΕΣ., της Κ.Ε.Δ.Κ.Ε. και του Τ.Ε.Ε., με την οποία το ΥΠ.ΕΣ. ανέθεσε στο Τ.Ε.Ε. τη μελετητική και συμβουλευτική υποστήριξη των Ο.Τ.Α. για μια στρατηγική προσεισμικής ενίσχυσης ορισμένων κτιρίων. Με την επιτυχή ολοκλήρωση του έργου, θα είναι δυνατή η διευκόλυνση και επιτάχυνση προγραμμάτων ενίσχυσης υφισταμένων Kατασκευών από τοuς Οργανισμούς Τοπικής Αυτοδιοίκησης. Ήδη έχει αποσταλεί στους Δήμοuς, τις Περιφέρειες αλλά και στις Νομαρχιακές Αυτοδιοικήσεις της Χώρας, ένα τείχος με τους γενικούς στόχους και τις φάσεις του προγράμματος, όπως αποτυπώθηκαν από το Τ.Ε.Ε.. Η έκδοση αυτή θα βοηθήσει στην κατανόηση των ποικίλων πλευρών του ζητήματος και της σημασίας μιας επιλεκτικής προσεισμικής ενίσχυσης ορισμένων κτιρίων σε κάθε Ο.Τ.Α..
        Κατά τα λοιπά, αρμόδιο να απαντήσει είναι το συνερωτώμενο Υπουργείο Περιβάλλοντος. Χωροταξίας & Δημοσίων Έργων.
        Ο Υφυπουργός
        ΑΘΑΝΑΣΙΟΣ ΝΑΚΟΣ»
        10. Στην με αριθμό 4128/9-1-08 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 90/29.1.08 έγγραφο από τον Υφυπουργό Εξωτερικών η ακόλουθη απάντηση:
        «Η στήριξη του ιστορικού ελληνικού στοιχείου του Λιβάνου, των Ομογενειακών Οργανώσεων και των θεσμών τους αποτελεί πρωταρχικό και αυτονόητο μέλημα του Υπουργείου Εξωτερικών. Θα πρέπει, ωστόσο, να επισημανθεί ότι η τύχη της Σικιαρίδειου Ελληνικής Σχολής Βηρυττού συνδέεται άρρηκτα τόσο με την κατάσταση του ελληνικού στοιχείου στον Λίβανο όσο και με τις πολιτικοκοινωνικές εξελίξεις στην πολύπαθη αυτή χώρα.
        Κατά την πρόσφατη επίσκεψή μου στο Λίβανο, τον περασμένο Δεκέμβριο, είχα την ευκαιρία να συναvτηθώ με ομογενειακούς παράγoνrες, να συζητήσω μαζί τους τα θέματα που απασχολούν την ομογένεια και να αποκτήσω ιδία αντίληψη της κατάστασης που επικρατεί εκεί. Η ομογενειακή παρουσία στον Λίβανο δεν διαθέτει, ατυχώς πλέον, τα μεγέθη και το σφρίγος που την χαρακτήριζαν στο παρελθόν.
        Σε κάθε περίπτωση, στην παρούσα φάση, πρώτιστο μέλημά μας είναι η συνέχιση και ενίσχυση των μαθημάτων ελληνικής γλώσσας, τα οποία πραγματοποιούνται σε Αίθουσα που παραχωρεί η Ελληνική Λέσχη Βηρυττού σχεδόν επί δύο δεκαετίες, πράγμα που αποτελεί και το επίκεvτρο της προσοχής και των προσπαθειών της Ελληνικής Κοινότητας Βηρυττού. Αντιθέτως, θέμα Σικιαριδείου Σχολής δεν ετέθη, ούτε από το Προεδρείο ούτε από κανένα μέλος της Ελληνικής Κοινότητας Βηρυττού, προφανώς διότι γνωρίζουν καλύτερα όλων μας την κατάσταση και τις προτεραιότητες της Κοινότητας.
        Η Σικιαρίδειος Σχολή -το κτήριο της οποίας ανήκει στην Ελληνική Κοινότητα Βηρυττού- αποτέλεσε έναν ιστορικό θεσμό της ελληνικής ομογένειας στο Λίβανο, με πολύ σημαντική προσφορά στη διάδοση της ελληνικής γλώσσας και παιδείας τόσο στον ελληνισμό του Λιβάνου όσο και στην ευρύτερη περιοχή της Μέσης Ανατολής.
        Εξάλλου, όπως προέκυψε και από επικοινωνία της Ελληνικής Κοινότητας Βηρυττού με την εκεί Πρεσβεία μας, η αναπαλαίωση του κτηρίου της Σχολής, το οποίο πράγματι έχει κλείσει από το 1975 και έκτοτε υποστεί μεγάλη φθορά, απαιτεί υψηλό χρηματικό ποσό, το οποίο, εκ των πραγμάτων, δεν δύναται να επωμιστεί η ίδια η Κοινότητα. Ακόμη όμως και στην περίπτωση αποκατάστασης του κτηρίου από το Ελληνικό Κράτος, αναφύεται το ερώτημα περί της δυνατότητας αυτόνομης συντήρησης της Σχολής στις παρούσες συνθήκες, δεδομένου ότι η χρήση του ως Ελληνικού Σχολείου είναι πέραν των αριθμητικών δυνατοτήτων της ομογένειας. Άλλωστε η ίδια η Ελληνική Κοινότητα Βηρυττού εξετάζει ως εναλλακτική λύση την ενοικίαση ολοκλήρου ή μέρους του οικοπέδου ώστε τα ενοίκια να χρησιμοποιηθούν για την κάλυψη των αναγκών της καθώς και για φιλανθρωπικούς σκοπούς.
        Κάτω από τις παρούσες περιστάσεις, η αποκατάσταση και αξιοποίηση του κτηρίου εξετάζεται σε συνεννόηση με την Ελληνική Κοινότητα Βηρυττού, με γνώμονα τις προτεραιότητές της και σταθερό μας στόχο τη στήριξη του Ελληνισμού στη χώρα αυτή.
        Ο Υφυπουργός
        ΘΕΟΔΩΡΟΣ ΚΑΣΣΙΜΗΣ»)
        ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Κεγκέρογλου.
        ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των
        ΕΠΙΚΑΙΡΩΝ ΕΡΩΤΗΣΕΩΝ
        Πρώτη θα συζητηθεί η πρώτη επίκαιρη ερώτηση δεύτερου κύκλου με αριθμό 695/3.3.2008 του Βουλευτή του Πανελλήνιου Σοσιαλιστικού Κινήματος κ. Βασίλειου Κεγκέρογλου προς τον Υπουργό Πολιτισμού σχετικά με την παραχώρηση στις τοπικές κοινωνίες των ολυμπιακών εγκαταστάσεων των ολυμπιακών πόλεων κ.λπ..
        Η επίκαιρη ερώτηση του κ. Κεγκέρογλου έχει ως εξής:
        «Έχουν περάσει τέσσερα χρόνια από τη διενέργεια των Ολυμπιακών Αγώνων και ακόμη δεν έχουν αποδοθεί στις τοπικές κοινωνίες για αξιοποίηση οι Ολυμπιακές εγκαταστάσεις των ολυμπιακών πόλεων.
        Ιδιαίτερα για το Ηράκλειο, ενώ έχει υπογραφεί το μνημόνιο συνεργασίας μεταξύ Δήμου Ηρακλείου και Υπουργείου Πολιτισμού από το 2004 και έχει συμφωνηθεί το περιεχόμενο της προγραμματικής σύμβασης παραχώρησης του Παγκρητίου Σταδίου εδώ κι έξι μήνες, τα «Ολυμπιακά Ακίνητα Α.Ε.» δεν ανταποκρίνονται στα συμφωνηθέντα.
        Επειδή ο Δήμος Ηρακλείου, οι αθλητικοί φορείς και όλοι οι πολίτες της Κρήτης ζητούν την άμεση απόδοση των Ολυμπιακών εγκαταστάσεων του Ηρακλείου, η αξία των οποίων απαξιώνεται καθημερινά
        Ερωτάται ο κύριος Υπουργός:
        Αν προτίθεται να παρέμβει ώστε να υπογραφεί επιτέλους η σύμβαση παραχώρησης του Παγκρητίου Σταδίου στο Δήμο Ηρακλείου σύμφωνα με τα συμφωνηθέντα.»
        Στην επίκαιρη ερώτηση του κυρίου συναδέλφου θα απαντήσει ο Υφυπουργός Πολιτισμού, αρμόδιος για τον αθλητισμό κ. Γιάννης Ιωαννίδης.
        Ορίστε, κύριε Υφυπουργέ, έχετε το λόγο.
        ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κύριε Πρόεδρε.
        Θα ήθελα, με αφορμή την ερώτηση του συναδέλφου και το σχόλιό του για δήθεν απαξίωση των Ολυμπιακών εγκαταστάσεων του Ηρακλείου, να πω ότι μετά την τέλεση των Ολυμπιακών και Παραολυμπιακών Αγώνων της Αθήνας η Κυβέρνηση εκπόνησε, μέσα σε σύντομο χρονικό διάστημα, ένα πλήρες σχέδιο για την καλύτερη αξιοποίηση των εγκαταστάσεων αυτών προς όφελος των τοπικών κοινωνιών και με σεβασμό στον Έλληνα φορολογούμενο.
        Ειδικά σε ό,τι αφορά το Παγκρήτιο Στάδιο: Γνωρίζετε πολύ καλά πως το στάδιο χρησιμοποιείται από τους αθλητικούς φορείς της Κρήτης, ενώ αποτελεί και έδρα των ποδοσφαιρικών ομάδων του Εργοτέλη και του ΟΦΗ από τις αγωνιστικές περιόδου 2004-2005 και 2005-2006 αντίστοιχα, καθώς και σήμερα που μιλάμε.
        Επίσης, το στάδιο εκμισθώνεται ή παραχωρείται για βραχυχρόνιες χρήσεις σε πλήθος άλλων φορέων, σε συλλόγους, σωματεία κ.ο.κ.
        Άρα, το στάδιο λειτουργεί κανονικά, συντηρείται, αναβαθμίζεται.
        Δεν υπάρχει, λοιπόν, λόγος να δημιουργούμε εντυπώσεις και να αφήνουμε να εννοηθεί πως οι εγκαταστάσεις είναι εγκαταλελειμμένες. 
        Θα ήθελα ακόμα να ενημερώσω το Σώμα πως γίνονται όλες οι απαραίτητες ενέργειες -και υπάρχουν και οι σχετικές προβλέψεις στο κείμενο της προγραμματικής σύμβασης- για την οικονομική ενίσχυση του δήμου από την εταιρεία «Ολυμπιακά Ακίνητα Α.Ε.», το Υπουργείο Πολιτισμού και τη Γενική Γραμματεία Αθλητισμού. Και για να υλοποιηθεί ο όρος της Γενικής Γραμματείας θα πρέπει να γίνει η προγραμματική σύμβαση μεταξύ Γενικής Γραμματείας και δήμου, που θα περιλαμβάνει τους όρους τους οποίους  θα θέσει η Γενική Γραμματεία προκειμένου να αναλάβει αυτήν την υποχρέωση, όπως, παραδείγματος χάριν, ποιοι αθλητικοί φορείς θα φιλοξενούνται στο Στάδιο, με ποιους όρους κ.λπ.. Και μιλάμε για ένα ετήσιο ποσό ύψους 300.000 ευρώ, το οποίο έχει και την αναπροσαρμογή.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
        Τελειώνω, κύριε Πρόεδρε.
        Τα «Ολυμπιακά Ακίνητα Α.Ε.» και το Υπουργείο Πολιτισμού αναλαμβάνουν τις δαπάνες και τα έξοδα συντήρησης και λειτουργίας στο μερίδιο που τους αναλογεί –το άλλο το έχει ο δήμος- μέχρι το 2011.
        Επίσης, γνωρίζετε ότι ήδη από το φθινόπωρο του 2007 και μετά έγινε σειρά εκτεταμένων εργασιών στο στάδιο, όπως αντικατάσταση του χλοοτάπητα. Πρόσφατα τέθηκε σε λειτουργία η πισίνα και το στάδιο, σήμερα που μιλάμε, βρίσκεται σε κατάσταση λειτουργικής ετοιμότητας.
        ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Βασίλειος Κεγκέρογλου.
        ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
        Κύριε Υπουργέ, οι πετυχημένοι Ολυμπιακοί Αγώνες μας δίνουν πράγματι το δικαίωμα να υπερηφανευόμαστε. Η μεταολυμπιακή εποχή, όμως, σε σχέση με την αξιοποίηση των Ολυμπιακών εγκαταστάσεων νομίζω ότι έχει μία άλλη εικόνα. Και είναι η εικόνα της αδιαφορίας. Εκτός από συγκεκριμένα στάδια, από συγκεκριμένες εγκαταστάσεις, που αξιοποιούνται σε όλη την Αθήνα, αλλά και στις ολυμπιακές πόλεις, υπάρχουν πραγματικά εγκαταστάσεις που έχουν εγκαταλειφθεί. 
      Συγκεκριμένα για το Ηράκλειο, εκτός από το ποδοσφαιρικό γήπεδο που χρησιμοποιείται από τις δύο ομάδες του Ηρακλείου, όλα τα άλλα είναι ερμητικά κλειστά για τους πολίτες και τη νεολαία. Η απαίτηση της τοπικής κοινωνίας είναι αυτές οι Oλυμπιακές εγκαταστάσεις, που έγιναν από τη φορολογία του ελληνικού λαού είναι να αποδοθούν στους πολίτες, να ενταχθούν στη λειτουργία της πόλης και να έχουν πρόσβαση σε αυτές όλοι οι νέοι της πόλης μας. Και όχι μόνο της πόλης αλλά όλου του νομού, όλης της Κρήτης.
      Ιστορικά θα πρέπει να πούμε ότι το Δεκέμβριο του 2005 υπογράφηκε το μνημόνιο συνεργασίας ανάμεσα στο Υπουργείο Πολιτισμού και το Δήμο Ηρακλείου, το οποίο προβλέπει συγκεκριμένα πράγματα. Βέβαια κατά την υπογραφή του μνημονίου θα πρέπει να πω ότι η κ. Πετραλιά από τότε ανέφερε με τη χαρακτηριστική έκφραση «καλορίζικο» στο δήμαρχο και στη δημοτική αρχή και έδωσε τις προθέσεις του Υπουργείου.
      Μέσα στο μνημόνιο, το οποίο τείνει να γίνει μνημόσυνο, αναφέρεται ρητά: «Δεκαοκτώ μήνες χρειάζονται προκειμένου να υπογραφεί η σύμβαση παραχώρησης, η προγραμματική σύμβαση για τη διαχείριση του σταδίου και η ολοκλήρωση όλων των εργασιών». Έκτοτε και ενώ έχουν συνταχθεί αυτά τα δύο συμφωνητικά, η σύμβαση παραχώρησης και η προγραμματική σύμβαση, δεν έχει γίνει τίποτα για την υπογραφή τους. Θα έλεγα ότι μετά την αλλαγή της διοίκησης υπάρχει μία γενικότερη αδιαφορία για το θέμα από την πλευρά της εταιρείας «Ολυμπιακά Ακίνητα Α.Ε.», αλλά δεν υπάρχει και καμμία επέμβαση από το Υπουργείο γι’ αυτήν την αδιαφορία.
      Εγώ σήμερα θα σας καταθέσω το μνημόνιο συνεργασίας, το οποίο έχετε για υπενθύμιση, θα σας καταθέσω τη σύμβαση παραχώρησης που έχει συνταχθεί από τα «Ολυμπιακά Ακίνητα Α.Ε.» και την προγραμματική σύμβαση που επίσης έχει συνταχθεί με τα «Ολυμπιακά Ακίνητα Α.Ε.», αλλά και την τελευταία απάντηση επί υπουργίας του κ. Βουλγαράκη που πήρα και έχει ενδιαφέρον, κύριε Πρόεδρε, -είναι 22 Οκτωβρίου 2007 η απάντηση- όπου λέει ότι όλα είναι έτοιμα για να υπογραφεί η παραχώρηση και η προγραμματική σύμβαση διαχείρισης, αλλά αναβλήθηκε λόγω αιφνίδιας ασθένειας του Δημάρχου Ηρακλείου κ. Γιάννη Κουράκη. Σήμερα, κύριε Πρόεδρε, είναι εδώ ο Δήμαρχος Ηρακλείου υγιής μαζί μας, δεν υπάρχει θέμα ασθένειας. Εφόσον, λοιπόν, ήταν όλα έτοιμα τον Οκτώβριο, ας υπογραφεί έστω τώρα η σύμβαση παραχώρησης. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υφυπουργός Πολιτισμού κ. Ιωαννίδης, για να δευτερολογήσει.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε συνάδελφε, η απόδοση των Ολυμπιακών εγκαταστάσεων στις τοπικές κοινωνίες, στους πολίτες, είναι η βασική φιλοσοφία του νόμου για την αξιοποίηση των Ολυμπιακών εγκαταστάσεων και εισηγητής σε αυτό το νομοσχέδιο ήμουν εγώ ως Βουλευτής. Επομένως θέλετε να παραβιάζετε ανοιχτές πόρτες, γιατί όταν φέρνουμε ένα νομοσχέδιο για να αξιοποιηθούν όλα αυτά από τους πολίτες, μέσα σε αυτό εμπεριέχεται η δική μας φιλοσοφία για το θέμα αυτό. Τώρα αν αόριστα λέμε ότι δεν απεδόθησαν οι Ολυμπιακές εγκαταστάσεις και θέλουμε να κινδυνολογούμε, αυτό δεν είναι αντιπολίτευση. Θα πρέπει να πείτε συγκεκριμένα πράγματα. Κάνετε αναφορά στις Ολυμπιακές εγκαταστάσεις και εντοπίζετε το θέμα στο Ηράκλειο, γιατί δεν έχει ακόμη υπογραφεί η προγραμματική σύμβαση. Το αν, όμως, λειτουργεί, το αν υπάρχει φύλαξη, το αν έχουν γίνει όλα αυτά τα έργα που έγιναν, περί αυτού δεν συζητούμε καθόλου.
      Το θέμα, λοιπόν, είναι πώς θα πάρει ο αγαπητός δήμαρχος και φίλος μου υπό την εποπτεία του όλο αυτό το έργο. Αυτό είναι το θέμα. Υπάρχουν όμως και στάδια τα οποία δεν έχουν οι δήμαρχοι -άσχετο φυσικά αυτό με την ερώτηση- τα οποία όμως είναι ελεύθερα στον κόσμο. 
      Η διάθεση, λοιπόν, που υπάρχει στους εμπλεκόμενους φορείς είναι να υπογραφεί η προγραμματική σύμβαση. Και αυτό είναι θέμα ολίγου χρόνου. 
      Γνωρίζετε, όπως είπατε, ότι η ημερομηνία υπογραφής ήταν 13 Σεπτεμβρίου 2007, αλλά λόγω εκλογών αυτή η ημερομηνία χρειάστηκε να αλλάξει. Υπήρξε μια αλλαγή και δεν είναι σωστό εξ αυτού του λόγου να πυροβολείτε το Υπουργείο Πολιτισμού και τα «Ολυμπιακά Ακίνητα Α.Ε.».
      Το θέμα είναι –και το ξέρει ο κύριος δήμαρχος- ότι αρχικά έπρεπε να αποδοθούν τα τρία περιφερειακά στάδια των Ολυμπιακών πόλεων, το Πανθεσσαλικο, το Παμπελοποννησιακό και το Παγκρήτιο, ταυτόχρονα. Επειδή στις άλλες δύο πόλεις υπάρχουν καθυστερήσεις λόγω των διαπραγματεύσεων με τους άλλους δήμους και επειδή όσον αφορά το Παγκρήτιο, όλες οι ενέργειες είχαν ολοκληρωθεί, γι’ αυτό αποσυνδέσαμε το Παγκρήτιο –και εδώ δείχνει τη βούληση την οποία έχουμε στο να αποδώσουμε όλα αυτά τα έργα στις τοπικές κοινωνίες- και είπαμε να γίνει ξεχωριστά η παραχώρησή τους. Στα «Ολυμπιακά Ακίνητα Α.Ε.» έγινε η αλλαγή μετά τις εκλογές και γι’ αυτό υπάρχει αυτή η μικρή καθυστέρηση.
      Επαναλαμβάνω ότι οι απαραίτητες ενέργειες για την παραχώρηση του σταδίου στο Δήμο Ηρακλείου έχουν ολοκληρωθεί. Την έχουμε και εμείς την προγραμματική σύμβαση και δεν χρειάζεται να την καταθέσουμε. Είναι θέμα λίγων εβδομάδων. Εγώ χαίρομαι που θα πάει στο δήμο και στον αγαπητό μου φίλο δήμαρχο, τον οποίο εκτιμώ και το λέω και δημόσια, γιατί αγαπάει την πόλη του και θέλει να προσφέρει στην πόλη. Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθητές καθώς και δύο συνοδοί-δάσκαλοι από το 1ο Δημοτικό Σχολείο Κορυδαλλού.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θέλω και προσωπικά να υποδεχθώ τους μαθητές, διότι από εκεί που είναι το σχολείο τους κατάγομαι και εγώ, εκεί κατοικώ, στην πλατεία που είναι μπροστά από το σχολείο τους συχνάζω και εύχομαι κάποιος από σας να μπορέσει να εκλεγεί Βουλευτής και να εκπροσωπήσει ακόμα πιο καλά από ό,τι εμείς την περιφέρειά μας στη Βουλή αυτή. 
      (Χειροκροτήματα από όλες τις πτέρυγες της Βουλής)
      Κύριε Ιωαννίδη, βλέπω σας αρέσουν αυτά. Εσείς άλλωστε με τη νεολαία ασχολείστε χρόνια. Διαπρέψατε. 
      Επίκαιρες ερωτήσεις πρώτου κύκλου:
      Η πρώτη με αριθμό 702/3-3-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Γιαννακά προς τον Υπουργό Πολιτισμού, σχετικά με τις επιχορηγήσεις του Υπουργείου κ.λπ. διαγράφεται λόγω κωλύματος του κυρίου Υπουργού.
      Επίσης η δεύτερη με αριθμό 703/3-3-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Χαραλάμπους προς τους Υπουργούς Απασχόλησης και Κοινωνικής Προστασίας και Τουριστικής Ανάπτυξης, σχετικά με την εξόφληση των δεδουλευμένων των εργαζομένων σε ξενοδοχεία της Κέρκυρας κ.λπ. διαγράφεται, λόγω κωλύματος του κυρίου Υπουργού. 
      Προχωρούμε τώρα στη συζήτηση της τρίτης με αριθμό 700/3-3-2008 επίκαιρης ερώτησης κύκλου του Βουλευτή του ΣΥ.ΡΙΖ.Α. κ. Παναγιώτη Λαφαζάνη προς τον Υπουργό Οικονομίας και Οικονομικών, σχετικά με την εισοδηματική πολιτική στο δημόσιο τομέα κατά το έτος 2008 κ.λπ..
      Το περιεχόμενο της ερώτησης του κυρίου συναδέλφου έχει ως εξής:
      «Όπως διαφαίνεται, τόσο από τον προϋπολογισμό, όσο και από τις μέχρι τώρα δηλώσεις των αρμοδίων Υπουργών, η Κυβέρνηση προσανατολίζεται σε πενιχρές αυξήσεις στους μισθούς των εργαζομένων στο δημόσιο τομέα κατά το 2008, οι οποίες θα κινούνται λίγο πάνω από το 3%.
      Αυξήσεις μισθών, όμως, σε τέτοια ή παρεμφερή χαμηλά επίπεδα, οι οποίες μάλιστα αφορούν τις βασικές αποδοχές των δημοσίων υπαλλήλων και όχι τα επιδόματά τους, τη στιγμή ιδιαίτερα που το 2007, λόγω αυξημένων κρατήσεων, σημειώθηκε απόλυτη μείωση των μισθών τους, συνιστούν μία νέα λεηλασία των εισοδημάτων των εργαζομένων. Πολύ περισσότερο, μάλιστα, που ο υποεκτιμημένος επίσημος τιμάριθμος τρέχει με 4% και αυξητικές τάσεις, η πραγματική ακρίβεια καλπάζει στις αγορές και η φορολογία, λόγω μη τιμαριθμοποίησης των φορολογικών κλιμακίων, θα εξανεμίσει και αυτές τις μικρές αυξήσεις.
      Κατόπιν τούτων ερωτάται ο κύριος Υπουργός:
      1. Σκοπεύει η Κυβέρνηση με την εισοδηματική πολιτική του 2008 να τηρήσει την προεκλογική της δέσμευση για στήριξη και αναβάθμιση της οικονομικής θέσης των εργαζομένων ή θα συνεχίσει τις επιλογές της σκληρής λιτότητας;
      2. Γιατί η Κυβέρνηση δεν υλοποιεί τη δέσμευσή της για ενιαίο μισθολόγιο στο δημόσιο και γιατί δεν θεσμοθετεί, επιτέλους, τις ελεύθερες συλλογικές διαπραγματεύσεις;».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Οικονομίας και Οικονομικών κ. Λέγκας. 
      Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε συνάδελφε, θα ήθελα εξαρχής να διευκρινίσω ότι πολύ σύντομα θα έχουμε την ανακοίνωση της εισοδηματικής πολιτικής για το 2008. Ωστόσο σήμερα μπορούμε να επισημάνουμε ότι με βάση τις προβλέψεις του προϋπολογισμού φέτος θα πληρώσουμε περισσότερα από 1.000.000.000 ευρώ για τους μισθούς του δημοσίου. Σύμφωνα με αυτό το δεδομένο, η συνολική αύξηση των μισθολογικών δαπανών, εκτός των συντάξεων, θα φθάσει στο 8,9% έναντι 6,2% του 2007, αλλά και η δαπάνη για αποδοχές και συντάξεις θα κινηθούν ανάλογα, θα αυξηθούν κατά 8,9% έναντι 6,8% το 2007.
    Μ’ αυτόν τον τρόπο αλλά και με άλλα μέτρα προσπαθούμε να ελαφρύνουμε τις πιέσεις που δέχεται ο μισθωτός από τη διεθνή συγκυρία με την εκτίναξη των τιμών του πετρελαίου σε τιμές που αποτελούν ιστορικά ρεκόρ, τη διεθνή χρηματοπιστωτική κρίση που έχει δημιουργηθεί, την κρίση στην αγορά των ενυπόθηκων αξιών στις Η.Π.Α. καθώς και την υποτίμηση του δολαρίου απέναντι στο ευρώ. Σ’ αυτήν τη συγκυρία η Κυβέρνησή μας, συνεπής στις προεκλογικές της δεσμεύσεις εφαρμόζει υπεύθυνη, στοχευμένη κοινωνική πολιτική σε συνεργασία βεβαίως και με τους αρμόδιους συνδικαλιστικούς φορείς. 
    Βεβαίως, και υπάρχουν δυσκολίες και αντιξοότητες. Δεν μπορούμε, όμως, να παραβλέπουμε ότι, παρ’ όλες τις δυσκολίες τις οποίες αναγνωρίζουμε, υπάρχουν και θετικές επιδόσεις. Από τη συγκριτική έκθεση της Ευρωπαϊκής Κεντρικής Τράπεζας τον Ιούνιο του 2007 σχετικά με τις αυξήσεις μισθών της γενικής κυβέρνησης σχετικά με τις χώρες-μέλη της Ευρωζώνης για την περίοδο 1996-2006, προκύπτει ότι η χώρα μας έχει τη δεύτερη υψηλότερη κοινωνική αύξηση του μέσου ακαθάριστου μισθού στις χώρες της ευρωζώνης, δηλαδή 64,9% έναντι 21,6% στο σύνολο της ευρωζώνης και 67% της Ιρλανδίας. Το 2007 ο μέσος μισθός σε τρέχουσες τιμές έφθασε στο 70%, για την ακρίβεια στο 69,7% του μέσου όρου της ευρωζώνης από το 53,9% το 2000. Τα νούμερα αυτά, αγαπητέ συνάδελφε, δεν τα επικαλούμαι, για να υπονοήσω ότι οι Έλληνες μισθωτοί του δημοσίου ευημερούν, παρά το γεγονός ότι ο μέσος ακαθάριστος μισθός, ο οποίος ανέρχεται στα 28.941 ευρώ, των υπαλλήλων της γενικής κυβέρνησης είναι υψηλότερος 	κατά 15,6% από τον αντίστοιχο μέσο όρο του ιδιωτικού τομέα, ο οποίος ανέρχεται στα 25.000 ευρώ περίπου. 
    Παρόλα αυτά, απαιτούνται πρόσθετα μέτρα καθολικού χαρακτήρα και βεβαίως όχι αποσπασματικά μέτρα, όχι «μέτρα-ασπιρίνες». Τέτοια μέτρα, προϊόντα του διαλόγου και της συνεργασίας της Κυβέρνησης με την Α.Δ.Ε.Δ.Υ. αλλά και τους λοιπούς συναρμόδιους συνδικαλιστικούς φορείς είναι η αύξηση του αφορολογήτου ορίου στα 12.000 ευρώ, η μείωση των φορολογικών συντελεστών μέχρι 25% για εισοδήματα έως 30.000 ευρώ, η πρόσθετη φοροαπαλλαγή με την εφαρμογή του συστήματος των αποδείξεων, η θεσμοθέτηση του επιδόματος θέσης, η ενσωμάτωση του επιδόματος βιβλιοθήκης στις συντάξιμες αποδοχές αλλά και η σταδιακή ενσωμάτωση και άλλων επιδομάτων στο μισθό. Όλα αυτά τα μέτρα τα οποία μελετούμε. Και όλα αυτά στην κατεύθυνση δημιουργίας ενός νέου μισθολογίου, το οποίο θα άρει τις αδικίες του παρελθόντος που υπάρχουν και διαμορφώθηκαν από ειδικές και αποσπασματικές ρυθμίσεις. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
    Το λόγο έχει ο ερωτών Βουλευτής κ. Λαφαζάνης. 
    ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
    Κύριε Υφυπουργέ, καταλαβαίνω τη δυσχερή σας θέση, αλλά λυπάμαι πάρα πολύ που έρχεσθε εδώ εκ μέρους μιας Κυβέρνησης και κάνετε λογιστικές αλχημείες και λαθροχειρίες. Η ερώτησή μου ήταν πολύ συγκεκριμένη, κύριε Υφυπουργέ και την αναβάλατε για το αόριστο μέλλον και αρχίσατε τα τερτίπια με το 8% και το 7%, που ξέρετε ότι δεν έχουν καμμία σχέση με την ιστολογική αύξηση διότι αυτά περιλαμβάνουν την ωρίμανση, περιλαμβάνουν νέες προσλήψεις, περιλαμβάνουν «της Παναγιάς τα μάτια» μέσα. 
    Αυτό το οποίο δεν μας απαντήσατε, όμως, είναι τι αυξήσεις θα πάρουν οι δημόσιοι υπάλληλοι το 2008. Και οι αυξήσεις οι οποίες προβλέπονται από τον προϋπολογισμό, αλλά και με δηλώσεις σας έχει γίνει σαφές αυτό –όχι προσωπικές αλλά του αρμόδιου Υπουργού- είναι 3% περίπου οι αυξήσεις στους δημόσιους υπαλλήλους. Αυτές δεν είναι αυξήσεις. Είναι ευτελισμός. Είναι ντροπή. Και σας καλώ να πάρετε σαφή θέση. Θα δώσετε αυξήσεις, οι οποίες θα καλύπτουν τουλάχιστον τον πληθωρισμό, την αύξηση της παραγωγικότητας και να προσθέτουν και κάτι, για να συντηρήσουν το εισόδημα των δημοσίων υπαλλήλων, οι οποίοι είδαν πέρυσι να μειώνονται απόλυτα οι μισθοί τους, λόγω αυξημένων κρατήσεων; Και το ξέρετε πολύ καλά. Είχαμε απόλυτη μείωση των μισθών μέσα στο 2007. 
    Είσθε μια Κυβέρνηση, η οποία έχει αναλάβει ένα και μόνο έργο, να διαλύσει τα ασφαλιστικά και συνταξιοδοτικά δικαιώματα των εργαζομένων και να λεηλατήσει τα εισοδήματα των λαϊκών στρωμάτων. Τίποτε άλλο δεν κάνετε τέσσερα χρόνια τώρα. Και το συνεχίζετε και το κλιμακώνετε, παρ’ ότι βλέπετε ότι και στις δημοσκοπήσεις η ανταπόκριση που έχετε στον ελληνικό λαό είναι σε ελεύθερη πτώση. 
    Λέτε ότι δεν αντέχει η οικονομία και ότι κάνετε ό,τι είναι δυνατό μέσα στα πλαίσια της οικονομίας. Και σας ρωτώ: Αντέχει η οικονομία, όταν η Κυβέρνηση αποφασίζει αυξήσεις της Δ.Ε.Η. πάνω από 25% στα τιμολόγια μέσα στα δύο χρόνια; Αντέχει η οικονομία, όταν αποφασίζετε αυξήσεις του απλού εισιτηρίου από 40% έως 100%; Αντέχει η οικονομία να υπάρχουν κέρδη στις τράπεζες στο 2007, που να είναι αυξημένα από 100% ως 200%, και δεν αντέχει η οικονομία να δώσετε στους δημοσίους υπαλλήλους και γενικότερα θα έλεγα στους εργαζόμενους κάτι περισσότερο, έτσι ώστε να μπορούν να επιβιώσουν; Δεν βλέπετε ότι ζούμε σε μια περίοδο που καταρρέουν μισθοί και συντάξεις; 
    Σπέρνετε ανέμους και θα θερίσετε κοινωνικές θύελλες. Σας καλώ στη δευτερολογία σας –δεν ξέρω αν έχετε αυτήν την εξουσιοδότηση- να αλλάξετε τοποθέτηση, να μιλήσετε ευθέως και να μας πείτε τι αυξήσεις θα δώσετε και να κάνετε μία προσπάθεια έστω την ύστατη στιγμή να αναθεωρήσετε τον προϋπολογισμό σας, διότι ο πληθωρισμός έχει ξεφύγει από κάθε έλεγχο, κινείται ήδη πάνω από 4% και η ακρίβεια στις αγορές καλπάζει ανεξέλεγκτα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε. Ενάμισι λεπτό επιπλέον μιλάτε. 
    ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω.
    Δεν μπορεί σήμερα ο μόνος που δεν προστατεύεται να είναι ο εργαζόμενος, ο μισθωτός. 	
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, έχετε το λόγο, για να δευτερολογήσετε. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ κύριε Πρόεδρε.
    Παρατήρησα ότι ο κύριος συνάδελφος προσφάτως έγινε φίλος των δημοσκοπήσεων και των ερευνών. Μέχρι χθες στο κόμμα του τις απέρριπταν. Εμείς σταθερά συνεχίζουμε και επιμένουμε να λέμε ότι οι καλύτερες δημοσκοπήσεις είναι οι εκλογές. Και προσφάτως είχαμε τα αποτελέσματα των εκλογών και καλά είναι ο κύριος συνάδελφος να τα θυμάται σε όλες του τις τοποθετήσεις.
    Κύριε συνάδελφε και στην πρωτολογία μου δήλωσα ότι η εισοδηματική πολιτική θα ανακοινωθεί σύντομα. Και σας έδωσα και συγκεκριμένα νούμερα τα οποία περιλαμβάνονται στον προϋπολογισμό, ο οποίος πλέον είναι νόμος του κράτους. Ξεκαθάρισα επίσης ότι η Κυβέρνηση αντί των αποσπασματικών λύσεων επιλέγει στοχευμένα μέτρα. Κατέστησα επίσης απόλυτα σαφές και στην πρωτολογία μου ότι δεν ονειροβατούμε ούτε εθελοτυφλούμε. 
    Γνωρίζουμε τις δυσκολίες που βιώνουν οι μισθωτοί. Θα πρέπει όμως να μη γενικεύουμε και να μην εκμηδενίζουμε τις προσπάθειες αλλά και τις επιδόσεις που έχουν σημειωθεί τα τελευταία χρόνια. Δεν μπορεί να παραβλέπουμε –και δεν είναι δικά μας στοιχεία αυτά, σας ανέφερα προηγουμένως συγκεκριμένες μελέτες της Ευρωπαϊκής Κεντρικής Τράπεζας- ότι ο ακαθάριστος μέσος μισθός σε τρέχουσες τιμές διαμορφώθηκε στα 26.900 ευρώ το 2007 από 17.641 ευρώ που ήταν το 2000. Σε μονάδες σταθερής αγοραστικής δύναμης από το 69,6% του μέσου όρου της ευρωζώνης το 2000 έφθασε στο 85% το 2007. 
    Βεβαίως και θα θέλαμε να δώσουμε περισσότερα. Ωστόσο, επισημαίνουμε ότι κανείς σ’ αυτήν την Αίθουσα δεν μπορεί να αξιώνει το μονοπώλιο της κοινωνικής ευαισθησίας. Σας βεβαιώνω ότι η Κυβέρνηση θα φανεί συνεπής στις προεκλογικές της δεσμεύσεις για τη στήριξη και αναβάθμιση της οικονομικής θέσης των εργαζομένων. Αυτό, άλλωστε, αποδεικνύει και η μέχρι σήμερα πορεία μας. Αναφέρω ενδεικτικά: Τη δέσμευση για το Ε.Κ.Α.Σ. των χαμηλοσυνταξιούχων. Έγινε πράξη. Τη δέσμευση για τις συντάξεις του Ο.Γ.Α.. Έγινε πράξη. Τη δέσμευση για την αύξηση των επιδομάτων ανεργίας. Επίσης έγινε πράξη. Τη δέσμευση για μείωση των φορολογικών συντελεστών, έτσι ώστε τρία και πλέον εκατομμύρια πολίτες να μην πληρώνουν κανένα φόρο. Έγινε πράξη. Τη δέσμευση για το Ταμείο Κοινωνικής Συνοχής. Έγινε πράξη. Τη δέσμευση για τη χορήγηση του πολυτεκνικού επιδόματος στις τρίτεκνες οικογένειες. Έγινε πράξη. 
    Συνεχίζουμε, κύριε Πρόεδρε, αδιαπραγμάτευτα το δρόμο της κοινωνικής ευαισθησίας αλλά και της οικονομικής αποτελεσματικότητας. Στόχος είναι να κάνουμε μία δυνατή οικονομία και μέσα απ’ αυτήν να φτιάξουμε τη δίκαιη κοινωνία. Σας ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ. 
     Επίκαιρες ερωτήσεις δευτέρου κύκλου:
     Και τώρα θα συζητήσουμε τη με αριθμό 704/3-3-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την «αναπλήρωση» των χαμένων ωρών στα σχολεία από τις καταλήψεις του φθινοπώρου κ.λπ.. 
     Η επίκαιρη ερώτηση του κυρίου συναδέλφου έχει ως εξής:
     «Το  Υπουργείο Εθνικής Παιδείας πρόσφατα κάλεσε πολλά σχολεία της χώρας που έκαναν το φθινόπωρο καταλήψεις να αναπληρώσουν τις χαμένες ώρες. Προτείνει να κοπούν οι περίπατοι και οι σχολικές εκδρομές, να προστεθούν διδακτικές ώρες στο ημερήσιο πρόγραμμα, να γίνονται μαθήματα τα Σάββατα, ακόμη και να μην γίνουν σχολικές γιορτές για την 25η Μάρτη. 
      Ο στόχος είναι να τιμωρηθούν οι μαθητές για τις κινητοποιήσεις τους, να ποινικοποιηθούν οι αγώνες τους. Σε μερικά μάλιστα σχολεία, οι μαθητές υποχρεώνονται «να επιλέξουν» την τιμωρία τους, να διαλέξουν αν θα χάσουν τις εκδρομές ή θα κάνουν οκτάωρα μαθήματα αντί για επτάωρα κ.λπ.. Για άλλη μια φορά η Κυβέρνηση της Νέας Δημοκρατίας, όπως παλιότερα οι κυβερνήσεις του ΠΑ.ΣΟ.Κ., κάνει προσπάθεια να τρομοκρατήσει τους μαθητές, να εκβιάσει τις συνειδήσεις τους, παίρνοντας μέτρα «προς παραδειγματισμό». 
      Η κυβέρνηση δεν μπορεί να επικαλείται ότι ενδιαφέρεται για τα μαθήματα που χάθηκαν. Άλλωστε, αν πραγματικά ενδιαφερόταν για τα παιδιά των λαϊκών οικογενειών, θα είχε αντιμετωπίσει το φαινόμενο των σοβαρών ελλείψεων σε καθηγητές, βιβλία και υλικοτεχνική υποδομή, που έχει ως αποτέλεσμα να χάνονται κάθε χρόνο χιλιάδες διδακτικές ώρες. Θα έπαιρνε μέτρα για τη σχολική διαρροή, που αυξάνεται με τα χρόνια αντί να μειώνεται. 
      Ερωτάται ο κύριος Υπουργός: 
      Εάν η κυβέρνηση θα ανακαλέσει τη συγκεκριμένη απόφαση που έχει σαν στόχο να τιμωρήσει τους μαθητές που αγωνίζονται και αν θα σταματήσει την ποινικοποίηση των αγώνων των μαθητών». 
     Στην επίκαιρη ερώτηση του κ. Πρωτούλη θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος.
     Ορίστε, κύριε Υφυπουργέ, έχετε το λόγο.
     ΑΝΔΡΕΑΣ ΛΥΚΟΥΡΕΝΤΖΟΣ: (Υφυπουργός Εθνικής Παιδείας και Θρησκευμάτων): Κύριε Πρόεδρε, σας ευχαριστώ. 
     Αγαπητέ συνάδελφε, μου προξενεί εντύπωση το γεγονός ότι καταθέσατε επίκαιρη ερώτηση για μία εγκύκλιο η οποία αφορά τυπική υποχρέωση του Υπουργείου. Τι περιμένατε δηλαδή; Το Υπουργείο να μην ενδιαφέρεται να αναπληρωθούν οι χαμένες ώρες; Τι υπονοείτε; Ότι πρέπει να συνεργεί το Υπουργείο στην υποβάθμιση της δημόσιας εκπαίδευσης; Και όλα αυτά τα επιχειρήματα τα οποία αναπτύσσετε στην ερώτησή σας, σας βεβαιώνω ότι είναι παντελώς αβάσιμα στη σημερινή δημοκρατική Ελλάδα. Ποιος έχει πρόθεση να τρομοκρατήσει μαθητές, να εκβιάσει συνειδήσεις; Είναι επιχειρήματα τα οποία διατυπώνετε. Κάνετε λάθος. Στη σημερινή Ελλάδα της δημοκρατίας, της κοινωνικής δικαιοσύνης, του ελεύθερου διαλόγου, του πλουραλισμού, της συνεργασίας των πολιτικών δυνάμεων, της ελευθέρας εκφράσεως και ασκήσεως ατομικών και συλλογικών δικαιωμάτων δεν υπάρχουν τέτοιες πρακτικές. Αν ζείτε σ’ έναν τέτοιο κόσμο, λυπούμαι αλλά κάνετε λάθος. Αν έχετε φανταστεί ότι αυτή είναι η χώρα μας, κάνετε λάθος. Δεν είναι αυτή η χώρα μας, είναι η χώρα της δημοκρατίας, της ελευθερίας, της συνεργασίας, της προόδου. 
     Τώρα, σε ό,τι αφορά τα υπόλοιπα σε σχέση με την ουσία της ερώτησης, δηλαδή τι υπονοείτε; Ότι οι κινητοποιήσεις πρέπει να αποτελούν το άλλοθι για την απορύθμιση της εκπαιδευτικής διαδικασίας; Σας είπα ότι στηρίζουμε, πιστεύουμε στην ελεύθερη έκφραση και άσκηση των ατομικών και συλλογικών δικαιωμάτων, αλλά είμαστε υποχρεωμένοι να προστατεύσουμε και το δικαίωμα στη μάθηση και την πρόοδο και την ποιοτική αναβάθμιση της εκπαιδευτικής διαδικασίας. Το οφείλουμε απέναντι στη νέα γενιά, το οφείλουμε στην υποχρέωση που έχουμε να την προετοιμάσουμε να διεκδικήσει ένα καλύτερο μέλλον. Αυτό κάνουμε. 
     Σε ό,τι αφορά την εκπαιδευτική μας πολιτική, καλά θα κάνετε να διαβάσατε καλύτερα τους αριθμούς, να δείτε ότι περισσότεροι εκπαιδευτικοί προσελήφθησαν, είτε ως τακτικοί, μόνιμοι είτε ως αναπληρωτές είτε ως ωρομίσθιοι. Είμαστε δίπλα από το πρόβλημα του κάθε σχολείου της χώρας, είτε αυτό είναι δημοτικό είτε γυμνάσιο είτε λύκειο είτε η προσχολική, αγωγή την οποία η Νέα Δημοκρατία ως κυβέρνηση καθιέρωσε ως υποχρεωτική, επαναλαμβάνω η Νέα Δημοκρατία, ενώ από άλλες πτέρυγες της Βουλής το ακούμε από το ΄85-΄86 ότι «θα» γινόταν. 
     Τέλος, σε ό,τι αφορά το εάν ενδιαφερόμαστε για τις λαϊκές οικογένειες και το δημόσιο σχολείο, σ’ εμάς το λέτε, που ερχόμαστε να υπερασπιστούμε το δημόσιο χαρακτήρα της εκπαίδευσης παράλληλα με την ιδιωτική εκπαίδευση; Εμείς δεν βλέπουμε δαίμονες όπου η ιδιωτική πρωτοβουλία αναπτύσσεται και επιτυγχάνει, επικροτούμε τις δραστηριότητες της ιδιωτικής πρωτοβουλίας οπουδήποτε και αν εκδηλώνονται, αρκεί να είναι εντός της νομιμότητας, αρκεί να προσφέρουν υπηρεσίες στον τόπο, αρκεί να ανταγωνίζονται επιτυχώς τη δημόσια παιδεία. Και θα σας δώσω και ένα επιχείρημα. Στην εκλογική μου περιφέρεια δεν υπάρχει ιδιωτικό σχολείο. Ξέρετε γιατί; Διότι έχουμε άριστο επίπεδο δημόσιας παιδείας. Είμαι υπερήφανος για τη δουλειά την οποία προσφέρουν οι εκπαιδευτικοί στην πατρίδα μου, όπως και για όλους τους εκπαιδευτικούς της χώρας. Λοιπόν, μην επικαλείστε επιχειρήματα τα οποία είναι αβάσιμα. 
     Εγώ δέχομαι ότι και εσείς μαζί με μας ενδιαφερόμαστε στο ίδιο μέτρο για όλες τις ελληνικές οικογένειες, για τα παιδιά που ανήκουν σε κοινωνικές κατηγορίες με χαμηλά εισοδήματα. Στο ίδιο μέτρο ενδιαφερόμαστε για την ανάπτυξη της παιδείας. Χαίρομαι για την ευαισθησία την οποία έχετε απέναντι στα προβλήματα της νέας γενιάς, αλλά καλό είναι απέναντι σ’ αυτά τα προβλήματα να είμαστε περισσότερο προσεκτικοί και τυπικοί σε ό,τι αφορά τις υλοποιούμενες διαδικασίες μέσα στο χώρο της εκπαιδευτικής κοινότητας. 
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Πρωτούλης. 
     ΙΩΑΝΝΗΣ ΠΡΩΤΟΥΛΗΣ: Κύριε Υφυπουργέ, ο λαός μας λέει σε τέτοιες περιπτώσεις, όταν θυμόμαστε στο τέλος Φλεβάρη να πάρουμε μέτρα για πράγματα που έχουν γίνει το φθινόπωρο, «πέρυσι κάηκε, φέτος μύρισε». Οι προτεινόμενες λύσεις στερούνται κάθε σοβαρότητας και ως προς το αποτέλεσμα, αλλά ναι, κύριε Υφυπουργέ, έχουν εκδικητικό χαρακτήρα απέναντι στους μαθητές, γιατί πρέπει εδώ να δώσουμε μία ερμηνεία πού οφείλονται οι χαμένες διδακτικές ώρες. Ακόμα και το Υπουργείο και μέσα από τη διαδικασία του κοινοβουλευτικού ελέγχου στην κυριολεξία βομβαρδίστηκε με ερωτήσεις, επίκαιρες ερωτήσεις σε σχέση με τις ελλείψεις καθηγητών, βιβλίων, όλο το προηγούμενο διάστημα μέχρι και το μήνα Γενάρη. Πού οφείλεται το ότι τα μαθήματα δεν ξεκίνησαν στις 11 Σεπτέμβρη, αλλά πολλά σχολεία δεν είχαν βιβλία, δεν είχαν καθηγητές μέχρι και το μήνα Νοέμβρη; Πού οφείλεται; Στους μαθητές οφείλεται; Οφείλεται αποκλειστικά στο Υπουργείο Παιδείας. 
     Επίσης, θα θέλαμε να  θυμίσουμε ότι δεν είναι η πρώτη φορά που γίνεται κάτι τέτοιο, ότι ο αγώνας των μαθητών δηλαδή ενοχοποιείται για τις χαμένες διδακτικές ώρες και παίρνονται τέτοια μέτρα, μέτρα που οι ίδιοι οι μαθητές κιόλας να διαλέξουν αν θα πάνε εκδρομή, που και η εκδρομή είναι μέσα στην εκπαιδευτική διαδικασία ή πώς θα αναπληρώσουν τις χαμένες ώρες. Η Ομοσπονδία Γονέων σας καταγγέλλει στο δελτίο τύπου ότι με το καθήκον τάχα της αναπλήρωσης που κόβετε περιπάτους κ.λπ. και καλείτε τα σχολεία να οργανώσουν εκδρομές, οργανώνετε πενθήμερες εκδρομές, κατά προτίμηση καθημερινές μέρες -το τερπνόν μετά του ωφελίμου- για να απορροφηθούν κιόλας και κάποια εκατομμύρια ευρώ από τα υπόλοιπα των κοινοτικών κονδυλίων του Γ΄ Κοινοτικού Πλαισίου Στήριξης, το πρόγραμμα «ΚΑΛΛΙΣΤΩ». Έχουμε και τέτοια δηλαδή ζητήματα, με αφορμή τις χαμένες ώρες και να ποινικοποιήσουμε τους αγώνες, αλλά «να μαζέψουμε και κάνα φράγκο παραπάνω». 
     Εμείς, κύριε Πρόεδρε και τελειώνω, κατ’ αρχάς λέμε ότι, αν θέλετε ουσιαστικά να πάρετε μέτρα, να πάρετε μέτρα για να μονιμοποιηθούν οι καθηγητές, να γίνουν διορισμοί, οι αναγκαίοι διορισμοί από τώρα και για την επόμενη χρονιά, να λύσετε τα ζητήματα τώρα των ελλείψεων σε βιβλία, σε αίθουσες και όλα τα υπόλοιπα και βέβαια, αν θέλετε ουσιαστικά να πάρετε μέτρα, να πάρετε μέτρα και ενάντια στην ιδιωτική επιχειρηματική δραστηριότητα. Έχουμε άλλη αντίληψη. Εμείς την παιδεία δεν τη θεωρούμε εμπόρευμα. Μπίζνες οι επιχειρηματίες να πάνε να κάνουν πουθενά αλλού, όχι στο χώρο της παιδείας. Να πάρετε μέτρα ενάντια στην ιδιωτική επιχειρηματικότητα, γιατί γνωρίζετε ότι το μήνα Απρίλη τα λύκεια αδειάζουν. 
     ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υφυπουργέ, έχετε δικαίωμα δευτερολογίας.  
     ΑΝΔΡΕΑΣ ΛΥΚΟΥΡΕΝΤΖΟΣ: (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
     Κύριε συνάδελφε, πρώτον, περί Φεβρουαρίου, υπάρχουν τρεις αποφάσεις -τις καταθέσω για τα Πρακτικά- προηγούμενων Υπουργών Εθνικής Παιδείας και Θρησκευμάτων, οι οποίοι απέναντι στο ίδιο πρόβλημα είχαν την ίδια συμπεριφορά, την ίδια επιλογή. Φεβρουάριο ανεκοίνωσαν και εκείνοι -ο κ. Αρσένης, ο κ. Ανθόπουλος- τις αποφάσεις τους για την κάλυψη των χαμένων ωρών. Άρα, λοιπόν, σε ό,τι αφορά το χρόνο, αυτή είναι η πρακτική. Πέραν των άλλων, πέρα από τις χαμένες ώρες από τις κινητοποιήσεις, υπάρχουν και χαμένες ώρες από τις καιρικές συνθήκες και, αν θέλετε να είστε δίκαιος απέναντί μας, θα δείτε ότι στην υπουργική απόφαση του κ. Στυλιανίδη υπάρχει παράγραφος η οποία αναφέρεται και στις φετινές καιρικές συνθήκες. 
      Δεν υπάρχει διάθεση να τιμωρήσουμε, παρόλο που εσείς εξακολουθείτε να επιμένετε. Δεν υπάρχει τέτοια συμπεριφορά από το Υπουργείο. Υπάρχει υποχρέωση, στην οποία οφείλουμε να ανταποκριθούμε για την ολοκλήρωση της εκπαιδευτικής διαδικασίας, την ολοκλήρωση της διδακτέας ύλης.
      Σε ό,τι αφορά τις ελλείψεις και τα άλλα στα οποία αναφερθήκατε, σας βεβαιώνω ότι σας έχουμε προλάβει. Προχθές, ο κύριος Υπουργός ο κ. Στυλιανίδης, ανακοίνωσε ότι οι αποφάσεις της επιτελικής ομάδας εργασίας την οποία συστήσαμε στο Υπουργείο, με τη συμμετοχή των καλυτέρων στελεχών της εκπαιδευτικής κοινότητας, έχει καταλήξει σ’ ένα χρονοδιάγραμμα, το οποίο προηγείται κατά ενάμιση μήνα περίπου των διαδικασιών που ίσχυαν τα προηγούμενα χρόνια σε ό,τι αφορά τους διορισμούς, τις μεταθέσεις, τις αποσπάσεις, τον προγραμματισμό για τους αναπληρωτές, διότι πράγματι τα φετινά προβλήματα που εμφανίστηκαν, δεν θέλουμε να επαναληφθούν εκ νέου. 
      Το ίδιο προηγείται κατά ενάμιση μήνα και το χρονοδιάγραμμα της παραγωγής των σχολικών εγχειριδίων, τα οποία φιλοδοξούμε στις 30 Ιουνίου να έχουν πάει, στο σύνολό τους, στα σχολεία και να είναι έτοιμα προς διάθεση στους μαθητές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μία φράση, κύριε Πρόεδρε.
      Σε ό,τι αφορά το «ΚΑΛΛΙΣΤΩ» έπρεπε να μας επαινείτε. Σπεύδουμε να απορροφήσουμε τους όποιους διαθέσιμους πόρους από το Γ΄ Κοινοτικό Πλαίσιο, ό,τι έχει απομείνει, για να ενισχύσουμε τη φιλική σχέση των μαθητών με το περιβάλλον. 
      Το «ΚΑΛΛΙΣΤΩ» είναι πρόγραμμα το οποίο φέρνει σε επαφή τη νέα γενιά της πατρίδας μας με την ανάγκη, με την υποχρέωσή μας να προστατεύσουμε το περιβάλλον, να εργαστούμε για την αειφόρο ανάπτυξη. Αυτό είναι προς έπαινο για το Υπουργείο. Κακώς σας πληροφόρησε η συγκεκριμένη ομοσπονδία στην οποία αναφέρεστε. 
      Τέλος, είπα και στην πρωτομιλία μου ότι εμείς δεν βλέπουμε σκιές και κινδύνους, όπου εκδηλώνει τη δράση της η ιδιωτική πρωτοβουλία. Εμείς πιστεύουμε στον ανταγωνισμό. Ζούμε σε μια ανταγωνιστική κοινωνία, σε μια ανταγωνιστική οικονομία και σας βεβαιώνω ότι, όπου εκδηλώνεται αυτός ο ανταγωνισμός, είναι πάντοτε προς όφελος του δημόσιου χαρακτήρα της εκπαίδευσης και προς όφελος της ελληνικής νεολαίας. Εμείς απέναντι στις προκλήσεις δεν δειλιάζουμε, τολμούμε.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Η υπ΄ αριθμόν 699/3-3-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με τις παραβιάσεις της εταιρείας «HYATT REGENCY» - Ξενοδοχειακή και Τουριστική Α.Ε., όσον αφορά τη νομοθεσία περί προστασίας των ξένων επενδύσεων, διαγράφεται λόγω κωλύματος του Υπουργού.
      Επίσης , η υπ΄ αριθμόν 701/3-3-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με την απόφαση του Συμβουλίου της Επικρατείας για την περιοχή Ρωμανού Μεσσηνίας, όπου εκτελούνται εργασίες κατασκευής ξενοδοχείων, διαγράφεται λόγω κωλύματος του Υπουργού.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, σαράντα μαθητές και μαθήτριες και δύο συνοδοί καθηγητές από  το 1ο Γενικό Λύκειο Περάματος.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Σήμερα η Β΄ Πειραιώς έχει την τιμητική της. Χαίρομαι ιδιαίτερα που υποδέχομαι το Πέραμα, που ανήκει στην περιφέρειά μου. Γνωρίζω ότι το 1ο Λύκειο Περάματος είναι από τα πιο δραστήρια σχολεία. Εύχομαι κάποια ή κάποιος από εσάς να εκλεγεί Βουλευτής και να εκπροσωπήσει την περιφέρεια αυτή.
      Παρακολουθείτε συνεδρίαση κοινοβουλευτικού ελέγχου. Η Αντιπολίτευση ελέγχει την Κυβέρνηση για διάφορα θέματα και σήμερα, μεταξύ όλων των θεμάτων που ελέγχονται, υπάρχουν δύο θέματα αρμοδιότητας του Υπουργείου Παιδείας. Το ένα το παρακολουθήσατε ήδη και το άλλο έρχεται ευθύς αμέσως.
      Τώρα θα συζητηθεί η τέταρτη με αριθμό 698/3-3-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εθνικής Παιδείας και Θρησκευμάτων, σχετικά με την ανανέωση της θητείας του καθηγητή κ. Βερέμη στο Εθνικό Συμβούλιο Παιδείας,  κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Προσφάτως ανανεώσατε τη θητεία στο Εθνικό Συμβούλιο Παιδείας του καθηγητή κ. Θ. Βερέμη. Ο εν λόγω καθηγητής είχε ταχθεί από το 1992 υπέρ της ονομασίας των Σκοπίων με το όνομα Μακεδονία, υπογράφοντας κείμενο με άλλους καθηγητές, είχε ταχθεί υπέρ του αποσυρθέντος βιβλίου της ΣΤ΄ Δημοτικού και του αποδίδονται σύμφωνα με το δημοσίευμα της εφημερίδας «ΤΟ ΠΑΡΟΝ» δηλώσεις του που αρνείται την έκταση της σφαγής της Σμύρνης.
      Συνεπώς ερωτάται ο αρμόδιος Υπουργός:
      Σύμφωνα με το άρθρο 16 παράγραφος 2 του Συντάγματος, σκοπός της παιδείας είναι η σφυρηλάτηση της εθνικής συνείδησης των Ελλήνων. Πώς λοιπόν με τέτοιες επιλογές, σε νευραλγικές για την παιδεία θέσεις, σκοπεύετε να ικανοποιήσετε τη συνταγματική αυτή αναγκαιότητα και ποιος είναι ο μισθός του κ. Βερέμη για να προωθεί αυτές τις προκλητικές θέσεις;».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Παιδείας κ. Ταλιαδούρος.
      Κύριε Υφυπουργέ, έχετε το λόγο για τρία λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Θα ήθελα να σημειώσω ότι ακριβώς στην ίδια ερώτηση είχα απαντήσει πριν από μία εβδομάδα στον κ. Βελόπουλο και θα επαναλάβω περίπου τα ίδια. Ίσως θα είναι καλό να υπάρχει στο κόμμα σας μια σχετική ενημέρωση για να μην έχουμε τις ίδιες ακριβώς ερωτήσεις.
      Θα ήθελα να σημειώσω λοιπόν ότι στις αρμοδιότητες του Προέδρου του Εθνικού Συμβουλίου Παιδείας περιλαμβάνεται η γενική εποπτεία και ο συντονισμός της λειτουργίας των επιμέρους συμβουλίων του Ε.Σ.Υ.Π.. Παράλληλα, υπάγεται ο συντονισμός του διαλόγου στον χώρο της εκπαίδευσης, όπου καταγράφεται το σύνολο των διαφορετικών απόψεων και αντιλήψεων, όπως ελεύθερα εκφράζονται στη δημοκρατική μας κοινωνία, όπως και υπάρχει η σύνθεση, ώστε να υποβάλλεται η σχετική πρόταση στην πολιτική ηγεσία του Υπουργείου Παιδείας.
      Κριτήριο για την επιλογή του Προέδρου του Ε.Σ.Υ.Π. σε καμμία περίπτωση δεν μπορούν να αποτελούν οι προσωπικές επιστημονικές απόψεις σε συγκεκριμένα θέματα, αλλά οι ικανότητες του εκάστοτε υποψηφίου προέδρου να διεξάγει διάλογο και να συνθέτει τις απόψεις.
      Το Υπουργείο Εθνικής Παιδείας και Θρησκευμάτων διαπνέεται από φιλελεύθερο πνεύμα ως προς τις επιστημονικές απόψεις των καθηγητών, σύμφωνα άλλωστε και με τα διαλαμβανόμενα στο Σύνταγμα για την ελευθερία της διακίνησης των ιδεών, αλλά και γενικότερα όλων των φορέων της εκπαίδευσης, χωρίς αυτό να σημαίνει ότι ταυτίζονται κάθε φορά οι όποιες απόψεις εκφράζονται με τη γενικότερη πολιτική του Υπουργείου Παιδείας. Η αξιολόγηση, συνεπώς, των στελεχών της εκπαίδευσης σε οποιαδήποτε βαθμίδα, γίνεται με κριτήρια αντικειμενικά και αξιοκρατικά και κυρίως με βάση το παραγόμενο έργο. 
      Όπως χαρακτηριστικά επεσήμανε ο Υπουργός Εθνικής Παιδείας και Θρησκευμάτων κ. Στυλιανίδης στην Επιτροπή Μορφωτικών Υποθέσεων, όπου ο κ. Βελόπουλος είχε θέσει και πάλι το ίδιο θέμα, η αξιολόγηση του κ. Βερέμη έπρεπε να γίνει και έγινε επί τη βάσει του πραγματικού του έργου και του απολογισμού της μέχρι τώρα θητείας του, δεδομένου ότι, όπως τόνισε ο κύριος Υπουργός το Ε.Σ.Υ.Π., είναι ένα συμβούλιο διαλόγου και χρειάζεται επικεφαλής ανθρώπους που να είναι ανοικτοί σ’ όλες τις απόψεις. 
      Ο κ. Βερέμης εκπλήρωσε με περισσή επιτυχία το έργο του στο Εθνικό Συμβούλιο Παιδείας τα χρόνια που πέρασαν, γι’ αυτό και το Υπουργείο Παιδείας τον πρότεινε, η Επιτροπή Μορφωτικών Υποθέσεων τον ψήφισε και είναι πάλι σήμερα Πρόεδρος στο Εθνικό Συμβούλιο Παιδείας.
      Με την ευκαιρία αυτή θα ήθελα να σημειώσω, επαναλαμβάνοντας τα όσα υπάρχουν στα Πρακτικά της Επιτροπής Μορφωτικών Υποθέσεων της Βουλής για τις επίμαχες δηλώσεις για τη Σμύρνη, ότι ο κ. Βερέμης αρνήθηκε τις σχετικές δηλώσεις όπως παρουσιάστηκαν στον Τύπο.
      Μάλιστα, σε συνέντευξη που είχε δώσει στην εφημερίδα «ΕΛΕΥΘΕΡΟΣ ΤΥΠΟΣ» στις 21 Φεβρουαρίου απάντησε ότι έχει αρνηθεί αυτά που είπε ο κ. Βελόπουλος και ότι δεν πρέπει να πιστεύει –επαναλαμβάνω τις δηλώσεις του κ. Βερέμη- ξαναζεσταμένα σχόλια του κιτρίνου τύπου. 
      Κλείνω, διαβεβαιώνοντας ότι η ανάπτυξη εθνικής και θρησκευτικής συνείδησης, πάντα μέσα στο πνεύμα ελευθερίας και δημοκρατίας, αποτελεί πρωταρχικό στόχο της εκπαίδευσης την οποία υπηρετεί με κάθε τρόπο το Υπουργείο Εθνικής Παιδείας και Θρησκευμάτων.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Ο ερωτών Βουλευτής κ. Πλεύρης έχει το λόγο.
      ΑΘΑΝΑΣΙΟΣ ΠΛΕΥΡΗΣ: Κύριε Πρόεδρε, κατ’ αρχάς να επισημάνω ότι ο κύριος Υπουργός δεν απάντησε στην ερώτησή μου γιατί ρωτάω ποιος είναι ο μισθός του κ. Βερέμη. Συνεπώς, επειδή υπαινιχθήκατε στην αρχή εάν έχουμε ενδοσυνεννόηση στο ΛΑ.Ο.Σ., θα σας ρωτάμε χίλιες φορές, εάν χρειαστεί, το ίδιο πράγμα για να απαντήσετε. 
      Είναι μια πολύ σύντομη ερώτηση και δεν μπορέσατε να μου απαντήσετε. Αρχίσατε να μου λέτε για το γενικό, ειδικό και υπόλοιπο έργο του κ. Βερέμη, ενώ εγώ ξέρω συγκεκριμένα γεγονότα. 
      Το άρθρο 16 παράγραφος 2 του Συντάγματος μπορείτε να το ερμηνεύετε, κύριε Υπουργέ, όπως θέλετε εσείς. Είναι όμως ξεκάθαρο. Μιλάει για εθνική και θρησκευτική συνείδηση των Ελλήνων. Εάν δεν σας αρέσει, να το αναθεωρήσετε και να βάλετε τα του διαλόγου και όλα όσα μας αναφέρατε. Όσο υπάρχει όμως διάταξη του Συντάγματος, σαν Υπουργείο είστε υποχρεωμένοι να τη σέβεστε. 
      Δεν μου είπατε όμως το εξής; Ο κ. Βερέμης δεν έλεγε για το όνομα των Σκοπίων; Μου απαντήσατε για τις γενοκτονίες, δεν είχε ταχθεί όμως υπέρ του ονόματος Μακεδονία για τα Σκόπια και μας έλεγε όλους υστερικούς το 1992, όταν ένα εκατομμύριο κόσμος έβγαινε και φώναζε για το όνομα Μακεδονία; Αυτή είναι η εθνική παιδεία που εσείς θέλετε να σφυρηλατήσετε; 
      Ο κ. Βερέμης και όλη αυτή η ακαδημαϊκή παρέα που έγραψε το βιβλίο της ΣΤ΄ Δημοτικού διακατέχεται από το σύγχρονο πνεύμα που υπάρχει στην ιστορία, που λέει η Friden Pedagogy που αναπτύχθηκε στη Γερμανία, δηλαδή, να μην πούμε ότι τον Αθανάσιο Διάκο τον σούβλισαν οι Τούρκοι για να μην προκληθεί εθνικιστικός παροξυσμός στην Ελλάδα.
      Κύριε Υπουργέ, τις βάσεις της ιστορίας που τις έθεσε ο Θουκυδίδης, τις έχει συνδέσει με την αλήθεια και ο εθνικός μας ποιητής μάς λέει να μάθουμε να λέμε ελληνικό ό,τι είναι αληθές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ούτε δέκα δευτερόλεπτα δεν θα χρειαστώ, κύριε Πρόεδρε, για να ολοκληρώσω.
      Σας ερωτώ: Με αυτές τις θέσεις της αφαιρετικής ιστορίας ενός βιβλίου που κρίνατε ότι είναι απαράδεκτο και το αποσύρατε, αλλά ο ελληνικός λαός το πλήρωσε και δεν ζητήσατε ευθύνες, πιστεύετε ότι κάτι θα αλλάξει στις προθέσεις του κ. Βερέμη και θα μας οδηγήσει στη σφυρηλάτηση της εθνικής εκπαίδευσης; Προφανώς όχι!
      Συνεπώς –εδώ είναι και το απόκομμα από «ΤΟ ΠΑΡΟΝ» όπου βλέπω ακριβώς τις δηλώσεις και θα σας το δώσω- εσείς θα έπρεπε να τις έχετε αναζητήσει και μία διάψευση δεν αρκεί, γιατί υπάρχουν μάρτυρες, σύμφωνα με τους οποίους ο κ. Βερέμης λέει ξεκάθαρα ότι οι σφαγές στην Τριπολιτσά έγιναν από τους Έλληνες και δεν έγιναν από τους Τούρκους!
      (Στο σημείο αυτό ο Βουλευτής κ. Αθανάσιος Πλεύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ τελειώνετε.
      ΑΘΑΝΑΣΙΟΣ ΠΛΕΥΡΗΣ: Αυτά έπρεπε να τα έχει αναζητήσει το Υπουργείο σας και ή βγάλτε τον απ’ αυτή τη θέση ή αλλάξτε τον τίτλο σας, να μην είστε «Εθνικής Παιδείας», αλλά να πείτε «Παιδείας της Νέας Τάξης»!
      ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Υπουργέ, έχετε δικαίωμα δευτερολογίας.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Όπως είπα και στην πρωτολογία μου, η ανάπτυξη εθνικής και θρησκευτικής συνείδησης, το πνεύμα της ελευθερίας και της δημοκρατίας αποτελεί πρωταρχικό στόχο της εκπαίδευσης και της πολιτικής του Υπουργείου Παιδείας. Υπάρχει και διάταξη του Συντάγματος, εάν δεν τη γνωρίζετε, η οποία μιλά περί της ελεύθερης διακίνησης των ιδεών των καθηγητών, των επιστημόνων, των πανεπιστημιακών της ακαδημαϊκής κοινότητας.
      Φαντάζομαι ότι θα είστε κι εσείς υπέρ της ελεύθερης διακίνησης των ιδεών και δεν θα θέλετε να φιμώσετε την ελεύθερη διακίνηση των ιδεών και των εκφράσεων των πανεπιστημιακών. Άλλο το θέμα αν συμφωνούμε ή διαφωνούμε.
      Σας θυμίζω ότι ο Βολταίρος είχε πει «διαφωνώ με την άποψή σου, αλλά θα αγωνίζομαι μέχρι θανάτου για να σου δίνω την ελευθερία να την εκφράζεις». Αυτό πράττουμε κι εμείς, τηρώντας το Σύνταγμα. Η διαδικασία επιλογής, στην οποία αναφέρθηκα, του κ. Βερέμη είχε τα κριτήρια που προανέφερα. 
      Σε ό,τι αφορά το θέμα που ρωτήσατε για το μισθό, σας ενημερώνω ότι ο κ. Βερέμης έχει αρνηθεί να λαμβάνει μισθό. Δεν λαμβάνει απολύτως τίποτα, μολονότι προβλέπεται εκ του νόμου έκδοση σχετικής υπουργικής απόφασης. Αυτή η υπουργική απόφαση δεν έχει εκδοθεί ούτε ο κ. Βερέμης ως Πρόεδρος του Εθνικού Συμβουλίου ούτε οι Πρόεδροι του Σ.Α.Π.Ε. και του Σ.Α.Τ.Ε. λαμβάνουν απολύτως καμμία αποζημίωση.
      Τέλος, θα ήθελα να πω ότι σε ό,τι αφορά την ονομασία, ο κ. Βερέμης ήταν υπέρ μικτής ονομασίας και είναι θεμιτό να εκφράζει την άποψή του ως πανεπιστημιακός δάσκαλος. Από εκεί και πέρα, η πολιτεία, που έχει τα αρμόδια όργανα, θα λάβει θέσεις επί του εθνικού αυτού ζητήματος. 
      Κλείνοντας, θα ήθελα να πω ότι είναι καλό και χρήσιμο να είμαστε μέσα στο πλαίσιο του Συντάγματος και κυρίως στο πλαίσιο της ελεύθερης διακίνησης ιδεών, απόψεων, θέσεων και προτάσεων και να μη μας φοβίζουν αυτές οι ελεύθερες απόψεις!
      Από εκεί και πέρα, επισημαίνω ότι το Υπουργείο Παιδείας προωθεί την εθνική και θρησκευτική συνείδηση σε όλα τα επίπεδα. 
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ, κύριε Υφυπουργέ.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, θα ήθελα το λόγο επί προσωπικού εμμέσως. 
      ΠΡΟΕΔΡΕΥΩΝ (Αναστάσιος Νεράντζης):  Ορίστε παρακαλώ.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Θα ήθελα να πω ότι η τοποθέτηση του κυρίου Υπουργού δεν είχε την ένταση που θα περίμενε κανείς. Είναι αυτονόητο πια και είναι κεκτημένο του πολιτικού πολιτισμού μας ότι ο κάθε πολίτης, ο κάθε πανεπιστημιακός δάσκαλος, κατά μείζονα λόγο, έχει πλήρη ελευθερία λόγου και γνώμης. 
      Άρα, η έκφραση γνώμης ...
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Δεν το είπα αυτό; 
      ΓΕΩΡΓΙΟΣ ΠΑΠΑΔΗΜΗΤΡΙΟΥ:  Επιτρέψτε μου, κύριε Υπουργέ, δεν θα διαφωνήσουμε. Ένα λεπτό!
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Το είπα ή δεν το είπα αυτό; 
      ΠΡΟΕΔΡΕΥΩΝ (Αναστάσιος Νεράντζης):  Είναι προφανές ότι είμαστε εκτός Κανονισμού και θέματος, κύριε Παπαδημητρίου. Ολοκληρώστε για να τελειώνουμε. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ:  Η έκφραση γνώμης δεν κινείται στο όριο του θεμιτού. Είναι αυτονόητη στην εποχή μας. Αυτή είναι και η διαφορά μας. Πιστεύω να συμφωνούμε, κύριε Υπουργέ.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Ανάπτυξης
      Ψήφιση στο σύνολο του σχεδίου νόμου: «Θεσμικό πλαίσιο έρευνας και τεχνολογίας και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Μεταφορών και Επικοινωνιών
Ψήφιση στο σύνολο του σχεδίου νόμου: «Οδική βοήθεια οχημάτων». 
      Το νομοσχέδιο θα ψηφιστεί στο σύνολο στη συνέχεια.
Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και ΟΑΣΘ».
      Το νομοσχέδιο θα συζητηθεί κατά τη σημερινή συνεδρίαση. 
      Εισερχόμεθα στην ψήφιση στο σύνολο του σχεδίου νόμου: «Θεσμικό πλαίσιο έρευνας και τεχνολογίας και άλλες διατάξεις».
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε Πρόεδρε, μου επιτρέπετε; Θα ήθελα να κάνω κάποιες νομοτεχνικές παρατηρήσεις.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει να κάνει μερικές νομοτεχνικές παρατηρήσεις. Παρακαλώ αναγνώστε τις και διανείμετέ τις και στους συναδέλφους και στα Πρακτικά, κύριε συνάδελφε.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Ευχαριστώ πολύ.
      Πρώτη παρατήρηση. Στο άρθρο 2, η περίπτωση «θ) Πρόγραμμα» αναριθμείται σε «θ1) Πρόγραμμα» και η περίπτωση «θα) Μελέτη» αναριθμείται σε «θ2) Μελέτη».
      Δεύτερη παρατήρηση. Στο άρθρο 57, μετά τη φράση «εφόσον οι υποψήφιοι διαθέτουν» η φράση «κατ’ ελάχιστον» διαγράφεται.
      Ευχαριστώ πολύ.
      (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει τις προαναφερθείσες νομοτεχνικές βελτιώσεις, οι οποίες έχουν ως εξής:
      (να μπει η σελίδα 44)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ. 
      Ερωτάται το Σώμα: Γίνεται δεκτό στο σύνολο το νομοσχέδιο του Υπουργείου Ανάπτυξης: «Θεσμικό πλαίσιο έρευνας και τεχνολογίας και άλλες διατάξεις» ως διενεμήθη, αλλά και με τις νομοτεχνικές βελτιώσεις του κυρίου Υφυπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Ανάπτυξης: «Θεσμικό πλαίσιο έρευνας και τεχνολογίας και άλλες διατάξεις» έγινε δεκτό επί της αρχής, των άρθρων και του συνόλου κατά πλειοψηφία και έχει ως εξής:
      (Να καταχωρισθεί το κείμενο του νομοσχεδίου σελ. 45α)
      ΠΡΟΕΔΡΕΥΩΝ (Αναστάσιος Νεράντζης): Εισερχόμαστε στην ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Οδική βοήθεια οχημάτων»
      Ερωτάται το Σώμα: Γίνεται δεκτό στο σύνολο το νομοσχέδιο του Υπουργείου Μεταφορών και Επικοινωνιών: «Οδική βοήθεια οχημάτων» ως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Μεταφορών και Επικοινωνιών: «Οδική βοήθεια οχημάτων» έγινε δεκτό επί της αρχής, των άρθρων και του συνόλου κατά πλειοψηφία και έχει ως εξής:
      (Να καταχωρισθεί το κείμενο του νομοσχεδίου σελ.46α)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Το Σώμα παρέσχε τη ζητηθείσα εξουσιοδότηση. 
      Επανερχόμαστε στο νομοσχέδιο του Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και ΟΑΣΘ».
      Η Διάσκεψη των Προέδρων αποφάσισε στη συνεδρίασή της στις 21 Φεβρουαρίου 2008 τη συζήτηση του νομοσχεδίου σε μία συνεδρίαση. Προτείνω να συζητηθεί το νομοσχέδιο επί της αρχής και επί των άρθρων ως μία ενότητα.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης):  Το Σώμα συνεφώνησε.
      Πριν δώσω το λόγο στον εισηγητή της Πλειοψηφίας, θα ήθελα να σας ανακοινώσω ότι το Προεδρείο έλαβε επιστολή από τον Πρόεδρο της Κοινοβουλευτικής Ομάδας του ΣΥ.ΡΙΖ.Α., κ. Αλέξανδρο Αλαβάνο με την οποία μας δηλώνουν ότι ορίζουν ειδικό αγορητή για το συγκεκριμένο σχέδιο νόμου τον κ. Τάσο Κουράκη. 
      Το λόγο έχει τώρα ο εισηγητής της Πλειοψηφίας κ. Γεώργιος Βαγιωνάς, Βουλευτής Χαλκιδικής.
      ΓΕΩΡΓΙΟΣ ΒΑΓΙΩΝΑΣ: Η τροποποίηση της σύμβασης μεταξύ του ελληνικού δημοσίου και του Ο.Α.Σ.Θ. με βάση το νόμο του ΠΑ.ΣΟ.Κ., το ν. 2898/2001, που ψήφισε και η τότε αξιωματική αντιπολίτευση, δηλαδή, η Νέα Δημοκρατία, έρχεται στην Ολομέλεια προς κύρωση.
      Επειδή είπατε, κύριε Πρόεδρε, ότι και επί της αρχής και επί των εννέα άρθρων θα γίνει ενιαία συζήτηση, ξεκαθάρισα ποιες είναι οι βασικές ρυθμίσεις που διέπουν τη σύμβαση αυτή και ποιες είναι οι δευτερεύουσες ρυθμίσεις που αναφέρονται στη σύμβαση αυτή. 
      Πρώτον, τα κόμιστρα διατηρούνται σε επίπεδα χαμηλότερα του προσήκοντος, ως και κάθε άλλου στοιχείου του άρθρου 8 του νόμου του 2001 που περιλαμβάνεται στην Οικονομική Συμφωνία 2001-2009. 
      Ορθώς η σύμβαση έρχεται δύο χρόνια πριν από τη λήξη για τους παρακάτω λόγους:
      Πρώτον, έχουμε αύξηση του αριθμού των λεωφορείων με φυσική συνέπεια την καλύτερη εξυπηρέτηση των πολιτών. Ο Ο.Α.Σ.Θ. είναι ο μόνος συγκοινωνιακός φορέας της πόλης της Θεσσαλονίκης από το 1957. Η παράταση της λειτουργίας του κατά δύο χρόνια μετά την έναρξη της λειτουργίας του μετρό το 2013 –πιστεύω όμως ότι θα γίνει νωρίτερα- είναι ένας χρόνος προσαρμογής και συντονισμού των δύο μέσων.
      Επίσης, έχουμε την επένδυση του Ο.Α.Σ.Θ. με καινούργια λεωφορεία. Αυξάνεται ο αριθμός τους κατά εξήντα τέσσερα: είναι σαράντα των εκατό θέσεων, είκοσι αρθρωτά των εκατόν εξήντα θέσεων και τέσσερα των είκοσι πέντε θέσεων. Αυτά εκπροσωπούν σαράντα τρεις μετοχές. Οι μετοχές αυτές επιμερίζονται σε είκοσι δύο στο συνεταιρισμό των εργαζομένων και σε είκοσι μία του Ο.Α.Σ.Θ., με συμβατική όμως υποχρέωση του Ο.Α.Σ.Θ. να αναλάβει όλο το κόστος της προμήθειας των λεωφορείων. 
    Έτσι ικανοποιείται ένα πάγιο αίτημα των εργαζομένων χωρίς να επιβαρύνεται ο κρατικός προϋπολογισμός, όπως είχε γίνει το 2003 με την επέκταση περιοχής ευθύνης του Ο.Α.Σ.Θ., επ’ ωφελεία της «Α.Ε. Κ.Τ.Ε.Λ. Θεσσαλονίκης».
    Η αύξηση της ηλικίας των λεωφορείων από δώδεκα σε δεκαπέντε χρόνια ήταν επιβεβλημένη, διότι απαιτούνται περίπου δυο χρόνια από την προκήρυξη του διαγωνισμού για να παραδοθούν τα λεωφορεία.
    Ως προς το όριο ηλικίας των λεωφορείων, θυμίζω ότι ο συγκοινωνιακός φορέας των Αθηνών με πετρελαιοκίνητα λεωφορεία δεν έχει κανένα χρονικό όριο. Στα δε λοιπά αστικά και υπεραστικά Κ.Τ.Ε.Λ. της χώρας, το όριο έχει ορισθεί σε είκοσι τρία χρόνια. Άρα, λοιπόν, είναι μια σύμβαση, η οποία είναι υπέρ των πολιτών, είναι υπέρ των εργαζομένων.
    Όσον αφορά τώρα τις δευτερεύουσες ρυθμίσεις που ακούστηκαν πολλά -όχι για οικονομικά, αλλά για ρυθμίσεις εσωτερικών οργάνων- αυτά προέρχονται από μια συνδικαλιστική αντιπαλότητα νομίζω, που είχε πολλές δικαστικές αγωγές -πιθανόν να περνάει το νούμερο το διψήφιο αριθμό- για ακύρωση εκλογής προέδρου, ακύρωση εκλογής διοικητικού συμβουλίου, ακυρότητα αποφάσεων γενικών συνελεύσεων, κατηγορώντας ακόμα τη διοίκηση του οργανισμού για «μαύρη τρύπα», για ξεπούλημα των συμφερόντων των μετοχών του Ο.Α.Σ.Θ. που είχε συμφωνήσει και αυτή η ομάδα το 2001 με το ν. 2898.
    Κατηγορούν ακόμη τη διοίκηση για μη σύννομη σύνθεση μετόχων λόγω κληρονομιάς που ρυθμίζονται με νόμο του 1971. Προς τούτο, θα καταθέσω για τα Πρακτικά της Βουλής το Φ.Ε.Κ. που ορίζει τα θέματα αυτά. 
    (Στο σημείο αυτό ο Βουλευτής κ. Γεώργιος Βαγιωνάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    	Ο Ο.Α.Σ.Θ. πρέπει να ξέρουμε ότι δεν είναι συνδικαλιστικό όργανο, αλλά είναι όργανο διοίκησης και αυτή η Κυβέρνηση διασφάλισε τη μεγίστη δυνατή διαφάνεια στη λειτουργία του οργανισμού, με συμμετοχή στο Δ.Σ. του ελληνικού δημοσίου -Υπουργείο Μεταφορών- και του Δήμου Θεσσαλονίκης, ισότιμο τρόπο αντιμετώπισης ως προς τη δικαιότερη εκπροσώπηση με φυσικά και νομικά πρόσωπα, με βάση τον αριθμό των μετοχών, όπως συμβαίνει σε όλες τις Α.Ε. του κόσμου και όχι μόνο εδώ.
    Και κάτι για τις ρυθμίσεις του άρθρου 5. Για να αποφευχθούν οι διαφωνίες μεταξύ Ο.Α.Σ.Θ. και ελληνικού δημοσίου και να τρέχουν στα διοικητικά δικαστήρια, ο Ο.Α.Σ.Θ. κατέβαλε και καταβάλλει κάθε δυνατή προσπάθεια, ώστε οι γενικές δαπάνες να είναι μικρότερες απ’ αυτές που χαρακτηρίζονται ως σημαντικές. Η όποια μείωση απ’ αυτές τις δαπάνες επιμερίζεται κατά 40% ως πριμ παραγωγικότητας για τους εργαζομένους, 40% υπέρ του Ο.Α.Σ.Θ. ως πρόσθετο κέρδος και το 20% στο ελληνικό δημόσιο. Δεν καταλαβαίνω, γιατί υπάρχουν αντιρρήσεις.
    Όσον αφορά τώρα τις ρυθμίσεις του άρθρου 7 είναι η πρόταση των εργαζομένων που αποτελεί ένα κίνητρο βελτίωσης οδικής ασφάλειας και του κόστους λειτουργίας του Ο.Α.Σ.Θ.. Με βάση όλα τα προαναφερθέντα, η προς κύρωση σύμβαση διατηρεί στο σύνολό της την ισχύουσα νομοθεσία που ψηφίστηκε με το ν. 2898/2001, συμφωνούν απόλυτα μ’ αυτήν και ο Ο.Α.Σ.Θ. και οι εργαζόμενοι και καλώ όλα τα κόμματα και ιδιαίτερα το ΠΑ.ΣΟ.Κ., που είναι δικός τους νόμος και τον ψήφισε η τότε αντιπολίτευση της Νέας Δημοκρατίας, να τον υπερψηφίσει.
    Ευχαριστώ πολύ.
    (Χειροκροτήματα)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε συνάδελφε και για τη συντομία σας.
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Εγγράφεται το χειροκρότημα του κυρίου Υπουργού, μόνου παρισταμένου από την Πλειοψηφία.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και εσείς, κατά βάθος, θα θέλατε να κάνατε το ίδιο.
    ΠΡΟΕΔΡΕΥΩΝ (Αναστάσιος Νεράντζης): Το χειροκρότημα είναι και προσωπική στάση, απ’ ό,τι ξέρετε, κύριε Παπαδημητρίου, επομένως κανείς δεν εμποδίζει τον κύριο Υπουργό να εκδηλώσει την ικανοποίησή του.
    Το λόγο έχει τώρα ο εισηγητής της Αξιωματικής Αντιπολίτευσης κ. Τσιόκας.
    ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
    Συζητάμε σήμερα την κύρωση με νόμο μιας σύμβασης η οποία στις στοχεύσεις της, όπως περιγράφει, θέλει να αναβαθμίσει τις παρεχόμενες συγκοινωνίες στη Θεσσαλονίκη, θέλει επιπλέον να ανανεώσει το στόλο, να βρει νέες ποιότητες, προκειμένου ο πολίτης να εξυπηρετείται καλύτερα. 
    Και όλα αυτά τα συζητάμε σήμερα, μια μέρα που επέλεξε, κύριε Υπουργέ, η Κυβέρνηση της Νέας Δημοκρατίας να προβεί σε μια επίδειξη πρωτοφανούς κοινωνικής αγριότητας, ανακοινώνοντας το σχέδιο νόμου για την κοινωνική ασφάλιση. 
    Ξέρετε τι προβλέπει το σχέδιο νόμου για την κοινωνική ασφάλιση για τους εργαζόμενους στις αστικές συγκοινωνίες; Προβλέπει ότι με βάση τα κίνητρα που εσείς υποδεικνύετε, μ’ αυτήν την κοινωνική αγριότητα που επιλέγετε, θα είναι ο οδηγός στο τιμόνι στα εξήντα πέντε του χρόνια και θα οδηγεί μέσα μαζικής μεταφοράς. 
    Γι’ αυτό, λοιπόν και απ’ αυτό το επίσημο Βήμα της Εθνικής Αντιπροσωπείας, θέλουμε να σας το πούμε κατηγορηματικά. Αυτό το αντικοινωνικό εγχείρημα για το δημόσιο ασφαλιστικό σύστημα έχει ημερομηνία λήξης από το λαό, έχει ημερομηνία λήξης από το ΠΑ.ΣΟ.Κ.. Δεν θα δεχθούμε να περάσει αυτός ο νόμος ο οποίος θίγει το δημόσιο ασφαλιστικό σύστημα, αυξάνει τα όρια ηλικίας, αυξάνει τις χρηματοδοτήσεις από τους εργαζόμενους και το χειρότερο απ’ όλα, δημιουργεί καθεστώς εργασιακής και κοινωνικής ανασφάλειας.
    Κατά τη συζήτηση του νομοσχεδίου στη Διαρκή Επιτροπή Κοινωνικών Υποθέσεων είχαμε υπογραμμίσει και εκφράσει την πολιτική μας διαφωνία, επειδή η Κυβέρνηση εισήγαγε προς κύρωση την ήδη υπογεγραμμένη σύμβαση μεταξύ του ελληνικού δημοσίου και του Ο.Α.Σ.Θ., διαδικασία που στερεί τη δυνατότητα των κομμάτων και των Βουλευτών, με τις προτάσεις τους, να συμβάλουν στη βελτίωση της  προς κύρωση συμφωνίας. 
    Την πολιτική αυτή διαφωνία που αποτέλεσε και το βασικό λόγο να καταψηφίσουμε το νομοσχέδιο, υπογραμμίζουμε και σήμερα, γιατί είναι πολιτικό ολίσθημα για την Κυβέρνηση το ότι επέλεξε να φέρει προς κύρωση  μια συμφωνία, δηλαδή, ζητά από τη Βουλή των Ελλήνων να νομιμοποιήσει πλήρως τις επιλογές της για ένα θέμα, στο οποίο παραπέμπουμε διαρκώς σε νόμους παλαιότερους και για το οποίο δεν έχει σαφή εικόνα ένας Βουλευτής, προκειμένου μέσα απ’ αυτό να συμβάλει στη διαμόρφωση της τελικής πρότασης.
    Επί του θέματος αυτού, θέλω να πω στην Εθνική Αντιπροσωπεία ότι ο Υπουργός Μεταφορών, προφανώς από λάθος πληροφόρηση, ενημέρωσε ανακριβώς τους Βουλευτές της επιτροπής ότι το 2003 που έγινε η επέκταση της περιοχής του Ο.Α.Σ.Θ., είχε γίνει με την ίδια διαδικασία, δηλαδή, της κύρωσης από τη Βουλή. 
    Ενημερώνουμε, λοιπόν, τον Υπουργό ότι το 2003, η συμπληρωματική οικονομική συμφωνία που υπεγράφη μεταξύ του ελληνικού δημοσίου και του Ο.Α.Σ.Θ., υπεγράφη κατ’ εξουσιοδότηση του άρθρου 5 του ν. 2898/2001 και ουδέποτε εισήχθη προς κύρωση στη Βουλή των Ελλήνων. Το 2001 που ψηφίστηκε ο ν. 2898/2001 και στο άρθρο 8, η περιλαμβανόμενη οικονομική συμφωνία μεταξύ ελληνικού δημοσίου και Ο.Α.Σ.Θ., συζητήθηκε και οριστικοποιήθηκε κατ’ άρθρον και στο σύνολό της από τη Βουλή των Ελλήνων και στη συνέχεια στις 30.4.2001, υπεγράφη η οικονομική συμφωνία μεταξύ των εκπροσώπων του ελληνικού δημοσίου και του Ο.Α.Σ.Θ.. Το αυτό είχε γίνει και το 1979 με το ν. 866/79.
    Ο κύριος Υπουργός έθεσε στην επιτροπή και το θέμα των επιπτώσεων που θα έχουμε, αν δεν ψηφίσουμε το νόμο, στην εξυπηρέτηση των πολιτών από την ακινητοποίηση των εξήντα τεσσάρων λεωφορείων. 
    Κατ’ αρχάς, δεν μπορεί να εκβιάζεται η Βουλή. Το ότι καθυστέρησε η Κυβέρνηση επτά με οκτώ μήνες για να φέρει το θέμα αυτό προς συζήτηση στη Βουλή των Ελλήνων, είναι ένα θέμα που αφορά την ίδια τη Νέα Δημοκρατία που καθυστέρησε. Πράγματι, η προς κύρωση για μας οικονομική συμφωνία έχει πάρα πολλά θετικά. Και αν η Κυβέρνηση επέλεγε τον άλλο δρόμο, η διάθεσή μας ήταν στα βασικά θετικά να στηρίξουμε αυτές τις επιλογές που αποτελούν συνέχεια επιλογών που έχουν γίνει στο παρελθόν και βελτίωσαν και τα οικονομικά μεγέθη του Ο.Α.Σ.Θ. και τις παρεχόμενες υπηρεσίες του πολίτη και ταυτόχρονα, έδωσαν μια ανάσα στην πόλη.
    Το ερώτημα, όμως, είναι: Είναι επαρκή τα μέτρα που προβλέπονται στην οικονομική συμφωνία για τη Θεσσαλονίκη του ενός εκατομμυρίου κατοίκων, όταν ο Ο.Α.Σ.Θ. είναι ο μοναδικός συγκοινωνιακός φορέας;
      Πρώτον, κανείς δεν αμφισβητεί ότι η επέκταση της ισχύουσας οικονομικής συμφωνίας, που λήγει στις 31-12-2009, είναι αναγκαία. Και καλώς έρχεται δύο χρόνια πριν τη λήξη της για συζήτηση στη Βουλή, γιατί εάν δοθεί το ok, είναι προφανές ότι η επιχείρηση οφείλει να σχεδιάσει και να ανανεώσει και το στόλο της και τις πολιτικές της και τα μέτρα της.
      Όμως, όταν είναι γνωστό ότι με το νέο κανονισμό της Ευρωπαϊκής Ένωσης, με τον υπ’ αριθμόν 1370/2007 που ισχύει από τις 23-10-2007 και προβλέπει στις μεταβατικές διατάξεις ως καταλυτική ημερομηνία παραχώρησης δημοσίων επιβατικών μεταφορών την 31 Δεκεμβρίου 2019, ημερομηνία που έχει θεσμοθετηθεί για όλα τα υπεραστικά και τα αστικά μέσα, ποιος είναι ο λόγος υπαναχώρησης του Ο.Α.Σ.Θ. να γίνεται κατ’ αυτόν τον αόριστο τρόπο και που, κατά τις απαντήσεις σας, στη Διαρκή Επιτροπή, κύριε Υπουργέ, τον εκτιμήσατε ως το τέλος του 2014;
      Το ΠΑ.ΣΟ.Κ. θα πρότεινε η σύμβαση αυτή να ολοκληρωθεί μέχρι το 2019. Παρ’ όλα αυτά, η επέκταση και δύο έτη μετά την ολοκλήρωση του μετρό δεν είναι αρνητική και σ’ αυτό θετικοί είμαστε, αλλά θεωρούμε ότι θα μπορούσατε να το δείτε -και εδώ είναι η σημασία της εμπλοκής του Κοινοβουλίου- ολοκληρωμένα μέχρι το τέλος που προβλέπει ο κανονισμός της Ευρωπαϊκής Ένωσης.
      Επιπλέον, πρέπει να επανεξετασθεί από την Κυβέρνηση η διάρκεια της παρατάσεως της σύμβασης, διότι αλλιώς, η Θεσσαλονίκη θα βρεθεί το 2019 να αποτελεί το πειραματόζωο των νέων εξελίξεων και του νέου καθεστώτος στις μαζικές μεταφορές. Γι’ αυτό το θέμα, κανείς δεν έχει το δικαίωμα να παίξει με την καθημερινότητα και την ποιότητα των πολιτών της Θεσσαλονίκης.
      Δεύτερον, κανείς δεν αμφισβητεί ότι είναι θετική η αύξηση, έστω και κατά εξήντα τέσσερα, των λεωφορείων του Ο.Α.Σ.Θ.. Επίσης, κανείς δεν αμφισβητεί, αφού η μελέτη του Σ.Ε.Α.Σ.Θ. και των επιστημονικών φορέων της Θεσσαλονίκης το επιβεβαιώνουν, ότι απαιτούνται πάνω από εκατό λεωφορεία. Και επιπλέον, συμφωνούμε στα εξήντα τέσσερα, πλην, όμως, ζητούμε την πολιτική δέσμευση του Υπουργείου ότι θα συζητήσει με τον Σ.Ε.Α.Σ.Θ. να του υποβάλει συγκοινωνιακή μελέτη αναγκών σε νέα λεωφορεία και ότι εντός του 2008, θα προγραμματίσει περαιτέρω αύξηση, εφαρμόζοντας τις ρυθμίσεις του άρθρου 4 του ν. 2898/2001.
      Τρίτον, θετική είναι και η ρύθμιση περί του επιμερισμού των σαράντα τριών νέων μετοχών στον Ο.Α.Σ.Θ. και στο Συνεταιρισμό των Εργαζομένων, ρύθμιση που προήλθε μετά από συμφωνία του Ο.Α.Σ.Θ. και των εργαζομένων. Αντίθετα, η προς κύρωση σύμβαση περιλαμβάνει και μία σειρά από αρνητικές ή περιττές ρυθμίσεις, ενώ θα μπορούσαν να συμπεριληφθούν σε ένα νόμο-πλαίσιο και πρόσθετες ρυθμίσεις που θα βελτίωναν σημαντικά τις παρεχόμενες υπηρεσίες και την ποιότητα ζωής.
      Πρώτον, την αύξηση στις ηλικίες των λεωφορείων του Ο.Α.Σ.Θ. από δώδεκα σε δεκαπέντε έτη, την κρίνουμε ως ιδιαιτέρως αρνητική. Θα κατανοούσαμε μια μεταβατική διάταξη προσωρινής παράτασης των εξήντα τεσσάρων κυκλοφορούντων λεωφορείων έως την προμήθεια των καινούργιων, προς αντικατάστασή των και αυτό θα προτείναμε, αν είχαμε τη δυνατότητα, να το επιβάλλουμε στη Βουλή και η ρύθμιση αυτή θα βελτίωνε τη νέα ρύθμιση. Ως προς το θέμα αυτό, με τη δωδεκαετή ηλικία των λεωφορείων, αντικαταστάθηκε μέχρι σήμερα στον Ο.Α.Σ.Θ. το 80% των λεωφορείων. Με την αύξηση της ηλικίας, τα υπόλοιπα λεωφορεία που ήταν προς αντικατάσταση, καθώς επίσης και τα εξήντα τέσσερα επιπλέον που προστίθενται, θα κυκλοφορούν έως της συμπληρώσεως των δεκαπέντε ετών.
      Δεύτερον, αυξάνονται τα μέλη του Διοικητικού Συμβουλίου του Ο.Α.Σ.Θ. κατά τέσσερα, χωρίς να κατανοούμε το λόγο. Υπάρχει ο Σ.Ε.Α.Σ.Θ., στον οποίο έχουν ανατεθεί οι αρμοδιότητες του σχεδιασμού, του προγραμματισμού και της εποπτείας, στον οποίο υπάρχει και σημαντική και ουσιαστική συμμετοχή των εκπροσώπων των κοινωνικών φορέων, των μαζικών φορέων και των επιστημονικών φορέων. Ποιος είναι ο λόγος σε μια εταιρεία μετόχων να αυξηθούν τα μέλη του διοικητικού συμβουλίου του Ο.Α.Σ.Θ. σε δεκατρία και μάλιστα με εκπροσώπους που δεν είναι μέτοχοι, που εκφράζουν το κράτος ή εκφράζουν διαφόρους άλλους φορείς;
      Για τη ρύθμιση αυτή, θα προτείναμε την κατάργησή της και τη μετεξέλιξη του Σ.Ε.Α.Σ.Θ. σε μητροπολιτικό φορέα με πλήρεις αρμοδιότητες και πόρους, που θα χαράσσει συγκοινωνιακή πολιτική.
      Τρίτον, δεν λαμβάνεται καμμία μέριμνα για την επέκταση του Ο.Α.Σ.Θ. στους υπόλοιπους δήμους του Νομού Θεσσαλονίκης. Αυτό είναι κοινωνικό αίτημα. Είναι μεγάλο κοινωνικό αίτημα, την ίδια ώρα που ο Ο.Α.Σ.Θ., κύριε Υπουργέ, εκτελεί έργο σε άλλους νομούς. Στο Νομό Πέλλας, στα Άθυρα, στη Ραχώνα πάει ο Ο.Α.Σ.Θ. και δεν πάει σε δέκα δήμους. Μετά την επέκταση των αστικών συγκοινωνιών που έγινε το 2003 σε δεκαπέντε δήμους, οι εκτός Ο.Α.Σ.Θ. περιοχές, αφ’ ενός μεν δεν έχουν ούτε μια στοιχειώδη εξυπηρέτηση από τα Κ.Τ.Ε.Λ. Θεσσαλονίκης, γιατί δεν βγαίνουν οικονομικά και αφ’ ετέρου και γι’ αυτές τις υποτυπώδεις εξυπηρετήσεις πληρώνουν πολλαπλάσια κόμιστρα απ’ ό,τι οι εξυπηρετούμενοι από τον Ο.Α.Σ.Θ. Αναφερόμαστε στην περιοχή του Λαγκαδά, σε εκατό χιλιάδες περίπου πολίτες, οι οποίοι δικαιούνται την ισοτιμία, όπως όλοι οι πολίτες της Θεσσαλονίκης. Δικαιούνται τακτική και προσιτή συγκοινωνιακή εξυπηρέτηση.
      Ζητάμε, λοιπόν, δέσμευση, ότι εντός του 2008, θα προχωρήσετε στην εφαρμογή των ρυθμίσεων του άρθρου 5 του ν. 2898/2001 για νέα επέκταση της αστικής περιοχής του Ο.Α.Σ.Θ..
      Τέταρτον, δεν αντιμετωπίζεται το θέμα των αρμοδιοτήτων και της μετεξέλιξης του Σ.Ε.Α.Σ.Θ. σ’ έναν ενιαίο μητροπολιτικό φορέα, που θα έχει την ευθύνη, όχι μόνο του σχεδιασμού και του προγραμματισμού των αστικών συγκοινωνιών, αλλά και επί του συνόλου των κυκλοφοριακών και συγκοινωνιακών θεμάτων, με αποφασιστικές αρμοδιότητες. Δεν είναι δυνατόν να υφίσταται στη Θεσσαλονίκη τόσο έντονο κυκλοφοριακό πρόβλημα, ιδιαίτερα μετά την έναρξη της λειτουργίας κατασκευής του μετρό, αλλά ουδείς φορέας να μην έχει την ευθύνη και την αρμοδιότητα για να μεριμνήσει για λήψη μέτρων.
      Ο προηγούμενος Υπουργός Μεταφορών και Επικοινωνιών, πριν τρία χρόνια, είχε ανακοινώσει τα μέτρα του νέου συγκοινωνιακού χάρτη της Θεσσαλονίκης. Προβλέπονταν νέες λωρίδες αποκλειστικής κυκλοφορίας και παρέμεναν ως μέτρο. Αντί για νέες λωρίδες, καταργούνται -και λόγω των έργων του μετρό- και οι υφιστάμενες λωρίδες. Αντί για μέτρα ευνόησης των αστικών λεωφορείων, η κυκλοφορία τους συνεχώς επιδεινώνεται. Η απόφαση για τις φορτοεκφορτώσεις δεν ισχύει και δεν εφαρμόζεται.
      Γενικά, όχι μόνο τα ανακοινωθέντα μέτρα του νέου συγκοινωνιακού χάρτη δεν εφαρμόζονται, αλλά και κανένα άλλο μέτρο για τη μείωση του κυκλοφοριακού προβλήματος και τη βελτίωση των μέσων μαζικής μεταφοράς δεν λαμβάνεται.
      Πέμπτον, σε αντίθεση με όλα τα παραπάνω που δεν αντιμετωπίζονται με το νομοσχέδιο ή αντιμετωπίζονται σε ελάχιστο βαθμό, με τη διαδικασία της κύρωσης της σύμβασης που επέλεξε η Κυβέρνηση, δεν παρέχεται η δυνατότητα ουσιαστικής συζήτησης κατ’ άρθρο και βελτίωσης στη συζήτηση στη Βουλή για θέματα που άπτονται της οργάνωσης και εσωτερικής λειτουργίας του Ο.Α.Σ.Θ., δηλαδή, της αντισυμβαλλόμενης ιδιωτικής εταιρείας.
      Αυτά τα θέματα αφορούν την απόκτηση των μετοχών ή τη διατήρηση των μετοχών, τη σταυροδοσία. Βάλατε 100% στη σταυροδοσία. Γιατί; Αυτό ήταν το πρόβλημα; Και χρειαζόταν αυτό να έλθει με κύρωση νόμου; Είναι προφανές ότι πρόκειται για εσωτερικά θέματα του Ο.Α.Σ.Θ. και των μετόχων και επ’ αυτού, δεν βλέπουμε τους ουσιαστικούς λόγους που καθιστούν τις ρυθμίσεις αυτές αναγκαίες για τη λειτουργία του Ο.Α.Σ.Θ.. Δηλαδή, μέχρι σήμερα, από το 1957 που ιδρύθηκε ο Ο.Α.Σ.Θ. και κυρίως από το 2001 που ψηφίστηκε ο ν. 2898, από τη μη εφαρμογή των προτεινόμενων ρυθμίσεων προκλήθηκε κάποιο πρόβλημα στην οργάνωση και τη λειτουργία του Ο.Α.Σ.Θ.; Απ’ ό,τι γνωρίζω, όχι. Αν γνωρίζετε εσείς, κύριε Υπουργέ, κάτι, θέλουμε να μας το πείτε.
      Η συζήτηση του παρόντος νομοσχεδίου παρέχει την αφορμή να θέσουμε την Κυβέρνηση ενώπιον των ευθυνών της, μετά την έκδοση και ισχύ του κανονισμού της Ευρωπαϊκής Ένωσης, αλλά και ανεξαρτήτως αυτού, για συζήτηση και διαμόρφωση μιας μεσοπρόθεσμης πολιτικής για τις επιβατικές μεταφορές. Το μοντέλο και η φιλοσοφία της οικονομικής συμφωνίας μεταξύ του ελληνικού δημοσίου και του Ο.Α.Σ.Θ. μπορεί να αποτελέσει τη βάση διαμόρφωσης ενός νόμου-πλαισίου και για τις λοιπές αστικές συγκοινωνίες της χώρας.
      Πρέπει να προετοιμαστούμε ως χώρα και να διαμορφώσουμε τις συνθήκες για τη μετάβαση στο νέο καθεστώς που θα επιβάλει και ο νέος κανονισμός της Ευρωπαϊκής Ένωσης. Με ποια λογική πρέπει να αναρωτηθούμε όλοι μας -και το ΠΑ.ΣΟ.Κ. δεσμεύεται επ’ αυτού- πρέπει να επιδοτούνται οι αστικές συγκοινωνίες της Αθήνας και της Θεσσαλονίκης και όχι της υπόλοιπης χώρας; Με ποια λογική θεσμοθετείται όριο ηλικίας τα είκοσι τρία χρόνια για τα αυτοκίνητα σε όλη τη χώρα, τα δεκαοκτώ χρόνια στον Ο.Α.Σ.Θ. και κανένα όριο στην Αθήνα;
      Ως ΠΑ.ΣΟ.Κ., συμφωνούμε και επικροτούμε στη διατήρηση της φιλοσοφίας των βασικών ρυθμίσεων της οικονομικής συμφωνίας μεταξύ ελληνικού δημοσίου και Ο.Α.Σ.Θ., που ψηφίστηκε το 2001. Είναι, όμως, προφανές ότι η Κυβέρνηση, όντως, στα βασικά χαρακτηριστικά επιχειρεί να αξιοποιήσει αυτήν τη φιλοσοφία. Αυτό δεν είναι αρνητικό. Διότι, όπως γνωρίζετε, κύριε Υπουργέ, οι τελευταίες συμβάσεις για πρώτη φορά έβαλαν σε μια τάξη πάρα πολλά οικονομικά μεγέθη στον Ο.Α.Σ.Θ. και ταυτόχρονα τον εκσυγχρόνισαν.
    Αυτές περιόρισαν τα λειτουργικά και τα διοικητικά έξοδα, μείωσαν τις δαπάνες. Το επιχειρηματικό κέρδος μειώθηκε στο 32% και οι αποσβέσεις πλέον ορίζονται στην αξία κρίσης. 
    Έγινε επέκταση των αστικών συγκοινωνιών, αλλά ήλθε η ώρα να τις ολοκληρώσουμε σε όλο το νομό. Και πρέπει πάνω σ’ αυτό να δεσμευτείτε σήμερα, κύριε Υπουργέ, ότι το 2008 θα ολοκληρωθεί. Και θέλουμε η ανανέωση του στόλου να γίνεται μονίμως με όρους περιβαλλοντικούς, με όρους, δηλαδή, που θα συνάδουν με την ποιότητα στο χρήστη και τον πολίτη.
    Όλα αυτά είναι θετικά επιτεύγματα. Εμείς αυτό που σας ζητάμε είναι ότι δεν πρέπει στο όνομα των συμφωνιών και των διαπραγματεύσεων που κάνετε, να χρησιμοποιείτε τη Βουλή ως χώρο που νομιμοποιεί, χωρίς να έχει τη δυνατότητα, να εμπλουτίζει, να διορθώνει και να παρεμβαίνει για να κυρώνει συμβάσεις. Και μάλιστα τι συμβάσεις; Συμβάσεις που δεν έχουν και στρατηγικό χαρακτήρα.
    Εγώ πιστεύω –και αυτή είναι η βασική μας διαφωνία- ότι ένα νομοσχέδιο που καλώς θα μπορούσαμε να το ψηφίσουμε όλοι, φθάνουμε για λόγους αρχής εμείς να διαφωνούμε στην ψήφισή του παρ’ ότι στα περισσότερα άρθρα, όπως υπογράμμισα και στην εισήγησή μου, έχουμε θετική κατάληξη. Τα βλέπουμε θετικά και θα μπορούσαμε να τα είχαμε εμπλουτίσει. 
    Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Τσιόκα.
    Από την Κοινοβουλευτική Ομάδα του Κ.Κ.Ε. μας επεστάλη επιστολή με την οποία ορίζεται ως Κοινοβουλευτικός Εκπρόσωπος για το συζητούμενο νομοσχέδιο η Βουλευτής κ. Σοφία Καλαντίδου. 
    Πριν δώσω το λόγο στην κ. Καλαντίδου, θα ήθελα να κάνω μία ανακοίνωση.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και δύο συνοδοί-καθηγητές από το 14ο Γυμνάσιο Πειραιά.
    Η Βουλή τους καλωσορίζει.
    (Χειροκροτήματα απ’ όλες τις πτέρυγες της Βουλής)
    Ο Πειραιάς έχει τις δόξες του σήμερα. Σας καλωσορίζω και ως Πειραιώτης Βουλευτής. Καλώς ήρθατε στη Βουλή.
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, μάλλον εσείς τους φέρνετε, όπως φαίνεται.
    ΠΡΟΕΔΡΕΥΩΝ (Αναστάσιος Νεράντζης): Νομίζω ότι έχουμε συνωμοτήσει όλοι γι’ αυτό.
    Ορίστε, κυρία Καλαντίδου, έχετε το λόγο.
    ΣΟΦΙΑ ΚΑΛΑΝΤΙΔΟΥ: Ευχαριστώ, κύριε Πρόεδρε. 
    Οφείλω, κύριε Πρόεδρε, να ξεκινήσω από το ότι το Κ.Κ.Ε. δεν ψήφισε το ν. 2898/2001 που περιέχει και τη σύμβαση που σήμερα καλούμαστε να τροποποιήσουμε και να συμπληρώσουμε. Παρ’ όλα αυτά, η συζήτηση που γίνεται για την κύρωση της σύμβασης μεταξύ του ελληνικού δημοσίου και του Ο.Α.Σ.Θ. σήμερα, ξαναφέρνει στο προσκήνιο ένα από τα πιο σοβαρά προβλήματα του λαού της Θεσσαλονίκης. 
    Το συγκοινωνιακό ζήτημα αφορά άμεσα τη ζωή του λαού. Αφορά όμως και την παραγωγική δραστηριότητα της πόλης και όλης της περιοχής. Τα μέσα μαζικής μεταφοράς, η αστική συγκοινωνία, επηρεάζει την εξυπηρέτηση του λαού μας στις δραστηριότητές του, στην ποιότητα της ζωής του, στην επικοινωνία του. Γι’ αυτό, κατά την άποψή μας, θεωρείται κοινωνικό αγαθό και έτσι πρέπει να αντιμετωπίζεται σε κάθε περίπτωση. 
    Σε όποια συζήτηση γίνεται με θέμα τη συγκοινωνία, πρέπει να λαμβάνουμε σοβαρά υπ’ όψιν, κατά την άποψή μας, την ανάπτυξη των αστικών περιοχών, η οποία είναι και άναρχη και συνεχιζόμενη, την προστασία του περιβάλλοντος και τη δεινή οικονομική κατάσταση στην οποία βρίσκεται ο λαός. 
    Όλα τα παραπάνω αποδεικνύουν πόσο σημαντική είναι η αστική συγκοινωνία για τη Θεσσαλονίκη, μια πόλη που το μόνο μέσο μαζικής μεταφοράς είναι αυτό, σε μία πόλη που μεγαλώνει συνεχώς, σε μία πόλη με πρωτιά στους αέριους ρύπους που συμβάλλουν σ’ αυτό και τα πετρελαιοκίνητα αυτοκίνητα. Τελικά, σε μια πόλη που τη βαφτίσατε «πρωτεύουσα των Βαλκανίων».
    Η τροποποίηση και η συμπλήρωση που φέρνει σήμερα η Νέα Δημοκρατία δεν λαμβάνει υπ’ όψιν, όπως νομίζουμε, όλα τα παραπάνω. Συνεχίζει την πεπατημένη, αυτή του ΠΑ.ΣΟ.Κ.. Γι’ αυτό, είναι προφάσεις εν αμαρτίαις οι θέσεις του ΠΑ.ΣΟ.Κ. να μην ψηφίσει, να ψηφίσει «κατά» επειδή δεν κατατέθηκε σαν νομοσχέδιο και επειδή δεν συζητείται άρθρο-άρθρο. 
    Το «κατά» του ΠΑ.ΣΟ.Κ. είναι, κατά την άποψή μας, για αντιπολιτευτικούς λόγους. Στην πραγματικότητα υλοποιείται η σύμβαση του ΠΑ.ΣΟ.Κ.. Το 2001, η Νέα Δημοκρατία την ψήφισε, χαρακτηρίζοντάς την και σήμερα ως μια καλή σύμβαση. Σήμερα, με τις αλλαγές που κάνει, προχωράει ένα βήμα παραπέρα, ένα βήμα που ξεκλειδώνει την πόρτα και αυτής της αγοράς στο μεγάλο και πολυεθνικό κεφάλαιο. 
    Η σύμβαση, αντιμετωπίζοντας το θέμα δήθεν στην οικονομική, τεχνοκρατική πλευρά της διαχείρισης, δίνει κέρδη στην ιδιωτική πρωτοβουλία 12%, με την επιχορήγηση από τον κρατικό προϋπολογισμό. Οι μέτοχοι του Ο.Α.Σ.Θ. είναι οι κερδισμένοι σίγουρα. Αποδείχτηκε χρόνια τώρα ότι κάνουν πάρα πολύ καλά τη δουλειά τους στις συμφωνίες, στις συμβάσεις που καταλήγουν με το ελληνικό δημόσιο. 
    Και με την τροποποίηση αυτή της Νέας Δημοκρατίας, ο λαός της Θεσσαλονίκης θα συνεχίσει να ζει με κακές, ελλιπείς υπηρεσίες στα μέσα μαζικής μεταφοράς, γιατί με τη σύμβασή σας δεν λαμβάνετε υπ’ όψιν την οικιστική ανάπτυξη της πόλης, δεν εξυπηρετείτε «άγονες» -εντός εισαγωγικών- περιοχές, δεν επεκτείνετε το δίκτυο, αλλά το αφήνετε στον Ο.Α.Σ.Θ. που από την πρακτική του δείχνει ότι αν δεν έχει κέρδος από την επέκταση, δεν κάνει επέκταση. 
    Υπάρχουν πολλές περιοχές στη Θεσσαλονίκη που ο εργαζόμενος αναγκάζεται να πληρώνει πολύ ακριβότερο εισιτήριο στο Κ.Τ.Ε.Λ. –και υπάρχει και πολύ μεγάλη αδυναμία στο Κ.Τ.Ε.Λ.- γιατί δεν εκτελεί το έργο ο Ο.Α.Σ.Θ.. Είναι αίτημα του λαού, πολλών δήμων του Νομού Θεσσαλονίκης. Με την αύξηση κατά τρία χρόνια της ζωής της κυκλοφορίας των λεωφορείων, συμβάλλετε στην επιδείνωση της ρύπανσης του περιβάλλοντος και στη μετακίνηση του λαού χωρίς τη μέγιστη ασφάλεια. 
    Ο ίδιος ο Υπουργός ευχήθηκε στην επιτροπή όπου έγινε η συζήτηση, να μπορούσαμε να έχουμε και λεωφορεία φυσικού αερίου. Όμως, όπως είπε, δεν συμφέρουν οικονομικά για να προχωρήσουμε σε τέτοιου είδους επένδυση. Να βγάλω το συμπέρασμα ότι η ευαισθησία σας για το περιβάλλον σταματά εκεί που ξεκινά το οικονομικό συμφέρον. 
    Και ενώ το Συμβούλιο Αστικών Συγκοινωνιών Θεσσαλονίκης συνεχίζει να είναι στα χέρια της Κυβέρνησης, οι αλλαγές στο Δ.Σ. του Ο.Α.Σ.Θ. το δένουν πιο σφικτά στις επιλογές της Νέας Δημοκρατίας, επιλογές της ανταγωνιστικότητας και των επιχειρηματικών συμφερόντων.
    Το σύστημα του τρόπου εκλογής του Δ.Σ. του Ο.Α.Σ.Θ. παραμένει πλειοψηφικό, όπως και στους προηγούμενους νόμους. Αν πραγματικά θέλετε να δώσετε τη δυνατότητα να συμμετέχει κάθε άποψη μέσα στα πεπραγμένα του Ο.Α.Σ.Θ., κατοχυρώστε την απλή αναλογική. Δώστε το δικαίωμα να υπάρχουν εκείνα τα ψηφοδέλτια που μέσα από μία αντιπαράθεση για το πώς βλέπει ο καθένας τη διαχείριση, να εκπροσωπείται μέσα στο Δ.Σ.. Σήμερα μ’ αυτό που συμβαίνει, αυτός που μπορεί να ελέγχει τις ψήφους, μπορεί να πάρει και την απόλυτη πλειοψηφία. 
    Συνεχίζουμε και μ’ αυτήν τη συζήτηση να μην έχουμε γνώση για τον «ΗΡΑΚΛΗ», την άλλη εταιρεία των μετόχων του Ο.Α.Σ.Θ., μία εταιρεία που έχει όλες τις εγκαταστάσεις που χρησιμοποιεί ο οργανισμός. Να σας το πω με απλά λόγια πώς το καταλαβαίνω εγώ; Το ένα χέρι νίβει το άλλο και το ελληνικό δημόσιο πληρώνει το λογαριασμό του νερού. 
    Για μας, επιβάλλεται έλεγχος από το ελληνικό δημόσιο και σ’ αυτήν την εταιρεία. Και ενώ η Κυβέρνηση και μ’ αυτήν τη συμφωνία παρεμβαίνει στα οργανωτικά του Ο.Α.Σ.Θ. –βλέπε μέλη παραπάνω, δεν θέλω να πω, μίλησε και ο προηγούμενος ομιλητής- δεν ενισχύει κατά τη δική της αντίληψη, όχι απολύτως τη δική μας, το Σ.Α.Σ.Θ.  που είναι το όργανο, υποτίθεται, που θα χαράσσει πολιτικές στα μέσα μαζικής μεταφοράς.
    Μεγάλο κεφάλαιο για το Κομμουνιστικό Κόμμα Ελλάδος είναι οι εργαζόμενοι του οργανισμού, για τους οποίους ο Υπουργός το μόνο που ανέφερε και στην επιτροπή είναι ότι το σωματείο τους συμφωνεί απόλυτα. Από την άλλη, ο εισηγητής του ΠΑ.ΣΟ.Κ., ενώ μίλησε για τα θετικά της σύμβασης 2898/2001, για μείωση των δαπανών, για περιορισμό των λειτουργικών και διοικητικών εξόδων, για ανανέωση του στόλου και άλλα και για τα αρνητικά της σημερινής συμφωνίας, δεν έβαλε πουθενά τους εργαζόμενους.
    Εγώ με τον αριθμό χίλια, θα σημειώσω τη μείωση που έχουμε των εργαζομένων στον Ο.Α.Σ.Θ., με ταυτόχρονη αύξηση του έργου, όπως και εσείς την παρουσιάζετε. Μόνο ένα στοιχείο θα σας δώσω. Από εκατόν τριάντα εκατομμύρια επιβάτες, το 2007 φθάσαμε στα εκατόν εβδομήντα τρία εκατομμύρια επιβάτες. Η μείωση των εργαζομένων από τη μια και η αύξηση αυτού του έργου από την άλλη σημαίνει εντατικοποίηση της δουλειάς. Δεν βγαίνει αλλιώς. Πρόκειται για μία εντατικοποίηση στη δουλειά που έχει συνέπεια την κατάργηση του οκτάωρου για τους οδηγούς, αφού αναγκάζονται να εργάζονται από είκοσι λεπτά μέχρι και δύο ώρες την ημέρα υπερωρία. Καταργείται στην πράξη η συλλογική τους σύμβαση που λέει για τριάντα λεπτά υπερωρία, για να ολοκληρωθεί το δρομολόγιο. 
    Επειδή πολύ συχνά δεν έχουμε στοιχεία ούτε από τον Οργανισμό ούτε –αν θέλετε- από τις συνδικαλιστικές παρατάξεις, πάντως με τα στοιχεία που έχουμε, καταθέτουμε εδώ ότι από τις εβδομήντα μία γραμμές του Ο.Α.Σ.Θ., οι εξήντα λειτουργούν με υπερωρίες που φθάνουν για τον κάθε εργαζόμενο περίπου τις είκοσι δύο με είκοσι πέντε ώρες το μήνα. Στους μικρούς  μισθούς που παίρνουν, βέβαια, οι υπερωρίες αυτές είναι ένα παραπάνω εισόδημα.
      Μεγάλο πρόβλημα υπάρχει στο τεχνικό προσωπικό. Τα ειδικά αυτά τμήματα λειτουργούν με το ελάχιστο προσωπικό, με συνέπεια να μην προλαβαίνουν να επιδιορθώσουν ζημιές στα λεωφορεία. Έτσι, συχνά κυκλοφορούν πολύ λιγότερα λεωφορεία. 
      Είναι ένα χαρακτηριστικό παράδειγμα. Το καλοκαίρι στη Θεσσαλονίκη έχουμε τριακόσια ογδόντα περίπου καινούρια σχετικά λεωφορεία με κλιματιστικά. Παρ’ όλα αυτά, είναι πολύ λιγότερα αυτά που κυκλοφορούν, γιατί δεν γίνεται η ανανέωση του φρέον των κλιματιστικών, εφόσον δεν προλαβαίνουν οι τεχνικές υπηρεσίες. Κατά την άποψή μας, η εντατικοποίηση έχει σοβαρές επιπτώσεις στους εργαζόμενους, στην υγεία τους και την προσωπική τους ζωή. 
      Παρ’ όλα αυτά, ένα άλλο μεγάλο ζήτημα ταλανίζει τους εργαζόμενους και αυτό είναι η αγωνία τους για το μέλλον. Γι’ αυτό είναι αίτημα του κόμματός μας σε όποια εξέλιξη έχουμε, μετά από τη λήξη της όποιας συμφωνίας, οι εργαζόμενοι να εξακολουθήσουν να εργάζονται στο φορέα μέσων μαζικής μεταφοράς οποιοσδήποτε κι αν είναι αυτός. Άλλωστε, μιλάμε για ένα άξιο και έμπειρο εργατικό δυναμικό. 
      Θέλω να καταθέσω κι έναν άλλο προβληματισμό στη συζήτησή μας, έναν προβληματισμό που απευθύνεται και στους εργαζόμενους από το Βήμα της Βουλής. 
      Ενώ, λοιπόν, η συλλογική διαπραγμάτευση καταργείται, αφού στην ουσία αμείβονται με το δείκτη τιμών καταναλωτή συν το 1%, ενώ καταπατούνται εργασιακά δικαιώματα –και έφερα για παράδειγμα τις υπερωρίες- ενώ δυναμιτίζονται οι εργασιακές σχέσεις, μιας που τους θερινούς μήνες αποδίδονται σε ώρες οι υπερωρίες που έγιναν στο προηγούμενο διάστημα, ενώ ο ν. 2112 συνεχίζει να αντιμετωπίζει ανισότιμα με άλλους εργαζόμενους, τους εργαζόμενους στον Οργανισμό, ως προς την αποζημίωση, ενώ συμβαίνουν όλα αυτά, το Σωματείο των Εργαζομένων με πλειοψηφία από τις παρατάξεις της Π.Α.Σ.Κ.Ε. και της Δ.Α.Κ.Ε. έκανε συνεταιρισμό στην κατεύθυνση του ν. 2898 και παζαρεύει μετοχές με τον εργοδότη του, τον Ο.Α.Σ.Θ.. 
      Είμαστε σε κάτι καινούριο; Απαλείφεται η αντίθεση που υπάρχει μεταξύ εργασίας και κεφαλαίου; Ο εργοδότης σήμερα αγοράζει τις μετοχές για το συνεταιρισμό των εργαζομένων και δημιουργείται η αίσθηση ότι είναι και αυτοί ιδιοκτήτες, ότι είναι εργοδότες. 
      Όμως, είναι άξιο απορίας πώς οι μέτοχοι του Ο.Α.Σ.Θ. θα επενδύσουν τα κεφάλαιά τους για να τεθούν σε κυκλοφορία λεωφορεία που θα ανήκουν στους εργαζόμενους, από την εκμετάλλευση των οποίων θα παραχωρούν οι εργαζόμενοι το μέρισμα που αναλογεί σ’ αυτά, μέχρι να καλύψουν το 25% της αξίας τους. Γιατί αυτή είναι η συμφωνία του Ο.Α.Σ.Θ. με το συνεταιρισμό των εργαζομένων. Το 75% από τον Ο.Α.Σ.Θ. και το 25% με παρακράτηση από το μέρισμα. Τόση μεγαλοψυχία; Τόση απλοχεριά από τη μεριά του εργοδότη; Δεν έχει πείρα το συνδικαλιστικό κίνημα, το σωματείο; Εφαρμόζουν πραγματικά, και το πιστεύουν, λαϊκό καπιταλισμό; 
      Το Κομμουνιστικό Κόμμα Ελλάδας καλεί τους εργαζόμενους του Ο.Α.Σ.Θ. να αντιδράσουν σ’ αυτή την κατάσταση. Τα προβλήματά τους: μισθολογικά, εργασιακά, ασφαλιστικά, θα λυθούν αν διεκδικήσουν με γνώμονα τις ανάγκες τους και όχι με την αυταπάτη ότι θα γίνουν αφεντικά και μεγαλομέτοχοι. 
      Ξέρετε τι μου θυμίζει –και επειδή έχω χρόνο θα το πω- αυτή η κατάσταση; Στο χωριό μου, μετά τον πόλεμο, μετά την Κατοχή, έναν κομμουνιστή τον έβαζαν να περπατάει στα χωράφια όπου είχαν σπείρει οι Γερμανοί νάρκες, ώστε αν γίνει έκρηξη, να σκοτωθεί αυτός. Στο «ναρκοπέδιο» της ελεύθερης αγοράς βάζουν μπροστά τους εργαζόμενους του Ο.Α.Σ.Θ. να βαδίσουν, κατά την άποψή μου, και αυτό θα έπρεπε να το προσέξουν και έχουν τεράστια ευθύνη οι συνδικαλιστικές παρατάξεις.
      Το Κομμουνιστικό Κόμμα Ελλάδας καλεί τους εργαζόμενους του Ο.Α.Σ.Θ. να αναπτύξουν τη δράση τους με τους εργαζόμενους όλης της Θεσσαλονίκης, όλη της χώρας, για να καλύψουν τις δικές τους ανάγκες, τις ανάγκες της οικογένειάς τους.
      Τελειώνοντας, θα ήθελα να πω πως πιστεύουμε καθαρά και το έχουμε καταθέσει πολλές φορές σαν Κόμμα ότι η συγκοινωνιακή πολιτική και τα αποτελέσματά της έχουν άμεση σχέση με τις πολιτικές χωροταξίας, πολεοδομίας, με την κοινωνική πολιτική στέγης. 
      Η συγκοινωνιακή πολιτική στη χώρα μας πρέπει να έχει σχέση με τη γενικότερη ανάπτυξη της χώρας και στις επιμέρους περιοχές. Οι υπηρεσίες των Μέσων Μαζικής Μεταφοράς συνιστούν κοινωνικό αγαθό και σαν τέτοιο θα πρέπει να το παρέχει ένας δημόσιος, ενιαίος φορέας, όπου εκεί θα λειτουργούν όλα τα Μέσα Μεταφοράς και θα καλύπτουν όλες τις ανάγκες με φθηνό εισιτήριο. Αυτό θα γίνεται με κεντρικό σχεδιασμό που θα παίρνει υπ’ όψιν τα δικαιώματα των εργαζομένων και θα ελέγχεται από το λαό. 
      Σας ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κυρία συνάδελφο. 
      Το λόγο έχει ο ειδικός αγορητής του ΣΥ.ΡΙΖ.Α. κ. Κουράκης. 
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, το θέμα που συζητάμε έχει σχέση με το κυκλοφοριακό πρόβλημα της Θεσσαλονίκης, το οποίο βρίσκεται σε εξαιρετικά άσχημη κατάσταση αυτή τη στιγμή, καθώς η κυριαρχία του I.X. έχει επιβληθεί σε όλη την πόλη. Οι κάτοικοι αδυνατούν να μετακινηθούν, η πόλη έχει μεταβληθεί σ’ ένα πελώριο υπαίθριο πάρκινγκ και ουσιαστικά έχουν επηρεαστεί οι λειτουργίες της πόλης με πρώτη και κύρια την εμπορική λειτουργία. Γι’ αυτό, πάρα πολλές εμπορικές επιχειρήσεις αναγκάζονται να μετακομίζουν, να μεταναστεύουν στις παρυφές της πόλης, στα προάστια. 
      Ξέρουμε ότι για το κυκλοφοριακό πρόβλημα της πόλης υπάρχει μία συνάθροιση πολλών λύσεων, που κατά την αντίληψή μας, βασικός κορμός της είναι τα μέσα σταθερής τροχιάς και η δημόσια συγκοινωνία. 
      Μετά από πάρα πολλά χρόνια αρχίζει και κατασκευάζεται το μετρό, το οποίο όμως θα ολοκληρώσει το ρόλο του μόνο στο βαθμό που θα γίνουν οι αναγκαίες επεκτάσεις στους γειτονικούς δήμους και θα υπάρχει δυνατότητα εξυπηρέτησης από το αεροδρόμιο μέχρι τη Σίνδο.   
      Επίσης, αναγκαία είναι η σύνδεση του μετρό με το τράμ, αυτό το επιφανειακό μέσο σταθερής τροχιάς το οποίο έχει πολλά να προσφέρει. 
      Ακόμα, νομίζουμε ότι η θαλάσσια αστική και περιαστική συγκοινωνία μπορεί να βοηθήσει ουσιαστικά, ιδιαίτερα τις αναπτυσσόμενες περιοχές στα ανατολικά της πόλης. 
      Ακόμα, θεωρούμε ότι η υποθαλάσσια αρτηρία, έτσι όπως προωθείται, δημιουργεί ουσιαστικά περισσότερα περιβαλλοντικά και κυκλοφοριακά προβλήματα. Μάλιστα, ίσως γνωρίζετε ότι μέσα στη σύμβαση του αναδόχου-κατασκευαστή της υποθαλάσσιας, περιλαμβάνονται διατάξεις που του δίνουν τον κύριο και καθοριστικό ρόλο για ρυθμίσεις, στάσεις, μονοδρομήσεις και άλλα που αφορούν και την κυκλοφορία των λεωφορείων. 
      Εκείνο που είναι δυστύχημα είναι ότι ένα πολύ σημαντικό όργανο, όπως είναι το Σ.Α.Σ.Θ., το Συμβούλιο Αστικών Συγκοινωνιών Θεσσαλονίκης δηλαδή, την περασμένη εβδομάδα, κατέθεσε μία δέσμη προτάσεων για τη λύση του κυκλοφοριακού προβλήματος, σύμφωνα με την οποία πρωταρχική σημασία αποδίδεται στα λεωφορεία. 
      Όσον αφορά την Κυβέρνηση, πρέπει να πούμε ότι κάθε άλλο παρά ενισχύει την κυκλοφορία του Ο.Α.Σ.Θ. μία πρόσφατη ρύθμιση σύμφωνα με την οποία επετράπη να κυκλοφορούν τα ταξί στις λεωφορειολωρίδες, κάτι το οποίο γνωρίζετε ότι έχει αυξήσει υπερβολικά το χρόνο κίνησης των λεωφορείων. 
      Θεωρούμε ότι αυτή ήταν μία δέσμευση, του κ. Λιάπη προς τους οδηγούς ταξί για καθαρά προεκλογικούς λόγους. Ήδη τα αρνητικά αποτελέσματα αρχίζουν και φαίνονται. 
      Νομίζουμε ότι αυτό το καθεστώς, αυτό το προνομιακό ιδιοκτησιακό καθεστώς στον Ο.Α.Σ.Θ., πρέπει να λήξει. 
Ξέρουμε πάρα πολύ καλά ότι τα κέρδη τα οποία αποκομίζουν οι μέτοχοι του Ο.Α.Σ.Θ. σύμφωνα με εκθέσεις του Σ.Α.Σ.Θ., όχι με δικές μας εκθέσεις, οφείλονται εν πολλοίς στη διόγκωση των εξόδων και καθώς το δημόσιο επιδοτεί τα ελλείμματα, έχουν κάθε συμφέρον να διογκώνουν τα έξοδα, ώστε να εισπράττουν όσο γίνεται περισσότερα χρήματα.
      Εμείς, ως λύση του προβλήματος προτείνουμε ο Ο.Α.Σ.Θ., μετά τη λήξη της Σύμβασης να περάσει σε μια διαδημοτική λειτουργία και όσον αφορά το καθεστώς και όσον αφορά το μάνατζμεντ, έτσι ώστε όλοι οι δήμοι της Θεσσαλονίκης να έχουν λόγο γι αυτόν τον οργανισμό και βεβαίως, επειδή ακριβώς θα πρέπει να συναρθρώνεται, να συνομιλεί και να συνεργάζεται και με τα υπόλοιπα μέσα μεταφοράς, θα πρέπει όλα να ενταχθούν σ’ έναν ενιαίο δημόσιο φορέα μεταφορών, ο οποίος θα έχει την ευθύνη, βεβαίως, και των υπολοίπων κυκλοφοριακών παραμέτρων. Και όπως ανέφερα, οι παράμετροι αυτοί είναι τα μέσα σταθερής τροχιάς, όχι μόνο το μετρό και το τραμ, αλλά και ο προαστιακός σιδηρόδρομος, η θαλάσσια, η αστική και η περιαστική συγκοινωνία και η ενθάρρυνση της κυκλοφορίας με ποδήλατο και άλλες ήπιες μορφές κυκλοφορίας.
      Ακόμη, εκτιμούμε ότι τα λεωφορεία αυτά, όπως αναφέρθηκε και από άλλους συναδέλφους, παρουσιάζουν πάρα πολλά προβλήματα, όχι μόνο τους καλοκαιρινούς μήνες, με την ανεπαρκή λειτουργία του κλιματισμού, αλλά και σε πολλές άλλες περιπτώσεις. Και επειδή ακριβώς ο αριθμός τους δεν είναι επαρκής, οι άνθρωποι στοιβάζονται μέσα στα λεωφορεία σε συνθήκες καθόλου ανθρωπινές.
      Επίσης, η επέκταση που είναι απαραίτητη στους γειτονικούς δήμους –έχει αναφερθεί και από άλλους συναδέλφους- είναι κάτι το οποίο θα έπρεπε να έχει ληφθεί υπόψη κατά την ψήφιση αυτής της σύμβασης. 
      Εμείς διαφωνούμε βεβαίως και καταψηφίζουμε τη σύμβαση αυτή. Θεωρούμε ότι οι πόλεις μας χρειάζονται κάτι πολύ καλύτερο, κάτι μονιμότερο, κάτι το οποίο θα ήταν σύγχρονο και όσον αφορά την επέκταση και τον αριθμό και την αντιρρυπαντική τεχνολογία. Και να θυμίσουμε ότι ο Ο.Α.Σ.Θ. δεν είναι ανώνυμη εταιρεία, όπως είπε ο εισηγητής. Ο Ο.Α.Σ.Θ. είναι νομικό πρόσωπο ιδιωτικού δικαίου, το οποίο επιχορηγείται από το ελληνικό δημόσιο σύμφωνα με το ν. 3721/1957.
      Πρέπει να πούμε ακόμη ότι με στοιχεία του 2007, το 1/3 των δαπανών, δηλαδή 50.000.000 ευρώ καλύπτονται από τα εισιτήρια, ενώ τα 2/3, περίπου 100.000.000 ευρώ καταβάλλονται από το δημόσιο. Καταλαβαίνουμε, βεβαίως, ότι, όταν έχουμε ένα κοινωνικό αγαθό, είναι απολύτως απαραίτητο να παρέχεται σε μια χαμηλή τιμή και στον βαθμό που χρησιμοποιείται κυρίως από τα λαϊκά στρώματα, πρέπει να συμβαίνει κάτι τέτοιο. Αλλά το ποσό αυτό που καταβάλλεται από το δημόσιο νομίζουμε ότι θα μπορούσε να είναι πολύ μικρότερο, με μια άλλου είδους διαχείριση και βεβαίως, χωρίς λογιστικές ρυθμίσεις και κόλπα, όπως αυτά που ανέφερα προηγουμένως, σχετικά με τη διόγκωση των εξόδων.
      Ο Υπουργός είπε ότι δέχθηκε τη Σύμβαση, επειδή την ήθελαν οι φορείς, οι εργαζόμενοι, ο Ο.Α.Σ.Θ. κ.λπ.. Ξέχασε όμως να μας πει γιατί δεν έχει λάβει υπόψη του τα αναφερόμενα στις εκθέσεις των επιθεωρητών του Υπουργείου, την έκθεση της οικονομικής επιθεώρησης και τις ετήσιες εκθέσεις του Γενικού Επιθεωρητή Δημόσιας Διοίκησης των χρήσεων 2004 και 2006, που προσπαθούν να διασφαλίσουν τα λεφτά του ελληνικού λαού.
      Εκτιμούμε ότι θα έπρεπε να λάβει πολύ σοβαρά υπόψη του αυτά που αναφέρονται λόγου χάρη στη σελίδα 163 της ετήσιας έκθεσης 2004 του Γενικού Επιθεωρητή Δημόσιας Διοίκησης, όπου αναφέρεται ρητά ότι ο Ο.Α.Σ.Θ. ζημίωσε το δημόσιο κατά 631,5 εκατομμύρια δραχμές. 
      Ακόμη, στις σελίδες 78 και 79 της ετήσιας έκθεσης του 2006, ο Γενικός Επιθεωρητής Δημόσιας Διοίκησης αναφέρει προτάσεις για το νομικό καθεστώς του Ο.Α.Σ.Θ. και του Σ.Α.Σ.Θ., οι οποίες νομίζουμε ότι είναι μια καλή βάση για να εκσυγχρονισθεί ο Ο.Α.Σ.Θ. και γενικότερα ο Οργανισμός.
      Ακόμη, στη σελίδα 101 της ετήσιας έκθεσης του 2006 ο Γενικός Επιθεωρητής αναφέρει ότι ο Ο.Α.Σ.Θ. δεν ενημέρωσε για σημαντικά θέματα τις αρμόδιες υπηρεσίες του Υπουργείου Οικονομικών. Αναφέρομαι στη γνωστή απάτη με τις κάρτες απεριόριστων διαδρομών και την απώλεια των εισιτηρίων. Επίσης, αναφέρει ότι λόγω της σοβαρότητας της υπόθεσης έχει διατάξει επανέλεγχο και επέκταση του ελέγχου για τις χρήσεις 2004 και 2005. 
      Μέχρι σήμερα όμως, κυρίες και κύριοι συνάδελφοι, με μεθοδεύσεις των συναρμόδιων Υπουργείων Μεταφορών και Οικονομίας, ο επανέλεγχος και η επέκταση του ελέγχου δεν έχουν πραγματοποιηθεί. Οι εκθέσεις αυτές δεν είναι απόρρητες, κοινοποιούνται στη Βουλή, στον Πρωθυπουργό και για όποιον ενδιαφέρεται, είναι αναρτημένες στην ιστοσελίδα www.gedd.gr όπου μπορεί να κατεβάσει κάποιος τις αντίστοιχες σελίδες και να διακριβώσει όλα αυτά, τα οποία δεν ελήφθησαν καθόλου υπόψη στη σύμβαση που έχουμε μπροστά μας.
      Θα ήθελα να μας πει ο κύριος Υπουργός, εάν έχει εισπράξει για λογαριασμό του δημοσίου όλο το ποσό των 326.000.000 δραχμών από την απάτη των καρτών που διέπραξαν δύο υπάλληλοι του Ο.Α.Σ.Θ., οι οποίοι έχουν παραπεμφθεί να δικαστούν για υπεξαίρεση και ακόμη μέχρι σήμερα δεν έχει πραγματοποιηθεί η δίκη, η οποία συνεχώς αναβάλλεται. Να έχουμε το νου μας κύριε Υπουργέ, γιατί αυτή η δίκη έχει ορισθεί για τις 19/3/2008, δηλαδή σε λίγες ημέρες. Το δημόσιο, παρ’ ότι έχει ενημερωθεί αρμοδίως, μέχρι στιγμής δεν έχει φροντίσει ακόμη να ορίσει μάρτυρες και πολιτική αγωγή, για να διασφαλίσει τα συμφέροντά του. Θέλουμε να πιστεύουμε ότι θα το κάνετε, ώστε να μη φύγουν αυτά τα χρήματα από το δημόσιο.
      Ακόμη, θα ήθελα να μας πείτε εάν έχετε σκοπό να εφαρμόσετε το πόθεν έσχες για εκείνους εκ του Ο.Α.Σ.Θ., οι οποίοι διαχειρίζονται τεράστια κονδύλια του δημοσίου, όπως είναι τα μέλη του Δ.Σ. του Ο.Α.Σ.Θ., ο Γενικός Διευθυντής του Ο.Α.Σ.Θ., καθώς και τα μέλη επιτροπών, διαγωνισμών, προμήθειας λεωφορείων, καυσίμων, λιπαντικών, ελαστικών, μηχανημάτων ακυρωτικών εκδοτικών εισιτηρίων και άλλων τα οποία είναι πάρα πολλά βεβαίως ποσά.
      Θα ήθελα να μας πείτε για την επίλυση των θεμάτων διαιτησίας για τα οποία ο Ο.Α.Σ.Θ. κάθε χρόνο προσφεύγει στο διαιτητικό δικαστήριο και επιβαρύνει το έλλειμμα του δημοσίου με 170.000 ευρώ ετησίως. Ακόμη, θα ήθελα να μας πείτε γιατί το δημόσιο συνεχίζει να καταβάλλει δαπάνες για ενοίκια αμαξοστασίων του Ο.Α.Σ.Θ., παρ’ ότι από το ν.δ. 3721/1957 θα έπρεπε να έχει κατασκευάσει δικά του αμαξοστάσια και λάμβανε για τούτο από το δημόσιο σημαντικές δαπάνες στο παρελθόν.
      Θεωρούμε κύριε Υπουργέ, ότι όλα αυτά είναι ερωτήματα, τα οποία, στο βαθμό που εκκρεμούν, δημιουργούν ένα πάρα πολύ γκρίζο πλαίσιο και υπόνοιες για πάρα, πάρα πολλά ζητήματα.
      Δεν αναφέρεται ακόμη τίποτε για σημαντικά θέματα, τα οποία έχουν σχέση με τις εκθέσεις των θεσμοθετημένων ελεγκτικών οργάνων, όπως για λαθεμένο τρόπο υπολογισμού δαπανών προσωπικού, δαπανών απόσβεσης, επίπλων και συσκευών, τρόπου προμήθειας υλικών, κ.α.. Το ερώτημά μας είναι εάν έτσι αντιμετωπίζονται οι θεσμοί από εκείνους, που με σημαία την κάθαρση, έλεγαν ότι ήθελαν να καταπολεμήσουν τη διαφθορά.
      Για όλους τους παραπάνω λόγους, θεωρούμε ότι πρέπει να αποσυρθεί η παρούσα Σύμβαση και να συνταχθεί μία νέα, σύμφωνα με τις διαπιστώσεις και τις προτάσεις των θεσμικών οργάνων της πολιτείας, τα ελεγκτικά σώματα. Διαφορετικά, ας τα καταργήσουν για να μην τα καθιστούν τουλάχιστον αναξιόπιστα.
      Έτσι, κλείνοντας, θα έλεγα ότι εμείς εμμένουμε στην αντίληψή μας πως για τον Ο.Α.Σ.Θ. δεν θα έπρεπε να γίνει καμμία σύμβαση παράτασης, αλλά στο βαθμό που θα πλησίαζε ή πλησιάζει ο χρόνος για να λήξει η σύμβαση, η οποία ισχύει πάρα πολλές δεκαετίες, θα έπρεπε να γίνουν οι απαραίτητες εκείνες διαβουλεύσεις ανάμεσα στους ενδιαφερόμενους φορείς. Και ως τέτοιες θεωρούμε ότι είναι οι δήμοι, μέσα από τη γνωστή αντίληψη που όλοι ή περίπου όλοι έχουμε υιοθετήσει για μητροπολιτικές λειτουργίες –δεν αναφέρομαι σε δήμους, αναφέρομαι σε λειτουργίες- οι οποίες έχουν ένα χαρακτήρα πολύ ευρύτερο από τα στενά πλαίσια ενός δήμου. Και βεβαίως, μέσα στα πλαίσια αυτά, η πρότασή μας για μια διαδημοτική ιδιοκτησία, δηλαδή για αλλαγή ιδιοκτησιακού καθεστώτος στην κατεύθυνση του ενιαίου δημόσιου φορέα μεταφορών, νομίζουμε ότι είναι η ουσιαστική απάντηση.
      Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, τριάντα επτά μαθητές και μαθήτριες καθώς και δύο συνοδοί-καθηγητές από το 1ο Γενικό Λύκειο Περάματος.
    Νιώθω ιδιαίτερη συγκίνηση, αφού ως Βουλευτής στη Β΄ Περιφέρεια Πειραιά υποδέχομαι με εξαιρετική ευχαρίστηση το Λύκειο αυτό, το οποίο είναι ένα από τα καλύτερα της περιφέρειας. 
    Η Βουλή τους καλωσορίζει. 
    (Χειροκροτήματα απ’ όλες τις πτέρυγες της Βουλής)
     Επίσης, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας, Αιγίου και Νησιωτικής Πολιτικής: «Κύρωση των Συμβάσεων Παραχώρησης μεταξύ του Ελληνικού Δημοσίου και των Οργανισμών Λιμένος Πειραιώς (Ο.Λ.Π. Α.Ε.) και Θεσσαλονίκης (Ο.Λ.Θ. Α.Ε.), ρυθμίσεις για το προσωπικό της Ο.Λ.Π. Α.Ε. και της Ο.Λ.Θ. Α.Ε. και άλλες διατάξεις».
      Το λόγο έχει ο καθηγητής κ. Γιώργος Παπαδημητρίου.
     ΓΕΩΡΓΙΟΣ ΠΑΠΑΔΗΜΗΤΡΙΟΥ: Ευχαριστώ, κύριε Πρόεδρε.
     Κύριε Υπουργέ, όταν δημιουργήθηκε ο Ο.Α.Σ.Θ. ήμουν παιδί και διατηρώ τη μνήμη ενός ανθρώπου που συνέβαλε καθοριστικά στην ίδρυσή του, του τέως Βουλευτή της Ε.Ρ.Ε. Απόστολου Αηδονά. Πέρασαν χρόνια πενήντα και θα έπρεπε, πράγματι, να σκεφτούμε –το τόνισε ο ειδικός εισηγητής του ΣΥ.ΡΙΖ.Α.- την ανασυγκρότηση εκ βάθρων του συστήματος συγκοινωνιών της Θεσσαλονίκης. Οι λόγοι είναι πολλοί. Η πόλη γιγαντώθηκε, ο Ο.Α.Σ.Θ. θα εξυπηρετεί προσεχώς, μόνο μέρος των αστικών συγκοινωνιών. Μετά την εκτέλεση του μετρό και τη λειτουργία του και ενδεχομένως με την ανάπτυξη δικτύων σταθερής τροχιάς, θα αλλάξουν άρδην τα δεδομένα.
     Δεν θα ασχοληθώ τόσο με το περιεχόμενο της σύμβασης, κύριε Υπουργέ. Νομίζω ότι ο ειδικός εισηγητής μας και Βουλευτής Θεσσαλονίκης κ. Τσιόκας, επεσήμανε όλα τα θετικά και όλα τα προβληματικά στοιχεία της σύμβασης. Θα μου επιτρέψετε να σας θέσω δύο προβλήματα. Στις συνεδριάσεις της Βουλής δεν πρέπει να περιοριζόμαστε μόνο στη διεκπεραίωση των νομοσχεδίων. Πρέπει να αναζητούμε και αφορμές για να συζητήσουμε θέματα ευρύτερου ενδιαφέροντος. Και πράγματι το νομοσχέδιο, το οποίο εισηγείστε, μας δίνει αφορμή για την ανάδειξη δύο τουλάχιστον θεμάτων, τα οποία και άλλοτε απασχόλησαν τη Βουλή κατά τρόπο, όμως, απρόσφορο. 
     Το πρώτο είναι το ερώτημα εάν το σχέδιο της σύμβασης το οποίο φέρνετε προς κύρωση, θα μπορούσε να θεωρηθεί ως δείγμα γραφής διαφανούς νομοθέτησης, που ανταποκρίνεται στις προδιαγραφές της κανονιστικής μεταρρύθμισης, που εδώ και δεκαετίες προωθεί ο Ο.Ο.Σ.Α. και προς τις οποίες, φυσικά, δεν έχουμε ακόμη και δεν είμαστε σε θέση προσεχώς να ανταποκριθούμε. 
     Κύριε Υπουργέ, οφείλω να σας ομολογήσω ότι μία σύμβαση της οποίας το περιεχόμενο παραπέμπει σε προγενέστερες συμβάσεις, τροποποιώντας ή συμπληρώνοντας τις ρυθμίσεις της, μου είναι αδύνατο να την παρακολουθήσω. Το περιεχόμενό της δεν είμαι σε θέση να το γνωρίζω. Ούτε ως Βουλευτής μπορώ να επιστρατεύσω τη συμβουλή τεχνικών συμβούλων, για να αντιληφθώ από τις διαδοχικές τροποποιήσεις που έχει υποστεί η σύμβαση, τι τελικά ισχύει και ως προς τα δικαιώματα και ως προς τις υποχρεώσεις του Ο.Α.Σ.Θ..
     Γι’ αυτό, όπως άλλωστε σημειώσαμε και σε μια μείζονος σημασίας σύμβαση, τη σύμβαση με την οποία κυρώθηκε ο άξονας της δυτικής Πελοποννήσου, είναι αδιανόητο να εισάγονται τέτοια κείμενα προς κύρωση στην Εθνική Αντιπροσωπεία, για τον πολύ απλό λόγο ότι οι συνάδελφοι δεν είναι εξ αντικειμένου σε θέση να γνωρίζουν το περιεχόμενό τους.
     Σημειώσαμε τότε και πιστεύω να ανταποκριθεί η Κυβέρνηση σ’ αυτή την ανάγκη και την πρόκληση, ότι είναι προ καιρού ώριμο το αίτημα να εισαχθεί ένα νομοσχέδιο, το οποίο να ρυθμίζει τις γενικές προδιαγραφές για τις συμβάσεις αυτοχρηματοδότησης των μεγάλων δημοσίων έργων. Θα πρέπει να πάψει πια η πρακτική, η οποία εξ ανάγκης είχε εγκαινιαστεί, κάθε σύμβαση μεγάλου έργου να οδηγείται προς κύρωση στη Βουλή και οι συνάδελφοι να καλούνται να υπερψηφίσουν ή να καταψηφίσουν μία σύμβαση, της οποίας το περιεχόμενο ουσιαστικά δεν γνωρίζουν και δεν είναι δυνατόν ποτέ να γνωρίσουν.
     Η πρώτη επισήμανση, και νομίζω ότι θα συμφωνήσουν όλοι και οι σιωπώντες, είναι πως οι συμβάσεις -και εννοώ τις συμβάσεις παραχώρησης κυρίως, όχι φυσικά τις διεθνείς που υπόκεινται σε άλλη λογική- να μην υποβάλλονται προς κύρωση στη Βουλή. Διότι η Βουλή δεν είναι σε θέση να γνωρίζει σε τι καλείται να συμφωνήσει, τι καλείται να εγκρίνει. Δεν θα διαφωνήσετε, το ξέρω. Ωστόσο, θα προχωρήσετε. Ας είναι, όμως, η τελευταία φορά.
     Δεύτερο πρόβλημα, κύριε Υπουργέ. Εκτός από το γεγονός ότι η σύμβαση αποτελεί, θα έλεγα, τυπικό παράδειγμα αδιαφανούς νομοθέτησης με τα χαρακτηριστικά που εξήγησα προηγουμένως, χαρακτηρίζεται από ελάσσονος ενδιαφέροντος ρυθμίσεις, που δεν θα έπρεπε να απασχολούν την Εθνική Αντιπροσωπεία. Για να θυμίσω και να παραφράσω ένα ρητό ρωμαϊκό de minibus no curat praetor! Ποιο είναι το αντικείμενο της σύμβασης; Τροποποιείται μια σειρά προηγουμένων συμβάσεων για τον Ο.Α.Σ.Θ.. Θα έπρεπε η ελάσσονος ενδιαφέροντος αυτή συμφωνία να οδηγηθεί προς κύρωση στη Βουλή; Για να είμαι σαφής, συγκρίνετε το περιεχόμενο της συμφωνίας αυτής με τη σύμβαση που κλήθηκε η Εθνική Αντιπροσωπεία να εγκρίνει για την εκτέλεση και τη λειτουργία του Αεροδρομίου των Σπάτων, της Γέφυρας Ρίου-Αντιρρίου, της Αττικής Οδού, προσφάτως του άξονα δυτικής Πελοποννήσου. Αυτές οι συμβάσεις είναι μείζονος ενδιαφέροντος από κάθε άποψη και σύνθετες στο περιεχόμενό τους, γιατί συνδυάζουν πολλά κεφάλαια. Περιέχουν ρυθμίσεις για την εκτέλεση, περιέχουν ρυθμίσεις για τις προδιαγραφές του έργου, περιέχουν ρυθμίσεις για τη δανειοδότηση του έργου, περιέχουν ρυθμίσεις για τη λειτουργία του. Τι εξ όλων σημαντικό περιέχει η σύμβαση, την οποία φέρετε προς κύρωση στη Βουλή;
     Κύριε Υπουργέ μου, θα συμφωνήσετε και πάλι, αλλά δεν μπορείτε να αναδιπλωθείτε. Απολύτως τίποτα. Καταπονείτε το Σώμα άνευ λόγου για μια συμφωνία, η οποία αν δεν περιείχε έναν και μόνο ορισμό στο τελευταίο άρθρο της, ότι η συμφωνία αυτή κυρώνεται από τη Βουλή, δεν θα είχατε σκεφθεί ποτέ να την εισάγετε προς έγκριση στο Σώμα. 
     Δεν αξίζει η Εθνική Αντιπροσωπεία να καταπονείται με ελάσσονος σημασίας ζητήματα, όπως η τροποποίηση της σύμβασης του Ο.Α.Σ.Θ.. Είναι μια απλή σύμβαση παραχώρησης. Τροποποιούνται ορισμένοι όροι της. Αυτό που συμβαίνει σε κάθε ευνομούμενη ευρωπαϊκή πολιτεία, θα έπρεπε να δεχτείτε και εσείς. Να υπογράψετε τη σύμβαση ως εκπρόσωπος του Ελληνικού Δημοσίου με τον Ο.Α.Σ.Θ. και να ισχύσει η σύμβαση από της υπογραφής της. Θέλετε άλλη εγγύηση για την εφαρμογή της; Δημοσιεύστε την στην Εφημερίδα της Κυβερνήσεως. Τίποτα άλλο.
     (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Κύριε Πρόεδρε, εκφράζω την ευχή και την αγωνία μου να μην εισάγονται τέτοιες συμβάσεις στη Βουλή. Το Σώμα καταπονείται άνευ λόγου για δύο βασικούς λόγους, οι οποίοι αποτυπώνονται με τρόπο ανάγλυφο στην προς κύρωση συμφωνία. Πρώτον, είναι χαρακτηριστικά παραδείγματα αδιαφανούς, όπως εξήγησα, νομοθέτησης και δεύτερον, ορισμένες εξ αυτών, όπως η παρούσα, δεν θα έπρεπε ούτε κατά διάνοια να απασχολούν την  Εθνική Αντιπροσωπεία.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαδημητρίου.
     Το λόγο έχει ο κ. Αγοραστός.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, προηγούμαι.
     ΠΡΟΕΔΡΕΥΩΝ (Γεώργιος Σούρλας): Ο κ. Αγοραστός είχε γραφτεί πρώτος. Δόθηκε η σειρά στον κ. Παπαδημητρίου…
     ΕΜΜΑΝΟΥΗΛ ΣΤΡΑΤΑΚΗΣ: Σας παρακαλώ, κύριε Πρόεδρε. Αν ήταν γραμμένος να πάρει το λόγο…
     ΠΡΟΕΔΡΕΥΩΝ (Γεώργιος Σούρλας): Τρεις είστε όλοι-όλοι σήμερα και διαμαρτύρεστε;
     ΕΜΜΑΝΟΥΗΛ ΣΤΡΑΤΑΚΗΣ: Δεν είναι γραμμένος…
     ΠΡΟΕΔΡΕΥΩΝ (Γεώργιος Σούρλας): Να σας εξηγήσω. Πρώτος είναι γραμμένος ο κ. Αγοραστός…
     ΕΜΜΑΝΟΥΗΛ ΣΤΡΑΤΑΚΗΣ: Δεν είναι γραμμένος.
     ΠΡΟΕΔΡΕΥΩΝ (Γεώργιος Σούρλας): Δεν έχετε εμπιστοσύνη σ’ αυτά που λέω; Πρώτον, είναι γραμμένος και δεύτερον, υπάρχει εναλλαγή στους έξι πρώτους Βουλευτές.
     ΕΜΜΑΝΟΥΗΛ ΣΤΡΑΤΑΚΗΣ: Αν ο κ. Αγοραστός ήταν γραμμένος, εγώ δεν θα είχα καμμία αντίρρηση. Όταν άνοιξε ο κατάλογος των εγγεγραμμένων κοίταξα τον υπολογιστή και δεν ήταν εγγεγραμμένος.
     ΠΡΟΕΔΡΕΥΩΝ (Γεώργιος Σούρλας): Εγώ τον έχω μπροστά μου γραμμένο.
     ΕΜΜΑΝΟΥΗΛ ΣΤΡΑΤΑΚΗΣ: Δεν ξέρω ποιος τον έγραψε. Το κομπιούτερ δεν τον είχε γράψει.
    ΠΡΟΕΔΡΕΥΩΝ (Γεώργιος Σούρλας): Κύριε Στρατάκη, απ’ ό,τι μου λένε οι συνεργάτες μου …
    ΕΜΜΑΝΟΥΗΛ ΣΤΡΑΤΑΚΗΣ: Σας παρακαλώ, κύριε Πρόεδρε. Δεν δέχομαι αυτή την υποτίμηση. 
    ΠΡΟΕΔΡΕΥΩΝ (Γεώργιος Σούρλας): Μα, είναι λόγος αυτός, κύριε Στρατάκη; 
    Κύριε Αγοραστέ, σας παρακαλώ. Κατέλθετε του Βήματος και να  λάβει το λόγο ο κ. Στρατάκης.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Στρατάκη, δεν είχα την κάρτα μαζί μου και εγγράφηκα όταν μιλούσε ο εισηγητής σας. Σας παραχωρώ το Βήμα. 
    ΠΡΟΕΔΡΕΥΩΝ (Γεώργιος Σούρλας): Εγώ, κύριε Στρατάκη, εκπλήσσομαι από σας. Αμφισβητείτε δηλαδή την αξιοπιστία του Προεδρείου; 
    ΕΜΜΑΝΟΥΗΛ ΣΤΡΑΤΑΚΗΣ: Το είδα, κύριε Πρόεδρε. Αν δεν το έβλεπα, δεν θα είχα κανένα πρόβλημα. 
    ΠΡΟΕΔΡΕΥΩΝ (Γεώργιος Σούρλας): Δεν είχε κάρτα μαζί του ο κ. Αγοραστός και εγγράφηκε. Τρεις είσαστε όλοι κι όλοι. 
    Εν πάση περιπτώσει, παρακαλώ, κύριε Αγοραστέ, παραχωρήστε το Βήμα στον κ. Στρατάκη. 
    Ορίστε, κύριε συνάδελφε, έχετε το λόγο.
    ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, δεν έκανα την  παρατήρηση …
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, τελείωσε αυτό το θέμα. Μην επανέρχεστε στο διαδικαστικό θέμα. Πάτε στην ουσία.
    ΕΜΜΑΝΟΥΗΛ ΣΤΡΑΤΑΚΗΣ: Το λέγω διότι είχε λήξει ο κατάλογος των ομιλητών. Εν πάση περιπτώσει, δική σας είναι η ευθύνη. Εγώ δεν παρεμβαίνω. 
    Τώρα επί της ουσίας. Άκουσα με πολύ προσοχή την τοποθέτηση του Βουλευτή του ΠΑ.ΣΟ.Κ. κ. Παπαδημητρίου και θα έλεγα το εξής ερμηνεύοντας αυτά που είπε. Πράγματι δεν θα υπήρχε ανάγκη να έρθει αυτή η συμφωνία, η πρόσθετη οικονομική συμφωνία για κύρωση στη Βουλή, εάν δεν υπήρχε το άρθρο ένατο της συμφωνίας, το οποίο, στην πράξη, τι θέλει να κάνει; Να αναιρέσει δηλαδή την ισχύ κάθε προηγούμενου νόμου για να δημιουργήσει ή να εξυπηρετήσει κομματικές ή άλλες σκοπιμότητες. Δεν εξηγείται διαφορετικά, κύριε Πρόεδρε. Αν εξηγούνταν διαφορετικά, πιθανόν να ίσχυαν στο ακέραιο αυτά που είπε ο κ. Παπαδημητρίου. Όμως, εδώ, στην πράξη αυτό προκύπτει. 
    Πήρα το λόγο διότι ήμουν ο αρμόδιος Υφυπουργός για τη συμπληρωματική οικονομική συμφωνία που υπογράφηκε στις 4.8.2003 και γνωρίζω εκ των έσω, θα έλεγα, ποια είναι η κατάσταση, ποια είναι τα προβλήματα και ενδεχομένως, μπορώ να έχω και άποψη, παρ’ ότι εκλέγομαι σε διαφορετικό νομό, για το τι πρέπει να γίνει. 
    Εκείνο που θεωρώ ότι είναι πολύ σημαντικό, κύριε Πρόεδρε, και θα έπρεπε να γίνει αναφορά από τον Υπουργό ή εν πάση περιπτώσει, θα έπρεπε να προβλέπεται σε μια τέτοια επέκταση της σύμβασης στα πλαίσια της παράτασης που δίνετε για τα δυο χρόνια, που όπως είπε και ο εισηγητής μας δεν υπάρχει σ’ αυτό ένσταση, είναι πώς θα λύσουμε ουσιαστικά το μείζον ζήτημα των συγκοινωνιών της Θεσσαλονίκης, μιας πόλης που έχει γιγαντωθεί, μιας πόλης που συνδέεται ή  πρέπει να συνδεθεί στο σύνολό της με το εσωτερικό του νομού της και που εν πάση περιπτώσει, αντιμετωπίζει σήμερα προβλήματα και γίνονται έργα που σκοπό και στόχο έχουν να αναβαθμίσουν τις εσωτερικές συγκοινωνίες. 
    Υπήρχε και έχει δημιουργηθεί το Συμβούλιο Αστικών Συγκοινωνιών Θεσσαλονίκης, το λεγόμενο Σ.Α.Σ.Θ.. Αυτό θα έπρεπε να αξιοποιηθεί, κύριε Πρόεδρε και κύριε Υπουργέ, προκειμένου να δώσουμε τη διάσταση και την προοπτική που χρειάζεται η Θεσσαλονίκη, να δημιουργηθούν οι υποδομές μέσα από συγκεκριμένες εισηγήσεις για το τι πρέπει να γίνει. 
    Εδώ, αντίθετα, τι παρακολουθούμε, τι βλέπουμε; Αντί να υπάρξει επέκταση στους υπόλοιπους δήμους του Νομού Θεσσαλονίκης, που όντως δεν εξυπηρετούνται όπως θα έπρεπε να εξυπηρετούνται και υπάρχει διαφορετική τιμή στα εισιτήρια κ.λπ., εντούτοις δεν γίνεται καμμία αναφορά στο υπαρκτό πρόβλημα που υπάρχει και γίνεται μια προσπάθεια να αλλάξουν άλλα πράγματα, που αυτά τα άλλα πράγματα, κύριε Υπουργέ, έχουν να κάνουν με την υποβάθμιση της ποιότητας των παρεχομένων υπηρεσιών. Και λέω για υποβάθμιση, διότι αντί να σταματήσετε σ’ αυτό που θεωρήθηκε ότι ήταν επιστημονικά τεκμηριωμένο, δηλαδή τη διάρκεια ζωής των λεωφορείων για να υπάρχουν μέσα μεταφοράς ικανά να πραγματοποιήσουν ένα έργο ποιότητας, αυξάνετε το όριο ηλικίας. Αντί να βελτιώσετε τους όρους διοίκησης στο Διοικητικό Συμβούλιο του Ο.Α.Σ.Θ., προσπαθείτε να το αλλάξετε και αλλάζετε το Δ.Σ. προσθέτοντας τέσσερα νέα άτομα. Και αντί να βρείτε ένα τρόπο να εκφράζονται όλες οι πλευρές, αφού διευρύνουμε τη σύνθεση του Δ.Σ. και εν πάση περιπτώσει υπάρχει εκ των πραγμάτων μια διεύρυνση των μετόχων και των μετοχών, κάνετε ακριβώς το αντίθετο. Προσθέτετε έναν εκπρόσωπο του ελληνικού δημοσίου, λες και χρειάζεται αυτός και έναν εκπρόσωπο του δήμου, τη στιγμή που θα έπρεπε γι’ αυτές τις δυο θέσεις η μία να είναι στη νομαρχία, μιας και ο Ο.Α.Σ.Θ. καλύπτει και άλλους δήμους, πέραν του Δήμου της Θεσσαλονίκης και από την άλλη, ο εκπρόσωπος του δημοσίου να αντικατασταθεί από τον εκπρόσωπο του Εργατικού Κέντρου, θα έλεγα εγώ –κάνω αυτή την πρόταση- προκειμένου να εκφράζονται αυτοί οι οποίοι εξυπηρετούνται, το επιβατικό κοινό, που δεν έχει καμμία έκφραση στο Δ.Σ. του Ο.Α.Σ.Θ.. 
    Και γι’ αυτό ακριβώς εμείς ευελπιστούμε ότι το έργο που του αναθέτετε και οι προσπάθειες που κάνετε για να καλύψετε τις όποιες ανάγκες που δημιουργούνται και από την ύπαρξη των νέων συγκοινωνιών που θα δημιουργηθούν, δεν εκφράζουν την απαίτηση ή την κοινή βούληση της κοινωνίας για καλύτερη εξυπηρέτηση. Και θα ήθελα να σταθείτε με πολύ προσοχή στο θέμα, αν πραγματικά θέλετε να κάνετε ρυθμίσεις, που να εξυπηρετούν το επιβατικό κοινό και να προάγουν τις συγκοινωνίες μιας μεγάλης ελληνικής πόλης, όπως είναι η Θεσσαλονίκη. Δεν το κάνετε, όμως, αυτό, κύριε Υπουργέ και πράγματι, όλες οι επιλογές που γίνονται, είναι προς λάθος κατεύθυνση. 
    Γι’ αυτό ακριβώς με όλα αυτά, σε συνδυασμό και με το άρθρο ένατο που λέει «Από τη δημοσίευση της παραπάνω σύμβασης στην Εφημερίδα της Κυβερνήσεως, καταργείται κάθε αντίθετη διάταξη και όρος που έχει περιληφθεί στις συμβάσεις που έχουν υπογραφεί σε εκτέλεση του ν.δ. 3721/1957, του ν. 866/1979 και του ν. 2898/2001, καθώς και κάθε αντίθετη διάταξη και όρος που περιλαμβάνεται σε νόμο, προεδρικό διάταγμα ή υπουργική απόφαση εφ’ όσον είναι αντίθετη προς τις διατάξεις της σύμβασης αυτής», μπορείτε να μας πείτε τι θέλετε να καλύψετε, κύριε Υπουργέ; Εμείς υποψιαζόμαστε. Θα μπορούσαμε να κάνουμε και καταγγελίες. Όμως εσείς εδώ θα πρέπει, έχοντας την πολιτική ευθύνη, να ξεκαθαρίσετε γιατί βάζετε αυτή τη διάταξη στην κύρωση της Συμφωνίας και στη νέα νομοθετική ρύθμιση που εισάγετε στη Βουλή, που αν δεν υπήρχε αυτή, εγώ θα συμφωνούσα με τον κ. Παπαδημητρίου ότι δεν χρειαζόταν καν να έρθει αυτή στη Βουλή για κύρωση. Είναι μια επέκταση οικονομικής συμφωνίας. Προβλέπεται από νόμους και θα μπορούσατε απλά, όταν θα έληγαν οι συμφωνίες το 2009, εάν ήσασταν ακόμη στην Κυβέρνηση και δεν έχετε κάνει νωρίτερα εκλογές, να φέρετε εδώ μία διάταξη, μια τροπολογία και να παρατείνετε για δυο χρόνια τις ισχύουσες συμβάσεις. Μας λέτε για τα εξήντα λεωφορεία που θα βάλετε; Μα, και αυτό θα μπορούσε να γίνει με μια πρόσθετη οικονομική συμφωνία, χωρίς να έρθει εδώ για επικύρωση στη Βουλή.  
    Άρα, λοιπόν, κύριε Υπουργέ, υποκρύπτετε τους πραγματικούς λόγους για τους οποίους φέρνετε εδώ αυτή τη νομοθετική ρύθμιση. Εγώ θα έλεγα, αν μπορείτε με το πολιτικό θάρρος που σας διακρίνει, να πείτε στη Βουλή και στον ελληνικό λαό κυρίως –γιατί εμείς ξέρουμε- τους πραγματικούς λόγους που θέλετε να εξυπηρετήσετε μ’ αυτή τη νομοθετική ρύθμιση. Και οι πραγματικοί λόγοι δεν είναι άλλοι από την υιοθέτηση κομματικών επιλογών, κομματικών επιδιώξεων που δυστυχώς, εξυπηρετούνται σε πολύ μεγάλο βαθμό από συγκεκριμένα κέντρα λήψης αποφάσεων, που συνδέονται με οικονομικά συμφέροντα και αφορούν και τις συγκοινωνίες. Γι’ αυτό, λοιπόν, σας καλούμε: σταθείτε στο ύψος των περιστάσεων, ξεπεράστε αυτής της μορφής τα προβλήματα. Η Θεσσαλονίκη και ο Νομός Θεσσαλονίκης έχουν ανάγκη από ουσιαστική εξυπηρέτηση και θα θέλαμε να την υπηρετήσετε κι εσείς προς τη σωστή κατεύθυνση.
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Αγοραστός.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Κυρίες και κύριοι συνάδελφοι, προς αποκατάσταση ορισμένων θεμάτων να πω ότι είχα εγγραφεί εγκαίρως και έπρεπε να μιλήσω πρώτος. Δεν έχει όμως σημασία το χρονικό σημείο που μιλάς, αλλά τι λες. 
    Εδώ πέρα ακούσαμε δυο αντιφάσεις. Από τη μια ότι υποκρύπτεται κάτι με το νομοσχέδιο και από την άλλη, γιατί φέρνουμε το νομοσχέδιο στη Βουλή. Πρόκειται για αντίφαση. Αποφασίστε, κύριοι του ΠΑ.ΣΟ.Κ.: Ή υποκρύπτουμε, υποκρύπτει δηλαδή η Κυβέρνηση ή υπάρχει διαφάνεια, φέρνοντας η Κυβέρνηση το νομοσχέδιο στη Βουλή. Και τα δυο ταυτόχρονα δεν μπορεί να συμβαίνουν. Γνωρίζετε τι υποκρύπτεται; Γιατί δεν το λέτε; Ή δεν γνωρίζετε και «ψαρεύετε σε θολά νερά» ή θέλετε να δημιουργήσετε μια σύγχυση. 
    Κυρίες και κύριοι συνάδελφοι, στο παρελθόν δεν έρχονταν στη Βουλή για κύρωση τέτοιες συμβάσεις, με αποτέλεσμα να ακούμε την Αντιπολίτευση να λέει γιατί δεν φέρνουμε συμβάσεις για κύρωση στη Βουλή. Σήμερα έρχονται στη Βουλή. Τι πιο φανερό, τι πιο απλό, τι πιο δίκαιο! Και κατηγορείται η Κυβέρνηση γιατί τα φέρνει στη Βουλή. Αυτή δεν είναι αντιπολίτευση. Είναι κακής ποιότητας αντιπολίτευση.
    Πρόκειται, κύριοι συνάδελφοι, για μια κύρωση, η οποία διευκολύνει και παρατείνει σωστά τη λειτουργία του Ο.Α.Σ.Θ.. Όψιμο είναι το ενδιαφέρον για το συγκοινωνιακό της Θεσσαλονίκης από την Αντιπολίτευση, αλλά έγκαιρο είναι το ενδιαφέρον της Κυβέρνησης με τη δημιουργία έργων στη συμπρωτεύουσα, με την υποθαλάσσια, με το μετρό, αλλά και με την ενίσχυση, βάσει αυτού του σχεδίου νόμου, του Ο.Α.Σ.Θ., για να μπορέσει να λειτουργήσει προς όφελος των πολιτών.
      Θα ήθελα όμως, κύριε Πρόεδρε, να αναφερθώ σ’ ένα θύμα των απεργιών των ημερών, που είναι το κοινωνικό σύνολο, γιατί οι απεργίες των τελευταίων ημερών θέτουν σε κίνδυνο την ασφάλεια των πολιτών, την εύρυθμη λειτουργία της οικονομίας και την κοινωνική ειρήνη. Το λέω αυτό, γιατί δέχομαι μηνύματα από το νομό μου και από πολλούς ανθρώπους. Δέχομαι μηνύματα από αγρότες που βρίσκονται στο Θεσσαλικό κάμπο, σε χωριά που κόβεται το ρεύμα  κάθε τρεις ώρες. Δέχομαι μηνύματα από επιχειρήσεις οι οποίες δεν μπορούν να λειτουργήσουν, γιατί κάποιοι κατεβάζουν τους διακόπτες της Δ.Ε.Η.. Δέχομαι μηνύματα από επιχειρήσεις που δεν μπορούν να λειτουργήσουν, γιατί δεν μπορούν να έρθουν να ξεφορτώσουν τα πλοία και ξεφορτώνουν στο Μπουργκάς και τα φέρνουν με νταλίκες από εκεί στις επιχειρήσεις τους, επιβαρύνοντας το κόστος, όταν εδώ μέσα όλοι λέμε ότι θέλουμε ανταγωνιστικότητα και θέλουμε ανταγωνιστική την ελληνική οικονομία. Και δέχομαι μηνύματα από ανθρώπους  για το τραπεζικό σύστημα τις τελευταίες τρεις μέρες, που δεν λειτουργεί η χρηματιστηριακή αγορά. Αυτά είναι πράγματα πρωτόγνωρα. 
      Είμαι ο πρώτος και θα είμαι ο τελευταίος που θα αμφισβητήσει το δίκαιο δικαίωμα στην απεργία. Όμως, η επιλογή ακραίων μορφών κινητοποιήσεων δεν υπηρετεί κανέναν ουσιαστικό σκοπό και προσφέρεται μόνο για τη δημιουργία εντυπώσεων. Το άρθρο 23 του Συντάγματος αναφέρει ότι η απεργία αποτελεί δικαίωμα και ασκείται νόμιμα από τις συστημένες συνδικαλιστικές οργανώσεις για τη διαφύλαξη και προαγωγή των οικονομικών και εργασιακών τους συμφερόντων. Όμως, υπάρχει και ο ν. 2224/1994 που ρυθμίζει θέματα εργασίας και συνδικαλιστικών δικαιωμάτων και προβλέπει πως κατά τη διάρκεια της απεργίας η συνδικαλιστική οργάνωση, η οποία κηρύσσει την απεργία έχει υποχρέωση να διαθέτει το αναγκαίο προσωπικό για την ασφάλεια των εγκαταστάσεων των επιχειρήσεων και την πρόληψη των καταστροφών και ατυχημάτων. Ακόμη, στις υπηρεσίες και οργανισμούς, των οποίων η λειτουργία έχει ζωτική λειτουργία για την εξυπηρέτηση βασικών αναγκών του κοινωνικού συνόλου, πέραν του προσωπικού ασφαλείας, διατίθεται και προσωπικό για την αντιμετώπιση στοιχειωδών αναγκών του συνόλου της κοινωνίας κατά τη διάρκεια της απεργίας. Τις τελευταίες μέρες αυτά έχουν καταστρατηγηθεί. 
      Προσπαθούν να δημιουργήσουν ένα τεχνητό κλίμα εντυπώσεων, εντυπωσιοθηρίας και διέπονται από μια συγκρουσιολαγνεία πάνω στα μεγάλα κοινωνικά θέματα, γιατί εμποδίζουν τον εργαζόμενο να πάει στη δουλειά του και αναγκάζεται να χάσει το μεροκάματό του, γιατί εμποδίζουν την επιχείρηση να λειτουργήσει, γιατί εμποδίζουν το κράτος να διαπραγματευθεί τα ομόλογα και να έχει έσοδα, γιατί εμποδίζουν τις επιχειρήσεις να λειτουργήσουν ομαλά. 
      Λέμε «ναι» στο αναφαίρετο δικαίωμα των απεργιών, αλλά λέμε «όχι» σε εκείνες τις ακραίες διαδικασίες που κάνουν τους πολίτες να βγαίνουν βίαια από την καθημερινότητά τους αγωνιώντας, αν θα μπορέσουν να πάνε στη δουλειά τους, αν θα τους κοπεί το ρεύμα, αν θα μπορέσουν να λειτουργήσουν, εάν θα δημιουργήσουν στρεβλώσεις στο οικονομικό και κοινωνικό σύστημα. 
      Πρέπει να σταθούμε στο ύψος των περιστάσεων. Ξέρουμε ότι οι απεργίες αποσκοπούν στο να πιέσουν την Κυβέρνηση να ματαιώσει κάποια σχέδιά της. Απλά, πρέπει να πω σε αυτούς ότι ο διάλογος και οι κινητοποιήσεις πρέπει να γίνονται με λογική, γιατί αυτή τη στιγμή αντιμετωπίζονται με δυσπιστία οι απεργοί και με δυσαρέσκεια όσοι υποθάλπουν τις απεργίες. Και επαναλαμβάνω, γιατί κάποιοι καλοπληρωμένοι «παπαγάλοι» μπορεί να διαστρεβλώσουν αυτά που είπα. Μιλάω ξεκάθαρα: Αναφαίρετο δικαίωμα η απεργία, αλλά η απεργία έχει και υποχρεώσεις. Και πρέπει, στις υποχρεώσεις αυτές, οι απεργοί και ο κάθε απεργός να είναι συνεπείς βάσει του νόμου, αλλά και βάσει της εθνικής συνείδησης που πρέπει να έχει επάνω στη λειτουργία του κράτους, επάνω στη λειτουργία του κοινωνικού συνόλου, επάνω στα δικαιώματα των πολλών και όχι των λίγων. 
      Γι’ αυτό καλώ να πρυτανεύσει η σωστή αντιμετώπιση των καταστάσεων αυτών και η δικαιοσύνη και να σκεφθούν ότι ζούμε σε εποχές που θέλουν άλλες μορφές κινητοποιήσεων και άλλες μορφές πιέσεων, αποτελεσματικές και δίκαιες, και όχι τέτοιου είδους πιέσεις που οδηγούν σε στρεβλώσεις προς όφελος ολίγων και κατά των πολλών. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, τον κ. Αγοραστό. 
      Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 11 Μαρτίου 2008: 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρου 130 παράγραφος 5 του Κανονισμού της Βουλής).
1. Η με αριθμό 4141/10-1-2008 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων μείωσης του κόστους παραγωγής των αγροτικών προϊόντων. 
2. Η με αριθμό 518/46/10-10-2007 ερώτηση και Αίτηση Κατάθεσης Εγγράφων του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Τουριστικής Ανάπτυξης, σχετικά με την παραχώρηση της παραλίας Λαγονησίου από την επιχείρηση Τουριστικών Ακινήτων (Ε.Τ.Α. Α.Ε) στην εταιρεία Αττικός Ήλιος Α.Ε. 
3. Η με αριθμό 3902/8-1-2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με την απώλεια χρημάτων από ιδιώτες στο χρηματιστήριο και τον καταλογισμό ευθυνών. 
Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της  Βουλής)
1. Η με αριθμό 3188/164/12-12-2007 ερώτηση  και Αίτηση Κατάθεσης Εγγράφων του Βουλευτή του Πανελληνίου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών, σχετικά με το μέλλον των συνεταιριστικών εργοστασίων της Ξάνθης.
    Επίσης, έχω την τιμή να ανακοινώσω στο Σώμα ότι οι Υπουργοί Απασχόλησης και Κοινωνικής Προστασίας, Εσωτερικών, Οικονομίας και Οικονομικών, Ανάπτυξης και Υγείας και Κοινωνικής Αλληλεγγύης κατέθεσαν σχέδιο νόμου: «Διοικητική και Οργανωτική Μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις». 
      Παραπέμπεται στην αρμόδια Διαρκή Επιτροπή. 
      Το λόγο έχει ο Υπουργός Μεταφορών και Επικοινωνιών κ.  Χατζηδάκης.
       ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, θα μου δώσετε το λόγο για δύο- τρία λεπτά πριν από τον Υπουργό; 
      ΠΡΟΕΔΡΕΥΩΝ (Γεώργιος Σούρλας): Θα δευτερολογήσετε μετά, κύριε Βαγιωνά. Αφού μιλήσουν και οι Κοινοβουλευτικοί Εκπρόσωποι, θα πάρετε μετά το λόγο, εκτός αν είναι κάτι επί του Κανονισμού, επί της διαδικασίας. 
      Ορίστε, κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κύριοι συνάδελφοι -δεν βλέπω καμμία κυρία πλέον, οπότε λέω απλά  και μόνο «κύριοι συνάδελφοι»- δεν έχω καμμία αμφιβολία ότι όλοι όσοι είμαστε σε αυτήν την Αίθουσα, όλοι οι Βουλευτές της Βουλής των Ελλήνων θέλουμε προφανώς την καλύτερη εξυπηρέτηση των πολιτών της Θεσσαλονίκης, θέλουμε να τους προσφέρουμε μέσα μεταφοράς γρήγορα, άνετα και ασφαλή. Ωστόσο, βλέπω την ίδια στιγμή ότι υπάρχει μια τάση από ορισμένες πλευρές να εκφράζεται μια διαφωνία για τη διαφωνία, πράγμα το οποίο νομίζω ότι είναι σε αναντιστοιχία με το κοινό αίσθημα και δεν νομίζω ότι αυξάνει την αξιοπιστία μας απέναντι στους  Έλληνες πολίτες, οι οποίοι καταλαβαίνουν πολύ περισσότερα από όσα ορισμένοι πιστεύουν ότι καταλαβαίνουν. 
      Τι θέλω να πω; Θέλω να πω ότι, όταν μίλησα στην Επιτροπή Κοινωνικών Υποθέσεων γι’ αυτό το νομοσχέδιο, είπα ότι στην πραγματικότητα συνεχίζει η Κυβέρνηση της Νέας Δημοκρατίας μια προσπάθεια που είχε γίνει από το ΠΑ.ΣΟ.Κ. το 2001 -και ήταν πετυχημένη η προσπάθεια- για τον Οργανισμό Αστικών Συγκοινωνιών Θεσσαλονίκης. Δεν είναι ότι είχα το θάρρος να το πω. Νομίζω ότι ήταν κάτι το οποίο πίστευα. 
      Ενώ, λοιπόν, εμείς συνεχίζουμε κάτι πετυχημένο, το οποίο ξεκίνησε το ΠΑ.ΣΟ.Κ. στη συγκεκριμένη περίπτωση, το ΠΑ.ΣΟ.Κ, στην προσπάθειά του να διαφοροποιηθεί, παρουσιάζεται αντίθετο σε δικές του πρωτοβουλίες, σε δικά του πράγματα. Όλα αυτά εξηγούνται, προφανώς, από τις επιδόσεις του στις δημοσκοπήσεις, από την εσωκομματική του κρίση. Όμως, δεν κάνει τίποτα άλλο, παρά να υπογραμμίζει με αυτήν του τη στάση το εσωτερικό του πρόβλημα. 
      Εν πάση περιπτώσει, η Κυβέρνηση, ανεξάρτητα από την κριτική που δέχεται και η οποία στη συγκεκριμένη περίπτωση της προσθέτει πόντους, συνεχίζει την προσπάθεια για  καλύτερες συγκοινωνίες στη Θεσσαλονίκη, με βασικό στόχο τη βελτίωση των δημόσιων μαζικών μεταφορών. Είναι αλήθεια –και το λέω εγώ που δεν είμαι Βουλευτής Θεσσαλονίκης- ότι η Θεσσαλονίκη, σε σχέση με την Αθήνα, για πάρα πολλά χρόνια είχε  ξεχαστεί. Δεν είχε δοθεί η προτεραιότητα που θα έπρεπε για την αντιμετώπιση διαφόρων ζητημάτων στην πόλη αυτή, συμπεριλαμβανομένων και των ζητημάτων που αφορούν τις μεταφορές. 
      Το ΠΑ.ΣΟ.Κ που σήμερα μας κάνει κριτική επ’ αυτού του θέματος, προφανώς, ξεχνά να κάνει τη δική του αυτοκριτική. 
      Εμείς όμως, πέραν της κριτικής για το παρελθόν, έχουμε υποχρέωση, ως Κυβέρνηση, να κοιτάξουμε στο παρόν και στο μέλλον. Και κοιτάζοντας στο παρόν και στο μέλλον, δεν μπορώ παρά να σας πω πως πρέπει να γίνουν σίγουρα πολύ περισσότερα πράγματα για τη Θεσσαλονίκη και στις μεταφορές. Χρειάζεται σίγουρα ένας καλύτερος συντονισμός, χρειάζονται σίγουρα καλύτερα αποτελέσματα, διότι στο ευρύτερο οικιστικό συγκρότημα κατοικούν πλέον παραπάνω από ένα εκατομμύριο κάτοικοι. Και όλα αυτά η Κυβέρνηση θα τα δει θεωρώντας πως και το νομοσχέδιο που συζητούμε σήμερα, η νέα σύμβαση για τον Ο.Α.Σ.Θ., είναι ένα βήμα για την καλύτερη εξυπηρέτηση των πολιτών στη Θεσσαλονίκη, όπως θα αποδείξω στη συνέχεια αναφερόμενος σε συγκεκριμένες διατάξεις του νομοσχεδίου. 
      Ωστόσο, το γεγονός ότι πρέπει να γίνουν πολλά πράγματα στη Θεσσαλονίκη δεν αναιρεί ένα άλλο γεγονός, ότι ήδη τα τελευταία χρόνια έχει γίνει μια προσπάθεια για τη βελτίωση της κατάστασης. Τι εννοώ; Πρώτα απ’ όλα, υιοθετήθηκε μια νέα τιμολογιακή πολιτική, κυρίες και κύριοι συνάδελφοι. Η πολιτική αυτή καθιερώνει το ενιαίο εισιτήριο πολλαπλών μεταβιβάσεων με χρονική ισχύ εβδομήντα λεπτών σε ολόκληρο το δίκτυο των αστικών συγκοινωνιών της Θεσσαλονίκης. Αυτό συνεπάγεται, προφανώς, διευκόλυνση για το χρήστη των αστικών συγκοινωνιών.
      Δεύτερον, εγκαταστάθηκε δίκτυο λεωφορειολωρίδων σε μια προσπάθεια να δοθεί προτεραιότητα στις αστικές συγκοινωνίες. Άκουσα προηγουμένως την παρατήρηση συναδέλφου, του κ. Κουράκη, για το συγκεκριμένο θέμα και είμαι διατεθειμένος, μετά από διάλογο με τους Βουλευτές, με τους φορείς της Θεσσαλονίκης, να δούμε το θέμα και να δούμε πώς καλύτερα μπορούν να λειτουργήσουν οι λεωφορειολωρίδες. Πάντως δεν μπορούμε να υποτιμούμε το γεγονός ότι έχουν εισαχθεί και στη Θεσσαλονίκη.
      Τρίτον, γίνεται μια συντονισμένη προσπάθεια για καλύτερο έλεγχο και αξιολόγηση της ποιότητας των παρεχόμενων υπηρεσιών του Ο.Α.Σ.Θ.. Τι θέλω να πω; Θέλω να πω ότι το Σ.Α.Σ.Θ. ανέπτυξε σε συνεργασία με το Ελληνικό Ινστιτούτο Μεταφορών, Πρόεδρος του οποίου είναι καθηγητής του Αριστοτελείου Πανεπιστημίου Θεσσαλονίκης, συγκοινωνιολόγος, ένα ολοκληρωμένο σύστημα ελέγχου ποιότητας των παρεχόμενων επιβατικών υπηρεσιών δημοσίων συγκοινωνιών Θεσσαλονίκης από το Μάιο του 2005. Και αναπτύχθηκε αυτό το δίκτυο προκειμένου να ελέγχεται αποτελεσματικά η αξιοπιστία των δρομολογίων, ο μέσος χρόνος αναμονής των επιβατών, η καθαριότητα, η πληρότητα των οχημάτων κ.λπ.. Είναι κάτι το οποίο δεν πρέπει να υποτιμούμε. 
      Τέταρτον, υλοποιείται, μετά από πολλές καθυστερήσεις, σε συνεργασία με την «ΑΤΤΙΚΟ ΜΕΤΡΟ Α.Ε.» και υπό την επίβλεψη του Υ.ΠΕ.ΧΩ.Δ.Ε. το έργο του Μετρό Θεσσαλονίκης. Ένα έργο το οποίο θυμάμαι να συζητείται από τότε που ήμουν φοιτητής. Το ξέρω, κύριε Παπουτσή, ότι είστε εδώ και θυμάμαι και τις προσπάθειες που είχατε κάνει στην Ευρωπαϊκή Επιτροπή να ξεμπλοκάρετε το θέμα, ωστόσο ξέρετε πολύ καλά ότι, λόγω των αλλεπάλληλων ενστάσεων, δεν τα είχατε καταφέρει και με Κυβέρνηση της Νέας Δημοκρατίας γίνεται για πρώτη φορά το έργο. Είναι ένα έργο σημαντικό, το οποίο θα ανακουφίσει τους κατοίκους της συμπρωτεύουσας. Άκουσα τις παρατηρήσεις του κ. Τσιόκα για την ταλαιπωρία. Δεν έχω καμμιά αμφιβολία ότι θα υπάρχει ταλαιπωρία στους Θεσσαλονικείς όσο θα εκτελείται το έργο του Μετρό Θεσσαλονίκης, όπως τέτοια ταλαιπωρία υπήρχε όταν ξεκίνησε να κατασκευάζεται και το Μετρό στην Αθήνα. Όμως, όπως τότε έλεγε ένα διαφημιστικό μήνυμα του Μετρό, η ταλαιπωρία θα είναι προσωρινή και το Μετρό θα είναι μόνιμο. Δεν γίνεται, δυστυχώς, να κατασκευαστεί ένα τέτοιας κλίμακας έργο χωρίς να υπάρξει και μία κάποια αναστάτωση. 
      Πέμπτον, κυρίες και κύριοι συνάδελφοι, στα πλαίσια των μέτρων που ήδη έχουν υιοθετηθεί, θέλω να σας πω ότι εφαρμόζεται η τηλεματική με χρηματοδότηση του Γ΄ Κοινοτικού Πλαισίου Στήριξης. Δηλαδή στον Ο.Α.Σ.Θ., στον Οργανισμό Αστικών Συγκοινωνιών Θεσσαλονίκης υπάρχει ένα κεντρικό σύστημα με κομπιούτερ από το οποίο παρακολουθείται η κίνηση των λεωφορείων μέσα στην πόλη για να υπάρχει καλύτερος συντονισμός, για να λαμβάνεται υπ’ όψιν η ασφάλεια, αλλά και για να ξέρουν οι επιβάτες στη στάση πότε θα έρθει το επόμενο λεωφορείο. 
      Είναι ένα μέτρο που κάνει πιο εύκολη τη ζωή και του συγκοινωνιακού φορέα και των επιβατών. Είναι ένα μέτρο ευρωπαϊκό, το οποίο ολοκληρώνεται και το οποίο θα έχω την τύχη να εγκαινιάσω, όταν, σε σύντομο χρονικό διάστημα, θα επισκεφτώ τη Θεσσαλονίκη.
      Και θέλω μάλιστα να βγάλω το καπέλο στους Θεσσαλονικείς γι’ αυτό το έργο, διότι εμείς ακόμα στον Ο.Α.Σ.Α., στον Οργανισμό Αστικών Συγκοινωνιών της Αθήνας δεν έχουμε φτάσει σε αυτό το στάδιο. Στον Ο.Α.Σ.Θ. έχουν προχωρήσει πολύ ταχύτερα και πραγματικά είμαι ιδιαίτερα ευτυχής ειδικά γι’ αυτό το πρόγραμμα το οποίο προωθείται.
      Έκτον, αλλά καθόλου λιγότερο σημαντικό, τα άτομα με αναπηρία εξυπηρετούνται δωρεάν από ειδική υπηρεσία μεταφοράς του Ο.Α.Σ.Θ. με θετικά αποτελέσματα μέχρι στιγμής. Είναι ένα μέτρο που πρέπει να το υπογραμμίσω, γιατί όταν μιλάμε για ίσες ευκαιρίες, πρέπει πραγματικά και να το εννοούμε.
      Κυρίες και κύριοι συνάδελφοι, δεν θα μείνουμε μόνο σε αυτά. Όπως ήδη σημείωσα, είναι απόφαση της Κυβέρνησης να δει κατά προτεραιότητα τα συγκοινωνιακά προβλήματα της Θεσσαλονίκης και θέλουμε να εντείνουμε τις προσπάθειες για πιο ποιοτική λειτουργία των Μέσων Μαζικής Μεταφοράς της Θεσσαλονίκης, για βελτίωση των παρεχόμενων υπηρεσιών προς τους πολίτες και για αναβάθμιση των όρων εργασίας των δυόμισι χιλιάδων περίπου εργαζομένων στις αστικές συγκοινωνίες της Θεσσαλονίκης.
      Γι’ αυτό και λάβαμε την απόφαση εγκαίρως, πριν δημιουργηθεί η οποιαδήποτε καθυστέρηση εις βάρος των πολιτών, να ανανεώσουμε τη σύμβαση μεταξύ του ελληνικού δημοσίου και του Ο.Α.Σ.Θ.. Υπολογίζουμε ότι, μέχρι το τέλος του 2014, δύο δηλαδή χρόνια μετά την έναρξη λειτουργίας του Μετρό, η οποία προγραμματίζεται για τέλος του 2012, θα διαρκέσει η σύμβαση.
      Τώρα, έγιναν κάποιες παρατηρήσεις από την πλευρά της Αντιπολίτευσης, κυρίως από τους συναδέλφους του ΠΑ.ΣΟ.Κ., γιατί η σύμβαση αυτή έρχεται προς κύρωση στη Βουλή με ένα και μοναδικό άρθρο, θέλοντας να πουν οι συνάδελφοι ότι μπορούμε να πούμε μόνο ένα «ναι» ή μόνο ένα «όχι».
      Δεν θα σταθώ σε αυτό που είπα προηγουμένως, ότι πρόκειται στην πραγματικότητα για συνέχιση της προηγούμενης σύμβασης, που σωστά είχε ψηφίσει το ΠΑ.ΣΟ.Κ. και είχε ψηφίσει τότε το 2001 και η Νέα Δημοκρατία. Θα πω ότι το 2001, όταν ψηφίστηκε αυτή η σύμβαση, ήρθε ως άρθρο 8 του νόμου για το Σ.Α.Σ.Θ., το Συντονιστικό Κέντρο για τις συγκοινωνίες στη Θεσσαλονίκη και κυρώθηκε πάλι αυτούσια τότε από τη Βουλή.
      Επομένως κατ’ ουσίαν πρόκειται για επανάληψη της τότε διαδικασίας που την είχατε δεχθεί κι εσείς κι εμείς. Η διαφορά είναι ότι εμείς επιμένουμε στη θέση μας, στη θέση που είχαμε ως Αντιπολίτευση και ως Κυβέρνηση –την ίδια θέση έχουμε- ενώ εσείς αλλάζετε.
      Θέλω να πω, επίσης, ότι ο λόγος που έρχεται προς κύρωση στη Βουλή μια τέτοια σύμβαση παραχώρησης, όπως είπε ο κ. Παπαδημητρίου, είναι για λόγους διαφάνειας. Γιατί δεν έχουμε τίποτα να κρύψουμε. Δεν θέλουμε να παρακάμψουμε τη Βουλή των Ελλήνων, αντίθετα θέλουμε η σύμβαση αυτή να συζητηθεί δημόσια.
      Είδα όμως μια αντίφαση σε αυτά τα οποία είπαν οι συνάδελφοι του ΠΑ.ΣΟ.Κ.. Δηλαδή, από τη μια πλευρά ο κ. Τσιόκας είπε γιατί μπορούμε να πούμε ένα «ναι» ή ένα «όχι» και δεν βλέπουμε όλα τα άρθρα ένα-ένα, να εκφράσουμε επιμέρους παρατηρήσεις και να κάνουμε επιμέρους τροπολογίες.
      Ο κ. Παπαδημητρίου από την άλλη πλευρά είπε ότι είναι δευτερεύον το θέμα, είναι σύμβαση παραχώρησης, καταπονείται το Σώμα –το είπε δύο φορές τουλάχιστον στην τοποθέτησή του- και κακώς οι κυβερνήσεις συνολικότερα τέτοιου είδους νομοσχέδια τα φέρνουν προς συζήτηση στη Βουλή.
      Δεν μπορεί να ισχύουν και τα δύο. Πρέπει να διαλέξετε ή το ένα ή το άλλο.
      ΘΕΟΧΑΡΗΣ ΤΣΙΟΚΑΣ: Δεν είναι αντίφαση αυτό. Δεν είναι καθόλου αντίφαση.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εν πάση περιπτώσει, εγώ επιμένω σε αυτό το οποίο είχα πει και στην επιτροπή της Βουλής.
      Έρχεται προς κύρωση για τους λόγους που εξήγησα. Έρχεται προς κύρωση, διότι δεν μπορούμε να καθυστερούμε άλλο την κύρωση και να την αναπέμψουμε αυτήν τη σύμβαση και να τη φέρνουμε να συζητηθεί κατ’ άρθρον, διότι θα έχουμε πρόβλημα στις συγκοινωνίες της Θεσσαλονίκης. Θα αποσυρθούν, όπως είχαν αποσυρθεί και τα Χριστούγεννα, τα εξήντα τέσσερα λεωφορεία, τα οποία δεν μπορούν να κυκλοφορούν και θα δημιουργηθεί συγκοινωνιακό πρόβλημα στη Θεσσαλονίκη, για το οποίο εμείς δεν μπορούμε να αναλάβουμε την ευθύνη. Αν θέλετε εσείς να την αναλάβετε, να το πείτε στον κόσμο.
    Αλλά είπα στην επιτροπή της Βουλής –το επαναλαμβάνω και σήμερα- ότι δεσμεύομαι, εάν υπάρξουν από την πλευρά του ΠΑ.ΣΟ.Κ. ή άλλων κομμάτων, συγκεκριμένες παρατηρήσεις, συγκεκριμένες τροπολογίες γι’ αυτήν τη σύμβαση, μπορούμε τις τροπολογίες αυτές να τις ενσωματώσουμε στο πολυνομοσχέδιο του Υπουργείου Μεταφορών το οποίο σύντομα θα έλθει προς ψήφιση στη Βουλή. Είμαστε ανοιχτοί, έχουμε την ευαισθησία να συζητήσουμε το συγκεκριμένο θέμα και αυτή είναι δέσμευση που αναλαμβάνω από το Βήμα της Βουλής των Ελλήνων.
    Τώρα έρχομαι στην ουσία της συμβάσεως. Ο Ο.Α.Σ.Θ. που πράγματι ιδρύθηκε το 1957 μεταφέρει ένα εκατομμύριο Θεσσαλονικείς κάνοντας τον τελευταίο χρόνο περίπου εκατόν εβδομήντα εκατομμύρια μετακινήσεις. Η παρουσία του είναι θετική. Και αυτά που είπα προηγουμένως για τα άτομα με ειδικές ανάγκες και την τηλεματική αποδεικνύουν του λόγου το αληθές. Δεν ισχυρίζομαι ότι τα πάντα στη Θεσσαλονίκη σε σχέση με τις συγκοινωνίες και τον Ο.Α.Σ.Θ. είναι τέλεια, αλλά πάντως τα πράγματα βαίνουν προς θετική κατεύθυνση και είμαστε εδώ και με τη σύμβαση αυτή και με άλλες πρωτοβουλίες να τα κάνουμε ακόμη πιο θετικά. 
    Ο κ. Κουράκης στην τοποθέτησή του είπε, μα, το δημόσιο δίνει χρήματα στον Ο.Α.Σ.Θ.. Βεβαίως δίνει χρήματα στον Ο.Α.Σ.Θ. –δεν είναι κάτι μυστικό το οποίο το ανακάλυψε ο κ. Κουράκης- όπως δίνει χρήματα και στον Ο.Α.Σ.Α. στην Αθήνα διότι επιδοτούνται οι συγκοινωνίες. Μπορούμε εάν το προτείνει ο κ. Κουράκης –να το προτείνει ο Συνασπισμός- να συζητήσουμε μία πρόταση να καταργηθεί η επιδότηση του Ο.Α.Σ.Θ., αλλά τότε ο Συνασπισμός θα πρέπει να πει στους πολίτες της Θεσσαλονίκης ότι θα ανέβει το εισιτήριο των αστικών συγκοινωνιών. Δεν μπορούμε να έχουμε και την πίτα ολόκληρη και το σκύλο χορτάτο!
    Από κει και πέρα, κυρίες και κύριοι συνάδελφοι, εμείς με τη σύμβαση αυτή θέλουμε να ανανεώσουμε το στόλο των λεωφορείων και να αυξήσουμε τα λεωφορεία. Ανανεώνονται εκατόν πέντε λεωφορεία και αυξάνονται τα λεωφορεία κατά εξήντα τέσσερα, ποσοστό ιδιαίτερα σημαντικό. Παράλληλα η σύμβαση αυτή έγινε μετά από διάλογο τόσο με τους εργοδότες όσο και με τους εργαζομένους και με συμφωνία μεταξύ τους. Και επειδή το Κ.Κ.Ε. επέμενε πάρα πολύ σ’ αυτήν την παράμετρο, ότι θίγονται οι εργαζόμενοι, ότι δημιουργούνται προβλήματα στους εργαζομένους κ.ο.κ. αυτό το οποίο έχω μαζί μου εδώ, αυτό το μικρό πακέτο εγγράφων, όλα αυτά τα έγγραφα κυρία συνάδελφε, είναι επιστολές που είχαν σταλεί είτε προς εμένα είτε προς τον κ. Αλογοσκούφη είτε προς τον Πρωθυπουργό από τους εργαζόμενους του Ο.Α.Σ.Θ., ο πρόεδρος των οποίων πάντως δεν πρόσκειται στη Νέα Δημοκρατία, λέγοντας ότι θα πρέπει το συντομότερο δυνατό να έλθει στη Βουλή η σύμβαση αυτή προς κύρωση. Τώρα εγώ μεν καταθέτω αυτά τα έγγραφα στα Πρακτικά της Βουλής, εσείς βγάλτε τα συμπεράσματά σας. Υποθέτω το συμπέρασμά σας είναι ότι οι εργαζόμενοι δεν ξέρουν το συμφέρον τους και το ξέρετε εσείς καλύτερα!
    (Στο σημείο αυτό ο Υπουργός Μεταφορών και Επικοινωνιών κ. Χατζηδάκης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Εγώ δεν μπορώ να συμφωνήσω με αυτήν τη θέση. Εγώ θεωρώ ότι με τη σύμβαση αυτή ωφελείται το επιβατικό κοινό της Θεσσαλονίκης αλλά θεωρώ παράλληλα ότι είναι και μία σύμβαση προς το συμφέρον των εργαζομένων που όλο και κάπως καλύτερα θα το αντιλαμβάνονται από μας που είμαστε απέξω! 
    Τώρα, πέραν αυτών, με τη σύμβαση αυτή επιτυγχάνουμε την παραλαβή καινούργιων λεωφορείων τα οποία θα είναι καθαρά λεωφορεία και φιλικά προς το περιβάλλον. Ήδη από τα πεντακόσια τριάντα έξι λεωφορεία που μέχρι σήμερα κυκλοφορούν, τα τετρακόσια τριάντα ένα είναι καινούργια λεωφορεία και καθαρά λεωφορεία, ποσοστό 81%. Τώρα θα έχουμε αντικατάσταση όλων των παλαιών λεωφορείων με σημαντικές επιπτώσεις στο περιβάλλον της Θεσσαλονίκης.
      Για το φυσικό αέριο δεν είμαστε κατ’ αρχήν αντίθετοι, αλλά για να γίνει κάτι τέτοιο θα πρέπει να έχουμε το πράσινο φως της Δ.Ε.Π.Α.. Πρέπει να ξέρετε –ίσως δεν είναι ευρύτερα γνωστό- ότι σε σχέση με άλλες ευρωπαϊκές χώρες έχουμε ποσοστιαία τα περισσότερα λεωφορεία φυσικού αερίου. 
      Πρέπει, όμως, για να προχωρήσουμε τέτοιες επενδύσεις και στη Θεσσαλονίκη, να είμαστε βέβαιοι ότι μπορούν οι επενδύσεις αυτές να αντέξουν οικονομικά, χωρίς όμως αυτό να σημαίνει ότι τα λεωφορεία που θα κυκλοφορούν με ντίζελ, αυτά τα καινούργια λεωφορεία, είναι χειρότερα –το αντίθετο- από άλλα λεωφορεία που κυκλοφορούν σε άλλες χώρες και πόλεις της Ευρώπης.
      Μια άλλη παρατήρηση που έχω να κάνω είναι ότι η προμήθεια των λεωφορείων θα γίνει από τον Ο.Α.Σ.Θ. ύστερα από διεθνή μειοδοτικό διαγωνισμό, ο οποίος δημοσιεύεται και στην Εφημερίδα των Ευρωπαϊκών Κοινοτήτων. Πληρούνται, λοιπόν, όλες οι προϋποθέσεις, που τίθενται για τις δημόσιες συμβάσεις από την Ευρωπαϊκή Ένωση, διαφάνειας και δεν υπάρχει κανένα ζήτημα για το συγκεκριμένο θέμα. 
      Παράλληλα, θέλω να επισημάνω πως πράγματι για λόγους κυκλοφοριακού φόρτου, κάλυψης των συγκοινωνιακών αναγκών της Θεσσαλονίκης, παρατείνεται ο χρόνος κυκλοφορίας των οχημάτων από δώδεκα σε δεκαπέντε έτη. Την ίδια στιγμή πρέπει να ξέρουμε για τα λεωφορεία των Κ.Τ.Ε.Λ. ότι το όριο που ισχύει μέχρι σήμερα είναι είκοσι τρία έτη, ενώ για τα λεωφορεία του Ο.Α.Σ.Α. δεν ισχύει κανένα απολύτως όριο. 
      Βεβαίως, είναι κατ’ αρχάς σωστή μια παρατήρηση που έγινε από τον κ. Τσιόκα ότι υπάρχουν διαφορετικές ρυθμίσεις για το ίδιο θέμα και ότι έπρεπε να δούμε το ζήτημα από την αρχή. Δεν έχω καμμιά αντίρρηση να δούμε το ζήτημα από την αρχή, αυτό, όμως, δεν σημαίνει ότι πρέπει να βάλουμε το ίδιο όριο ηλικίας στα λεωφορεία των αστικών συγκοινωνιών, στα υπεραστικά λεωφορεία, στα τουριστικά λεωφορεία, στα σχολικά λεωφορεία και ούτω καθ’ εξής, γιατί το καθένα απ’ αυτά έχει μία διαφορετική δουλειά να κάνει, μια διαφορετική αποστολή να επιτελέσει. Η φύση της δουλειάς έχει ιδιαίτερα χαρακτηριστικά σε κάθε τομέα.
      Πάντως, είναι βέβαιο ότι τα λεωφορεία των οποίων παρατείνεται ο χρόνος ηλικίας, είναι καθαρά λεωφορεία και θα υφίστανται όλους τους τεχνικούς ελέγχους. Είμαστε βέβαιοι ότι δεν θα υπάρχει απ’ αυτήν την παράταση ζωής των λεωφορείων επιβάρυνση στο περιβάλλον. 
      Έγινε, επίσης, συζήτηση για το καθεστώς των εργαζομένων. Πέραν όσων σας είπα προηγουμένως, θέλω να σας πω ότι οι εργαζόμενοι έχουν συμφωνήσει με τους εργοδότες να παίρνουν κάποια μπόνους. Κατάλαβα στην επιτροπή ότι είσαστε αντίθετοι μ’ αυτά τα μπόνους ή ότι, εν πάση περιπτώσει, θεωρείτε ότι δεν εξυπηρετούν το καλώς νοούμενο συμφέρον των εργαζομένων. 
      Εγώ θεωρώ ότι το υπηρετούν. Το θεωρούν και οι ίδιοι οι εργαζόμενοι και πιστεύω ότι είναι ένα μοντέλο το οποίο θα έπρεπε να μας προβληματίσει θετικά, γιατί μόνο θετικές επιπτώσεις μπορεί να έχει στη λειτουργία των επιχειρήσεων, δημόσιων και ιδιωτικών. Πραγματικά, είμαι χαρούμενος που μία τέτοια διάταξη, για μπόνους στους εργαζομένους, υπάρχει μέσα στις διατάξεις αυτής της σύμβασης. 
      Έγινε, επίσης, συζήτηση για τη διεύρυνση του Διοικητικού Συμβουλίου. Δεν καταλαβαίνω γιατί να το συζητάμε ιδιαιτέρως αυτό το θέμα. Πόσο κακό, δηλαδή, μπορεί να είναι το ότι θα υπάρχει στο Διοικητικό Δυμβούλιο του Ο.Α.Σ.Θ. εκπρόσωπος του Δήμου Θεσσαλονίκης; Και πόσο κακό μπορεί να είναι που θα υπάρχει εκπρόσωπος του εποπτεύοντος Υπουργείου Μεταφορών, το οποίο κάνει αυτήν τη Σύμβαση, επιτέλους; 
      Γιατί είναι τόσο κακό; Γιατί ο κ. Στρατάκης έρχεται και λέει ότι κακώς υπάρχει εκπρόσωπος του δημοσίου και στη συγκεκριμένη περίπτωση –γι’ αυτό ειδικά το Διοικητικό Συμβούλιο- θα έπρεπε να υπάρχει εκπρόσωπος του Εργατικού Κέντρου; 
      Γιατί το ΠΑ.ΣΟ.Κ. δεν νομοθέτησε αυτήν τη διάταξη τότε που ήταν κυβέρνηση, να καταργήσει την εκπροσώπηση του δημοσίου σε τέτοια συμβούλια και να βάλει εκπροσώπους των εργατικών κέντρων; Εκπρόσωποι των εργαζομένων υπάρχουν έτσι και αλλιώς, κύριε Τσιόκα. Είναι οι εκπρόσωποι των εργαζομένων του Ο.Α.Σ.Θ. σ’ αυτό το Συμβούλιο. 
      ΘΕΟΧΑΡΗΣ ΤΣΙΟΚΑΣ: Δεν υπήρχε εκπρόσωπος της Κυβέρνησης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αυτά τα πράγματα που λέτε είναι πραγματικά πρωτόγνωρα. Εκπλήσσομαι που τα ακούω, να μην υπάρχει εκπρόσωπος του δημοσίου, εκτός αν θεωρείτε ότι η Νέα Δημοκρατία –με τις επιδόσεις που έχετε στις δημοσκοπήσεις- θα παραμείνει για πάντα στην Κυβέρνηση και ως εκ τούτου, αποκλείετε από την πλευρά του δημοσίου να υπάρχει κάποιος που να είναι της δικής σας παρατάξεως.
      ΘΕΟΧΑΡΗΣ ΤΣΙΟΚΑΣ: Αν βγείτε μια βόλτα έξω, θα καταλάβετε … 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, πριν  κλείσω, θέλω να απαντήσω σε μερικές ακόμα παρατηρήσεις που έγιναν από την πλευρά της Αντιπολίτευσης.
    Το ένα είναι η επέκταση του δικτύου, δηλαδή να επεκταθεί και άλλο το δίκτυο του Ο.Α.Σ.Θ.. Προσωπικά δεν θα είχα αντίρρηση ξέρετε, αλλά είμαι βέβαιος ότι θα είχε αντίρρηση παραδείγματος χάριν το Κ.Τ.Ε.Λ.. Διότι εκτός από τον Ο.Α.Σ.Θ., ξέρετε ότι υπάρχει και το Κ.Τ.Ε.Λ. στη Θεσσαλονίκη και άρα, πρέπει πάντοτε να βρίσκουμε μια ισορροπία ανάμεσα σ’ αυτούς τους δύο φορείς, την οποία ισορροπία υποθέτω ότι και εσείς θέλατε να έχετε, όταν ήσασταν στο παρελθόν στην Κυβέρνηση, γιατί είχατε την ευκαιρία και τότε να το επεκτείνετε και δεν το κάνατε. 
      ΘΕΟΧΑΡΗΣ ΤΣΙΟΚΑΣ: Το κάναμε.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είπατε να  καλύπτει ολόκληρη τη Θεσσαλονίκη. 
      ΘΕΟΧΑΡΗΣ ΤΣΙΟΚΑΣ: Δέκα πέντε δήμους κάλυπτε και το Κ.Τ.Ε.Λ. μπήκε.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεύτερον, έγιναν κάποιες παρατηρήσεις σε σχέση με τη διαφάνεια στον Ο.Α.Σ.Θ. και έχουν γίνει και κάποιες καταγγελίες. Οι καταγγελίες αυτές εξετάζονται. Μέχρι στιγμής, από την ενημέρωση που έχω, δεν έχει προκύψει κάτι το συγκεκριμένο, αλλά συνεχίζεται η εξέταση και δεν θέλω εγώ να προδικάσω το αποτέλεσμά της. Πάντως, τον τελικό λόγο στο συγκεκριμένο θέμα έχει το Υπουργείο Οικονομικών, το οποίο στο κάτω-κάτω ξέρετε ότι δεν έχει κάτι να κρύψει. Δεν είμαστε εμείς ο Ο.Α.Σ.Θ., δεν έχουμε κανένα λόγο να είμαστε φιλικοί απέναντι σε κανέναν εκπρόσωπο του Ο.Α.Σ.Θ. και έχει  υποχρέωση το δημόσιο σε αυτό το ζήτημα να μη συμβιβάζεται.
    Το ίδιο ισχύει και για την είσπραξη προστίμων που αφορούν παραβάσεις κάποιων υπαλλήλων και στις οποίες αναφέρθηκε ο κ. Κουράκης. Το θέμα είναι στα δικαστήρια. Το ελληνικό δημόσιο εκπροσωπείται στα δικαστήρια, αλλά δεν μπορεί να υποκαταστήσει τα δικαστήρια.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Τελειώνω, κύριε Πρόεδρε.
    Και μια τελευταία παρατήρηση έγινε πάλι από τον κ. Στρατάκη, σε σχέση με τη διάταξη που προβλέπει κατάργηση όλων των προηγουμένων διατάξεων. Ίσως ο κ. Στρατάκης δεν έχει προσέξει ότι τέτοιες διατάξεις υπάρχουν σχεδόν σε όλα τα νομοσχέδια αυτής της υφής τα οποία έρχονται προς ψήφιση στη Βουλή. Είναι στο όριο του αυτονόητου. Καταργούνται διατάξεις για λόγους ασφάλειας του δικαίου, οι οποίες μπορεί να είναι αντίθετες με τις διατάξεις αυτού του νομοσχεδίου ή κάθε τέτοιου νομοσχεδίου.
    Επομένως, λέγοντας αυτά, κυρίες και κύριοι συνάδελφοι, αντιλαμβάνεστε ότι εμείς, χωρίς να θεωρούμε προφανώς ότι με αυτό το νομοσχέδιο λύνονται τα συγκοινωνιακά προβλήματα της Θεσσαλονίκης, πιστεύουμε ότι γίνεται ένα βήμα μπροστά. Στηρίζουμε την προσπάθεια του Ο.Α.Σ.Θ. για καλύτερο συγκοινωνιακό έργο στη Θεσσαλονίκη, στηρίζουμε την προσπάθεια για καλύτερες συγκοινωνίες στη Θεσσαλονίκη. Και είμαι βέβαιος πως, σε αντίθεση με τις κορώνες που ακούστηκαν σε αυτήν την Αίθουσα, οι πολίτες της Θεσσαλονίκης έχουν μάτια και βλέπουν και καταλαβαίνουν ότι πραγματικά γίνεται μια προσπάθεια για καλύτερες υπηρεσίες στον πολίτη, ιδιαίτερα καλύτερες υπηρεσίες στον πολίτη αυτής της πόλης, που τόσα χρόνια επί ΠΑ.ΣΟ.Κ. είχε παραμεληθεί με κατάφωρο τρόπο. 
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας) 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα  τέσσερις μαθητές και μαθήτριες και τρεις συνοδοί καθηγητές από το 5ο Γυμνάσιο Καλαμάτας.
      Η Βουλή τους καλωσορίζει και τους εύχεται καλές σπουδές.	
    (Χειροκροτήματα απ’ όλες τις πτέρυγες της Βουλής) 
    Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής.
    ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, επειδή είναι η πρώτη φορά σήμερα που παίρνω το λόγο, επιτρέψτε μου πρώτα απ’ όλα να διαμαρτυρηθώ προς τον Πρόεδρο της Βουλής και ενώπιόν σας για την απαράδεκτη, απρεπή και αντικοινοβουλευτική συμπεριφορά στη Βουλή του Βουλευτή της Νέας Δημοκρατίας κ. Μπαντουβά, ο οποίος χθες με βαρύτατες και υβριστικές εκφράσεις εναντίον του ΠΑ.ΣΟ.Κ. επεχείρησε να χειροδικήσει εις βάρος του συναδέλφου κ. Γιάννη Δριβελέγκα, κατά τη διάρκεια της συζήτησης για το νομοσχέδιο που αφορά την ιδιωτικοποίηση των λιμανιών στην Επιτροπή Παραγωγής και Εμπορίου.
    Όλα αυτά τα φαινόμενα που αποδεικνύουν μια αντιδημοκρατική συμπεριφορά και ταυτόχρονα προδίδουν τη σύγχυση και τον πανικό στον οποίο βρίσκεται η Νέα Δημοκρατία, είναι φαινόμενα τα οποία έρχονται σε συνέχεια των βίαιων περιστατικών που αντιμετώπισαν οι συνάδελφοι Βουλευτές του ΠΑ.ΣΟ.Κ., αλλά και των άλλων κομμάτων, κατά τη διάρκεια των απεργιακών κινητοποιήσεων στα λιμάνια του Πειραιά και της Θεσσαλονίκης.
      Κύριε Πρόεδρε, κυρίες και κύριοι συνάδελφοι, θέλω από το Βήμα αυτό να προειδοποιήσουμε και να πούμε ότι δεν πρόκειται να επιτρέψουμε να περάσει αυτή η τραμπούκικη τακτική ούτε στο Κοινοβούλιο, ούτε εντός της Αιθούσης ούτε εκτός της Αιθούσης.
      Και σας ζητώ, κύριε Πρόεδρε, επισήμως να αποδοκιμάσετε αυτήν τη συμπεριφορά του Βουλευτή της Νέας Δημοκρατίας, όπως επίσης ζητώ από τη Νέα Δημοκρατία να αποκηρύξει την πρακτική του Βουλευτή της. 
      Ένα δεύτερο σχόλιο που θα ήθελα να κάνω, κύριε Πρόεδρε, αφορά την ανακοίνωση την οποία κάνατε πριν ανέλθει ο κύριος Υπουργός στο Βήμα, σχετικά με την κατάθεση του σχεδίου νόμου για το ασφαλιστικό. Αυτό που συμβαίνει σήμερα είναι πρωτοφανές. Η Κυβέρνηση και η Υπουργός Απασχόλησης και Κοινωνικής Προστασίας καταθέτει σχέδιο νόμου για το ασφαλιστικό, τη στιγμή που το Υπουργείο της, οι υπηρεσίες του Υπουργείου της, απεργούν ακριβώς για το περιεχόμενο του σχεδίου νόμου το οποίο καταθέτει. 
      Η αλήθεια είναι ότι το χρώμα της μεταρρύθμισης την οποία ακούμε, είναι σε απόλυτη αρμονία με το χρώμα των ημερών. Πρόκειται για τη μεταρρύθμιση των μασκαράδων. 
      Ο Πρωθυπουργός ακόμα και χθες το βράδυ επέμεινε στα περίφημα τρία «δεν» και σήμερα αποδεικνύεται ότι η λέξη «δεν» στη Νεοδημοκρατική ερμηνεία της ελληνικής γλώσσας, σημαίνει «ναι». Σημαίνει «ναι» στην αύξηση των ορίων ηλικίας, σημαίνει «ναι» στη μείωση των συντάξεων, σημαίνει «ναι», βάζουμε χέρι στα αποθεματικά των ήδη λεηλατημένων ασφαλιστικών ταμείων. 
      Στην πραγματικότητα, θίγονται πάνω από δυόμισι εκατομμύρια εργαζόμενοι και ελεύθεροι επαγγελματίες, ιδιαίτερα οι δικηγόροι, οι μηχανικοί και οι γιατροί. Στερείται η ιατροφαρμακευτική περίθαλψη σε τετρακόσιες χιλιάδες περίπου εργαζόμενους με εποχική εργασία. Και το χειρότερο όλων, διαμορφώνεται ένα ζοφερό μέλλον για τους νέους ανθρώπους. Μία πρώτη απάντηση παίρνει σήμερα η Κυβέρνηση στους δρόμους της Αθήνας, αλλά και παντού σε όλη τη χώρα. 
      Εκείνο που είναι προφανές είναι ότι αυτό το σχέδιο νόμου θα φέρει και στη Βουλή, αλλά και εκτός της Βουλής, μόνο ένταση και βεβαίως, στην κοινωνία μεγάλες συγκρούσεις. 
      Και με την ευκαιρία, επειδή ακούμε διάφορα σχόλια τα οποία είναι ειρωνικά από την πλευρά της Κυβέρνησης, αλλά και από την πλευρά της Συμπολίτευσης, αλλά και επειδή παρακολουθούμε διάφορα σχόλια από διάφορους σχολιαστές κατά τη διάρκεια δημόσιων συζητήσεων από τα Μέσα Μαζικής Ενημέρωσης σχετικά με το πού βρίσκεται το ΠΑ.ΣΟ.Κ., θέλουμε να σας διαβεβαιώσουμε ότι ανεξάρτητα από το γεγονός ότι κάποιοι επιλέγουν να μην εμφανίζουν τη δράση του ΠΑ.ΣΟ.Κ., το ΠΑ.ΣΟ.Κ. είναι παντού, είναι εδώ, στο ναό της δημοκρατίας, ασκεί τον κοινοβουλευτικό έλεγχο, αλλά ταυτόχρονα είναι και στους δρόμους μαζί με τους εργαζόμενους στην πρώτη γραμμή όλων των κοινωνικών αγώνων και θα προασπίσουμε το κοινωνικό κράτος στην Ελλάδα.  
      Έρχομαι στο σχέδιο νόμου, κύριε Υπουργέ. Προηγουμένως, απαντήσατε στο συνάδελφο κ. Παπαδημητρίου, ο οποίος ως καθηγητής της νομικής επιστήμης, επισήμανε μία απορία την οποία έχουμε όλοι μας. Για ποιο λόγο η Κυβέρνηση φέρνει συμβάσεις για κύρωση; Όσον αφορά τη συγκεκριμένη σύμβαση την οποία φέρνετε προς κύρωση, πράγματι η ίδια η σύμβαση, στο τελευταίο της σημείο αναφέρεται στην ανάγκη της νομοθετικής κύρωσης. 
      Όμως, έχουμε την εντύπωση ότι εδώ η Κυβέρνηση επιλέγει μία νέα μεθοδολογία την οποία ζήσαμε, οι συνάδελφοι της Επιτροπής Παραγωγής και Εμπορίου, τις προηγούμενες τρεις μέρες. Είναι η μεθοδολογία που ακολουθείται στα λιμάνια. Η Κυβέρνηση έρχεται στη Βουλή με νέο νόμο, όπου στο πρώτο άρθρο κυρώνεται η σύμβαση για το λιμάνι του Πειραιά -η σύμβαση παραχώρησης- στο άρθρο 2 κυρώνεται η σύμβαση για το λιμάνι της Θεσσαλονίκης και με το τρίτο άρθρο τροποποιούνται οι προηγούμενες συμβάσεις, ενώ ταυτόχρονα η Κυβέρνηση παίρνει και την αρμοδιότητα να την τροποποιεί στο μέλλον κατά το δοκούν. 
      Πέρα από τα σοβαρά νομικά θέματα τα οποία αφορούν όλη τη φιλολογία η οποία αναπτύσσεται γύρω από τις συμβάσεις παραχώρησης και την κύρωση αυτών των συμβάσεων από τη Βουλή, εκείνο το οποίο έχουμε να επισημάνουμε είναι πως από πολιτικής απόψεως πρόκειται περί μιας πολιτικής πρωτοβουλίας της Κυβέρνησης, μιας πολιτικής μεθοδολογίας, η οποία θα μας βρει αντίθετους. 
      Όσον αφορά την ουσία του θέματος του Ο.Α.Σ.Θ., είναι προφανές ότι είναι ένα ζήτημα που απασχολεί όλους τους πολίτες του Νομού και της πόλης της Θεσσαλονίκης, όλους τους πολίτες που χρησιμοποιούν τα μέσα μαζικής μεταφοράς, όλους τους επαγγελματίες, τις παραγωγικές και δημιουργικές δυνάμεις της κοινωνικής και οικονομικής ζωής όλης της περιοχής, γιατί η Θεσσαλονίκη στην πραγματικότητα επηρεάζει την κίνηση και την οικονομική και κοινωνική ζωή ολόκληρης της ευρύτερης περιοχής.
      Είναι προφανές –και το τονίζουμε για μία ακόμα φορά- ότι πρέπει να χαραχθεί μία νέα στρατηγική για τη δημιουργία μητροπολιτικού φορέα με ουσιαστικές αρμοδιότητες και επαρκείς πόρους. Και αυτό διότι συνδέεται με το θέμα της επέκτασης των αστικών συγκοινωνιών σε όλο το νομό. 
      Επιτέλους, η Κυβέρνηση πρέπει να ανταποκριθεί στο αίτημα των δέκα δήμων της περιοχής και, βεβαίως, όλων των πολιτών του Νομού Θεσσαλονίκης για την επέκταση του δικτύου αστικών συγκοινωνιών σε όλο το νομό.
      Και σας ζητούμε, κύριε Υπουργέ, να δεσμευτείτε επ’ αυτού.
      Εμείς συμφωνούμε στην επέκταση της σύμβασης, αλλά πρέπει να γίνει με σαφή ημερομηνία κατάληξης και οριστικοποιημένο σχέδιο για τη συνεργασία με το μετρό και ως εκ τούτου, με την προετοιμασία για τις κατάλληλες και σύγχρονες υποδομές.
      Και αφού και εσείς αναφερθήκατε στην υπόθεση του μετρό και στις καθυστερήσεις της εποχής και επειδή πλέον έχει περάσει και αρκετός χρόνος από την εποχή που αποχώρησα από την Ευρωπαϊκή Επιτροπή –και, επομένως, μπορώ να μιλώ ελεύθερα- η αλήθεια είναι ότι η υπόθεση του μετρό Θεσσαλονίκης απασχόλησε το Σώμα της Επιτροπής δύο φορές, με ψηφοφορία. Από τις σπάνιες φορές που δεν επιτυγχάνει η διαδικασία συναίνεσης στο εσωτερικό της Επιτροπής! 
      Επρόκειτο για ψηφοφορία η οποία ήταν επί των προτάσεων του αρμοδίου συναδέλφου μου την εποχή εκείνη, του κ. Μόντι, ο οποίος ζητούσε να σταματήσει το έργο.
      Ο κ. Μόντι μειοψήφησε και τις δύο φορές. Το έργο, με απόφαση της Ευρωπαϊκής Επιτροπής, ξεμπλοκάρισε και σταμάτησε ξανά. Γιατί; Γιατί υπήρχε ένα οργανωμένο λόμπι οικονομικών και επιχειρηματικών συμφερόντων. 
      Και, δυστυχώς, κύριε Υπουργέ, σας λέω ότι με άκρα μυστικότητα έπιαναν την παράταξή σας και σταματούσαν με σχέδιο την εξέλιξη αυτού του έργου, μέχρι να έρθει η Νέα Δημοκρατία στην εξουσία, για να υπάρξει επαναδιαπραγμάτευση και επαναπροσδιορισμός του έργου του μετρό. Αυτά τα λέω για την ιστορία και για την αλήθεια. 
      Και κυρίως, όσον αφορά τα ζητήματα της Ευρωπαϊκής Επιτροπής και τα θέματα του ανταγωνισμού, είναι θέματα για τα οποία, όπως γνωρίζετε –γιατί είχα την ευτυχή συγκυρία να συνεργάζομαι μαζί σας εκείνη την περίοδο από τη θέση του Ευρωπαϊκού Κοινοβουλίου- για πολλά χρόνια δεν πρέπει να μιλούμε.
      Τώρα, όμως, από το Βήμα της ελληνικής Βουλής, μπορώ να πω την αλήθεια. Και η αλήθεια ήταν αυτή ακριβώς που είπα. Η καθυστέρηση του μετρό Θεσσαλονίκης ήταν αποτέλεσμα της καθυστέρησης οργανωμένων οικονομικών και επιχειρηματικών συμφερόντων που, δυστυχώς, είχαν πολιτικές άκρες στην παράταξή σας.
      Η αλήθεια, λοιπόν, σήμερα όσον αφορά το κυκλοφοριακό της Θεσσαλονίκης, είναι ότι επικρατεί κομφούζιο. Υπάρχει κυκλοφοριακό χάος. Υπάρχει ρύπανση της ατμόσφαιρας. Και αυτό μας ενοχλεί όλους, όλους όσοι αγαπάμε την πόλη, όσοι αγαπάμε τη Θεσσαλονίκη.
      Προσωπικά, από τα νεανικά μου χρόνια, έχω μία ιδιαίτερη αγάπη στην πόλη. Είναι μία πόλη ωραία, όμορφη, γοητευτική. Είναι μία ερωτική πόλη, η οποία σήμερα συμπιέζεται, καταπιέζεται μέσα από ένα ασφυκτικό χάος, το οποίο δημιουργείται κυρίως από τις συγκοινωνίες, κυρίως από το κυκλοφοριακό. Και σ’ αυτό έχουμε ευθύνη όλοι μας. Τονίζω το «όλοι μας» με κεφαλαία γράμματα, γιατί δεν αφορά μόνο τους πολιτικούς, αλλά αφορά τους πάντες, ακόμα και τους επιστήμονες και τους τεχνοκράτες και τα μελετητικά γραφεία της Θεσσαλονίκης και διάφορους άλλους οικονομικούς παράγοντες της πόλης, οι οποίοι κατά το δοκούν και μ’ έναν ασύλληπτο «μικρομεγαλισμό», κυκλοφορούν παντού έχοντας στην τσέπη τους το σχέδιο για τη σωτηρία της πόλης, με αποτέλεσμα με δογματικό τρόπο να επιμένουν στις δικές τους απόψεις και ποτέ να μην αφήνουν να εξελιχθεί ένας σχεδιασμός, ο οποίος είναι και σύγχρονος και προοδευτικός και έχει αποτέλεσμα και προοπτική στο μέλλον.
      Τώρα, όμως, βρισκόμαστε στο δια ταύτα. Το μετρό προχωρά και χαιρόμαστε που προχωρά επιτέλους. Όμως, επιμένουμε ότι χρειάζεται μητροπολιτικός φορέας για ένα συνολικό σχεδιασμό των αστικών συγκοινωνιών, συνολικό και συνδυασμένο σχεδιασμό των μέσων μαζικής μεταφοράς όχι μόνο με τα μεγάλα λεωφορεία, όχι μόνο με τη χρηματοδότηση της νέας αντιρρυπαντικής τεχνολογίας στα λεωφορεία, αλλά ενδεχομένως σε σχέση και με το μετρό και με τους σταθμούς του μετρό.
      Πρέπει να υπάρχει πρόβλεψη και σχεδιασμός για μικρότερα λεωφορεία, τα οποία θα συνδέουν μικρότερες περιοχές που δεν έχουν μεγάλους δρόμους για να μπορέσουν να υποδεχθούν και να επιτρέψουν την κυκλοφορία μεγάλων οχημάτων. Να υπάρξουν μικρότερα οχήματα, ούτως ώστε να μπορούν να συνδυάζονται και να υπάρχει και η συνέργεια του μετρό με τις αστικές συγκοινωνίες.
      Αυτά είναι θέματα, τα οποία μπορεί να τα λύσει μόνο ένας μητροπολιτικός φορέας. Όσο αυτός ο φορέας δεν δημιουργείται, όσο δεν προχωρά, όσο δεν ενισχύεται με υποδομές, με πόρους, με αρμοδιότητες, δεν θα μπορέσουμε να είμαστε έτοιμοι στο σχεδιασμό που φιλοδοξείτε –και σωστά φιλοδοξείτε- και σας άκουσα να έχετε με την κύρωση της σύμβασης για τα επόμενα χρόνια –στα δύο χρόνια- στα οποία επεκτείνεται η σύμβαση. 
      Εγώ θεωρώ ότι η Θεσσαλονίκη είναι μια πόλη, η οποία αξίζει στο μέλλον να είναι πράσινη πόλη, με λιγότερα αυτοκίνητα, με περισσότερα μέσα μαζικής μεταφοράς, μ’ ένα συνδυασμένο δίκτυο συγκοινωνιών, με καθαρότερο αέρα, με περισσότερο πράσινο και φυσικά με λιγότερα απορρίμματα, με ό,τι αυτό συνεπάγεται.
      Όμως, η αλήθεια είναι ότι ενώ στο επίπεδο της φιλοσοφίας της σύμβασης όλοι θα μπορούσαν να συμφωνήσουν –έτσι κι αλλιώς κι εσείς το τονίσατε αυτό- ότι είναι αποτέλεσμα και συνέχεια μιας προηγούμενης σύμβασης, στην πραγματικότητα υπάρχουν θέματα ανοικτά.
      Ο εισηγητής μας ο κ. Τσιόκας αναφέρθηκε σ’ αυτά. Αναφέρθηκε στα εξήντα τέσσερα λεωφορεία, τα οποία προβλέπονται, ενώ οι επιστημονικές μελέτες τονίζουν την ανάγκη για εκατό λεωφορεία. Επιπλέον, στη σύμβαση δεν υπάρχουν ούτε προβλέψεις για το μέλλον ούτε για αυστηρές προϋποθέσεις για την προστασία του περιβάλλοντος.
      Εμείς, με την ευκαιρία της συζήτησης αυτής, θέλω να πω ότι υποστηρίζουμε την αλλαγή του πλαισίου επιδότησης των αστικών συγκοινωνιών και μάλιστα όχι μόνο για την Αθήνα και τη Θεσσαλονίκη, αλλά για όλους τους δήμους της χώρας, ιδιαίτερα για τις επιδοτήσεις που αφορούν τα οχήματα αντιρρυπαντικής τεχνολογίας. 
      Πιστεύω ότι με αυτόν τον τρόπο μπορούμε όχι μόνο να σχεδιάσουμε με ορθολογικό τρόπο το μέλλον, όχι μόνο να ενισχύσουμε και να εκσυγχρονίσουμε το στόλο των αστικών λεωφορείων, αλλά πιστεύω ότι με αυτό τον τρόπο μπορούμε να υπηρετήσουμε και την υποχρέωση, την οποία η κοινωνία ζητά από εμάς να εξασφαλίσουμε, δηλαδή την προστασία του περιβάλλοντος.
      Επιπλέον, με τη Σύμβαση αυτή γίνεται παρέμβαση στη δομή της ίδιας της επιχείρησης. Γίνεται παρέμβαση! Εσείς μιλάτε για αύξηση των μελών του Διοικητικού Συμβουλίου του Ο.Α.Σ.Θ. κατά τέσσερα μέλη, τα τέσσερα μέλη που δεν θα είναι μέτοχοι. Θα είναι ο εκπρόσωπος του κράτους, ο εκπρόσωπος του δήμου. 
      Δεν είπε κανείς να μην υπάρχει εκπρόσωπος του δημοσίου, προφανώς, αλλά όταν αυτήν τη στιγμή λέτε για εκπρόσωπο του δήμου, τι εξυπηρετείτε, όταν ξέρετε ότι σε δύο χρόνια υποτίθεται ότι θα υπάρξει μετεξέλιξη του Σ.Α.Σ.Θ. σε μητροπολιτικό φορέα διαχείρισης των αστικών συγκοινωνιών; Τότε για ποιο λόγο μπαίνει ο Δήμος Θεσσαλονίκης; Είναι ένα ερώτημα!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Δεν το καταλαβαίνω αυτό! 
      ΧΡΗΣΤΟΣ ΠΑΠΟΥΤΣΗΣ: Μα, με συγχωρείτε. Τότε γιατί να μην μπει και ο Δήμος Καλαμαριάς –ρωτώ εγώ- μεγάλος δήμος δεν είναι;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Μα, αυτό το δήμο κυρίως εξυπηρετεί!
      ΧΡΗΣΤΟΣ ΠΑΠΟΥΤΣΗΣ: Επιπλέον, εμείς θεωρούμε ότι δεν είναι δημοκρατική η ρύθμιση, με την οποία ζητάτε ο μέτοχος-ψηφοφόρος να ψηφίζει στο 100% της σταυροδοσίας, ενώ ο νόμος του 2001 όριζε ότι το ανώτατο όριο σταυροδοσίας είναι τουλάχιστον το 60%. Εδώ γιατί γίνεται αυτή η τροποποίηση; 
      Επίσης, ρυθμίζετε ζητήματα που αφορούν μια διένεξη, η οποία υπάρχει αυτήν τη στιγμή μεταξύ των μετόχων και του σημερινού Προεδρείου, αλλά αυτό δεν είναι θέμα, το οποίο απασχολεί τους πολίτες. 
      Οι πολίτες ενδιαφέρονται για το αποτέλεσμα. Ενδιαφέρονται για την ποιότητα των υπηρεσιών και ενδιαφέρονται για το αν θα έχουν καλές ή όχι συγκοινωνίες. Αν υπάρχει διένεξη, αυτό ας το λύσουν μεταξύ τους ή ας το λύσει η πολιτική ηγεσία ή η πολιτική εξουσία. Σε κάθε περίπτωση, όμως, δεν αφορά τη Βουλή. Αν η διένεξη είναι ζήτημα δικαιοσύνης, ας το λύσει η δικαιοσύνη, αλλά δεν αφορά τη Βουλή. Εσείς γιατί το φέρνετε; 
      Σε κάθε περίπτωση, πιστεύω ότι ήδη έχει εξαντληθεί το θέμα από πλευράς ουσίας και επιχειρημάτων. Νομίζω ότι το μήνυμα από την πλευρά του ΠΑ.ΣΟ.Κ. είναι καθαρό και συγκεκριμένο. Μας ενδιαφέρουν οι αστικές συγκοινωνίες Θεσσαλονίκης, μας ενδιαφέρει η αναβάθμιση, μας ενδιαφέρουν τα πάντα που μπορούν να βελτιώσουν τη ζωή των πολιτών, όπως μας ενδιαφέρει και η αναβάθμιση του κύρους της πόλης. 
      Επιτρέψτε μου, κύριε Πρόεδρε –και κλείνω με αυτό- να σημειώσω ότι είναι κρίμα που ο Δήμαρχος της πόλης, ο κ. Παπαγεωργόπουλος, δεν επιτρέπει τον οικονομικό έλεγχο, όσον αφορά το δήμο σ’ ένα μεγάλο σκάνδαλο, το οποίο έφερε στη δημοσιότητα και στην επικαιρότητα η επικεφαλής της Αντιπολίτευσης στο Δήμο Θεσσαλονίκης η συνάδελφος κ. Χρύσα Αράπογλου και αναφέρομαι στο σκάνδαλο για την υπεξαίρεση εκατομμυρίων ευρώ από τις ασφαλιστικές εισφορές των εργαζομένων στο Δήμο Θεσσαλονίκης. 
      Ο κ. Παπαγεωργόπουλος -και η Διοίκηση του Δήμου- αρνείται πεισματικά να δώσει πληροφορίες σχετικά με το ύψος του υπεξαιρεθέντος ποσού, για το διάστημα που έγινε η κλοπή, για το ύψος των σημερινών χρεών προς τα ασφαλιστικά ταμεία, καθώς επίσης και για τα υπέρογκα πρόστιμα με τα οποία είχε επιβαρύνει τα δημοτικά ταμεία, εξαιτίας της πάγιας τακτικής της Διοίκησης να μην καταβάλλει εμπρόθεσμα τις ασφαλιστικές εισφορές.
      Αυτό είναι ένα μεγάλο σκάνδαλο που αφορά το Δήμο της Συμπρωτεύουσας και θέλω να παρακαλέσω και από το Βήμα αυτό την Κυβέρνηση και τη Νέα Δημοκρατία, φυσικά, γιατί ο κ. Παπαγεωργόπουλος είναι εκλεκτό μέλος της οικογένειας της Νέας Δημοκρατίας, να του ζητήσει με πιεστικό τρόπο, όχι μόνο να δώσει τα στοιχεία και να επιτρέψει τον οικονομικό έλεγχο, γιατί είναι υποχρέωσή του απέναντι στους πολίτες της Θεσσαλονίκης και στην αξία της διαφάνειας και του κοινωνικού ελέγχου, αλλά ταυτόχρονα και ο ίδιος να πάρει πρωτοβουλίες προκειμένου να τιμωρηθούν οι ένοχοι και να σταλούν στη δικαιοσύνη.
      Σας ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπουτσή.
      Κυρίες και κύριοι συνάδελφοι, οφείλω μια απάντηση στον κ. Παπουτσή. Είναι γνωστό ότι τόσο ο Πρόεδρος του Σώματος, όσο και το σύνολο των Αντιπροέδρων και κατά το παρελθόν και τώρα, καταβάλλει κάθε δυνατή προσπάθεια να διεξάγονται οι συζητήσεις στα πλαίσια της ευπρέπειας και να επιτύχουμε μια αναβάθμιση κατά το δυνατόν και του Κοινοβουλίου γενικότερα και στην Ολομέλεια και στις επιτροπές. Και βέβαια, σε κάθε περίπτωση, όποια ένταση προκαλείται ή συμπεριφορά απρεπής, με λόγια ή και έργα, όπως ο Κανονισμός ορίζει, αποδοκιμάζεται απ’ όλους.
      Τώρα, συγκεκριμένα, για το περιστατικό που αναφέρατε, που συνέβη στη Διαρκή Επιτροπή Παραγωγής και Εμπορίου, μεταξύ του κ. Δριβελέγκα και του κ. Μπαντουβά, δεν είναι ακριβές αυτό που είπατε, ότι ο κ. Μπαντουβάς χειροδίκησε.
      ΧΡΗΣΤΟΣ ΠΑΠΟΥΤΣΗΣ: «Επιχείρησε». Αυτό είπα.
      ΠΡΟΕΔΡΕΥΩΝ (Γεώργιος Σούρλας): Επιχείρησε. Υπάρχει μια ανακοίνωση, επειδή αυτό είναι μια σοβαρή καταγγελία και πρέπει, βέβαια, να δοθούν οι πραγματικές διαστάσεις, ούτε να συγκαλύψουμε, αλλά ούτε και να υπερβάλλουμε. Και εδώ, θα συμφωνείτε, ως Κοινοβουλευτικός με ευπρέπεια, ότι δεν προσφέρεται η κοινοβουλευτική διαδικασία για κομματική αντιπαράθεση ή για κομματική εκμετάλλευση. Συμφωνούμε εδώ.
      ΧΡΗΣΤΟΣ ΠΑΠΟΥΤΣΗΣ: Προφανώς.
      ΠΡΟΕΔΡΕΥΩΝ (Γεώργιος Σούρλας): Συμφωνούμε.
      Εδώ, λοιπόν, έχω μια ανακοίνωση του Προέδρου της Διαρκούς Επιτροπής Παραγωγής και Εμπορίου, του κ. Σαλαγκούδη. Όμως, επειδή είναι ο κ. Σαλαγκούδης στην Αίθουσα, θα παρακαλέσω να δοθούν διευκρινίσεις και απαντήσεις σε αυτά τα οποία είπε ο κ. Παπουτσής.
      Κύριε Σαλαγκούδη, κατά παρέκκλιση της διαδικασίας, επειδή τίθεται θέμα ηθικής τάξεως και λειτουργίας του Σώματος -οι επιτροπές είναι μέρος του Σώματος- παρακαλώ έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, είναι γεγονός ότι υπήρξε ένα έντονο φραστικό επεισόδιο, το οποίο, όμως, θα πρέπει να πω πώς προεκλήθη.
      Ο κ. Μπαντουβάς είχε το λόγο και υπέβαλλε ερωτήσεις στον Πρόεδρο του Εργατικού Κέντρου Θεσσαλονίκης. Αναγίγνωσκε, διάβαζε αποδοχές λιμενεργατών του Λιμένος Πειραιώς, φυσικά, για να καταλήξει στην ερώτησή του, αν τις ίδιες αποδοχές, μάλλον αντίστοιχες αποδοχές έχουν και οι λιμενεργάτες της Θεσσαλονίκης. Αυτό ήταν η τελική ερώτησή του.
      Όταν ξεκίνησε να διαβάζει τις αποδοχές των λιμενεργατών του Πειραιώς, η κ. Αράπογλου πρώτη, ο κ. Δριβελέγκας στη συνέχεια και ο κ. Κουτσούκος παρενέβαιναν, διακόπτοντάς τον συνεχώς. Ο κ. Μπαντουβάς με έντονο τρόπο ζητούσε να τον αφήσουν. Εγώ παρενέβαινα συνεχώς και είναι γραμμένα στα Πρακτικά, αλλά υπάρχει και η εικόνα από μέρους της Βουλής, διότι καταγράφονταν. Προσπαθούσα τους μεν να μην διακόπτουν τον ομιλητή, τον δε κ. Μπαντουβά να μην στρέφεται και να απαντά στους διαμαρτυρόμενους.
      Τελικώς, οι τρείς διαμαρτυρόμενοι έκαναν πολύ οξεία την διαμαρτυρία τους, σηκωνόμενοι όρθιοι, πιστεύοντας ότι προστάτευαν για να μην επέλθει διχασμός, όπως ελέχθη υπό της κ. Αράπογλου, μεταξύ των λιμενεργατών του Πειραιά και της Θεσσαλονίκης.
      Εγώ, προσπαθώντας να τηρήσω την τάξη -ήταν πλέον αδύνατον, διότι όρθιοι αντήλλασαν, εν πάση περιπτώσει, οξείες εκφράσεις- διέκοψα τη συνεδρίαση.
      Θα πρέπει να πω ότι ο κ. Μπαντουβάς απείχε. Ήταν στο πρώτο έδρανο. Όπως ξέρετε, η Αίθουσα 150 έχει τρείς σειρές εδράνων.
     Στο πρώτο έδρανο ήταν ο κ. Μπαντουβάς, στο τρίτο έδρανο, μεσολαβούσε ένα έδρανο, ήταν οι τρεις διαμαρτυρόμενοι Βουλευτές του Πανελληνίου Σοσιαλιστικού Κινήματος. Υπήρχε μεγάλη απόσταση μεταξύ τους, δεν ήταν δυνατόν να χειροδικήσουν, απλώς ο κ. Μπαντουβάς, αλλά και οι Βουλευτές του ΠΑ.ΣΟ.Κ. χτύπησαν μία-δυο φορές το έδρανο. Αυτή ήταν η πλήρης περιγραφή αυτού που συνέβη. Και όταν δεν μπορούσα να επιβάλω πλέον την τάξη, διέκοψα τη συνεδρίαση για δέκα λεπτά. 
     Θα πρέπει, όμως, να σας πω ότι στη διάρκεια της διακοπής που είχαν πάψει πλέον οι εντυπώσεις, έδωσαν τα χέρια τους οι Βουλευτές και θεωρήθηκε το επεισόδιο λήξαν. Και μάλιστα ο κ. Μπαντουβάς μου μετέφερε ότι ζήτησε και συγγνώμη ανεξάρτητα από το ποιος έφταιγε. Τελείωσε το επεισόδιο και συνεχίστηκε μετά από δέκα λεπτά η συνεδρίαση με πλήρη ηρεμία στη συνέχεια. Αυτή ακριβώς είναι η αλήθεια, η πλήρης περιγραφή επεισοδίου που έγινε. 
     Θα πρέπει εδώ να τονίσω ότι υπάρχουν εντάσεις στον κοινοβουλευτικό διάλογο, τόσο στις επιτροπές, όσο κα στην ολομέλεια. Βεβαίως δεν είναι συχνές, βεβαίως δεν ευχόμαστε να γίνονται αυτές συχνά, αλλά καμμία φορά γίνονται. Μέσα σ’ αυτά τα πλαίσια ήταν και αυτό το επεισόδιο, ίσως από τα λίγα οξέα επεισόδια, που έχουν συμβεί όμως και στο παρελθόν. Δεν είναι πρωτόγνωρο. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Εγώ συγκράτησα όπως και όλοι όσοι παρακολουθούν τη συνεδρίαση ότι αν συνέβη αυτό, να αποπειραθεί να χειροδικήσει ή αν χειροδίκησε, είναι μία πράξη που ξεφεύγει από κάθε πλαίσιο. Εάν αυτό, όμως, δεν συνέβη, είναι πολύ δυσάρεστο να αποδίδουμε κατηγορία σε κάποιον Βουλευτή που δεν το έκανε και πολύ περισσότερο, για μία συμπεριφορά ενός μέλους του Κοινοβουλίου, που σίγουρα δεν είναι στις προθέσεις σας. 
     ΧΡΗΣΤΟΣ ΠΑΠΟΥΤΣΗΣ: Σ’ αυτό θα μείνω. 
     ΠΡΟΕΔΡΕΥΩΝ (Γεώργιος Σούρλας): Αν όμως αρκείστε σ’ αυτά τα οποία είπε ο κ. Σαλαγκούδης, εγώ θα παρακαλέσω να δεχθείτε την πρότασή μου να διαγραφεί από τα Πρακτικά αυτή η φράση που λέτε ότι αποπειράθηκαν να χειροδικήσουν. Και βέβαια, δεν είναι εδώ ούτε ο κ. Μπαντουβάς ούτε ο κ. Δριβελέγκας. Άλλωστε δεν θα ανοίξουμε εδώ μία διαδικασία δικαστηρίου. 
     ΧΡΗΣΤΟΣ ΠΑΠΟΥΤΣΗΣ: Εάν μου επιτρέπετε, κύριε Πρόεδρε, εγώ απευθύνθηκα σε σας διότι εκτιμώ ιδιαίτερα τη δική σας δημοκρατική ευαισθησία, όπως επίσης και του Προέδρου της Βουλής του κ. Σιούφα και των άλλων Αντιπροέδρων και θεωρώ ότι με εξαιρετικό τρόπο μέχρι τώρα τουλάχιστον, επιχειρείτε να κρατήσετε το επίπεδο της συζήτησης, σε κόσμια, πολιτισμένα και δημοκρατικά πλαίσια. Όπως επίσης, αντιλαμβάνομαι και την προσπάθεια του κ. Σαλαγκούδη, Προέδρου της Επιτροπής να παρουσιάσει τα γεγονότα με τρόπο τέτοιο, εκ του οποίου να μη θίγει κανέναν από τους συναδέλφους. 
     Όμως, η αλήθεια είναι δεδομένη. Δεν ήταν εν κρυπτώ οι διαδικασίες αυτές. Ήταν παρόντες όλοι οι συνάδελφοι Βουλευτές. Αυτά στα οποία εγώ αναφέρθηκα είναι η ακριβής περιγραφή των γεγονότων. Υπήρξε προσπάθεια χειροδικίας. Σηκώθηκε από τη θέση του και υπήρξαν άλλοι συνάδελφοι, οι οποίοι σταμάτησαν τον κ. Μπαντουβά. Και αυτό είναι ένα γεγονός το οποίο προκάλεσε την αντίδραση του κόμματός μας με επίσημη ανακοίνωση του ΠΑ.ΣΟ.Κ.. 
     Εγώ δεν αναφέρθηκα σε μία εκτίμηση, η οποία μου μεταφέρθηκε. Σας μιλώ για μία επίσημη διαμαρτυρία του ΠΑ.ΣΟ.Κ., όπως εκφράστηκε χθες, με επίσημη ανακοίνωση του Γραφείου Τύπου του ΠΑ.ΣΟ.Κ. κατ’ εντολή του Προέδρου του. Αυτή είναι η αλήθεια. 
     Από κει και πέρα ο κ. Σαλαγκούδης, Πρόεδρος της Επιτροπής, καλά κάνει και επιχειρεί με κάθε τρόπο να απαλύνει τις αντιθέσεις, οι οποίες έχουν υπάρξει. Εγώ θα ήθελα όμως να ακούσω πρώτα απ’ όλα από τον ίδιο τον κ. Μπαντουβά, δημόσια, να καταγραφεί στα Πρακτικά...
     (Θόρυβος από την πτέρυγα της Νέας Δημοκρατίας)
     Σας παρακαλώ, κάνω έκκληση να ρίξετε μία ματιά στα Πρακτικά της Επιτροπής. Υπάρχει πουθενά καταγεγραμμένη συγγνώμη του κ. Μπαντουβά; Υπήρξε κάποια αναφορά του Προέδρου της Επιτροπής; 
     ΠΑΝΑΓΙΩΤΗΣ ΑΔΡΑΚΤΑΣ: Υπήρχε ανατροπή.
     ΧΡΗΣΤΟΣ ΠΑΠΟΥΤΣΗΣ: Ένα λεπτό, υπάρχει κάποια ανατροπή όταν ξεκίνησε η διαδικασία μετά τη διακοπή; Υπήρξε αναφορά του Προέδρου κ. Σαλαγκούδη ο οποίος να λέει ότι το επεισόδιο θεωρήθηκε λήξαν και εδόθησαν αμοιβαίες εξηγήσεις και υπήρξε και συγγνώμη; Ούτε αυτό υπήρξε. Εάν το βρείτε, ευχαρίστως, να αποδεχθώ όλη την κριτική σας, κύριε Πρόεδρε. Αλλά μέχρι τότε, σας παρακαλώ πολύ, δεχθείτε την επίσημη διαμαρτυρία μου, το σεβασμό μου προς το Προεδρείο και επιπλέον, την επιμονή μου, όσον αφορά τη θέση της Νέας Δημοκρατίας και την επίσημη θέση του Προεδρείου ενάντια σε τέτοιες πρακτικές, οι οποίες θεωρούμε ότι είναι άκρως αντιδημοκρατικές. 
     ΠΡΟΕΔΡΕΥΩΝ (Γεώργιος Σούρλας): Τη μαρτυρία σας τη δεχόμαστε, κατεγράφη στα Πρακτικά. Τώρα, όμως, αμφισβητείτε την αξιοπιστία των όσων είπε ο κ. Σαλαγκούδης. Αιωρείται μία βαριά κατηγορία εναντίον ενός συναδέλφου, εάν πραγματικά δεν συνέβησαν έτσι τα πράγματα, για τον κ. Μπαντουβά, που ως Προεδρεύων, πολλές ώρες εδώ και χρόνια, οφείλω να εξάρω και του κ. Δριβελέγκα το ήθος τους στην παρακολούθηση των συνεδριάσεων της Βουλής. Δηλαδή, έχουμε και μία εικόνα μέχρι σήμερα που δεν ταιριάζει μ' αυτό που λέτε ότι συνέβη στην επιτροπή. 
     Εγώ δεν διάβασα τα Πρακτικά, αλλά ίσως θα πρέπει να δοθεί η ευκαιρία στον κ. Μπαντουβά  να μιλήσει -εγώ έχω και μια προσωπική εκτίμηση, ίσως να είναι υποκειμενικό αυτό, ανθρώπινο είναι- διότι όσο καιρό είναι εδώ, δεν έδειξε καμμία τέτοια επιθετική συμπεριφορά και υβριστική. Μπορεί να συνέβη αυτό που λέτε. Εγώ δεν μπορώ να το αποκλείσω. Ως τόσο πρέπει να δοθεί η δυνατότητα και σε εκείνον και γι’ αυτό θα ήθελα να είστε και εσείς όχι ευκολόπιστος, ανεξάρτητα αν το λέει το κόμμα σας ή κάποιος άλλος. Όλοι δικαιούμαστε να έχουμε κάποιες επιφυλάξεις. Πολλές φορές έχουμε επιφυλάξεις για τον εαυτό μας όχι για τους άλλους. 
     Θα παρακαλούσα με μια παρέμβαση του κ. Σαλαγκούδη να κλείσει το θέμα. Θα δοθεί η δυνατότητα στον κ. Μπαντουβά εδώ, στην Ολομέλεια. Διότι δεν μπορεί να πλανάται μια κατηγορία ότι αποπειράθηκε να χειροδικήσει. Εγώ εκεί σταματάω. Στα φραστικά επεισόδια και τις εντάσεις είμαστε συνηθισμένοι χρόνια εδώ. Και άλλα χειρότερα έχουν συμβεί.
     Ο κ. Σαλαγκούδης έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, λυπάμαι που ο κ. Παπουτσής περισσότερο κομματικά και να δικαιολογήσει μάλλον τον εκπρόσωπο Τύπου του ΠΑ.ΣΟ.Κ. για την ανακοίνωση που έβγαλε, που δεν είχε ενημερωθεί σωστά και πλήρως, είπε αυτά που είπε.
     Κύριε Παπουτσή, υπάρχουν εικόνες. Και λυπάμαι γιατί οι εικόνες δείχνουν μόνο τον κ. Μπαντουβά. Θα ήθελα τις εικόνες να τις δείτε για τους τρεις Βουλευτές του ΠΑ.ΣΟ.Κ.. 
     Θα σας παρακαλούσα, κύριε Πρόεδρε, αυτές οι εικόνες να μη βγουν στις αναμεταδόσεις της επιτροπής. Εκείνο το κομμάτι ας κοπεί, δεν είναι καλό για το Κοινοβούλιο.
     Είναι γεγονός ότι υπήρξε αυτό το φραστικό επεισόδιο. Εγώ δε θέλω να σας πω ότι όταν ο κ. Μπαντουβάς ήρθε στο διάλειμμα και μου είπε: «ζήτησα συγγνώμη», εξεπλάγην και του είπα ότι εγώ δεν θα ζητούσα συγγνώμη. Γιατί, πραγματικά προεκλήθη ο κ. Μπαντουβάς. Και σε καμμία περίπτωση δεν χειροδίκησε, απλώς όπως σας είπα, χτύπησε δύο ή τρεις φορές το έδρανο μιλώντας έντονα. Αλλά, αντίστοιχο ήχο χτυπήματος του εδράνου ακούστηκε και από τους Βουλευτές του ΠΑ.ΣΟ.Κ.. 
     Μιλάμε για ένα επεισόδιο που έγινε, ακριβώς, όπως σας το περιέγραψα. Δεν προσπαθώ να δικαιολογήσω συναδέλφους. Σας περιέγραψα όπως, ακριβώς, ήταν το επεισόδιο, επειδή έγιναν και αυτές οι ανταλλαγές των δελτίων Τύπου. Πρέπει να είμαι ακριβής γιατί έχω και την ευθύνη, αφού υπάρχει μαγνητοσκοπημένη η συγκεκριμένη λειτουργία της Διαρκούς Επιτροπής.
     Παρακαλώ να κλείσουμε εδώ το θέμα. Για άλλη μια φορά λέω, κύριε Πρόεδρε, αυτό να μη δειχθεί στην αναμετάδοση.
     ΠΡΟΕΔΡΕΥΩΝ (Γεώργιος Σούρλας): Το Προεδρείο δεν μπορεί να κάνει διερεύνηση δικαστικού χαρακτήρα. Εγώ πιστεύω ότι αρκούν αυτές οι εξηγήσεις. Όταν έρθει ο κ. Μπαντουβάς εδώ, ακριβώς γι’ αυτό το «αποπειράθη», να απαντήσει ο ίδιος και να μας ενημερώσει. Ας μη συνεχίσουμε τη συζήτηση.
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Σύντομα, αν έχετε την καλοσύνη.
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με συγχωρείτε πολύ, αλλά εγώ έκανα μια παρέμβαση που αφορούσε το Προεδρείο και το κόμμα της Νέας Δημοκρατίας. Δεν έχω καμμία διάθεση να συμμετάσχω σε μια διαλογική συζήτηση με τον Πρόεδρο της Επιτροπής Παραγωγής και Εμπορίου. Βεβαίως, θα χαρούμε πάρα πολύ, και θα εκφράσουμε την ικανοποίησή μας αν ο κ. Μπαντουβάς δημόσια ζητήσει συγγνώμη για την απρεπή συμπεριφορά.
     Θέλω, όμως, επίσης να δηλώσω ότι ο κ. Δριβελέγκας, η κ. Αράπογλου και ο κ. Κουτσούκος, στους οποίους αναφέρθηκε ο κύριος Πρόεδρος, δεν έχουν δώσει ποτέ κανένα δείγμα γραφής αρνητικής στάσης στο Κοινοβούλιο, στα πολλά χρόνια τα οποία θητεύουν στο ναό της Δημοκρατίας. 
     ΠΑΝΑΓΙΩΤΗΣ ΑΔΡΑΚΤΑΣ: Ούτε ο κ. Μπαντουβάς έχει δώσει.
     ΧΡΗΣΤΟΣ ΠΑΠΟΥΤΣΗΣ: Και επιπλέον, επειδή εγώ, κύριε Πρόεδρε...
     ΠΡΟΕΔΡΕΥΩΝ (Γεώργιος Σούρλας): Το ίδιο ισχύει και για τον κ. Μπαντουβά, προφανώς.
     ΧΡΗΣΤΟΣ ΠΑΠΟΥΤΣΗΣ: Βεβαίως. 
     Ως εκ τούτου επειδή ο Πρόεδρος της Επιτροπής επικαλείται συνεχώς τις εικόνες και εγώ θέλω να δηλώσω για μια ακόμη φορά την εμπιστοσύνη μου στις Υπηρεσίες της Βουλής και στον τρόπο με τον οποίο καταγράφουν τα Πρακτικά των συζητήσεών μας, σας παρακαλώ, κύριε Πρόεδρε, για την αλήθεια των λεγομένων των δικών μου και του κυρίου Προέδρου της Επιτροπής, να ανατρέξετε στα Πρακτικά. Αν υπάρχουν όλα αυτά τα οποία περιγράφει ο κύριος Πρόεδρος, έχει καλώς και θα είμαι εγώ εκείνος που θα ζητήσει συγγνώμη. Αλλά, αν δεν υπάρχουν, ποιες θα είναι οι επιπτώσεις του Προεδρείου της Βουλής προς τον Πρόεδρο της Επιτροπής Παραγωγής και Εμπορίου, ο οποίος λέει ανακρίβειες; 
     ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το λόγο επί προσωπικού.
     ΠΡΟΕΔΡΕΥΩΝ (Γεώργιος Σούρλας): Κύριε Σαλαγκούδη, έχετε δικαίωμα να πάρετε το λόγο, το αντιλαμβάνομαι. Ορίστε. 
      ΓΕΩΡΓΙΟΣ ΣΑΛΑΓΚΟΥΔΗΣ: Επί προσωπικού έχω δικαίωμα, κύριε Πρόεδρε, να ζητήσω το λόγο. Δεν έχω αυτή την στιγμή άνεση, για να σας το φέρω εγγράφως. Όμως, πρέπει να απαντήσω άμεσα. Δεν μπορεί αυτήν τη στιγμή να αμφισβητεί, καθ’ ον τρόπο αμφισβητεί, όταν εγώ είμαι αυτός που έχω πει ότι είναι μαγνητοσκοπημένη η συνεδρίαση και μπορεί άνετα να τη δει.
      ΧΡΗΣΤΟΣ ΠΑΠΟΥΤΣΗΣ: Πάντως, τα Πρακτικά δεν τα αμφισβητώ.
      ΓΕΩΡΓΙΟΣ ΣΑΛΑΓΚΟΥΔΗΣ: Δεν μπορεί να αμφισβητεί αυτά που λέω και να με προσβάλλει με αυτόν τον τρόπο ο κ. Παπουτσής!
      Προσπαθούν να δημιουργήσουν θέμα εκ του μη όντος. Ουσιαστικά οι πρώτοι προκαλέσαντες ήταν οι τρεις Βουλευτές του ΠΑ.ΣΟ.Κ.. Δεν διακόπτουμε τον ομιλητή και μάλιστα με αυτόν τον τρόπο, με τις οξείες, δριμείες παρατηρήσεις  τους. Οι πρώτοι, που σηκώθηκαν όρθιοι, ήταν οι Βουλευτές του ΠΑ.ΣΟ.Κ.. 
      Ο κ. Μπαντουβάς, βεβαίως, και αυτός αντικανονικά έστρεφε κάθε τόσο, με τις διακοπές, προς αυτούς, για να αντιγυρίσει ενδεχομένως, κάποια επιχειρήματα. Όμως, στο τέλος σηκώθηκε ο κ. Μπαντουβάς, για να αντιμετωπίσει τους όρθιους, ωρυόμενους τρεις Βουλευτές του ΠΑ.ΣΟ.Κ.. Αυτή είναι η πραγματική αλήθεια και είναι καταγεγραμμένη στα Πρακτικά. Εάν είναι δυνατόν, ας ακουστούν οι λέξεις.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΓΕΩΡΓΙΟΣ ΣΑΛΑΓΚΟΥΔΗΣ: Εκείνο που θέλω να πω εγώ, είναι ότι στη συγκεκριμένη περίπτωση υπήρξε μια οξεία αντιπαράθεση. Δεν υπήρξε χειροδικία, αλλά, όπως σας είπα, μόνο χτυπήματα του χεριού στο έδρανο, γιατί ήταν οξεία η αντιπαράθεση. Άλλωστε, το κάνουμε πολλές φορές όλοι μας, το να χτυπάμε το χέρι μας στο έδρανο. Δεν νομίζω ότι αυτό μπορεί να θεωρηθεί χειροδικία. Επίσης, πρέπει να σας πω ότι έγινε αμφοτέρωθεν. 
      ΠΡΟΕΔΡΕΥΩΝ (Γεώργιος Σούρλας): Όταν γίνονται αναφορές για απόπειρα χειροδικίας ή για χειροδικία μεταξύ Βουλευτών, αυτό είναι πάρα πολύ σοβαρό θέμα. Είναι θέμα ηθικής τάξεως και ανθρώπινης αξιοπρέπειας. Έπρεπε να γίνει αυτή η συζήτηση και πιστεύω ότι διαλευκάνθηκαν τα περισσότερα θέματα για όσους είχαμε ενδιαφέρον να παρακολουθήσουμε.
      Επανερχόμεθα στη συζήτηση του νομοσχεδίου.
      Κυρία Καλαντίδου, εάν έχετε την καλοσύνη, πριν σας δώσω το λόγο, σας παρακαλώ να προηγηθεί ο κ. Αϊβαλιώτης, γιατί από το κόμμα του δεν μίλησε ούτε ειδικός αγορητής. Αμέσως μετά, θα μιλήσετε εσείς και στη συνέχεια οι άλλοι Κοινοβουλευτικοί Εκπρόσωποι.
      ΣΟΦΙΑ ΚΑΛΑΝΤΙΔΟΥ: Εντάξει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ.
      Το λόγο έχει ο κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Ως Κοινοβουλευτικός Εκπρόσωπος του Λαϊκού Ορθόδοξου Συναγερμού, πρέπει να καταγγείλω, αφού ετέθη το θέμα και από τον κ. Παπουτσή και υπήρχε και ο διάλογος με τον κ. Σαλαγκούδη, την απαράδεκτη συμπεριφορά του Υφυπουργού Υγείας και Κοινωνικής Αλληλεγγύης, του κ. Κωνσταντόπουλου, την προκλητική συμπεριφορά μέσα στη Βουλή έναντι της Βουλευτού Πειραιώς του ΛΑ.Ο.Σ., της κ. Αράπογλου, την οποία κατηγόρησε για ρατσιστικές απόψεις. Ο Υφυπουργός Υγείας και Κοινωνικής Αλληλεγγύης κατηγορεί για ρατσιστικές απόψεις ένα άτομο με ειδικές ανάγκες μέσα στην Αίθουσα του Κοινοβουλίου, μάλιστα το μόνο άτομο με ειδικές ανάγκες, επειδή τόλμησε να κάνει επίκαιρη ερώτηση για το Ίδρυμα Τυφλών στην Πάτρα. Ήταν απαράδεκτη απρέπεια, ήταν ακραίες οι εκφράσεις του και «βρυκολάκιασε» ο Υφυπουργός Υγείας και Κοινωνικής Αλληλεγγύης ένα φάντασμα που δεν υπάρχει, το φάντασμα του ρατσισμού. 
      ΠΡΟΕΔΡΕΥΩΝ (Γεώργιος Σούρλας): Κύριε Αϊβαλιώτη, μου επιτρέπετε για λίγο;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, με συγχωρείτε, αλλά η κυρία Αράπογλου ήδη ετοιμάζει τον τρόπο αντίδρασής της. Είμαι σίγουρος ότι το Προεδρείο, με την ευαισθησία που έχει, θα αντιδράσει. Εδώ ετέθη το θέμα.
      ΠΡΟΕΔΡΕΥΩΝ (Γεώργιος Σούρλας): Κύριε Αϊβαλιώτη, σας ζητώ να σταματήσετε. Ακούστε με. Δεν προσφέρεται το Βήμα της Βουλής, όταν έχουμε τη συγκεκριμένη νομοθετική εργασία, για να μεταφέρετε καταγγελίες που έγιναν σε επιτροπές, για να μεταφέρετε περιστατικά. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Όχι, δεν έγιναν σε επιτροπές, έγιναν μέσα στην Αίθουσα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ακούστε με για λίγο. Είστε νέος Βουλευτής. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Αυτό, όμως, δεν σημαίνει ότι είμαστε και αδιάβαστοι Βουλευτές.
      ΠΡΟΕΔΡΕΥΩΝ (Γεώργιος Σούρλας): Δεν είναι σωστό αυτό που κάνετε. Γενικότερα, το να μεταφέρετε ή να καταγγέλλετε από το επισημότερο Βήμα, χωρίς να είναι εδώ ο καταγγελλόμενος Υπουργός, δεν είναι πρέπον.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Μα, σας παρακαλώ, κύριε Πρόεδρε. Είναι προκλητική η συμπεριφορά.
      ΠΡΟΕΔΡΕΥΩΝ (Γεώργιος Σούρλας): Είναι αντιδεοντολογικό αυτό. Όπως και προηγουμένως που έγινε... 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Όχι, δεν είναι αντιδεοντολογικό. Είναι απρεπές αυτό που έκανε ο Υφυπουργός Υγείας και Κοινωνικής Αλληλεγγύης. 
      ΠΡΟΕΔΡΕΥΩΝ (Γεώργιος Σούρλας): Ακούστε με. Σας παρακαλώ! Όπως και προηγουμένως που έγινε εν τη απουσία των Βουλευτών που είχαν την ένταση μεταξύ τους...
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Έγινε, όμως.
      ΠΡΟΕΔΡΕΥΩΝ (Γεώργιος Σούρλας): Δεν είναι σωστό. Κακώς έγινε. Εσείς θέλετε να το επαναλάβετε τώρα;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, με συγχωρείτε. Ξέρετε το σεβασμό που σας έχω. Ετέθη ένα θέμα.
      ΠΡΟΕΔΡΕΥΩΝ (Γεώργιος Σούρλας): Δεν θέλω να το κάνετε από σεβασμό προς εμένα, αλλά από σεβασμό προς τη διαδικασία. Τώρα εσείς κατηγορείτε έναν Υπουργό, ένα μέλος του Κοινοβουλίου, χωρίς να είναι εδώ να απαντήσει. Ο Προεδρεύων, λοιπόν, πώς μπορεί να παρακολουθεί αυτή την συζήτηση;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Μα, ούτε ο κ. Μπαντουβάς είναι εδώ. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Αϊβαλιώτη...
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ήταν ακραία αντίδραση. Ο Υφυπουργός κατηγόρησε τριακόσιες χιλιάδες Έλληνες που ψήφισαν το δημοκρατικό κόμμα του ΛΑ.Ο.Σ. για ρατσισμό. Ήταν απαράδεκτο.
      ΠΡΟΕΔΡΕΥΩΝ (Γεώργιος Σούρλας): Κύριε Αϊβαλιώτη, σας παρακαλώ πάρα πολύ! Αυτά να τα πει, όταν θα έρθει ο κύριος Υπουργός εδώ. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Όταν θα είναι εδώ ο Υφυπουργός θα υπάρξει αντίδραση. Όμως, αυτό ήταν απαράδεκτο και ήθελα να το πω ως Κοινοβουλευτικός Εκπρόσωπος του κόμματος.
      ΠΡΟΕΔΡΕΥΩΝ (Γεώργιος Σούρλας): Ακούστε με. Είστε Κοινοβουλευτικός Εκπρόσωπος, αλλά όχι επί παντός θέματος. Η κ. Αράπογλου…
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, με συγχωρείτε.
      ΠΡΟΕΔΡΕΥΩΝ (Γεώργιος Σούρλας): Μα καλά, δεν με ακούτε; Είναι δυνατόν! Σε τηλεοπτικά «παράθυρα» είμαστε;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, με συγχωρείτε. Επί είκοσι λεπτά ακούγαμε τον κ. Παπουτσή με τον κ. Σαλαγκούδη.
      ΠΡΟΕΔΡΕΥΩΝ (Γεώργιος Σούρλας): Κύριε Αϊβαλιώτη, δεν θα το κάνουμε τηλεοπτικό «παράθυρο» να μιλάμε όλοι μαζί, εδώ είναι Βουλή.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Δεν είναι παράθυρο. Καταγγέλλω την ακραία συμπεριφορά, που ήταν απρεπέστατη.
      ΠΡΟΕΔΡΕΥΩΝ (Γεώργιος Σούρλας): Θα με ακούσετε λίγο;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Παρακαλώ.
      ΠΡΟΕΔΡΕΥΩΝ (Γεώργιος Σούρλας): Όταν θα έρθει εδώ η κ. Αράπογλου και θα είναι και ο κ. Κωνσταντόπουλος εδώ, θα τους δώσουμε τη δυνατότητα να αναφερθούν. Να είναι, όμως και ο Υπουργός να απαντήσει. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Θα γίνει και αυτό. 
      ΠΡΟΕΔΡΕΥΩΝ (Γεώργιος Σούρλας): Να γίνει αυτό. Μα, με το ζόρι…
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Αλλά, το κόμμα που χτύπησε το ρατσισμό στην πράξη, φέρνοντας ένα άτομο με ειδικές ανάγκες μέσα στη Βουλή, δεν δέχεται υποδείξεις από κανέναν. 
      ΠΡΟΕΔΡΕΥΩΝ (Γεώργιος Σούρλας): Μα, είναι δυνατόν; Δεν καταλαβαίνετε ότι συμβάλλουμε έτσι στην υποβάθμιση του Κοινοβουλίου; 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, δεν μπορεί να λέει ρατσιστή τον Υπουργό. 
      ΠΡΟΕΔΡΕΥΩΝ (Γεώργιος Σούρλας): Κύριε Αδρακτά, σας παρακαλώ! 
      ΠΑΝΑΓΙΩΤΗΣ ΑΔΡΑΚΤΑΣ: Τι είναι αυτά, κύριε Πρόεδρε;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε συνάδελφε, δεν είστε ο κ. Κωνσταντόπουλος, με συγχωρείτε.
      ΠΡΟΕΔΡΕΥΩΝ (Γεώργιος Σούρλας): Κύριε Αδρακτά, παρακαλώ, καθίστε. 
      Κύριε Αϊβαλιώτη, παρακαλώ στο νομοσχέδιο. Δεν θα επιτρέψω καμμία άλλη συζήτηση. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, είπα αυτό που έπρεπε και όταν θα έρθει και ο Υφυπουργός θα τ’ ακούσει και σε απευθείας μετάδοση. 
      ΠΡΟΕΔΡΕΥΩΝ (Γεώργιος Σούρλας): Έπρεπε να μην έχετε κάνει καμμία αναφορά σήμερα. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ήταν απαράδεκτο, πάντως. 
      ΠΡΟΕΔΡΕΥΩΝ (Γεώργιος Σούρλας): Αλλά και αυτό που κάνετε εσείς, δεν είναι παραδεκτό. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Με συγχωρείτε πολύ, κύριε Πρόεδρε, δεν θα υπάρχουν δύο μέτρα και δύο σταθμά. Καταγγέλλω αυτήν τη συμπεριφορά, ως Κοινοβουλευτικός Εκπρόσωπος του κόμματος. 
      ΠΡΟΕΔΡΕΥΩΝ (Γεώργιος Σούρλας): Δεν μπορεί να παίρνετε το λόγο και να καταγγέλλετε ό,τι θέλετε. Καταλαβαίνετε, επιτέλους; 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ήταν απαράδεκτο! 
      ΠΡΟΕΔΡΕΥΩΝ (Γεώργιος Σούρλας): Δεν προσφέρεται το Βήμα για οποιαδήποτε αναφορά…
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, επανέρχομαι στο υπό συζήτηση θέμα. 
      ΠΡΟΕΔΡΕΥΩΝ (Γεώργιος Σούρλας): Καιρός ήταν. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Μιλάμε για τον Οργανισμό Αστικών Συγκοινωνιών Θεσσαλονίκης. Πριν λίγες ώρες, λοιπόν, επέστρεψα από τη Θεσσαλονίκη, όπου έγινε ένα μαζικό παλλαϊκό συλλαλητήριο, όπου ο κόσμος έδωσε την απάντησή του στον κ. Νίμιτς και σε όσους διαπραγματεύονται την παραχώρηση του ονόματος Μακεδονία και μιλάνε για απαγορευτικά συλλαλητήρια. Ο κόσμος απάντησε, ως εδώ για τη Μακεδονία! 
      Για τις ανάγκες αυτού του παλλαϊκού συλλαλητηρίου είχα την ευχαρίστηση να βρεθώ μέσα σε τέσσερις μέρες, δύο φορές στη συμπρωτεύουσα και να κινηθώ και με λεωφορεία του Ο.Α.Σ.Θ.. Παρατήρησα, όσο ήταν δυνατόν, βέβαια, στο σύντομο χρονικό διάστημα που ήμουν στη Θεσσαλονίκη, τη διάρθρωση των δρομολογίων, τη συχνότητα, την ποιότητα του τροχαίου υλικού, την ακρίβεια των δρομολογίων και ίσως και λόγω επαγγελματικής διαστροφής, επειδή ήμουν χρόνια συντάκτης και ανταποκριτής κλαδικών εντύπων στον τομέα των μεταφορών στις Βρυξέλλες, έχω μία ιδιαίτερη ευαισθησία στο ζήτημα του αστικού και του τουριστικού, βέβαια, λεωφορείου.
      Θα κάνω, λοιπόν, μερικές παρατηρήσεις. Άλλες είναι θετικές, άλλες είναι, όμως, αρνητικές γι’ αυτό το θέμα. Γιατί και οι θετικές παρατηρήσεις πρέπει να γίνουν, γιατί δεν μπορείς να είσαι μηδενιστής. Όποιος είναι μηδενιστής, έτσι και αλλιώς είναι γραφικός. 
      Λοιπόν, στις κεντρικές οδούς της πόλης –από την Τσιμισκή πήρα το λεωφορείο του Ο.Α.Σ.Θ.- τα λεωφορεία περνούν συχνά, αλλά αυτό είναι αυτονόητο, διότι μιλάμε για το κέντρο της πόλης. Ο συνάδελφος, Βουλευτής Θεσσαλονίκης, ο κ. Βελόπουλος, όμως, με ενημέρωσε ότι, παραδείγματος χάριν, στο Σοχό –ο κ. Βελόπουλος ξέρει καλά τα πράγματα, επειδή είναι και εκλεγμένος στη Θεσσαλονίκη- υπάρχουν τρία δρομολόγια την ημέρα. Πώς θα εξυπηρετηθεί ο μεροκαματιάρης από το Σοχό, ή από άλλες περιοχές της Θεσσαλονίκης, με τρία μόνο δρομολόγια την ημέρα; 
      Είναι εξυπηρετικοί –είπαμε ότι θα λέμε και τα θετικά και τα αρνητικά- οι πυλωτικοί ηλεκτρονικοί πίνακες που υπάρχουν σε κεντρικές οδούς και οι οποίοι δείχνουν το πότε θα φθάσει το επόμενο δρομολόγιο, κάτι που καλό θα ήταν να γίνει και στην Αθήνα. Επίσης, το τροχαίο υλικό περιλαμβάνει σε γενικές γραμμές σύγχρονα λεωφορεία. Με λύπη μου, όμως, είδα ότι δεν είναι όλα ελληνικής κατασκευής. 
      Πάλι, λόγω επαγγελματικής διαστροφής, έχω μελετήσει για χρόνια τις δυνατότητες της Ελληνικής Βιομηχανίας Βαρέων Οχημάτων και υπάρχουν πολύ σοβαρές βιομηχανίες στην Ελλάδα που φτιάχνουν και αστικά και τουριστικά λεωφορεία και καταπληκτικά τρόλεϊ –το ξέρουμε και στην Αθήνα τα βλέπω να κυκλοφορούν- τα οποία είναι άριστης ποιότητας και ως κόμμα φυσικά, είμαστε εκατό τοις εκατό υπέρ του να φτιάχνονται τα αστικά λεωφορεία, αυτά που προμηθεύει, τέλος πάντων, το κράτος -ή οι φορείς που ανήκουν ευρύτερα στο κράτος- ή που εποπτεύονται από το κράτος, να κατασκευάζονται από ελληνικά χέρια στην Ελλάδα, για να σωθούν και οι θέσεις εργασίας, όπως στην ΕΛ.Β.Ο. και στις άλλες ελληνικές εταιρείες που φτιάχνουν λεωφορεία. 
      Υπήρξαν κάποιοι εργαζόμενοι στο συλλαλητήριό μας, οι οποίοι δούλευαν στην ΕΛ.Β.Ο.. Μου είπαν, λοιπόν, ότι βγαίνουν στο δρόμο, για τον απλούστατο λόγο ότι δεν υπάρχει παραγωγικό αντικείμενο. Άκουσα με χαρά ότι η Κυπριακή Δημοκρατία παραγγέλνει λεωφορεία στην Ελληνική Βιομηχανία Οχημάτων. Φθάνουν, όμως, οι παραγγελίες των αδελφών μας από την Κύπρο, για να μπορέσει να σταθεί μια τέτοια βιομηχανία; Οι ελληνικές βιομηχανίες μπορούν να σταθούν με παραγωγές μόνο από την Κύπρο;
      Έβλεπα στον Ο.Α.Σ.Θ. ότι υπήρχαν ξένα -εκτός αν κάνω λάθος, αλλά δεν νομίζω, γιατί έχω αρκετά έμπειρο μάτι, λόγω των ετών που ασχολήθηκα με το λεωφορείο- λεωφορεία που είναι πλήρους κατασκευής στο εξωτερικό. Όλη τους η κατασκευή έχει γίνει στο εξωτερικό. Θα ήταν πολύ θετικό να βασίζουμε εκατό τοις εκατό τις παραγγελίες αστικών λεωφορείων σε ελληνικές εταιρείες και σε ελληνικά χέρια, γιατί επαναλαμβάνω, είναι πάρα πολύ καλής ποιότητας τα ελληνικά λεωφορεία, τα ελληνικά τρόλεϊ και τα ελληνικά βαρέα οχήματα. 
      Να πω κάτι, το οποίο το βρήκα ανατριχιαστικό. Έκανα γραπτή ερώτηση, σχετικά με το πόσες είναι οι εισαγωγές οχημάτων από την Τουρκία. Ήθελα να ξέρω, τέλος πάντων, στην Ελλάδα πόσα οχήματα εισάγουμε από την Τουρκία και πόσα χρήματα δίνουμε στους γείτονες. Λοιπόν, δεκατέσσερις χιλιάδες τριακόσια οχήματα φέραμε πέρυσι από την Τουρκία στην Ελλάδα, εκ των οποίων τα δυόμισι χιλιάδες ήταν λεωφορεία και βαρέα φορτηγά. Δυόμισι χιλιάδες λεωφορεία και φορτηγά από την Τουρκία. Δεκατέσσερις χιλιάδες τριακόσια οχήματα από την Τουρκία. Κόστισαν 170.000.000 ευρώ. Εμείς τι εξάγαμε στην Τουρκία; Δεκαέξι οχήματα. Δεκατέσσερις χιλιάδες τριακόσια εισαγάγαμε, δεκαέξι εξαγάγαμε. Δώσαμε 170.000.000 ευρώ, 800.000.000 ευρώ πήραμε από τους Τούρκους.
      Μετά απορούμε ποια είναι βιομηχανική χώρα, γιατί υπάρχουν θέσεις ανεργίας στην Ελλάδα, γιατί ενισχύουμε εμείς την Τουρκία, αγοράζοντας τα οχήματα που συναρμολογούμε, ενώ εμείς ούτε «ΒΙΑΜΑΞ» έχουμε πια, ούτε την «NISSAN» στο Βόλο, ούτε τα ελαφρά φορτηγά και τα «PONY» κάνουμε στη Θεσσαλονίκη –τα ξέρει ο κ. Σαλαγκουδης που είναι και από τη Θεσσαλονίκη- ούτε τα «DAIHATSU ZEBRA» φτιάχνουμε εδώ στα Οινόφυτα, ούτε τα «RENAULT FARMA», τα ελαφρά φορτηγάκια φτιάχνουμε, ούτε καν τρίκυκλα δεν φτιάχνουμε. Φτιάχναμε τα πάντα στην Ελλάδα ή σχεδόν τα πάντα. Υπήρχε μία ακμάζουσα βιομηχανία, ή έστω μία βιομηχανία με μία παραγωγική βάση που θα μπορούσε να αναπτυχθεί κι όμως σήμερα εισάγουμε 14.300 οχήματα από την Τουρκία.
      Να θυμίσω εδώ την απαράδεκτη απόφαση της κυβέρνησης του Ανδρέα Παπανδρέου το 1983, ο οποίος έφερε ένα καίριο πλήγμα στην ελληνική αμαξοποιία. Έτσι λέγεται η Ελληνική Βιομηχανία Λεωφορείων, ελληνική αμαξοποιία. Έφερε καίριο πλήγμα με τις αθρόες εισαγωγές εκατοντάδων λεωφορείων ουγγρικής κατασκευής. Έτσι, έμειναν χωρίς παραγωγικό αντικείμενο οι ελληνικές εταιρείες και οδηγήθηκαν σε μαρασμό. 
      Τα λέω όλα αυτά, γιατί είπε πριν ο κ. Χατζηδάκης ότι εκατόν πέντε οχήματα θα πρέπει να ανανεωθούν και να παραγγελθούν εξήντα τέσσερα νέα. Να παραγγελθούν όλα στην Ελλάδα, να είναι από ελληνικές εταιρείες. Κάποιος τρόπος πρέπει να βρεθεί να φτιαχτούν αυτά τα λεωφορεία από ελληνικά χέρια. Να μείνει το χρήμα στην Ελλάδα, να δουλέψει ο κόσμος, να μην κλείσει η ΕΛ.Β.Α., να μην κλείσουν οι άλλες εταιρείες. Υπάρχουν καλές αμαξοποιίες, ελληνικές βιομηχανίες που παράγουν λεωφορεία και φορτηγά. Να μείνει εδώ το χρήμα.
      Να πω μάλιστα και το εξής: Διάβασα στην έκθεση του Γενικού Λογιστηρίου του Κράτους ότι γι’ αυτά τα εξήντα τέσσερα λεωφορεία θα δοθούν 12.650.000 ευρώ από τον κρατικό προϋπολογισμό. Αν κάνει κάποιος τη διαίρεση βλέπει ότι από τον κρατικό προϋπολογισμό θα δοθούν 200.000 ευρώ ανά όχημα. Πόσο θα κοστίσει κάθε όχημα που θα παραλάβει ο Ο.Α.Σ.Θ. συνολικά; Θα δοθούν από τον κρατικό προϋπολογισμό 200.000 ανά όχημα. Εντάξει. Πόσο θα στοιχίσει κάθε λεωφορείο; Να μάθουμε την τάξη μεγέθους. 
      Επαναλαμβάνω και πάλι την έκκληση να παραγγελθούν σε ελληνικές βιομηχανίες, ανεξαρτήτως μάρκας, μόνο στην Ελλάδα.
      Η εφημερίδα «Ο ΚΟΣΜΟΣ ΤΟΥ ΕΠΕΝΔΥΤΗ» ανέφερε στις 29 Φεβρουαρίου κάποια ερωτήματα προς εσάς κύριε Χατζηδάκη, αναφορικά με τη διοίκηση του Ο.Α.Σ.Θ., τα οποία και εγώ δεν υιοθετώ, απλώς επικαλούμαι το δημοσίευμα. Διερωτώμαι, απαντήσατε σε αυτά τα ερωτήματα; Γιατί η ίδια εφημερίδα αναφέρει ότι και η πρόβλεψη για την καταβολή από το αποθεματικό των μετόχων, του 75% της αξίας των νέων λεωφορείων που θα αγοραστούν -υπονοώ του συνεταιρισμού των εργαζομένων- γίνεται ώστε να κλείσουν στόματα. Δεν καταλαβαίνω τι σημαίνει αυτό. Θα ήθελα να ξέρω εάν έχετε απαντήσει και αν έχετε δώσει επαρκείς εξηγήσεις.
      Να μεταφέρω εδώ και τη γενικότερη ανησυχία του κόσμου της Θεσσαλονίκης, σχετικά με αυτό το νομοσχέδιο, η οποία προέρχεται από την τραγική παρουσία του προηγούμενου νομοσχεδίου εδώ για τη λεγόμενη οδική βοήθεια. Υπάρχει γενικότερη ανησυχία, γιατί το νομοσχέδιο για την οδική βοήθεια ήταν «συνταγμένο στο πόδι», πάρα πολύ πρόχειρο, κάτι που περίτρανα εξάλλου καταδείχθηκε και στη συζήτηση που έγινε. Έτσι, λοιπόν, η ανησυχία των φορέων και των πολιτών της Θεσσαλονίκης οφείλεται στο ότι παρουσιάστηκε ένα νομοσχέδιο που ήταν χάλια, έρχεται ένα άλλο νομοσχέδιο σήμερα και υπάρχουν και μία σειρά θεμάτων, όπως είναι το ζήτημα της Ολυμπιακής, το οποίο χειρίζεται το Υπουργείο Μεταφορών και Επικοινωνιών. Πού πάει όλη η κατάσταση;
      Να πω και κάτι άλλο. Μου έκανε κατάπληξη χθες που γυρνούσαμε τα ξημερώματα από το συλλαλητήριο, με το αεροπλάνο και ακούσαμε από τον χειριστή της Ολυμπιακής ένα κατηγορώ στο Υπουργείο Μεταφορών και Επικοινωνιών. Το έχετε ακούσει αυτό; Ανέφερε την ανακοίνωση της Ενώσεως Χειριστών Ολυμπιακής Αεροπορίας και μιλούσε για εσάς, κύριε Χατζηδάκη. Εσάς κατηγορούσε ότι οδηγείτε την Ολυμπιακή στο κλείσιμο. Δηλαδή, η Ελλάδα δίνει την εντύπωση μίας χώρας στην οποία μπαίνεις στο αεροπλάνο, ακούς τους χειριστές να λένε αυτά τα πράγματα που λένε, να δικαιολογούν αυτά που λένε, πηγαίνεις στο σπίτι σου –όπως εγώ που μένω στο Χολαργό- και έχεις τέσσερις ώρες διακοπή ρεύματος και το Χρηματιστήριο δεν δουλεύει. Δηλαδή, τι ξεχαρβαλωμένο κράτος είναι αυτό; Εν πάση περιπτώσει σε ποια χώρα ζούμε, σε ποια ήπειρο; 
      Το Σωματείο «Μέγας Αλέξανδρος» μας κοινοποίησε την επιστολή μετόχων του που σας έστειλε στις 3 Οκτωβρίου 2007. Σε αυτήν την επιστολή διατυπώνει δριμεία κριτική στη Διοίκηση του Ο.Α.Σ.Θ., ενώ καταγγέλλει και την παντελή εξαφάνιση της αντιπολίτευσης και κάθε αντίθετης φωνής από το Δ.Σ. του Ο.Α.Σ.Θ. με τη ρύθμιση που προωθείτε, αφού η εκλογή των επτά μελών του Δ.Σ. γίνεται υποχρεωτικά με ενιαίο ψηφοδέλτιο, στο οποίο θα τίθενται μέχρι επτά σταυροί. Το ίδιο Σωματείο διαμαρτύρεται για τη συμμετοχή στο Δ.Σ. –ο Ο.Α.Σ.Θ. είναι ιδιωτική εταιρεία- φορέων που δεν έχουν καμμία σχέση με το κεφάλαιό της. 
      Αυτά τα λέω επειδή πριν ρωτήσατε: «τι σας ενοχλεί που θα μετέχει ο Δήμος Θεσσαλονίκης και το Υπουργείο Μεταφορών και Επικοινωνιών». Μα, καλά, εσείς που είστε οπαδός της ελεύθερης και ανοικτής οικονομίας, που μας λέτε τόσο ωραία πράγματα για τη νεοφιλελεύθερη πολιτική της Ελλάδας, τι σχέση έχει αυτός ο κρατισμός τώρα;
Πού κολλάει ο κρατισμός αυτός με μια ιδιωτική επιχείρηση; Γιατί απορήσατε πριν αν είναι κακό. Κολλάει με την ιδεολογία της Κυβέρνησής σας; Κολλάει να μπαίνει σε μια επιχείρηση ιδιωτική ο άσχετος, ο οποίος είναι και η έκφραση του κράτους; Κρατισμός δεν είναι; Δεν κολλάει με την ιδεολογία σας, γι’ αυτό μην απορείτε. 
      Καταγγέλλουν οι ίδιοι οι άνθρωποι -μιλάω για το Σωματείο «Μέγας Αλέξανδρος»- ότι το Συμβούλιο Αστικών Συγκοινωνιών Θεσσαλονίκης δεν έχει ενημερωθεί επίσημα, ούτε οι τοπικοί Βουλευτές ούτε οι άμεσα ενδιαφερόμενοι Οργανισμοί Τοπικής Αυτοδιοίκησης. Γενικά, δηλαδή, το Υπουργείο Μεταφορών και Επικοινωνιών ξεχνά να ενημερώσει τα σωματεία της βορείου Ελλάδας, της Μακεδονίας; Ξεχνά να τα ενημερώσει; Γιατί, προχθές, είχαμε το νομοσχέδιο για τη λεγόμενη οδική βοήθεια και εδώ διαμαρτύρονται οι ασφαλιστές βορείου Ελλάδος ότι πήραν το νομοσχέδιο από κάποιους «πειρατές» της ασφάλτου. Γιατί δεν ενημερώνονται οι φορείς της Μακεδονίας; Δηλαδή, δεύτερης κατηγορίας είναι οι φορείς της Μακεδονίας; Δύο νομοσχέδια σε έξι ημέρες έρχονται, πάλι παράπονα ακούμε από ανθρώπους που μένουν στη βόρειο Ελλάδα και δεν ενημερώνονται. Δεν είναι παράξενο αυτό; Δεν είναι έως και επιλήψιμο; 
      Αναφερθήκατε στο Μετρό της Θεσσαλονίκης. Πού βρίσκεται το έργο; Εγώ περπάτησα στους δρόμους της Θεσσαλονίκης και μου λένε ότι δεν έχει μπει ο μετροπόντικας. Τι γίνεται με το Μετρό της Θεσσαλονίκης; Προχωρά; Αργεί το έργο; Πόσο καιρό θα πάρει να τελειώσει το Μετρό της Θεσσαλονίκης; Πόσο καιρό θα ταλαιπωρούνται οι Θεσσαλονικείς; Πού βρίσκεται τέλος πάντων αυτό το έργο;
      Για όλα τα παραπάνω, κύριε Πρόεδρε, και επειδή η ταλαιπωρία των πολιτών της Θεσσαλονίκης συνεχίζεται και κανείς δεν καταλαβαίνει τους λόγους αυτών των κάπως ιδιότυπων ρυθμίσεων που προωθεί το νομοσχέδιο, φυσικά το καταψηφίζουμε.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αϊβαλιώτη.
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Καλαντίδου για δευτερολογία σε επτά λεπτά.
      ΣΟΦΙΑ ΚΑΛΑΝΤΙΔΟΥ: Ευχαριστώ, κύριε Πρόεδρε. Δεν θα χρησιμοποιήσω μάλλον και όλο το χρόνο.
      Δύο διευκρινίσεις -νομίζω ότι ο κύριος Υπουργός το είχε κατανοήσει στην επιτροπή- απλώς για να είναι ξεκάθαρο, επειδή κάτι ειπώθηκε στην τοποθέτησή του. Θέλω να πω ότι και βέβαια διεκδικούμε και προτείνουμε στους εργαζόμενους να διεκδικούν μισθούς που να καλύπτουν τις ανάγκες τους, υψηλούς μισθούς, αξιοπρεπείς μισθούς. Παρ’ όλα αυτά, στην περίπτωση του νομοσχεδίου που συζητάμε δεν έχουμε αντίρρηση για το μπόνους που δίνεται από το ασφαλιστικό κεφάλαιο, ίσα-ίσα που στην επιτροπή συζητήσαμε αρκετή ώρα είπαμε ότι με τον περιορισμό που βάζει να δουλεύει ο εργαζόμενος οδηγός δώδεκα μήνες όλον τον καιρό στο ίδιο πόστο ως οδηγός για να πάρει το επίδομα νομίζουμε ότι θα στερείται αυτό το μπόνους από κάποιους οδηγούς. Μάλιστα, προτείναμε να δίνεται σε όλους τους οδηγούς, που δεν προκαλούν φυσικά ατύχημα, αναλογικά με το πόσο δουλεύουν, γιατί υπάρχει περίπτωση να αλλάξουν και πόστο με την ευθύνη, με την κατεύθυνση του οργανισμού.
      Τώρα, επειδή τέθηκε στη συζήτηση και νομίζω ότι ενισχύει και την άποψή μας, θα ήθελα να πω ότι έτσι όπως έχει διαμορφωθεί η κατάσταση στους δήμους και στη Νομαρχία, η Τοπική Αυτοδιοίκηση αυτήν την ώρα δεν μπορεί να αναλάβει τις αστικές συγκοινωνίες. Ήταν κάτι που παλιότερα το συζητούσαμε όλοι, γι’ αυτό εμείς επιμένουμε και θεωρούμε ότι είναι το πιο σωστό και το πιο συμφέρον για την κοινωνία στον ενιαίο δημόσιο φορέα μέσων μαζικής μεταφοράς. 
      Τελειώνοντας, θα ήθελα με αφορμή ομιλίες που ακούστηκαν στην συζήτησή μας σήμερα, να πω δυο λόγια. Σήμερα ο λαός μας σε όλη τη χώρα -και όχι μόνο σήμερα, αρκετές ημέρες πριν και νομίζω και πολύ έντονα στο επόμενο διάστημα- διαμαρτύρεται. Διαμαρτύρεται για την αντεργατική και αντιασφαλιστική επίθεση που συνεχίζει η Νέα Δημοκρατία επεκτείνοντας τους αντιασφαλιστικούς νόμους Ρέππα και Σιούφα. Διαμαρτύρεται για την αύξηση των ορίων συνταξιοδότησης, τη μείωση των συντάξεων, την κατάργηση των πρόωρων συντάξεων και τόσα άλλα δεινά που έρχονται να προστεθούν στις δυσκολίες της λαϊκής οικογένειας. Αντιδρά ο λαός μας σήμερα, με αρκετές απεργίες, με τις πικετοφορίες που έχει πει ότι θα κάνει σε πολλές γειτονίες και σε όλη τη χώρα το Πανεργατικό Αγωνιστικό Μέτωπο, με συνελεύσεις που διοργανώνουν σωματεία, συνδικάτα για το πώς θα αντεπιτεθούν στη βαρβαρότητα που εξαπολύεται. Η απεργία είναι το πιο σοβαρό όπλο στα χέρια των εργαζομένων. Δεν δικαιούμαστε να λοιδορούμε την απεργία. Νομίζω ότι είναι προφάσεις οι διαμαρτυρίες που έρχονται από το λαό για διακόπτες που πέφτουν ή για ομόλογα που δεν κινήθηκαν. 
    Ο λαός δεν διαμαρτύρεται γι’ αυτά. Το λέω ξεκάθαρα. Τι διαμαρτυρίες είχαμε όταν έπεφταν οι διακόπτες της Δ.Ε.Η. το καλοκαίρι και λέγαμε: «οι μισοί θα ανοίγετε τότε τα κλιματιστικά και οι άλλοι μισοί θα πάτε σε μία δημόσια υπηρεσία για να δροσιστείτε μέσα στον καύσωνα επειδή η Δ.Ε.Η. δεν σηκώνει τους διακόπτες»; Τότε δεν είχαμε απεργία.
    Τελειώνοντας, με τα μέτρα που κλείνουν το διακόπτη της αξιοπρέπειάς μας και της ζωής μας δεν δικαιούμαστε να μιλάμε για το διακόπτη που κατεβάζουν οι απεργίες. Καλά θα κάνουν να κατεβάσουν το διακόπτη, να δηλώσουν την αντίδρασή τους οι εργαζόμενοι για να καταφέρουμε να αλλάξουμε την κατάσταση.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Καλαντίδου.
    Το λόγο έχει ο κ. Βαγιωνάς.
    ΓΕΩΡΓΙΟΣ ΒΑΓΙΩΝΑΣ: Εγώ, κύριε Πρόεδρε, όπως και στην πρωτολογία μου, θα είμαι πολύ σύντομος γιατί είμαι πιστός οπαδός των Λακώνων. 
    Για τη σύμβαση αυτή ελαχιστότατο χρόνο καταναλώσαμε και λίγο έλλειψε η Αίθουσα του Κοινοβουλίου να γίνει και δικαστήριο. Στα δύο λεπτά του χρόνου μου δεν θα αναφερθώ στη σύμβαση γιατί με κάλυψε πλήρως ο Υπουργός. 
    Όμως μου έκανε εντύπωση η τοποθέτηση του κ. Παπουτσή. Ως Επίτροπος, αυτά που είπε σήμερα θα ήθελα να ξέρω αν τα γνώριζε ο τότε Πρωθυπουργός της χώρας και ερχόταν από το 1994 μέχρι το 2002 και υποσχόταν Μετρό στη Θεσσαλονίκη. Ή ο Επίτροπος δεν ενημέρωνε τον Πρωθυπουργό ή ο Πρωθυπουργός εν γνώσει του ψευδόταν για να παραπλανήσει το λαό της Θεσσαλονίκης. Έρχεσθε σήμερα και μιλάτε για μητροπολιτικούς δήμους. Μιλάτε για ευρωπαϊκή νομοθεσία του 2019. Μέσα στην προσεχή δεκαετία και το Μετρό θα λειτουργήσει. 
    Με εξέπληξε επίσης και ο εκπρόσωπος του Λαϊκού Ορθόδοξου Συναγερμού. Το Μετρό θα τελειώσει πριν από το 2012 και χρειάζεται συντονισμός των συγκοινωνιακών μέσων. Ας ρωτήσει και κανένα Θεσσαλονικιό. 
    Κλείνοντας, εύχομαι στους συναδέλφους, αν κάποιους πικραίνω καμιά φορά, «Καλό Τριήμερο». 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαγιωνά. 
    Ο εισηγητής του ΠΑ.ΣΟ.Κ. κ.Τσιόκας έχει το λόγο.
    ΘΕΟΧΑΡΗΣ ΤΣΙΟΚΑΣ: Θα είμαι πολύ σύντομος, κύριε Πρόεδρε.
    Πρώτα απ’ όλα είναι προφανές ότι η σημερινή συνεδρίαση γίνεται κάτω από το βάρος των κοινωνικών αντιδράσεων και είναι προφανές ότι επηρεάζει και την Αίθουσα αυτή…
    ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, μην πιάνετε το μικρόφωνο, είναι πολύ ευαίσθητο. Είναι πιο ευαίσθητο από εμάς!
    ΘΕΟΧΑΡΗΣ ΤΣΙΟΚΑΣ: Καλό είναι αυτή την ευαισθησία να την πάρει και η Κυβέρνηση. 
    Κύριε Υπουργέ, έχω την εντύπωση ότι μερικά πράγματα απ’ αυτά που είπατε τα κρατάμε, διότι δείχνετε ότι θέλετε να δείτε κάποια ζητήματα που αφορούν τα Μέσα Μαζικής Μεταφοράς στη βάση μιας σοβαρής πολιτικής στρατηγικής. Αναμένουμε την πρωτοβουλία σας και θέλουμε πάνω σ’ αυτό να υπάρξει δημιουργικός διάλογος. Όμως, σε ορισμένα απ’ αυτά που είπατε κάνετε λάθος. Είσθε ελλιπώς πληροφορημένος. 
    Παραδείγματος χάριν, δεν συμβαίνει έτσι με τις άλλες κυρώσεις, όπως ήλθαν στη Βουλή οι συζητήσεις για τα σχέδια νόμου που αφορούσαν τις επεκτάσεις. Το 2001 ψηφίστηκε ο ν. 2898 και στο άρθρο 8 περιλαμβανόταν η οικονομική συμφωνία μεταξύ του ελληνικού δημοσίου και του Ο.Α.Σ.Θ.. Συζητήθηκε πρώτα στη Βουλή, οριστικοποιήθηκε κατ’ άρθρο και στο σύνολό της από τη Βουλή των Ελλήνων και στη συνέχεια, στις 30.4.2001 υπογράφτηκε από την πλευρά της Κυβέρνησης και του Ο.Α.Σ.Θ.. Πρώτα δηλαδή έγινε ουσιαστική δημιουργική δουλειά στο Κοινοβούλιο και στη συνέχεια η Κυβέρνηση ανέλαβε να υπογράψει τη σύμβαση. Το ίδιο έγινε και το 1979 με τον ν.866/79.  
    Αναφερθήκατε στα λεωφορεία. Στα σχολικά λεωφορεία δίνουμε παράταση δεκαοκτώ χρόνων. Τώρα από τα δώδεκα χρόνια πάμε στα δεκαπέντε για τα λεωφορεία του Ο.Α.Σ.Θ.. Τα λεωφορεία του Ο.Α.Σ.Α. της Αθήνας τα έχουμε χωρίς χρόνο. Αυτό δεν είναι πολιτική. Εδώ υπάρχει ένας πλειστηριασμός. 
    Καταλαβαίνω βέβαια ότι μέχρι να πάρουμε τα εξήντα τέσσερα λεωφορεία, είναι προφανές ότι και τα υπόλοιπα είναι χρήσιμα. Χρειάζονται, με τους αναγκαίους βέβαια τεχνικούς ελέγχους. Ας δώσουμε παράταση σ’ αυτά, αλλά δεν χρειάζεται να επιβαρύνουμε και να επιμηκύνουμε το χρόνο. Το ένα θέμα είναι αυτό.  
      Το δεύτερο θέμα ο αριθμός των λεωφορείων. Σας είπα, δεσμευτείτε και κάντε μια συνεννόηση με το Σ.Α.Σ.Θ.. Οι ανάγκες είναι πολύ περισσότερες καθότι μέσα μαζικής μεταφοράς στη Θεσσαλονίκη εκτός από τον Ο.Α.Σ.Θ. δεν υπάρχουν σε αυτή τη φάση και μέχρι να τελειώσει το μετρό. Δεν φτάνουν τα εξήντα τέσσερα λεωφορεία και πρέπει η πολιτεία να προβλέψει, να ρυθμίσει και να δει. 
      Τρίτον, το μείζον πολιτικό ζήτημα που αφορά το νομό που απασχολεί πάρα πολύ τον Τύπο, τους φορείς, τους πολίτες είναι η επέκταση. Καλύπτονται τα 2/3 του νομού με τον Ο.Α.Σ.Θ. και λείπει το 1/3. Και μάλιστα ποιό; Το ποιο άγονο, το ποιο υποβαθμισμένο, που κατοικούν εκατό χιλιάδες πολίτες. Τι σας λέμε; Σας λέμε, κάντε το αυτονόητο, αυτό που προβλέπει το άρθρο 5 του ν. 2898/2001 που σας δίνει τη δυνατότητα να επεκτείνετε. Και εσείς μου επικαλείστε τώρα την αντιδικία του Κ.Τ.Ε.Λ. με τον Ο.Α.Σ.Θ. εάν θα αυξήσουν και πόσο τις μετοχές. Έ, δεν ενδιαφέρει αυτό τον πολίτη. Δεν ενδιαφέρει τον πολίτη, η αντίθεση του Κ.Τ.Ε.Λ. με τον Ο.Α.Σ.Θ.. Ο πολίτης της Θεσσαλονίκης διεκδικεί ίδιας ποιότητας παρεχόμενες υπηρεσίες και δεν μπορεί να αρνείστε σε εκατό χιλιάδες κατοίκους αυτό το πλεονέκτημα που δίνουμε στους υπόλοιπους στο άλλο ένα εκατομμύριο πολίτες την ίδια ώρα που με νόμο η δικιά σας Κυβέρνηση έχει επεκτείνει στους οικισμούς του Νομού Πέλλης τον Ο.Α.Σ.Θ. στα Άνθηρα και στη Ραχώνα. Δηλαδή, στα Άνθηρα και στην Ραχώνα, μπορεί να πάει και δεν θα πάει στα άλλα δέκα χωριά του νομού; Και εδώ, δεν είναι θέμα κομματικό. Συμφωνούμε όλοι. Συμφωνεί και ο Σ.Α.Σ.Θ., συμφωνούν οι φορείς, συμφωνούν όλα τα κόμματα και το κόστος είναι μηδαμινό. 
      Πέραν τούτου όμως, σας είπα ότι η πολιτική άποψη του ΠΑ.ΣΟ.Κ. πέρα από το νομό είναι ότι το θέμα της επιδότησης των μέσων μαζικής μεταφοράς, είναι ένα γενικότερο πρόβλημα που δεν μπορεί να περιχαρακώνεται μόνο στην Αθήνα και στη Θεσσαλονίκη. Έχουμε μια άλλη άποψη συνολικά που και αυτό πρέπει να το δούμε. Αλλά, μέχρι να λυθεί αυτό το συνολικό πρόβλημα λύστε τουλάχιστον το πρόβλημα στο νομό. 
      Επόμενο ζήτημα από αυτά που σχολιάσατε. Είναι προφανές ότι και ο προκάτοχός σας μιλούσε για νέο συγκοινωνιακό χάρτη στη Θεσσαλονίκη. Η Θεσσαλονίκη αυτό τον καιρό δοκιμάζεται. Δοκιμάζεται λόγω της κατασκευής των έργων του μετρό, λόγω του ότι δεν υπάρχει συγκοινωνιακός χάρτης, λόγω του ότι δεν λειτουργεί ο Σ.Α.Σ.Θ., ακούγονται πάρα πολλά παράπονα για τον Σ.Α.Σ.Θ.. Τι σας λέμε; 
      Πρώτον, μετεξελίξτε τον ουσιαστικά σε μητροπολιτικό φορέα, στον οποίο πρέπει να εμπλακεί το σύνολο των φορέων που διαχειρίζονται θέματα συγκοινωνιακά με πόρους και αρμοδιότητες πλήρεις.
      Δεύτερον, να υπάρξουν ποσοτικοί και ποιοτικοί μετρήσιμοι δείκτες, όπως πόσα χιλιόμετρα λεωφορειολωρίδες θα υπάρχουν, πότε θα φορτοεκφορτώνονται τα εμπορεύματα, ποιές ώρες, ποιός τα ελέγχει, ποιός τα εποπτεύει, κ.λπ.. Αυτά είναι σοβαρά ζητήματα.
      Και το επόμενο θέμα. Μιλήσατε για την διεύρυνση του διοικητικού συμβουλίου. Είναι κακό –είπατε- να συμμετέχει ένας από την Κυβέρνηση στο Διοικητικό Συμβούλιο του Ο.Α.Σ.Θ.; Εγώ λέω ότι είναι καλό να συμμετέχει στον φορέα που χαράσσει πολιτική για τις συγκοινωνίες. Εκεί να συμμετέχει εκπρόσωπος του κράτους. Αλλά, ποιός είναι ο φορέας; Ο Ο.Α.Σ.Θ. εκτελεί έργο, του αναθέτεις έργο και το εκτελεί. Αυτός που σχεδιάζει το έργο, που βάζει τους δείκτες, τους ποσοτικούς και τους ποιοτικούς είναι ο μητροπολιτικός φορέας, είναι ο Σ.Α.Σ.Θ., ή αργότερα ο μητροπολιτικός φορέας. Εκεί, οφείλει το κράτος να έχει συμμετοχή με ευθύνες και αρμοδιότητες. Και εάν, εν πάση περιπτώσει, θέλετε να κάνετε αυτό που λέτε, που δεν καταλαβαίνω γιατί, τότε γιατί να συμμετέχει εκπρόσωπος από τον δήμο; Βάλτε την Τ.Ε.Δ.Κ. παράλληλα εάν θέλετε να αυξήσετε τον αριθμό. Δεν καταλαβαίνω γιατί, όταν οι αστικές συγκοινωνίες απευθύνονται σε όλο τον νομό, πρέπει ο Δήμος της Θεσσαλονίκης να είναι το αφεντικό. Δεν είναι το αφεντικό στο νομό ο Δήμος της Θεσσαλονίκης. 
      Τελευταίο θέμα, οι εργαζόμενοι. Οι εργαζόμενοι έχουν συμβάλει ουσιαστικά στην αναβάθμιση και στην εξυγίανση του Ο.Α.Σ.Θ. και από αυτό το Βήμα θέλω να τους δώσω συγχαρητήρια. Δημιούργησαν όρους κοινωνικού συμβολαίου, εργασιακής ειρήνης και αύξησαν ποιοτικά τους δείκτες. Όμως αυτό δεν φθάνει. Έχουν κενά, έχουν αιτήματα που αφορούν το εφάπαξ, που αφορούν τον τρόπο των συλλογικών διαπραγματεύσεων, των συμβάσεων και αυτό είναι ένα ζήτημα που στο πολυνομοσχέδιο πρέπει να το δούμε.
      Καταλήγω στο εξής. Είναι προφανές ότι αυτό το σχέδιο νόμου που φέρατε μας έδωσε την ευκαιρία να μιλήσουμε και λίγο πιο ουσιαστικά για το θέμα των μέσων μαζικής μεταφοράς. Αν θέλουμε πράγματι, και η Θεσσαλονίκη αλλά και το λεκανοπέδιο και οι άλλες πόλεις να γίνουν πράσινες πόλεις, φιλικές στους πολίτες, με το χαμηλότερο δυνατό κόστος και τον υψηλότερο δυνατό δείκτη υπηρεσιών, τότε πρέπει να μιλήσουμε σοβαρά για τα μέσα μαζικής μεταφοράς και πάνω σ’ αυτό να χαραχθεί πολιτική, η οποία δεν υπάρχει.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Απ’ ό,τι βλέπω δεν υπάρχει άλλος ομιλητής.
      Πριν κλείσουμε τη συζήτησή μας, κύριε Υπουργέ, έχει ζητήσει το λόγο επί προσωπικού ο κ. Μπαντουβάς, για τον οποίο έγινε εκτεταμένη αναφορά.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, έχω το λόγο;
      ΠΡΟΕΔΡΕΥΩΝ (Γεώργιος Σούρλας): Από τον Κανονισμό προβλέπεται να μας πείτε σε τι συνίσταται το προσωπικό, αλλά επειδή έγινε η συζήτηση, μπορείτε να μπείτε κατευθείαν στο θέμα του προσωπικού.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ναι, κύριε Πρόεδρε. 
      Λυπάμαι κατ’ αρχάς που δεν ήμουν εδώ την ώρα που δέχθηκα ξανά άλλη μία επίθεση, αλλά φαίνεται ότι είναι πάγια συνήθεια του ΠΑ.ΣΟ.Κ. να μετατρέπει το μαύρο σε άσπρο και το άσπρο σε μαύρο. 
      Δεν δέχομαι αυτά που ελέχθησαν εδώ, κύριε Πρόεδρε. Χθες κατά τη διάρκεια της συζήτησης, στην επιτροπή, νομοσχεδίου του Υπουργείου Εμπορικής Ναυτιλίας και ενώ έκανα ερωτήσεις προς τον πρόεδρο των εργαζομένων λιμενεργατών στον Ο.Λ.Π. και εν συνεχεία προς τον πρόεδρο του Εργατικού Κέντρου της Θεσσαλονίκης, δέχθηκα μια επίθεση από τους συναδέλφους του ΠΑ.ΣΟ.Κ.. Ήταν τρεις-τέσσερις στα τελευταία έδρανα, οι οποίοι φωνασκούσαν συνεχώς, για να μην μπορέσω να κάνω τις ερωτήσεις μου και εν συνεχεία με αποκάλεσαν –ούτε λίγο ούτε πολύ, κύριε Πρόεδρε- και προβοκάτορα!
      Ουαί και αλλοίμονο, κύριε Πρόεδρε, αν αυτοί που αποκαλούνται ως το δημοκρατικό –δήθεν- κόμμα της Ελλάδος προσπαθούν να φιμώσουν τους Βουλευτές μέσα στο ναό της δημοκρατίας, να μην μπορούν να εκφράσουν τη γνώμη τους ελεύθερα κ.λπ.!
      Έτσι, λοιπόν, εγώ προσπάθησα από τη θέση μου, κύριε Πρόεδρε, να αντικρούσω τις κατηγορίες του προβοκάτορα. Συνέχισαν να φωνασκούν και ο κ. Δριβελέγκας και η κ. Αράπογλου και λυπάμαι γι’ αυτό. Αναγκάστηκα να σηκωθώ, να υψώσω κι εγώ τον τόνο της φωνής μου, κύριε Πρόεδρε, για να μπορέσω να επισκιάσω τις φωνές τους και επιτέλους να υπερασπιστώ τον εαυτό μου!
      Αυτό ήταν όλο το επεισόδιο. Και δεν καταλαβαίνω τον κ. Παπουτσή γιατί δημιουργεί ξανά σήμερα επεισόδιο, όπως δεν καταλαβαίνω και τον κ. Ραγκούση με τα δελτία Τύπου, τα οποία έστειλε, λες και πιάσαμε τα καριοφίλια εγώ και ο κ. Δριβελέγκας και αρχίσαμε να βαράμε ο ένας τον άλλον!
      Ουαί και αλλοίμονο, κύριε Πρόεδρε –επαναλαμβάνω- αν προσπαθούν να φιμώσουν το Βουλευτή μέσα στο ναό της δημοκρατίας, μέσα στο Κοινοβούλιο να μην μπορεί να πει τη γνώμη του!
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Έγινε μεγάλη συζήτηση, αγαπητέ συνάδελφε, γι’ αυτό το επεισόδιο και καλά κάνατε και ήλθατε και πήρατε το λόγο, για να δοθούν διευκρινίσεις και απαντήσεις, διότι επλανάτο μια κατηγορία ότι εσείς αποπειραθήκατε να χειροδικήσετε.
      Εγώ ίσως και με έναν τρόπο αυθαίρετο, αν θέλετε, όχι όμως αβάσιμο εντελώς, γνωρίζοντας και το πολιτικό σας ήθος και τη συμμετοχή σας με ευπρέπεια στην κοινοβουλευτική διαδικασία –όχι τη δική σας μόνο, αλλά και του κ. Δριβελέγκα και της κ. Αράπογλου- αμφισβήτησα αν όλα αυτά έχουν διαδραματιστεί στην επιτροπή. 
      Νομίζω ότι είναι επαρκείς οι εξηγήσεις σας και δεν χρειάζεται καμμία άλλη διευκρίνιση και καμμία άλλη παρέμβαση.
      Ορίστε, κύριε Υπουργέ, έχετε το λόγο για οκτώ λεπτά.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, δέχομαι κατ’ αρχάς την ανάγκη να υπάρξει καλύτερος συντονισμός του συστήματος συγκοινωνιών στη Θεσσαλονίκη και στην ευρύτερη περιοχή. Το σημείωσα και στην πρωτολογία μου. Επομένως δεν έχω τίποτα άλλο να κάνω τώρα, παρά να επιμείνω σ’ αυτήν τη θέση.
      Αυτό, όμως, δεν σημαίνει ότι με απλουστευτικές αντιλήψεις πρέπει να αντιμετωπίσουμε το συγκεκριμένο θέμα, διότι και στην Αττική έχουμε το ευρύτερο πολεοδομικό συγκρότημα των Αθηνών και έχουμε και την περιφέρεια Αττικής. Έχουμε τον Ο.Α.Σ.Α. που καλύπτει κάποια συγκεκριμένη περιοχή και έχουμε και τα Κ.Τ.Ε.Λ.. Η κάλυψη δεν γίνεται για όλη την Αττική από τον Ο.Α.Σ.Α. ούτε υπάρχει ανάγκη της ίδιας συχνότητας στο Περιστέρι, στο Αιγάλεω, στην Ηλιούπολη, με την Ανάβυσσο, το Πικέρμι, το Λαύριο.
      Το ίδιο πράγμα ισχύει και στη Θεσσαλονίκη. Επίσης, καθώς και στη Θεσσαλονίκη, όπως είπα και πριν, υπάρχει από τη μια ο Ο.Α.Σ.Θ. και από την άλλη τα Κ.Τ.Ε.Λ., πρέπει να προχωρήσουμε στις ρυθμίσεις, όποιες ρυθμίσεις, με διάλογο με όλους τους φορείς, διότι πιθανόν να έχουμε αγαθές προθέσεις και στο τέλος να δημιουργηθούν ακόμα μεγαλύτερα προβλήματα, απεργίες, προβλήματα εξυπηρέτησης του κοινού κ.ο.κ.. Πρώτη, λοιπόν, παρατήρηση.
      Δεύτερη παρατήρηση, σε σχέση με το μετρό της Θεσσαλονίκης. Εγώ είχα παρακολουθήσει από κοντά τις εξελίξεις τότε και αυτά που ανέφερε ο κ. Παπουτσής, από την όποια πληροφόρηση μπορούσα να έχω από εκείνη την περίοδο, ήταν ακριβή. Την ίδια στιγμή, όμως, υπήρχαν εδώ στην Αθήνα δηλώσεις του κ. Λαλιώτη, νέες δηλώσεις του κ. Λαλιώτη -το έργο θα γίνει τότε, δέσμευση ότι θα ξεκινήσει τον τάδε χρόνο, το δείνα χρόνο κ.λπ.- δηλώσεις του κ. Σημίτη κ.λπ.. Όλες αυτές οι δηλώσεις και οι δεσμεύσεις αποδείχτηκαν στην πράξη αναληθείς. Δεν υπάρχει καμμιά αμφιβολία ότι ο κ. Παπουτσής προσπάθησε ως επίτροπος να ξεπεράσει το διαδικαστικό θέμα που υπήρχε με το μετρό Θεσσαλονίκης.
      Διαδικαστικά, όμως, θέματα υπήρχαν και με άλλα έργα εκείνης της περιόδου, τα οποία ξεπεράστηκαν. Λέτε, δηλαδή, οι κύκλοι της Νέας Δημοκρατίας να είχαν ειδική δύναμη για το θέμα του μετρό, την οποία δεν διέθεταν για τα άλλα έργα για τα οποία είχαν εγερθεί ενστάσεις. Κι έτσι μπόρεσαν να μπλοκάρουν μόνο το μετρό, αλλά όχι τα υπόλοιπα. Δεν στέκονται αυτά στην κοινή λογική.
      Νομίζω ότι είναι πολύ απλό να κάνετε την αυτοκριτική σας τώρα πια, να πείτε ότι δώσατε δεσμεύσεις που δεν μπορέσατε να τηρήσετε, ότι υπήρχε διαδικαστικό πρόβλημα στο διαγωνισμό, που δεν ξεπεράστηκε στην Ευρωπαϊκή Ένωση και το ζήτημα αντιμετωπίστηκε επί Νέας Δημοκρατίας. Θα ήταν πιο τίμιο και περισσότερο αποδεκτό από τους πολίτες της Θεσσαλονίκης.
      Τώρα, τρίτη παρατήρηση σε σχέση με τα λεωφορεία και με το αν φτάνουν τα εξήντα τέσσερα λεωφορεία. Κοιτάξτε, δεν έχω ένα δικό μου μέτρο με το οποίο να μετρώ. Πάντως έχω εδώ δύο αναφορές. Είπατε ότι τα εξήντα τέσσερα δεν είναι αρκετά και ότι χρειάζονται εκατό. Έχω και θα το καταθέσω στα Πρακτικά, έγγραφο του κ. Ακριτίδη προς τον κ. Στρατάκη το 2003, ένα χρόνο πριν πέσει η Κυβέρνησή σας, που μιλάει για σαράντα επτά λεωφορεία.
      Εμείς θα προσθέσουμε εξήντα τέσσερα. Ο κ. Ακριτίδης, πρόεδρος του Σ.Α.Σ.Θ. τότε στη Θεσσαλονίκη, ζητούσε με την επίσημη ιδιότητά του σαράντα επτά. Κι έχουμε πια και επί Νέας Δημοκρατίας αυτά που ζητάει ο Σ.Α.Σ.Θ. με επιστολή του προς τον κ. Λιάπη. Ζητάει εβδομήντα, όχι εκατό. Λοιπόν, κάνουμε εξήντα τέσσερα, με βάση τη συμφωνία ανάμεσα στο δημόσιο και στον Ο.Α.Σ.Θ.. Και τα δύο για να είμαστε ακριβείς.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τώρα, σε σχέση με τη διένεξη και όσα ειπώθηκαν και από την πλευρά του ΠΑ.ΣΟ.Κ. και από την πλευρά του ΛΑ.Ο.Σ. που αφορούν τον πρόεδρο του Ο.Α.Σ.Θ., άλλους μετόχους κ.λπ., θα ήθελα να πω ότι τον πρόεδρο του Ο.Α.Σ.Θ. τον έχω δει δύο φορές στη ζωή μου. Νομίζω ότι εκλέγεται συνέχεια, -επί είκοσι επτά χρόνια- πρόεδρος του Ο.Α.Σ.Θ. από τους μετόχους. Δεν έχω καμμία διάθεση ούτε να τον καλύψω, ούτε να τον επαινέσω ούτε να τον κατηγορήσω. Είμαι απολύτως ουδέτερος απέναντι σε αυτές τις διενέξεις. Υπάρχουν τα δικαστήρια και στο δημοσίευμα της εφημερίδας «ΕΠΕΝΔΥΤΗΣ» είχαν απαντήσει οι ίδιοι οι εργαζόμενοι, καλύπτοντας τον πρόεδρο. Η επιστολή εστάλη. Την έχω κι εγώ στη διάθεσή μου. Από εκεί και πέρα, όποιες υποθέσεις είναι στη δικαιοσύνη, θα κρίνει η δικαιοσύνη. Είναι πάρα πολύ απλό το πράγμα.
      Σε σχέση με την παρατήρηση που έγινε, αναφορικά με το από πού προέρχονται τα λεωφορεία, αν είναι ελληνικά ή ξένα, θα σας πω ότι τόσο στην Ελλάδα όσο και στις υπόλοιπες είκοσι έξι χώρες της Ευρωπαϊκής Ενώσεως, οι διαγωνισμοί πάνω από ένα συγκεκριμένο ποσό, με βάση την οδηγία για τις δημόσιες συμβάσεις, γίνονται με συγκεκριμένους κανόνες, κανόνες οι οποίοι ξεπερνούν τα εθνικά σύνορα. Αυτοί οι κανόνες ισχύουν και στη Γερμανία που έχει κατασκευαστική βιομηχανία οχημάτων και στη Γαλλία και παντού. Και συμβαίνει πάρα πολλές φορές τα οχήματα τα οποία αγοράζονται από δημόσιες επιχειρήσεις, να μην είναι της χώρας στην οποία γίνεται ο διαγωνισμός.
      Αυτοί είναι οι κανόνες. Αν θέλετε να φύγουμε από την Ευρωπαϊκή Ένωση και να σταματήσουμε να εφαρμόζουμε αυτούς τους κανόνες, να μας το πείτε. Αλλά με βάση τους κανόνες αυτούς κινούμεθα και πότε γίνεται επιλογή ελληνικών οχημάτων, πότε γίνεται επιλογή οχημάτων από άλλες χώρες, ανάλογα επαναλαμβάνω, με το αποτέλεσμα των διαγωνισμών και με βάση τους κανόνες διαφάνειας.
      Το κόστος των λεωφορείων ανά λεωφορείο είναι 218.000 ευρώ, ένα δε πολύ μικρό ποσοστό, σε σχέση με την απόσβεση, που θα είναι οπωσδήποτε κάτω του 10% -μόνο ένα μικρό ποσοστό, επαναλαμβάνω- θα καλυφθεί από το δημόσιο. Όλο το υπόλοιπο ποσοστό θα καλυφθεί από τον Ο.Α.Σ.Θ. και τους μετόχους του.
      Σε σχέση με τη συμμετοχή του δημοσίου στον Ο.Α.Σ.Θ. και στο Συμβούλιό του, διερωτώμαι γιατί επιμένετε. Εμείς είμαστε το Υπουργείο που εποπτεύει, εμείς είμαστε το Υπουργείο που έκανε τη σύμβαση, μαζί με το Υπουργείο Οικονομίας, με τον Ο.Α.Σ.Θ.. Το δημόσιο είναι που επιδοτεί εν μέρει το εισιτήριο του Ο.Α.Σ.Θ. και επιμένετε στο ότι δεν πρέπει δήθεν να εκπροσωπείται το δημόσιο. 
      Με ποια λογική υποστηρίζετε αυτά τα πράγματα και με ποια λογική υποστηρίζετε ότι ο Δήμος της Θεσσαλονίκης, στην περιοχή του οποίου εκτελείται το βασικό συγκοινωνιακό έργο του Ο.Α.Σ.Θ., δεν πρέπει να συμμετέχει, δεν μπορώ να το καταλάβω. Εκτός και αν θεωρείτε πραγματικά αυτό που είπα και πριν, ότι για πάντα στο Δήμο Θεσσαλονίκης θα υπάρχει δήμαρχος που πρόσκειται στη Νέα Δημοκρατία και ως εκ τούτου, εσείς δεν θα έχετε τη χαρά, κάποιος εκπρόσωπος της δικής σας παρατάξεως να είναι σ’ αυτό το Συμβούλιο. Δεν μπορώ να καταλάβω ειλικρινά αυτήν την επιμονή.
      Τέλος, σε σχέση με την ενημέρωση των φορέων, επειδή ειπώθηκε ότι οι φορείς δεν ενημερώθηκαν, δεν εκλήθησαν σε διάλογο κ.λπ., θα πω τα εξής. Δεν ξέρω πόση ενημέρωση πραγματικά έχετε εσείς γι’ αυτά τα οποία λέτε, πριν τα πείτε. Αλλά εμείς ενημερώσαμε το Νομάρχη Θεσσαλονίκης, ο οποίος έκανε και παρεμβάσεις στην τηλεόραση. Προφανώς έγινε εν κρυπτώ και δεν το καταλάβατε. Ενημερώσαμε το Δήμαρχο Θεσσαλονίκης, ο οποίος έχει κάνει επίσης δημόσιες παρεμβάσεις για το θέμα. Προφανώς έγινε εν κρυπτώ και δεν το καταλάβατε. Ενημερώσαμε τους μετόχους και έχουμε γράμματα. Τα κατέθεσα και στα Πρακτικά. Ενημερώσαμε τους εργαζόμενους. Κατέθεσα τις επιστολές τους στα Πρακτικά. Ενημερώσαμε όλους τους ενδιαφερόμενους. Και η κριτική η οποία ασκήθηκε είναι ότι, επειδή δεν ενημερώθηκε δήθεν το Σωματείο «Ο Μέγας Αλέξανδρος» το οποίο εκπροσωπεί το 4% των μετόχων, γι’ αυτόν το λόγο δεν έγινε δημόσιος διάλογος.
      Αλλά, κύριε συνάδελφε, που θίξατε το θέμα, για κακή σας τύχη είχα μαζί μου ένα γράμμα του Σωματείου «Ο Μέγας Αλέξανδρος». Και επειδή ήσασταν τόσο κατηγορηματικός, θα το καταθέσω στα Πρακτικά, κύριε Κοινοβουλευτικέ Εκπρόσωπε του ΛΑ.Ο.Σ.. 
      Το Σωματείο «Ο Μέγας Αλέξανδρος», το οποίο υποτίθεται ότι δεν ενημερώθηκε, στέλνει γράμμα στον κ.  Λιάπη και λέει…
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Στον κ. Λιάπη; Σε εσάς έστειλε γράμμα.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Στον κ. Λιάπη το έστειλε, διότι επί κ. Λιάπη είχε υπογραφεί, είχε τερματίσει, κύριε συνάδελφε, η σύμβαση αυτή. Τα έχουμε πει και στην επιτροπή, αλλά δεν τα παρακολουθείτε. Εγώ έκανα στη συνέχεια την τυπική επικύρωση.
      Είχε στείλει, λοιπόν, γράμμα στον κ. Λιάπη, λέγοντας: «Εις απάντηση του υπ' αριθμού τάδε εγγράφου της Ομοσπονδίας, στο οποίο ζητάτε» -δηλαδή το Υπουργείο- «να σας γνωρίσουμε τα προβλήματά μας, ώστε να βοηθηθούμε και από την Ομοσπονδία μας, παράλληλα με τις ενέργειες που κάνουμε, έχουμε να σας γνωρίσουμε: Πρώτον, επικειμένης της λήξης της συμβάσεως… κ.ο.κ.». 
      Το καταθέτω, λοιπόν, στα Πρακτικά, διότι θα πρέπει να υπάρχει στοιχειώδης αξιοπιστία σε αυτά που λέμε στη Βουλή των Ελλήνων. 
      (Στο σημείο αυτό ο Υπουργός Μεταφορών και Επικοινωνιών κ.  Κωνσταντίνος Χατζηδάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτά έχω να πω και δεν έχω να προσθέσω τίποτα άλλο, παρά μόνο ότι το νομοσχέδιο αυτό είναι ένα σημαντικό βήμα προς τα εμπρός, βοηθάει τη Θεσσαλονίκη να έχει καλύτερες αστικές συγκοινωνίες, αλλά έχουμε πολλή δουλειά να κάνουμε και τη δουλειά αυτή θα τη συνεχίσουμε με υπευθυνότητα και με σοβαρότητα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, μια σοβαρή τοποθέτηση δεν κάνατε για την επέκταση…
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Για σύντομη παρέμβαση, κύριε Παπουτσή;
      ΧΡΗΣΤΟΣ ΠΑΠΟΥΤΣΗΣ: Ναι, κύριε Πρόεδρε, για μια σύντομη παρέμβαση.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ.
      Κύριε Πρόεδρε, με συγχωρείτε κατ’ αρχάς που έλειπα από την Αίθουσα την ώρα που ο κ. Μπαντουβάς πήρε το λόγο, αλλά αναζητούσα την αλήθεια των λόγων του Προέδρου της Επιτροπής Παραγωγής και Εμπορίου στα Πρακτικά της Βουλής και μάλλον επιβεβαιώθηκε η εκτίμησή μου για τις υπηρεσίες της Βουλής, οι οποίες πράγματι καταγράφουν την αλήθεια, η οποία είναι στη διάθεσή σας φυσικά.
      Όσον αφορά τη δευτερολογία του κυρίου Υπουργού…
      ΠΡΟΕΔΡΕΥΩΝ (Γεώργιος Σούρλας): Να σταθούμε λίγο εκεί, κύριε Παπουτσή.
      Ο κ. Μπαντουβάς με έναν πολύ προσεκτικό και ήπιο τρόπο…
      ΧΡΗΣΤΟΣ ΠΑΠΟΥΤΣΗΣ: Τον άκουσα από το εσωτερικό κύκλωμα. 
      ΠΡΟΕΔΡΕΥΩΝ (Γεώργιος Σούρλας): …εξέθεσε τα περιστατικά και εμείς μείναμε ικανοποιημένοι εδώ συνολικά, θα έλεγα -και εσείς πιστεύω το ίδιο θα αισθάνεστε- ότι δεν έγινε καμμία απόπειρα χειροδικίας.
      Ήταν μία ένταση, ήταν ένα φραστικό επεισόδιο. Και εκεί πρέπει να σταματήσουμε και να τελειώσουμε. Ας αρκεστούμε σ’ αυτήν τη διαβεβαίωση.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, είχα εκφράσει και από την προηγούμενη παρέμβασή μου την ευχή να ακούσει το Σώμα τον κ. Μπαντουβά πράγματι να αναγνωρίζει την ένταση της στιγμής.
      ΠΡΟΕΔΡΕΥΩΝ (Γεώργιος Σούρλας): Εντάξει, ακούστηκαν με τον τρόπο το σχετικό…
      ΧΡΗΣΤΟΣ ΠΑΠΟΥΤΣΗΣ: Και βεβαίως θα ήθελα και εγώ να ακούσω δημοσίως μία συγγνώμη και να γραφτεί στα Πρακτικά.
      ΠΡΟΕΔΡΕΥΩΝ (Γεώργιος Σούρλας): Πιστεύω ότι θα θεωρηθεί λήξαν αυτό.
      ΧΡΗΣΤΟΣ ΠΑΠΟΥΤΣΗΣ: Όσον αφορά, όμως, το θέμα της αλήθειας των λόγων του Προέδρου της Επιτροπής…
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μου επιτρέπετε, κύριε Παπουτσή;
      ΧΡΗΣΤΟΣ ΠΑΠΟΥΤΣΗΣ: Ορίστε, παρακαλώ.
      ΠΡΟΕΔΡΕΥΩΝ (Γεώργιος Σούρλας): Εγώ πρώτα πρέπει να επιτρέψω και μετά ο κ. Παπουτσής.
      Κύριε Μπαντουβά, πριν σας δώσω το λόγο, να σας ρωτήσω για ένα θέμα. Υπήρξε απόπειρα, όπως το λέμε, χειροδικίας; Αυτό και τίποτα άλλο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Για όνομα του Θεού! 
      Κύριε Πρόεδρε, σας είπα ότι είναι προσπάθεια –και θλίβομαι γι’ αυτό το πράγμα- χειρίστου είδους αντιπολίτευσης αυτό που κάνουν αυτήν τη στιγμή. Ουδεμία κίνηση χειροδικίας έγινε και επιμένω σ’ αυτό το πράγμα.
      ΠΡΟΕΔΡΕΥΩΝ (Γεώργιος Σούρλας): Ας σταματήσουμε λοιπόν.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Όσο για τη συγγνώμη, κύριε Πρόεδρε, σας δηλώνω εδώ –και να καλέσετε και τον κ. Δριβελέγκα- ότι με το που έληξε η υπόθεση, πήγα στον κ. Δριβελέγκα, ζητήσαμε ο ένας στον άλλο συγγνώμη και έληξε η υπόθεση. Και απορώ γιατί συνεχίζουν να επαναφέρουν το θέμα, κύριε Πρόεδρε, και να ταλαιπωρούν την Ολομέλεια με αυτό.
      ΠΡΟΕΔΡΕΥΩΝ (Γεώργιος Σούρλας): Ωραία, το θέμα θεωρείται λήξαν.
      Κύριε Παπουτσή, έχετε το λόγο για το θέμα μας τώρα.
      ΧΡΗΣΤΟΣ ΠΑΠΟΥΤΣΗΣ: Το γεγονός ότι επανέλαβε τη συγγνώμη τώρα ο κ. Μπαντουβάς και καταγράφεται στα Πρακτικά της Βουλής, τουλάχιστον μας ικανοποιεί.
      ΠΡΟΕΔΡΕΥΩΝ (Γεώργιος Σούρλας): Στο νομοσχέδιο τώρα, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Περαιτέρω, όμως, κύριε Πρόεδρε, εγώ επιμένω. Για την αλήθεια των λόγων του Προέδρου της Επιτροπής Παραγωγής και Εμπορίου, παρακαλώ εσάς και τον Πρόεδρο του Σώματος να το διερευνήσετε με βάση τα Πρακτικά της Επιτροπής.
      ΠΡΟΕΔΡΕΥΩΝ (Γεώργιος Σούρλας): Βεβαίως, βεβαίως. Αλλά να αρκούμεθα και στα όσα διαβεβαιώνουν διά ζώσης οι συνάδελφοι. Έτσι δεν είναι;
      ΧΡΗΣΤΟΣ ΠΑΠΟΥΤΣΗΣ: Τρίτον, όσον αφορά την αντιπολίτευση την οποία ασκούμε και το επίπεδο της αντιπολίτευσης, ας μας κρίνει ο λαός και όχι ο κ. Μπαντουβάς.
      ΠΡΟΕΔΡΕΥΩΝ (Γεώργιος Σούρλας): Όλοι έχουν δικαίωμα να το κρίνουν. Και ο κ. Μπαντουβάς λαός είναι. Και σαν λαός, μπορεί και αυτός να το κρίνει.
      ΧΡΗΣΤΟΣ ΠΑΠΟΥΤΣΗΣ: Αυτό δεν σημαίνει, όμως, ότι εμείς πρέπει να το αποδεχθούμε. Ένα λεπτό! Γιατί σε καμμία περίπτωση δεν πρόκειται να αποδεχθούμε συμπεριφορές οι οποίες δεν επιτρέπουν την άσκηση των κοινοβουλευτικών μας καθηκόντων με τον τρόπο ο οποίος αρμόζει σ’ ένα δημοκρατικό Σώμα. Τελεία και παύλα!
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, δεν είναι μία επίθεση αυτό που μου κάνει;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Και πρωτίστως αυτό δεν το δέχεται το Προεδρείο της Βουλής! Τελεία και παύλα!
      Να επανέλθουμε λοιπόν.
      ΧΡΗΣΤΟΣ ΠΑΠΟΥΤΣΗΣ: Πολύ ωραία! Σε ό,τι αφορά, λοιπόν, εμένα, τελεία και παύλα.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, τι είναι αυτά…
      ΠΡΟΕΔΡΕΥΩΝ (Γεώργιος Σούρλας): Τελειώσαμε. Παρακαλώ, κύριοι συνάδελφοι από την Κρήτη, να ηρεμήσουμε!
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Με θεωρείτε προβοκάτορα;
      ΧΡΗΣΤΟΣ ΠΑΠΟΥΤΣΗΣ: Όχι, προς Θεού!
      ΠΡΟΕΔΡΕΥΩΝ (Γεώργιος Σούρλας): Όχι, όχι! Δεν είπε τέτοιο πράγμα ο κ. Παπουτσής.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Είπα ότι μου ζήτησε συγγνώμη και ο κ. Δριβελέγκας!
      ΠΡΟΕΔΡΕΥΩΝ (Γεώργιος Σούρλας): Κύριε Μπαντουβά, δεν είπε ο κ. Παπουτσής για προβοκάτορα.
      ΧΡΗΣΤΟΣ ΠΑΠΟΥΤΣΗΣ: Δεν είπα εγώ κάτι τέτοιο. Ίσα-ίσα που είπα και καλά λόγια!
      ΠΡΟΕΔΡΕΥΩΝ (Γεώργιος Σούρλας): Μετά από τις εξηγήσεις που δώσατε, κύριε Μπαντουβά, το θέμα θεωρείται λήξαν. Άλλωστε, είναι γνωστή και η ευπρέπειά σας και η συνεχής παρουσία σας εδώ, στη Βουλή. 
      Προχωράμε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Όσον αφορά το συζητούμενο νομοσχέδιο και τη δευτερολογία του κυρίου Υπουργού, θέλω να κάνω επίσης ένα σχόλιο ή καλύτερα να επαναφέρω ένα ερώτημα το οποίο έθεσα από το Βήμα προηγουμένως και δεν πήραμε απάντηση.
      Προτίθεται η Κυβέρνηση, δεσμεύεται η Κυβέρνηση –και αν ναι, σε ποιο χρονικό ορίζοντα- προκειμένου να γίνει επέκταση των αστικών συγκοινωνιών σε όλο το νομό, προκειμένου να καλυφθεί το αίτημα των δέκα δήμων και όλων των πολιτών, όλων των κατοίκων του Νομού Θεσσαλονίκης;
      Αυτό είναι ένα ερώτημα στο οποίο θα ήθελα μία απάντηση από τον κύριο Υπουργό, του οποίου την κρίση και τη στάση εκτιμώ ιδιαίτερα.
      Όσον αφορά το θέμα του μετρό –γιατί ήταν και για μένα σήμερα μία ευκαιρία να αναφερθώ σε μία αλήθεια, η οποία κατεγράφη στην ιστορία της Ευρωπαϊκής Ένωσης και επ’ αυτής δεν θα ήθελα να έχουμε αμφισβητήσεις- εγώ δεν αναφέρθηκα στο σύνολο των δραστηριοτήτων. Χρησιμοποίησα τις λέξεις με τον τρόπο που εκτιμούσα εκείνη τη στιγμή ότι έπρεπε να τις χρησιμοποιήσω.
      Και τις επαναλαμβάνω: Οργανωμένα συμφέροντα, οικονομικά και επιχειρηματικά συμφέροντα, με άκρες –δυστυχώς- οι οποίες βρίσκονται στην παράταξη της Νέας Δημοκρατίας, με συστηματικό τρόπο επεχείρησαν να σταματήσουν την εξέλιξη του έργου του μετρό της Θεσσαλονίκης. 
      Και χρειάστηκαν δύο συνεδριάσεις, όπως σας είπα. Ο αρμόδιος Επίτροπος κ. Μόντι μειοψήφησε την εποχή εκείνη. 
      Πέρασε η δική μου προσπάθεια, με τη βοήθεια πολλών άλλων συναδέλφων. Όπως γνωρίζετε, η Ευρωπαϊκή Επιτροπή είναι το μόνο θεσμικό όργανο της Ευρωπαϊκής Ένωσης που δεν λειτουργεί με ομοφωνία, αλλά με απλή πλειοψηφία. Ως εκ τούτου, ήταν από τις λίγες περιπτώσεις, όπου χρειάστηκε ψηφοφορία για να το ξεμπλοκάρουμε.
      Παρ’ όλα αυτά, η προσπάθεια συνεχίστηκε κατόπιν. Ξανά το ίδιο λόμπι, οι ίδιες ενστάσεις επί ενστάσεων! 
      Η Ευρωπαϊκή Επιτροπή, όταν υπάρχει μία ένσταση, έχει υποχρέωση από τη Συνθήκη να επιληφθεί του θέματος και να ζητήσει νέες διευκρινήσεις από την Κυβέρνηση. 
      Έτσι, λοιπόν, περνούσαν τα χρόνια με την Ευρωπαϊκή Επιτροπή να ζητά συνεχώς διευκρινήσεις επί των αιτιάσεων και των θεμάτων τα οποία έθεταν είτε τα οργανωμένα συμφέροντα της Θεσσαλονίκης και της χώρας μας, τα οποία διεκδικούσαν να πάρουν το έργο με κάθε τρόπο από την πίσω πόρτα, είτε εκ των συναδέλφων Ευρωβουλευτών της Νέας Δημοκρατίας, οι οποίοι με συνεχείς ερωτήσεις προς την επιτροπή, ζητούσαν από την αρμόδια Επιτροπή επί του Ανταγωνισμού να επιλαμβάνεται του θέματος. 
      Αυτή είναι η αλήθεια. Επί αυτής της αλήθειας, που είναι ιστορική αλήθεια, δεν χρειάζονται πολλές αμφισβητήσεις και κατά τη γνώμη μου δεν είναι κάτι το οποίο χρειάζεται να επαναφέρουμε ξανά και ξανά. Όμως, αυτό που έχει σημασία είναι να προχωρήσει τώρα το μετρό μπροστά και να προχωρεί με τον καλύτερο δυνατό τρόπο, όπως ταυτόχρονα να υπάρχει και ένας μακροχρόνιος σχεδιασμός, μία νέα στρατηγική για μια συνδυασμένη πολιτική μεταφορών του μετρό, των αστικών συγκοινωνιών, αλλά και των μικρών λεωφορείων. Μικρά λεωφορεία στη Θεσσαλονίκη για να πάρει ανάσα η πόλη. Και σ’ αυτήν την κατεύθυνση, από εμάς, το ΠΑ.ΣΟ.Κ. θα έχετε την πλήρη υποστήριξή μας και ελπίζουμε να έχουμε και τη δική σας υποστήριξη, χωρίς άλλες ενστάσεις και χωρίς άλλου είδους παρεμβολές και εμπόδια, όταν αύριο θα είναι το ΠΑ.ΣΟ.Κ. στην κυβέρνηση και θα προχωρά στην υλοποίηση αυτού του μεγάλου έργου για την πόλη της Θεσσαλονίκης. 
      Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα μαθητές και μαθήτριες, καθώς και τέσσερις συνοδοί καθηγητές από το Γυμνάσιο Αιανής Κοζάνης, από τη Μακεδονία.
      Η Βουλή τους καλωσορίζει και τους εύχεται «καλές σπουδές». 
      Σας ενημερώνουμε ότι παρακολουθείτε συνεδρίαση νομοθετικού περιεχομένου. Είμαστε στο τέλος της συνεδρίασης, η οποία διαρκεί περίπου πέντε ώρες. 
      (Χειροκροτήματα από όλες τις πτέρυγες της Βουλής)
      Κύριε Υπουργέ, πριν πάρετε το λόγο, έχει ζητήσει το λόγο ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης για τρία λεπτά και θα κλείσουμε τη συζήτηση με σας. 
      Κύριε Αϊβαλιώτη, έχετε το λόγο. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Κατ’ αρχάς θα ήθελα να υπενθυμίσω για άλλη μια φορά στο Σώμα ότι το όνομα του κόμματός μας είναι ΛΑ.Ο.Σ. (λα.ό.ς), όπως είναι ο λαός και όχι ΛΑ.Ο.Σ. (λά.ο.ς.). Εγώ αποκαλώ τη Νέα Δημοκρατία, «Νέα Δημοκρατία» και όχι «Νέα Δημοκρατούρα». Δεν μπορεί να αλλάζει ο καθένας το όνομα του κόμματος κατά το δοκούν. 
      Γελάτε, κύριε Χατζηδάκη. Το όνομα, όμως, του κόμματός μας είναι ΛΑ.Ο.Σ. (λα.ό.ς.). Θα το μάθετε. Αυτό είναι το πρώτο. 
      Δεύτερον, δεν κατάλαβα τον υπαινιγμό περί συνέπειας. Δεν κατάλαβα την αναφορά στην κοινοτική νομοθεσία. Δεν τα πάτε καλά με την κοινοτική νομοθεσία. Θυμάστε τι σας είπε προχθές ο κ. Ροντούλης και θυμάστε τι κατέθεσε στα Πρακτικά της Βουλής σχετικά με την οδηγία και τον όρο «τουριστική βοήθεια», κάτι το οποίο φυσικά δεν αμφισβητήσατε, διότι είναι γραμμένο στην κοινοτική νομοθεσία. 
      Τρίτον, αναφέρθηκα στο δημοσίευμα της εφημερίδας «Ο ΚΟΣΜΟΣ ΤΟΥ ΕΠΕΝΔΥΤΗ» και κάνατε και εσείς αναφορά σ’ αυτό. 
      Το δημοσίευμα της εφημερίδας «Ο ΚΟΣΜΟΣ ΤΟΥ ΕΠΕΝΔΥΤΗ» έχει το πρόσωπό σας επάνω. Σε σας αναφέρεται. Για σας μιλάει. Μάλιστα, στο τέλος γράφει τα εξής: «Αν μη τι άλλο, θα πρέπει να δώσει απαντήσεις στη Βουλή σε λίγες μέρες ο κ. Χατζηδάκης, φαντάζομαι πειστικές». «Ο ΚΟΣΜΟΣ ΤΟΥ ΕΠΕΝΔΥΤΗ», 30 Φεβρουαρίου 2008. Μη μου λέτε ότι απάντησαν οι άλλοι φορείς. Σε σας αναφέρεται. 
      Τέταρτον, αναφέρατε την επιστολή προς τον κ. Λιάπη. Δεν ξέρω αν θα αναφέρετε και κάποια επιστολή προς τον κ. Βερελή, γιατί θα πάμε ακόμα πιο πίσω. Δεν θυμάμαι ποιος ήταν Υπουργός Μεταφορών επί αειμνήστου Κωνσταντίνου Καραμανλή του γηραιότερου. 
      Εδώ μιλάμε για επιστολή προς εσάς με ημερομηνία 3 Οκτωβρίου 2007 προς τον Υπουργό Μεταφορών και Επικοινωνιών κ. Κωστή Χατζηδάκη, σελίδα 8., Σωματείο «Ο Μέγας Αλέξανδρος». Μη μου λέτε για τον κ. Λιάπη. Σε σας αναφέρεται. 
      Σωματείο «Ο Μέγας Αλέξανδρος» -το οποίο και θα καταθέσω στα Πρακτικά- σελίδα 8. Ας δούμε τι λέει επί λέξει: «Ούτε το αρμόδιο όργανο, Συμβούλιο Αστικών Συγκοινωνιών Θεσσαλονίκης, είχε ενημερωθεί «επίσημα» ούτε οι Βουλευτές ούτε οι άμεσα ενδιαφερόμενοι Ο.Τ.Ε. γνώριζαν τίποτα. Είναι δε χαρακτηριστικό ότι ακόμα και σήμερα δεν έχει γνωστοποιηθεί στο Συμβούλιο Αστικών Συγκοινωνιών Θεσσαλονίκης το περιεχόμενο της εν λόγω Σύμβασης». Αυτό προς επιβεβαίωση αυτών που είπα και προς διάψευση αυτών που αναφέρατε. Επιστολή προς εσάς, την οποία και καταθέτω στα Πρακτικά. 
      Σας ευχαριστώ. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Σήμερα παρακολουθώ με ιδιαίτερο ενδιαφέρον τη συζήτηση που διεξάγεται μεταξύ πρώην Ευρωβουλευτών, όπως ο κ. Παπουτσής και ο κύριος Υπουργός. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μου επιτρέπετε μία φράση μόνο; 
      ΠΡΟΕΔΡΕΥΩΝ (Γεώργιος Σούρλας): Μία ερώτηση προς τον κύριο Υπουργό; 
      ΧΡΗΣΤΟΣ ΠΑΠΟΥΤΣΗΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
      ΧΡΗΣΤΟΣ ΠΑΠΟΥΤΣΗ: Σχετικά με την παρατήρηση του Κοινοβουλευτικού Εκπροσώπου κ. Αϊβαλιώτη όσον αφορά την ονομασία του κόμματός του, θα ήθελα να πω ότι έχει απόλυτο δίκιο στο αίτημά του να μην υπάρχει παράφραση. 
      Όμως, μου δίνει την ευκαιρία να επισημάνω προς εσάς, κύριε Πρόεδρε, ότι καλό είναι να αναφέρεται το σύνολο του ονόματος, διότι όλοι είμαστε εκπρόσωποι του ελληνικού λαού στο ελληνικό Κοινοβούλιο και ως εκ τούτου, το ορθότερο θα ήταν το κόμμα τους να προσφωνείτε ως «Λαϊκός Ορθόδοξος Συναγερμός» ή «Συναγερμός» σκέτο, κατ’ αντιστοιχία με το «Συνασπισμός» ή «Συνασπισμός Ρισοσπαστικής  Αριστεράς», αλλά και με τα άλλα κόμματα. 
      ΠΡΟΕΔΡΕΥΩΝ (Γεώργιος Σούρλας): Εγώ, κύριε Παπουτσή, αναφέρομαι πάντα περιφραστικά στο όνομα του κόμματός τους. Ποτέ δεν είπα ΛΑ.Ο.Σ  (λα.ό.ς.) ή  ΛΑ.Ο.Σ. (λά.ο.ς), λέω πάντα «Λαϊκός Ορθόδοξος Συναγερμός».   
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Έχετε απόλυτο δίκιο, κύριε Πρόεδρε. Και το ΠΑ.ΣΟ.Κ. με κεφαλαία γράφεται. 
      ΠΡΟΕΔΡΕΥΩΝ (Γεώργιος Σούρλας): Όμως, λέτε ότι γράφεται και με κεφαλαία. Βλέπετε  καταργήθηκε και το πολυτονικό σύστημα, τι να κάνουμε; 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, εσείς αναφέρεστε πάντα ακριβέστατα -και όλο το Προεδρείο- στο Λαϊκό Ορθόδοξο Συναγερμό, ή ΛΑ.Ο.Σ. (λα.ό.ς.) και παρακαλώ αυτό να γίνεται και από τους Υπουργούς της Κυβέρνησης. Κύριε Παπουτσή, στον κ. Χατζηδάκη αναφερόμουνα.  Το λέει ΛΑ.Ο.Σ. (λά.ο.ς.).
      ΠΡΟΕΔΡΕΥΩΝ (Γεώργιος Σούρλας): Αν και είναι εδώ ο κ. Χατζηδάκης -δεν έχει ανάγκη συνηγόρου υπεράσπισης- θα ήθελα να σας πω ότι σε καμμία περίπτωση δεν το κάνει από πρόθεση ή για να σας θίξει. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Εγώ, κύριε Πρόεδρε, ήθελα να κάνω την επισήμανση …
      ΠΡΟΕΔΡΕΥΩΝ (Γεώργιος Σούρλας): Κάτι ξέρω παραπάνω από εσάς για τον πολιτικό άνδρα.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, ξέρω τον κ. Χατζηδάκη…
      ΠΡΟΕΔΡΕΥΩΝ (Γεώργιος Σούρλας): Όχι περισσότερο από εμένα, όμως! Τι να κάνουμε, είμαστε στο ίδιο κόμμα μια ζωή και θα συνεχίσουμε να είμαστε στο ίδιο κόμμα. 
    Ορίστε,  κύριε Υπουργέ, έχετε το λόγο.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, δεν ήθελα να θίξω ούτε το Λαϊκό Ορθόδοξο Συναγερμό ούτε το Πανελλήνιο Σοσιαλιστικό Κίνημα ούτε το Κομμουνιστικό Κόμμα Ελλάδος ούτε το Συνασπισμό Ριζοσπαστικής Αριστεράς ούτε κανένα κόμμα της Βουλής.  Να ξέρετε, όμως,  ότι ανεξάρτητα από το πώς λέγεται το κάθε κόμμα, σημασία έχει η απήχησή του στην κοινωνία και η καθημερινή του πρακτική. Αυτό έχει σημασία.
    Σε σχέση με το δημοσίευμα της εφημερίδας «Ο ΚΟΣΜΟΣ ΤΟΥ ΕΠΕΝΔΥΤΗ»: μπορεί να είχε τη δική μου φωτογραφία -μπορεί να είχε και τη δική σας φωτογραφία, μπορεί να είχε τη φωτογραφία οιουδήποτε- αλλά δεν σημαίνει ότι αφορά εμένα, αφορά μια διένεξη στον Ο.Α.Σ.Θ.. Υπάρχουν κάποιοι που στρέφονται εναντίον του προέδρου του Ο.Α.Σ.Θ. -μέτοχοι απ’ ό,τι αντιλαμβάνομαι, άλλοι μέτοχοι-  και σας είπα ότι για το συγκεκριμένο θέμα έχουμε απαντήσεις του συνδικάτου των εργαζομένων του Οργανισμού Αστικής Συγκοινωνίας Θεσσαλονίκης, που αναφέρονται με θετικά λόγια στον Πρόεδρο. 
    Καταθέτω στα Πρακτικά το έγγραφο.
      (Στο σημείο αυτό ο  Υπουργός Μεταφορών και Επικοινωνιών κ. Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
    Και επίσης απαντήσεις άλλων επί μέρους σωματείων. 
    Καταθέτω το έγγραφο στα Πρακτικά, για να μην υπάρχει κάποια αμφισβήτηση.
    (Στο σημείο αυτό ο Υπουργός Μεταφορών και Επικοινωνιών κ. Χατζηδάκης καταθέτει για τα Πρακτικά το προαναφερθέν έγγραφο, το οποίο έχει ως εξής:
    (Να φωτογραφηθούν οι σελ. 203-206)
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Απήντησαν στην εφημερίδα, είναι δικό τους θέμα και η όποια δικαστική διαμάχη δεν αφορά εμένα, οπότε δεν έχω λόγο να απαντώ. 
    Δεύτερον, σε ό,τι αφορά τη διαπραγμάτευση, που αναφέρθηκε ο Κοινοβουλευτικός Εκπρόσωπος του Λαϊκού Ορθόδοξου Συναγερμού, θέλω να πω ότι είχε κλείσει επί του κ. Λιάπη.  Μετά τις  εκλογές πήρα το νομοσχέδιο, το υπέγραψα, το έστειλα στον κ. Αλογοσκούφη για έλεγχο από το Γενικό Λογιστήριο -θεώρησα ότι ο κ. Λιάπης είχε κάνει πολύ καλή δουλειά, νομίζω ότι θα το δεχθεί και η πλειοψηφία της Βουλής, το δέχεται κατά βάση και το ΠΑ.ΣΟ.Κ. παρά τις επί μέρους παρατηρήσεις που κάνει για θέματα διαδικαστικά και άλλα –και έτσι προχωρούμε. Τώρα, αν δεν σας βολεύει η πραγματικότητα, το δόγμα σας είναι τόσο το χειρότερο για την πραγματικότητα. Ο κόσμος βλέπει και εσάς και εμένα και βγάζει τα συμπεράσματά του. Εγώ πάντως θα σας συνιστούσα να συνεχίσετε αυτού του είδους την αντιπολίτευση, προκειμένου τα ποσοστά σας να λάβουν την κατιούσα στις επόμενες εκλογές, διότι κομματικά εμάς αυτού του είδους η ακραία αντιπολίτευση μας βολεύει πάρα πολύ, να ξέρετε.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Δείτε τις δημοσκοπήσεις.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τώρα έρχομαι στον κ. Παπουτσή. Προφανώς, κύριε συνάδελφε, πρέπει να αντιμετωπιστεί το ζήτημα των συγκοινωνιών στο Νομό Θεσσαλονίκης συνολικά, μόνο που χρειάζεται μελέτη. Δεν σκοπεύουμε να καθυστερήσουμε το θέμα -διότι πραγματικά οξύνεται προϊόντος του χρόνου- αλλά δεν μπορώ σήμερα,  επ’ ευκαιρία αυτού του νομοσχεδίου, να σας πω ότι σε δυο ή σε τέσσερις μήνες θα ρυθμιστεί το θέμα, διότι εν συνεχεία θα έχετε κάθε δίκιο να έρθετε με τη δήλωσή μου αυτή και να με κρίνετε. Πάντως θα ξεκινήσουμε άμεσα διάλογο με όλους τους φορείς της Θεσσαλονίκης, προκειμένου το θέμα να αντιμετωπισθεί πιο σφαιρικά και πιο αποτελεσματικά.
    Κάνατε επίσης μια παρατήρηση σε σχέση με οργανωμένα συμφέροντα, τα οποία υπονόμευσαν την υπόθεση του μετρό της Θεσσαλονίκης. Ξέρετε ότι σε πολλές περιπτώσεις, όπως και στην περίπτωση του μετρό, υπάρχουν προσφυγές από διαγωνιζόμενους στην Ευρωπαϊκή Επιτροπή, όταν θεωρούν ότι παραβιάζονται κάποιες διατάξεις του Κοινοτικού Δικαίου, ιδίως συσχετιζόμενες με την εσωτερική αγορά. Αυτό συνέβη και στο μετρό της Θεσσαλονίκης και σε άλλα έργα επί ΠΑ.ΣΟ.Κ. και σε έργα τα οποία είναι σε εξέλιξη και επί των ημερών μας και στο Υπουργείο που είμαι εγώ Υπουργός.  Όμως, πρέπει να ξέρετε ότι η πρακτική, που τουλάχιστον εγώ ακολουθώ, είναι να μην κατηγορώ αυτούς που προσφεύγουν -γιατί ο καθένας έχει το δικό του συμφέρον που εκφράζει   και να προσπαθώ να τα αντιμετωπίσω-  αλλά ούτε και Βουλευτές ή Ευρωβουλευτές που θίγουν αυτά τα θέματα στη Βουλή των Ελλήνων ή στο Ευρωπαϊκό Κοινοβούλιο. 
    Ο κ. Παπαδημούλης για παράδειγμα πολλές φορές έχει θέματα που αφορούν και το δικό μου Υπουργείο και καλά κάνει και τα θίγει. Είναι δική του δουλειά να ελέγχει την Ευρωπαϊκή Επιτροπή αν εφαρμόζει τους κανόνες του Κοινοτικού Δικαίου. Αυτός είναι ο ρόλος του Ευρωβουλευτή. Δεν είναι κάτι ξένο από εμάς το Ευρωπαϊκό Κοινοβούλιο. Και αυτό πρέπει κάποτε να το ξεκαθαρίσουμε. 
    Εκείνο το οποίο επεσήμανα προηγουμένως και το οποίο επισημαίνω πάντως και τώρα είναι ότι σε αντίθεση με άλλα έργα τα οποία ξεμπλοκαρίστηκαν επί των ημερών του ΠΑ.ΣΟ.Κ., παρ’ ότι είχαν γίνει προσφυγές, αυτό το έργο του μετρό της Θεσσαλονίκης έμεινε κολλημένο. Και έμεινε έτσι διότι προφανώς είχε σοβαρό διαδικαστικό πρόβλημα. Δεν μπορώ να καταλάβω πώς είναι δυνατόν να έχουν οι παράγοντες αυτοί της Νέας Δημοκρατίας ειδική δύναμη πιέσεως στο θέμα του μετρό αλλά όχι σε όλα τα υπόλοιπα. Υπήρχε πρόβλημα και το ξέρουμε και είναι διαπιστωμένο. Υπήρχε πρόβλημα σε σχέση με το πώς είχε φτιαχτεί ο διαγωνισμός, πώς είχε προετοιμαστεί ο διαγωνισμός. 
    Να κάνω και μία τελευταία παρατήρηση. Ορθώς λέτε ότι η Θεσσαλονίκη πρέπει να είναι «πράσινη» πόλη. Αναφέρεσθε στην περιβαλλοντική διάσταση. Ξέρετε, ήταν πράσινη πόλη το πάλαι ποτέ και με πολιτικούς όρους αλλά σταμάτησε να είναι λόγω της εγκατάλειψής της από το ΠΑ.ΣΟ.Κ. και έχει γίνει γαλάζια πόλη. Και με την πολιτική μας θέλουμε και πιστεύω θα το κατορθώσουμε, να παραμείνει γαλάζια. 
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής και επί των άρθρων του σχεδίου νόμου του Υπουργείου Μεταφορών και Επικοινωνιών «Κύρωση σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και Ο.Α.Σ.Θ.». 
    Ερωτάται το Σώμα: Γίνεται δεκτό το νομοσχέδιο επί της αρχής;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και Ο.Α.Σ.Θ.» έγινε δεκτό επί της αρχής κατά πλειοψηφία. 
    Προχωρούμε στην ψήφιση των άρθρων ξεχωριστά.
    Ερωτάται το Σώμα: Γίνεται δεκτό το άρθρο 1 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.  
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 2 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.  
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία.
    Εισερχόμεθα στην ψήφιση του ακροτελεύτιου άρθρου του νομοσχεδίου και ερωτάται το Σώμα αν γίνεται δεκτό.
    ΟΛΟΙ ΒΟΥΛΕΥΤΕΣ: Δεκτό, δεκτό.  
    ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο έγινε δεκτό ομόφωνα.
    Συνεπώς το νομοσχέδιο έγινε δεκτό επί της αρχής και επί των άρθρων κατά πλειοψηφία. 
    Ερωτάται το Σώμα: Γίνεται δεκτό το νομοσχέδιο και στο σύνολο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία. 
    Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση σύμβασης για την τροποποίηση και συμπλήρωση της από 30.4.2001 οικονομικής συμφωνίας μεταξύ Ελληνικού Δημοσίου και Ο.Α.Σ.Θ.» έγινε δεκτό κατά πλειοψηφία σε μόνη συζήτηση κατ’ αρχήν κατ’ άρθρον και στο σύνολο και έχει ως εξής:
    (Να καταχωρισθεί το κείμενο του νομοσχεδίου)
    ΠΡΟΕΔΡΕΥΩΝ (Γεώργιος Σούρλας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.48΄ λύεται η συνεδρίαση για την προσεχή Τρίτη 11 Μαρτίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 
    Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Ολομέλεια 6-3-08                                       1

Τελευταία Αποθήκευση:	12/3/2008 4:11:00 μμ	Από:	X.sousta
Εκτυπώθηκε:	6/3/2008 11:47:00 πμ

