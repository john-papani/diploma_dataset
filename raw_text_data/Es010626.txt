
ΣΥΝΕΔΡΙΑΣΗ Β'
Τρίτη 26 Ιουνίου 2001 
ΠΙΝΑΚΑΣ ΠΕΡΙΕΧΟΜΕΝΩΝ


ΘΕΜΑΤΑ
ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εμπορικής Ναυτιλίας: "Προσωπικό Λιμενικού Σώματος και άλλες διατάξεις", σελ.
2. Ονομαστική ψηφοφορία επί της αρχής του σχεδίου νόμου του Υπουργείου Εμπορικής Ναυτιλίας, σελ.
3. Αίτηση ονομαστικής ψηφοφορίας επί των άρθρων 1, 2, 3, 4, 14 και 24 του σχεδίου νόμου του Υπουργείου Εμπορικής Ναυτιλίας, σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εμπορικής Ναυτιλίας:
ΑΝΘΟΠΟΥΛΟΣ Ι., σελ.
ΒΑΡΒΙΤΣΙΩΤΗΣ Μ., σελ.
ΚΑΤΣΑΡΟΣ Ν., σελ.
ΚΕΔΙΚΟΓΛΟΥ Β., σελ
ΛΑΦΑΖΑΝΗΣ Π., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΠΑΠΟΥΤΣΗΣ Χ., σελ.
ΠΑΥΛΟΠΟΥΛΟΣ Π., σελ.
ΣΚΟΠΕΛΙΤΗΣ Σ., σελ.
ΣΠΥΡΙΟΥΝΗΣ Κ., σελ.
ΣΠΥΡΟΥ Σ., σελ.
ΧΑΪΤΙΔΗΣ Ε., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Β΄
Τρίτη 26 Ιουνίου 2001
Αθήνα, σήμερα στις 26 Ιουνίου 2001, ημέρα Τρίτη και ώρα 19.07΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Προσωπικό Λιμενικού Σώματος και άλλες διατάξεις".
Εκκρεμεί ονομαστική ψηφοφορία επί της αρχής του νομοσχεδίου.
Οι αποδεχόμενοι την αρχή του νομοσχεδίου απαντούν "ΝΑΙ" και οι μη αποδεχόμενοι την αρχή του νομοσχεδίου απαντούν "ΟΧΙ".
Καλούνται επί του καταλόγου ο κ. Ανδρέας Λοβέρδος από το ΠΑΣΟΚ και ο κ. Μιλτιάδης Βαρβιτσιώτης από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας.
Εψήφισαν συνολικά ενενήντα τέσσερις (94) Βουλευτές.
Υπέρ της αρχής του νομοσχεδίου, δηλαδή, "ΝΑΙ", εψήφισαν πενήντα ένας (51) Βουλευτές.
Κατά της αρχής του νομοσχεδίου, δηλαδή, "ΟΧΙ" εψήφισαν σαράντα τρεις (43) Βουλευτές.
Απόντες έξι (6) Βουλευτές, σύμφωνα με το παραπάνω πρωτόκολλο ονομαστικής ψηφοφορίας:
(Το σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εμπορικής Ναυτιλίας "Προσωπικό Λιμενικού Σώματος και άλλες διατάξεις" έγινε δεκτό επί της αρχής κατά πλειοψηφία. 
Εισερχόμεθα στη συζήτηση των άρθρων του νομοσχεδίου. 
Θα προτείνω να συζητήσουμε, όπως και στη Διαρκή Επιτροπή, τα κεφάλαια Α΄ και Β΄ σε μία ενότητα σήμερα και αύριο τα υπόλοιπα κεφάλαια, καθώς και τις τροπολογίες των Υπουργών και των συναδέλφων.
Είστε σύμφωνοι; 
ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Ανθόπουλε.
ΙΩΑΝΝΗΣ ΑΝΘΟΠΟΥΛΟΣ: Συμφωνώ, κατ' αρχάς, στο να υπάρξουν δύο ενότητες συζήτησης, αλλά έχω να κάνω μία παρατήρηση που έχει σχέση με τη δομή των άρθρων και το περιεχόμενό τους. 
Όπως είπατε κι εσείς, συμφωνώ να πάμε στο κεφάλαιο Α΄ και Β΄, αλλά από το κεφάλαιο Β΄ να πάρουμε μόνο το α΄ τμήμα που αναφέρεται στην ιεραρχία, διάκριση, εξέλιξη και τις οργανικές θέσεις των αξιωματικών και φθάνουμε μέχρι το άρθρο 31, δηλαδή περίπου στη μέση του νομοσχεδίου. Και να αφήσουμε το β΄ τμήμα του Β΄ κεφαλαίου μαζί με τα υπόλοιπα, που είναι για ανθυπασπιστές μετά κλπ.
ΠΡΟΕΔΡΟΣ (Απόστολος Κακλαμάνης): Τις ειδικές διατάξεις.
ΙΩΑΝΝΗΣ ΑΝΘΟΠΟΥΛΟΣ: Ακριβώς. Και έτσι υπάρχει και ένα καλό ισοζύγιο. 
ΠΡΟΕΔΡΟΣ (Απόστολος Κακλαμάνης): Ο εισηγητής της Μειοψηφίας κ. Σπύρου συμφωνεί;
ΣΠΥΡΙΔΩΝ ΣΠΥΡΟΥ: Συμφωνούμε.
ΠΡΟΕΔΡΟΣ (Απόστολος Κακλαμάνης): Επομένως προχωρούμε στο πρώτο κεφάλαιο και μέχρι το άρθρο 31 του δευτέρου κεφαλαίου. Έτσι δεν είπατε;
ΙΩΑΝΝΗΣ ΑΝΘΟΠΟΥΛΟΣ: Ναι.
ΠΡΟΕΔΡΟΣ (Απόστολος Κακλαμάνης): Και τα υπόλοιπα με τις τροπολογίες θα τα συζητήσουμε αύριο.
Ορίστε, κύριε Ανθόπουλε, έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, μπορώ να κάνω κάποιες νομοτεχνικές βελτιώσεις;
ΠΡΟΕΔΡΟΣ (Απόστολος Κακλαμάνης): Ναι, να τις δώσετε από τώρα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα καταθέσω το σύνολο των νομοτεχνικών βελτιώσεων, απλώς θέλω από το Βήμα να αναφερθώ σε ορισμένες εξ αυτών που νομίζω ότι έχουν ιδιαίτερη σημασία προκειμένου να προσανατολίσουμε τη συζήτηση. 
Αναφέρομαι κυρίως στις παρατηρήσεις, οι οποίες έγιναν χθες κατά τη διάρκεια της επί της αρχής συζήτησης και κυρίως παρατηρήσεις που έγιναν από τους συναδέλφους.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα σας παρακαλέσω, για να προχωρήσει κανονικά η συζήτηση και να μην αρχίσει κύκλος συζητήσεων, εσείς αναφέρεστε, απ' ό,τι καταλαβαίνω, στη χθεσινή συζήτηση.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όχι. Με βάση τις παρατηρήσεις που έγιναν χθες...
ΠΡΟΕΔΡΟΣ (Απόστολος Κακλαμάνης): Ναι, προτείνετε αυτά.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μάλιστα.
ΠΡΟΕΔΡΟΣ (Απόστολος Κακλαμάνης): Ωραία. Αυτό και μόνο και θα διανεμηθεί. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στο άρθρο 2 η τρίτη πρόταση της υποπαραγράφου 1 α΄ αντικαθίσταται ως ακολούθως: "Με απόφαση του Υπουργού Εμπορικής Ναυτιλίας καθορίζονται η διαδικασία επιλογής των υποψηφίων, οι ειδικότητες, τα ειδικότερα προσόντα, τα θέματα που αφορούν την εκπαίδευση μετά την κατάταξή τους και κάθε αναγκαία λεπτομέρεια".
Άρθρο 3. Η υποπαράγραφος 1 αντικαθίσταται ως ακολούθως: "Τα 2/3 των θέσεων που προκηρύσσονται για κατάταξη δοκίμων υπαξιωματικών καταλαμβάνονται από πτυχιούχους ιδρυμάτων ανώτατης εκπαίδευσης και ακαδημιών του Εμπορικού Ναυτικού. Το υπόλοιπο 1/3 καταλαμβάνεται από υποψηφίους που κατέχουν απολυτήριο τίτλο δευτεροβάθμιας εκπαίδευσης. Σε περίπτωση που ποσοστό θέσεων που αντιστοιχεί στους πτυχιούχους Ιδρυμάτων Ανώτατης Εκπαίδευσης και Ακαδημιών Εμπορικού Ναυτικού δεν καλύπτεται, αυτό συμπληρώνεται από κατόχους απολυτηρίου τίτλου δευτεροβάθμιας εκπαίδευσης. Προκειμένου για άντρες απαιτείται η εκπλήρωση των στρατιωτικών τους υποχρεώσεων. Με απόφαση του Υπουργού Εμπορικής Ναυτιλίας καθορίζεται η διαδικασία επιλογής των υποψηφίων που γίνεται με το σύστημα των μορίων, οι ειδικότητες, τα ειδικότερα προσόντα και κάθε αναγκαία λεπτομέρεια".
Στον τρίτο και τέταρτο στίχο της παραγράφου 2 οι λέξεις "ηλικίας μέχρι και 30 ετών" αντικαθίστανται με τις λέξεις "οι οποίοι δεν πρέπει να έχουν υπερβεί το 32ο έτος της ηλικίας τους κατά την 31η Δεκεμβρίου του έτους διενέργειας του διαγωνισμού".
Άρθρο 4: Η δεύτερη πρόταση της υποπαραγράφου 1 α' αντικαθίσταται ως ακολούθως: "Με απόφαση του Υπουργού Εμπορικής Ναυτιλίας καθορίζονται η διαδικασία επιλογής των υποψηφίων με το σύστημα των μορίων, οι ειδικότητες, τα ειδικότερα προσόντα και κάθε αναγκαία λεπτομέρεια".
Κύριε Πρόεδρε, με αυτές τις τρεις νομοτεχνικές βελτιώσεις, που κάνουμε, ανταποκρινόμαστε στην πρώτη παρατήρηση της Επιστημονικής Επιτροπής της Βουλής, η οποία διενεμήθη χθες και σε πολλές από τις παρεμβάσεις και τις υποδείξεις των συναδέλφων που έλαβαν το λόγο χθες.
Στο άρθρο 5 έχουμε μία απλή νομοτεχνική βελτίωση την οποία θα τη διαβιβάσουμε. Στο άρθρο 7 το ίδιο. Στο άρθρο 10 το ίδιο. Στο άρθρο 20 το ίδιο. Στο άρθρο 21 το ίδιο. 
Στο άρθρο 23 μετά την παράγραφο 1 προστίθενται οι ακόλουθες υποπαράγραφοι: 
"Πρώτον, εάν ο Υπουργός Εμπορικής Ναυτιλίας διαφωνεί με την απόφαση του Συμβουλίου Κρίσεως, που αφορά έναν ή περισσότερους αξιωματικούς του Λιμενικού Σώματος, δύναται μέσα σε ανατρεπτική προθεσμία δέκα ημερών από την υποβολή σε αυτόν του πρακτικού του οικείου συμβουλίου, να παραπέμψει αυτήν, κατά το μέρος που διαφωνεί, στα αρμόδια συμβούλια επανακρίσεων χωρίς να αναστέλλεται για το λόγο αυτόν η κύρωση των συνταχθέντων πινάκων βάσει των κρίσεων που διενεργήθησαν, καθώς και η έκδοση των σχετικών διοικητικών πράξεων για όσους δεν διαφωνεί. 
Δεύτερον, οι αξιωματικοί του Λιμενικού Σώματος ή ο αξιωματικός του Λιμενικού Σώματος κατά τις διατυπωθείσες κρίσεις των οποίων ή του οποίου διαφώνησε ο Υπουργός Εμπορικής Ναυτιλίας, διαγράφονται από τον προωθούμενο προς κύρωση με προεδρικό διάταγμα πίνακα. 
Τρίτον, εάν ο Υπουργός Εμπορικής Ναυτιλίας πριν την παρέλευση της προθεσμίας των δέκα ημερών υπογράψει χωρίς κάποια παρατήρηση το κυρωτικό πινάκων προεδρικό διάταγμα, αυτοδίκαια θεωρείται ότι δεν διαφωνεί με την κρίση του Συμβουλίου.
Τέταρτον, μετά την υπογραφή του κυρωτικού των πινάκων κρίσεων προεδρικού διατάγματος από τον Υπουργό Εμπορικής Ναυτιλίας, δεν χωρεί διαφωνία του Υπουργού για την κρίση του Συμβουλίου". 
Όσον αφορά την παράγραφο 4 του άρθρου 23 στο οποίο έγιναν πολλές συζητήσεις χθες και σύμφωνα με την υπόδειξη και της Επιστημονικής Επιτροπής της Βουλής, αλλά και πολλών συναδέλφων, ιδιαίτερα του κ. Παυλόπουλου, η παράγραφος αυτή διαγράφεται. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Άρθρο 24: Οι τρεις πρώτοι στίχοι της παραγράφου 1 αντικαθίστανται ως ακολούθως: "Ο αρχηγός του Λιμενικού Σώματος επιλέγεται μεταξύ των εν ενεργεία κατά το χρόνο της επιλογής υποναυάρχων, καθώς και των αρχιπλοιάρχων του Λιμενικού Σώματος του άρθρου 7 παράγραφος 2 α1 οι οποίοι έχουν συμπληρώσει ένα έτος πραγματικής υπηρεσίας στο βαθμό αυτό, εξαιρουμένων...". Το υπόλοιπο της υποπαραγράφου παραμένει αμετάβλητο. 
Επιπλέον, στο άρθρο 28 θα υπάρξουν ορισμένες άλλες μικρές τεχνικές αλλαγές. Επίσης, στα άρθρα 34, 35, 44, 49. Επίσης, στο άρθρο 51. 
Τέλος, φθάνουμε...
ΠΡΟΕΔΡΕΥΩΝ (Κωνσταντίνος Γείτονας): Μέχρι και το άρθρο 31 ούτως ή άλλως θα συζητήσουμε απόψε. Δώστε το κείμενο για τους συναδέλφους.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δεν έχει σημασία. Τα λέω όλα, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Καλώς. Για να μη χάνουμε χρόνο, κύριε Υπουργέ, και να προχωρήσουμε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Είναι καλύτερο, όμως, για το πνεύμα της συζήτησης στο Τμήμα. 
Στο άρθρο 52 πάλι μέσα από την παρατήρηση της Επιστημονικής Επιτροπής της Βουλής, αλλά και τις παρατηρήσεις του κ. Λαφαζάνη, τις οποίες δέχτηκα, θα ήθελα να κάνω την εξής τροποποίηση: Όπου αναφέρεται η φράση "εγκλήματα του νόμου αυτού" ή "εγκλήματα του παρόντος νόμου" αντικαθίσταται από τη φράση "εγκλήματα που αναφέρονται στο άρθρο 49 παράγραφος 2". 
Επίσης, μία άλλη τεχνική μικρή βελτίωση στο άρθρο 53.
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής του ΠΑΣΟΚ κ. Ανθόπουλος. 
Θέλετε δέκα λεπτά με ανοχή, δεκαπέντε λεπτά; Πόσα περίπου; 
ΙΩΑΝΝΗΣ ΑΝΘΟΠΟΥΛΟΣ: Βάλτε τα δέκα λεπτά και βλέπουμε. 
ΠΡΟΕΔΡΕΥΩΝ (Κωνσταντίνος Γείτονας): Δέκα λεπτά και θα υπάρξει ανοχή από το Προεδρείο.
ΙΩΑΝΝΗΣ ΑΝΘΟΠΟΥΛΟΣ: Θα αξιοποιήσω και την ανοχή σας. 
ΠΡΟΕΔΡΕΥΩΝ (Κωνσταντίνος Γείτονας): Έχετε άλλωστε τη δυνατότητα να εκφράζεστε περιεκτικά.
ΙΩΑΝΝΗΣ ΑΝΘΟΠΟΥΛΟΣ: Ευχαριστώ
Θα ήθελα πρώτα απ' όλα να μου δώσετε τη δυνατότητα, κύριε Πρόεδρε, να κάνω μία παρατήρηση υπέρ του Υπουργού, διότι...
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αυτά που διάβασε ο κύριος Υπουργός θα τα δούμε γραμμένα; 
ΠΡΟΕΔΡΕΥΩΝ (Κωνσταντίνος Γείτονας): Θα διανεμηθούν, κύριε Κεδίκογλου. Το είπε ο κύριος Υπουργός. Απλώς διάβασε ορισμένα που έκρινε ότι πρέπει να τα ακούσετε για να διευκολυνθείτε στη συζήτηση.
(Στο σημείο αυτό ο Υπουργός Εμπορικής Ναυτιλίας κ. Χρήστος Παπουτσής καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
"ΝΟΜΟΤΕΧΝΙΚΕΣ ΒΕΛΤΙΩΣΕΙΣ ΣΤΟ ΣΧΕΔΙΟ ΝΟΜΟΥ
"ΠΡΟΣΩΠΙΚΟ ΛΙΜΕΝΙΚΟΥ ΣΩΜΑΤΟΣ ΚΑΙ ΑΛΛΕΣ ΔΙΑΤΑΞΕΙΣ"
'Αρθρο 2
Η τρίτη πρόταση της υποπαραγράφου 1α αντικαθίσταται ως ακολούθως:
Με απόφαση του Υπουργού Εμπορικής Ναυτιλίας καθορίζονται : η διαδικασία επιλογής των υποψηφίων, οι ειδικότητες, τα ειδικότερα προσόντα, τα θέματα που αφορούν την εκπαίδευση μετά την κατάταξή τους, και κάθε αναγκαία λεπτομέρεια.
'Αρθρο 3
Η υποπαράγραφος 1 αντικαθίσταται ως ακολούθως:
Τα δύο τρίτα των θέσεων που προκηρύσσονται για κατάταξη δοκίμων υπαξιωματικών καταλαμβάνονται από πτυχιούχους Ιδρυμάτων Ανώτατης Εκπαίδευσης και ΑΕΝ. Το υπόλοιπο ένα τρίτο καταλαμβάνεται από υποψηφίους που κατέχουν απολυτήριο τίτλο δευτεροβάθμιας εκπαίδευσης. Σε περίπτωση που ποσοστό θέσεων που αντιστοιχεί στους πτυχιούχους Ιδρυμάτων Ανώτατης Εκπαίδευσης και ΑΕΝ δεν καλύπτεται, αυτό συμπληρώνεται από κατόχους απολυτηρίου τίτλου δευτεροβάθμιας εκπαίδευσης. Προκειμένου για άνδρες απαιτείται η εκπλήρωση των στρατιωτικών τους υποχρεώσεων. Με απόφαση του Υπουργού Εμπορικής Ναυτιλίας καθορίζονται: η διαδικασία επιλογής των υποψηφίων που γίνεται με το σύστημα των μορίων, οι ειδικότητες, τα ειδικότερα προσόντα, και κάθε αναγκαία λεπτομέρεια. 
- Στον τρίτο και τέταρτο στίχο της παραγράφου 2 οι λέξεις "που είναι ηλικίας μέχρι και τριάντα ετών" αντικαθίστανται με τις λέξεις "οι οποίοι δεν πρέπει να έχουν υπερβεί το τριακοστό δεύτερο έτος της ηλικίας τους κατά την 31η Δεκεμβρίου του έτους διενέργειας του διαγωνισμού".
'Αρθρο 4
Η δεύτερη πρόταση της υποπαραγράφου 1α αντικαθίσταται ως ακολούθως: 
Mε απόφαση του Υπουργού Εμπορικής Ναυτιλίας καθορίζονται η διαδικασία επιλογής των υποψηφίων με το σύστημα των μορίων, οι ειδικότητες, τα ειδικότερα προσόντα, και κάθε αναγκαία λεπτομέρεια.

'Αρθρο 5
Στον έκτο στίχο της παραγράφου 4 τα αρχικά των λέξεων "Α.Ε.Ι." και "Τ.Ε.Ι." αντικαθίστανται με τις λέξεις: "Ιδρυμάτων Ανώτατης Εκπαίδευσης".
'Αρθρο 7
- Στην υποπαράγραφο 5γ, οι λέξεις "Αρχιπλοίαρχο Λ.Σ." αντικαθίστανται με τις λέξεις "Υποναύαρχο Λ.Σ, σύμφωνα με το άρθρο 28 παρ. 3β".
- Στο δεύτερο και τρίτο στίχο της υποπαραγράφου 5(στ) οι λέξεις "Ανώτατων Εκπαιδευτικών Ιδρυμάτων (Α.Ε.Ι.)" αντικαθίστανται με τις λέξεις: "Ιδρυμάτων Ανώτατης Εκπαίδευσης Πανεπιστημιακού Τομέα".
- Στον τρίτο και τέταρτο στίχο της υποπαραγράφου 5(στ) οι λέξεις "Τεχνολογικών Επαγγελματικών Ιδρυμάτων (Τ.Ε.Ι.)" αντικαθίστανται με τις λέξεις: "Ιδρυμάτων Ανώτατης Εκπαίδευσης Τεχνολογικού Τομέα".
'Αρθρο 10
- Στον πρώτο στίχο της παραγράφου 3, μετά τη λέξη "Εκπαίδευσης", προστίθενται οι λέξεις "Πανεπιστημιακού Τομέα".
'Αρθρο 13
- Στον πέμπτο στίχο της παραγράφου 3, μετά τη λέξη "Εκπαίδευσης", προστίθενται οι λέξεις "Πανεπιστημιακού Τομέα".
- Στο δέκατο στίχο της παραγράφου 3, μετά τη λέξη "Εκπαίδευσης", προστίθενται οι λέξεις "Πανεπιστημιακού Τομέα".
'Αρθρο 20
Στο δεύτερο στίχο της παραγράφου 6 ο σύνδεσμος "και" τίθεται μετά τη λέξη "άδεια".
'Αρθρο 21
- Στο δεύτερο στίχο της υποπαραγράφου 3α, οι λέξεις "Τεχνολογικών Επαγγελματικών Ιδρυμάτων" αντικαθίστανται με τις λέξεις "Ιδρυμάτων Ανώτατης Εκπαίδευσης Τεχνολογικού Τομέα".
- Στο δεύτερο στίχο της υποπαραγράφου 3β, οι λέξεις "Ανώτατων Εκπαιδευτικών Ιδρυμάτων" αντικαθίστανται με τις λέξεις "Ιδρυμάτων Ανώτατης Εκπαίδευσης Πανεπιστημιακού Τομέα".
'Αρθρο 23
- Μετά την παράγραφο 1 προστίθενται οι ακόλουθοι υποπαράγραφοι:
"(α) Εάν ο Υπουργός Εμπορικής Ναυτιλίας διαφωνεί με την απόφαση του Συμβουλίου Κρίσεως που αφορά έναν ή περισσότερους Αξιωματικούς Λ.Σ., δύναται, μέσα σε ανατρεπτική προθεσμία δέκα ημερών από την υποβολή σε αυτόν του πρακτικού του οικείου Συμβουλίου, να παραπέμψει αυτήν, κατά το μέρος που διαφωνεί, στα αρμόδια Συμβούλια Επανακρίσεων, χωρίς να αναστέλλεται για το λόγο αυτό η κύρωση των συνταχθέντων πινάκων βάσει των κρίσεων που διενεργήθηκαν καθώς και η έκδοση των σχετικών διοικητικών πράξεων για όσους δεν διαφωνεί.
(β) Οι Αξιωματικοί Λ.Σ. ή ο Αξιωματικός Λ.Σ. κατά της διατυπωθείσας κρίσης των οποίων ή του οποίου διαφώνησε ο Υπουργός Εμπορικής Ναυτιλίας, διαγράφονται από τον προωθούμενο προς κύρωση με προεδρικό διάταγμα πίνακα.
(γ) Εάν ο Υπουργός Εμπορικής Ναυτιλίας πριν την παρέλευση της προθεσμίας των δέκα ημερών υπογράψει, χωρίς κάποια παρατήρηση το κυρωτικό πινάκων προεδρικό διάταγμα αυτοδίκαια θεωρείται ότι δεν διαφωνεί με την κρίση του Συμβουλίου.
(δ) Μετά την υπογραφή του κυρωτικού των πινάκων κρίσεων προεδρικού διατάγματος από τον Υπουργό Εμπορικής Ναυτιλίας, δεν χωρεί διαφωνία του Υπουργού για την κρίση του Συμβουλίου".
- Διαγράφεται η παράγραφος 4. Οι υπόλοιπες
παράγραφοι του άρθρου 23 αναριθμούνται.
'Αρθρο 24
Οι τρεις πρώτοι στίχοι της παραγράφου 1 αντικαθίστανται ως ακολούθως: 
1. Ο Αρχηγός του Λιμενικού Σώματος επιλέγεται μεταξύ των εν ενεργεία κατά το χρόνο της επιλογής Υποναυάρχων, καθώς και των Αρχιπλοιάρχων Λ.Σ. του άρθρου 7 παρ. 2 α (Ι) οι οποίοι έχουν συμπληρώσει ένα έτος πραγματικής υπηρεσίας στο βαθμό αυτό, εξαιρουμένων... (το υπόλοιπο της υποπαραγράφου παραμένει αμετάβλητο).
'Αρθρο 28
- Ο πρώτος και ο εικοστός στίχος της υποπαραγράφου 3β αντικαθίσταται ως ακολούθως "Οι Αρχιπλοίαρχοι Λ.Σ του άρθρου 7 παρ. 2β και 2γ, εφόσον" 
- Στο δεύτερο στίχο της υποπαραγράφου 7β, τα αρχικά των λέξεων "Α.Ε.Ι." αντικαθίστανται με τις λέξεις"Ιδρυμάτων Ανώτατης Εκπαίδευσης Πανεπιστημιακού Τομέα".
- Στον πρώτο στίχο της υποπαραγράφου 6α μετά τις λέξεις "Αντιπλοίαρχοι ΛΣ", προστίθενται οι λέξεις "ή Πλοίαρχοι ΛΣ".Στον έβδομο στίχο της ίδιας υποπαραγράφου, μετά τη λέξη "προάγονται", προστίθενται οι λέξεις ",με αίτησή τους,". 
'Αρθρο 34
- Στον τρίτο στίχο της υποπαραγράφου 1ε, μετά τη λέξη "Εκπαίδευσης" προστίθενται οι λέξεις "Πανεπιστημιακού Τομέα".
- Στον τρίτο στίχο της υποπαραγράφου 1στ, μετά τη λέξη "Εκπαίδευσης" προστίθενται οι λέξεις "Πανεπιστημιακού Τομέα".
'Αρθρο 35
- Στον τέταρτο στίχο της υποπαραγράφου 1α, μετά τη λέξη "Εκπαίδευσης" προστίθενται οι λέξεις "Πανεπιστημιακού Τομέα".
- Στον τέταρτο στίχο της παραγράφου 2, μετά τη λέξη "Εκπαίδευσης" προστίθενται οι λέξεις "Πανεπιστημιακού Τομέα".
'Αρθρο 44
- Στο τίτλο τα αρχικά γράμματα των λέξεων "δικαιώματα" και "υγειονομική" διορθώνονται σε κεφαλαία.
- Η αρίθμηση των υποπαραγράφων των παραγράφων 1 και 2 γίνεται με γράμματα του ελληνικού αλφαβήτου.
'Αρθρο 49
- Στον έβδομο στίχο της παραγράφου 5, πριν τα αρχικά των λέξεων νομικών προσώπων δημοσίου δικαίου προστίθεται η λέξη "εποπτευόμενων".
- Στο δεύτερο στίχο της παραγράφου 6, πριν τα αρχικά των λέξεων νομικών προσώπων δημοσίου δικαίου προστίθεται η λέξη "εποπτευόμενων".
'Αρθρο 51
Στον πρώτο και στον τέταρτο στίχο της παραγράφου 3, οι λέξεις "νομικών προσώπων δημοσίου δικαίου" αντικαθίστανται με τα αρχικά τους και πριν από αυτά προστίθεται η λέξη "εποπτευόμενων".
'Αρθρο 52
'Οπου αναφέρεται η φράση "εγκλήματα του Νόμου αυτού" ή "εγκλήματα του παρόντος Νόμου" αντικαθίσταται από τη φράση "εγκλήματα που αναφέρονται στο άρθρο 49 παρ. 2". 
'Αρθρο 53
Στον πέμπτο και στον τελευταίο στίχο της παραγράφου 1 καθώς και στον τρίτο στίχο της παραγράφου 2 οι λέξεις "νομικών προσώπων δημοσίου δικαίου" αντικαθίστανται με τα αρχικά τους και πριν από αυτά προστίθεται η λέξη "εποπτευόμενων")
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Ανθόπουλε. Θα σας κρατήσω και το χρόνο.
ΙΩΑΝΝΗΣ ΑΝΘΟΠΟΥΛΟΣ: Θα ήθελα να απευθύνω, κύριε Πρόεδρε, μια ευχαριστία και έναν κοινοβουλευτικό έπαινο προς τον Υπουργό, διότι απέδειξε καθ' υποτροπήν ότι έχει ευήκοον ους και βλέπουμε ότι μετά τη συζήτηση επί της αρχής του νομοσχεδίου ήρθε με σοβαρές βελτιώσεις επί των άρθρων πριν καν ξεκινήσει η συζήτηση επί των άρθρων, γιατί δέχθηκε και ενσωμάτωσε παρατηρήσεις συναδέλφων στα άρθρα που θα συζητήσουμε σήμερα. 
Πράγματι αυτό το νομοσχέδιο δικαιώνεται όσον αφορά το εκσυγχρονιστικό του πνεύμα αλλά και την αποτελεσματικότητα στον τελικό του στόχο, που είναι να έχουμε ως ελληνική πολιτεία ένα Λιμενικό Σώμα αντάξιο των απαιτήσεων της ελληνικής πραγματικότητας στις ακτές μας, στα λιμάνια μας και στην εμπορική μας ναυτιλία.
Τα ποιοτικά χαρακτηριστικά της αναβάθμισης του Λιμενικού Σώματος φαίνονται από το πρώτο και τα ακόλουθα άρθρα που αφορούν στην κατάταξη των στελεχών του Λιμενικού Σώματος. Δίδεται συντριπτική πλειονότητα στις κατατάξεις πτυχιούχων ανωτάτων ιδρυμάτων της χώρας για πρώτη φορά και βλέπουμε ότι τα βασικά τους προσόντα είναι προσόντα ανώτατης εκπαίδευσης. Αυτό, εάν δεν είναι ποιοτική αναβάθμιση, τι είναι; Γιατί διατυπώθηκαν χθες κάποιες παρατηρήσεις οι οποίες πραγματικά μας εξένισαν. Είπαν για ένα νομοσχέδιο και για άρθρα που φέρνουν το Λιμενικό Σώμα προς τα πίσω, ενώ το Λιμενικό Σώμα έτσι θα πάει ακόμα πιο εμπρός.
Ειδικότερες καινοτομίες εισάγονται με τη μείωση μέχρι και του 27ου έτους όσον αφορά την ηλικία των κατατασσομένων αξιωματικών του Λιμενικού Σώματος. Άλλη καινοτομία στο άρθρο 1 αφορά στον τρόπο κάλυψης των κενών θέσεων που προκύπτουν πριν από την κατάταξη των εισαγομένων στη σχολή λόγω υποβολής γραπτής παραίτησης. Και συνεχίζονται οι καινοτομικές διατάξεις στο άρθρο 2 που αφορά στην κατάταξη, εκπαίδευση αξιωματικών του Λιμενικού Σώματος ειδικότητας τεχνικών, ιατρών και ιερέων. Η ειδικότητα τεχνικών καθιερώνεται για πρώτη φορά.
Εδώ ετέθη ένα θέμα από τους συναδέλφους με βάση βέβαια και τις παρατηρήσεις της νομικής διεύθυνσης της Βουλής, εάν και κατά πόσο καλύπτεται με την απόφαση του Υπουργού Εμπορικής Ναυτιλίας η διαμόρφωση των ειδικοτήτων των εξεταζομένων μαθημάτων της διεξαγωγής του διαγωνισμού, επαναλαμβάνω η διαμόρφωση των όρων και των ιδιαιτέρων προσόντων.
Χθες κατά τη συζήτηση επί της αρχής έκανα μια ποιοτική διαφοροποίηση όσον αφορά τα βασικά προσόντα που έχουν σχέση με την προσωπικότητα του υποψηφίου, έχουν σχέση με το συνταγματικά κατοχυρωμένο δικαίωμά του να διεκδικεί επαγγελματικό μέλλον, μέλλον για την ανάπτυξη της προσωπικότητάς του και από την άλλη για τα ιδιαίτερα εκείνα προσόντα που απαιτείται να έχει ο υποψήφιος και αφορούν στο συμφέρον της υπηρεσίας.
Νομίζω ότι με αυτόν τον ποιοτικό διαχωρισμό ανάμεσα σε βασικά προσόντα που έχουν σχέση με την προσωπικότητα του υποψηφίου και σε ιδιαίτερα προσόντα που έχουν σχέση με την εξυπηρέτηση της αποστολής και των αναγκών του Λιμενικού Σώματος λύνεται αυτό το θέμα. Και πολύ σωστά με την τελική διατύπωση που φέρει σήμερα ο Υπουργός ρυθμίζεται αυτό το θέμα χωρίς να υπάρχει πλέον καμία εκκρεμότητα αλλά και κανένας κίνδυνος δικαστικής ανατροπής στο μέλλον. 
Στο άρθρο 3, που αναφέρεται στην κατάταξη υπαξιωματικών Λιμενικού Σώματος, έχουμε μια καινοτομική διάταξη όσον αφορά τα ποσοστά κάλυψης των θέσεων που προκηρύσσονται, το ίδιο όπως και στους αξιωματικούς έχουμε καινοτομική διάταξη για την κάλυψη των κενών θέσεων που προκύπτουν μετά την κατάταξη των επιτυχόντων στη σχολή.
Το άρθρο 4 αφορά στην κατάταξη λιμενοφυλάκων και έχουμε την εισαγωγή στη Σχολή Δοκίμων Λιμενοφυλάκων μέχρι και δέκα αθλητών. Το νέο στοιχείο που προκύπτει είναι ότι ο ακριβής αριθμός των εισαγομένων κάθε φορά καθορίζεται με απόφαση του Αρχηγού του Λιμενικού Σώματος στην προκήρυξη διαγωνισμού κατάταξης δοκίμων λιμενοφυλάκων. 
Στο άρθρο 5 το καινοτομικό στοιχείο είναι ότι αίρονται όλες οι απαγορεύσεις, οι περιορισμοί ή τα εμπόδια για την κατάταξη γυναικών στο Λιμενικό Σώμα και τώρα μπορούν να κατατάσσονται άνδρες και γυναίκες, μάλιστα και παντρεμένοι, "άγαμοι ή έγγαμοι", όπως λέει στην πρώτη παράγραφο του άρθρου 5 η σχετική διάταξη. Μέσα στο άρθρο αυτό επαναλαμβάνονται κάποιες διατάξεις που έχουν σχέση με την κοινωνική ευαισθησία της πολιτείας, όσον αφορά την πρόσληψη και κατάταξη σε ποσοστά υποψηφίων, που προέρχονται από πολύτεκνες οικογένειες, τέκνα αναπήρων, τέκνα αναγνωρισμένων ως αγωνιστών της Εθνικής Αντίστασης και εισάγεται επίσης μια καινοτομία που έχει να κάνει με το σεβασμό του θεσμού της οικογένειας, έχει να κάνει με το αίσθημα ασφάλειας των εργαζομένων, να προσλαμβάνεται ανεξαρτήτως βαθμού, τίτλων και μέχρις ηλικίας 30 ετών ένα τέκνο τουλάχιστον από εκείνα τα στελέχη του Λιμενικού Σώματος, που έπαθαν σοβαρό ατύχημα εν διατεταγμένη υπηρεσία. 
Στο δεύτερο τμήμα, ειδικότερα στο άρθρο 6, στο κεφάλαιο της εκπαίδευσης έχουμε δύο καινοτομικές ρυθμίσεις. Η πρώτη είναι στην παράγραφο 1 και η δεύτερη στην παράγραφο 3, που λέει ότι "η βασική εκπαίδευση του προσωπικού Λιμενικού Σώματος παρέχεται στις παραγωγικές Σχολές Δοκίμων, Σημαιοφόρων Λιμενικών, Δοκίμων Υπαξιωματικών Λιμενικού Σώματος και Δοκίμων Λιμενοφυλάκων. Το χρονικό διάστημα από την ημερομηνία κατάταξης των επιτυχόντων στις παραπάνω σχολές μέχρι και την προηγουμένη της ονομασίας τους ως Σημαιοφόρων, Κελευστών ή Λιμενοφυλάκων αντίστοιχα λογίζεται ως χρόνος φοίτησης στην οικεία παραγωγική Σχολή."
Επίσης, στην παράγραφο 3 ότι με προεδρικό διάταγμα ιδρύεται Ακαδημία Λιμενικού Σώματος και ρυθμίζονται τα της οργάνωσης και λειτουργίας, καθώς και οι βαθμίδες εκπαίδευσης των Σχολών της Ακαδημίας. Μας το ανέφερε, βέβαια, ο κύριος Υπουργός κατά την ομιλία του χθες και αποτελεί ένα πάρα πολύ ευχάριστο γεγονός ότι διατέθηκε ήδη στην Αλεξανδρούπολη και η αναγκαία έκταση, προκειμένου να χτισθεί και να λειτουργήσει με την ίδρυσή της η Ακαδημία Λιμενικού Σώματος. 
Όσον αφορά στο κεφάλαιο Β΄ και στο α΄ τμήμα που έχει να κάνει με τη σταδιοδρομία του προσωπικού του Λιμενικού Σώματος, υπάρχουν πάρα πολλές καινοτομικές διατάξεις, που έχουν σχέση με την προέλευση, τη διάκριση, τους καταληκτικούς βαθμούς των αξιωματικών του Λιμενικού Σώματος. Εδώ θα πρέπει να υπογραμμίσουμε το γεγονός ότι για πρώτη φορά έχουμε δύο νέες κατηγορίες, δύο νέες ειδικότητες, τους αξιωματικούς του Λιμενικού Σώματος ειδικότητας τεχνικού και τους αξιωματικούς Λιμενικού Σώματος ειδικής μονιμότητας, σύμφωνα με το κεφάλαιο Γ΄ του παρόντος, δηλαδή που ακολουθεί.
Έχει πολύ μεγάλη σημασία η εισαγωγή αυτών των δύο κατηγοριών, διότι έτσι καλύπτει λειτουργικές και οργανικές θέσεις το Υπουργείο Εμπορικής Ναυτιλίας με αξιωματικούς και καίριους τομείς του λιμενικού έργου.
Θα ήθελα να κάνω επίσης τις εξής παρατηρήσεις στο άρθρο 9, που έχουν σχέση με τις γενικές διατάξεις για την αρχαιότητα και για τις προαγωγές: Καινοτομικό στοιχείο είναι ότι για πρώτη φόρα η στρατιωτική ιεραρχία περιλαμβάνει ιεραρχία βαθμών από τη μία και ιεραρχία καθηκόντων από την άλλη. Επίσης, η αρχαιότητα που αποκτούν οι αξιωματικοί του Λιμενικού Σώματος κάθε κατηγορίας διατηρείται σε όλη τη διάρκεια της σταδιοδρομίας τους στο Λιμενικό Σώμα εκτός αν επέλθουν μεταβολές -και εδώ έχουμε τέσσερις καινοτομικές ρυθμίσεις- λόγω: 
Μη συμπλήρωσης από υπαιτιότητά τους των τυπικών προς προαγωγή προσόντων, οπότε λόγω αυτών των μεταβολών δεν διατηρείται η αρχαιότητα.
Προαγωγής τους σύμφωνα με τη διάταξη του άρθρου 31 παράγραφος 3.
Προαγωγής επ' ανδραγαθία σύμφωνα με τις ισχύουσες διατάξεις και προαγωγής σύμφωνα με τις διατάξεις των άρθρων 10 παράγραφος 3 και 34 παράγραφος 1δ', ε' και στ'. 
Στο άρθρο 11 όσον αφορά το μέγιστο χρόνο παραμονής στο βαθμό, έχουμε δύο αλλαγές. Η μία είναι στην παράγραφο 1α και η άλλη είναι στην παράγραφο 1β΄ IV. Στη μία περίπτωση έχουμε την καθιέρωση οκτώ ετών στον κατεχόμενο βαθμό του ανθυποπλοιάρχου και υποπλοιάρχου Λιμενικού Σώματος αντίστοιχα ή έξι ετών στον κατεχόμενο βαθμό του πλωτάρχη και αντιπλοιάρχου Λιμενικού Σώματος αντίστοιχα. Και στους πλωτάρχες Λιμενικού Σώματος έχουμε επίσης δεκαεννέα έτη. 
Είναι γεγονός, κύριε Πρόεδρε, ότι η λεπτομερειακή αναφορά όλων των καινοτομικών διατάξεων χρειάζεται πάρα πολύ χρόνο, διότι υπάρχουν εκτεταμένες αλλαγές σ΄αυτό το νομοσχέδιο, τις οποίες επισημάναμε κατά τη συζήτηση στην αρμόδια Διαρκή Επιτροπή και γι' αυτό επιτρέψτε μου να τις αναφέρω τώρα επί τροχάδην. 
Οφείλουμε να τονίσουμε στο άρθρο 13 στα ειδικά τυπικά προσόντα ότι καθιερώνεται για την προαγωγή των αξιωματικών η υποβολή τίτλου ξένης γλώσσας και μάλιστα δευτέρου επιπέδου, σύμφωνα με το ν. 2740 του Υπουργείου Παιδείας, ή, όπως ίσχυε και στο παρελθόν το λεγόμενο "First Certificate" για την αγγλική ή του αντίστοιχου τίτλου της γαλλικής, ιταλικής, γερμανικής ή ισπανικής γλώσσας. 
Επίσης είναι άξιο παρατήρησης το γεγονός ότι στα πλαίσια της πολιτικής του Υπουργείου Εμπορικής Ναυτιλίας να δημιουργήσει ένα προσωπικό με νέες δυνατότητες και νέες δεξιότητας, βλέπουμε ότι από τους διπλωματούχους πλοιάρχους ή μηχανικούς προέλευσης Ακαδημιών Εμπορικού Ναυτικού απαιτούνται εξειδικευμένες γνώσεις και εμπειρία στα ίδια μέσα που εδρεύουν ή έχουν διατεθεί σε υπηρεσίες παραμεθόριων περιοχών. Το ίδιο συμβαίνει και πιο κάτω. Δηλαδή προχωρούμε σε φάσεις διαρκούς εξειδίκευσης του προσωπικού για την όσο το δυνατόν πληρέστερη ανταπόκριση στα σύγχρονα καθήκοντά τους.
Στο θέμα της αξιολόγησης των αξιωματικών ετέθησαν θέματα στην κατηγοριοποίηση Α΄, Β΄, Γ΄, Δ΄ και ακόμη πιο ειδικά στη Δ΄ περίπτωση με το χαρακτηρισμό του αξιωματικού ως απαράδεκτου. Εγώ υποστήριξα και επιμένω, συμφωνώντας απόλυτα με τον Υπουργό, στο να διατηρηθεί η λέξη "απαράδεκτος".
Όμως δεν θα είχα κανένα λόγο, κύριε Υπουργέ, να μην υποχωρήσω, αν η πλειονότητα της Βουλής συμφωνεί, αντί να το κάνουμε με το στερητικό "α", να το κάνουμε με τις δύο λέξεις "μη παραδεκτός" για λόγους αισθητικής και μόνο, διότι είναι το ίδιο πράγμα, όπως είπατε και εσείς και εγώ κατ' ουσία, αλλά πιστεύω έτσι ότι μειώνεται η ένταση και ο χρωματισμός από αυτήν τη λέξη. 
Νομίζω κατά τα άλλα ότι δεν θα έχουν αντίρρηση οι συνάδελφοι να περάσει στην κατηγορία Δ΄ το "μη παραδεκτός", που είναι ένας χαρακτηρισμός ο οποίος θέτει τον αξιωματικό σε μία εξάμηνη δοκιμασία προκειμένου να επιδείξει έμπρακτη μεταμέλεια, να επανέλθει και πάλι στις τάξεις του Λιμενικού Σώματος και να συνεχίσει την επαγγελματική του σταδιοδρομία.
Ορθώς κάνατε τις αλλαγές και συμφωνώ απόλυτα στο άρθρο 23, όσον αφορά στην κοινοποίηση των δυσμενών κρίσεων, στις αιτήσεις επανάκρισης, στην αναστολή τους και από τα αποτελέσματα των επανακρίσεων. Οι τροποποιήσεις και βελτιώσεις που επιφέρατε, πραγματικά δεν χρειάζονται περαιτέρω σχολιασμό. Έχουμε μία τελειοποίηση αυτού του άρθρου στη λειτουργική του αποστολή.
Το άρθρο 24 που αναφέρεται στην επιλογή του αρχηγού του Λιμενικού Σώματος, το άρθρο 25 που αναφέρεται στην κρίση, επιλογή, αρμοδιότητες, αναπλήρωση υπαρχηγών Λιμενικού Σώματος και γενικού επιθεωρητού λιμενικού Σώματος, το άρθρο 26 στις κρίσεις και αποστρατείες αξιωματικού Λιμενικού Σώματος, το άρθρο 27 στον υπολογισμό της τριακονταπενταετίας, το άρθρο 28 στις ειδικές περιπτώσεις αποστρατείας, το άρθρο 29 στην απονομή αποστρατευτικού βαθμού που γίνεται αυτό για πρώτη φορά, όπως ακριβώς το ζήτησαν τα στελέχη του Λιμενικού Σώματος, το άρθρο 30 και το άρθρο 31, έχουν μία νομοτεχνική και ουσιαστική τελειότητα και γι' αυτό ακριβώς έμειναν έξω, δηλαδή στο απυρόβλητο των παρατηρήσεων και της Αξιωματικής και της Ελάσσονος Αντιπολίτευσης και νομίζω ότι θα πρέπει όλα να γίνουν δεκτά ως έχουν. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, συνεχίζουμε σήμερα τη συζήτηση επί των άρθρων ενός νομοσχεδίου του Υπουργείου Εμπορικής Ναυτιλίας που έχει ως αντικείμενο το προσωπικό του Λιμενικού Σώματος και άλλες διατάξεις. 
Τονίστηκε στη χθεσινή συνεδρίαση ότι το νομοσχέδιο δεν κάνει εκείνη την απαραίτητη τομή που χρειάζεται, δεν έχει όραμα και η όποια θετική του προσφορά είναι έωλη λόγω των πολλών ασαφειών και παραλείψεων. Από τις παρεμβάσεις, τις διορθώσεις και τις προσθήκες που έκανε ο κύριος Υπουργός, επιβεβαιώνει ότι δεν ήταν άστοχη η ανησυχία μας, ο προβληματισμός μας, αφού είναι γνωστό ότι στο χώρο αυτό δεν κάνουμε απλώς νομοτεχνικές παρεμβάσεις αλλά ουσιαστικά παράγουμε πολιτική. Πρέπει να βλέπουμε τα θέματα με γενικότερη αντίληψη για το Λιμενικό Σώμα, που έχει τόσο μεγάλη και σοβαρή αποστολή και θα πρέπει πραγματικά οι διατάξεις να του δίνουν αυτήν τη δυνατότητα και να μην υποκρύπτουν άλλες σκοπιμότητες κάτω από νομοθετικούς συνδυασμούς. Αναδείχθηκε αυτό απ΄ όλη τη χθεσινή συζήτηση.
Σχετικά με το άρθρο 1: Είχε αναφερθεί και στη Διαρκή Επιτροπή ότι το ποσοστό των προσλαμβανομένων από τα ΑΕΙ που είναι 60% θα έπρεπε να είναι λιγότερο, υπέρ του 20% από τις σχολές και τις Ακαδημίες Εμπορικού Ναυτικού. Και αυτό γιατί οπωσδήποτε αυτά τα άτομα είναι και εξειδικευμένα και περισσότερο αποτελεσματικά στη δράση τους και την προσφορά τους στο Λιμενικό Σώμα. 
Υπήρξε βέβαια μία αιτιολόγηση εκ μέρους του κυρίου Υπουργού, ανέφερε τους λόγους που τον αναγκάζουν, προφανώς γιατί δείχνουν απροθυμία να πάνε στις Σχολές Εμπορικού Ναυτικού ή για να βρίσκουν ευκολότερη διέξοδο πάνε στο Λιμενικό. Θα έπρεπε όμως αυτό το ποσοστό να παραμείνει, γιατί πιστεύω ότι θα είναι πιο αποτελεσματικοί στην προσφορά τους στο Λιμενικό. Για το δε υπόλοιπο 50% θα πρέπει να γίνει μία διάκριση, γιατί μπορεί να μιλάμε για ανώτατης εκπαίδευσης αλλά με την ανωτατοποίηση των ΤΕΙ θα πρέπει να υπάρξει ένα ποσοστό διαχωρισμού τόσο από πανεπιστημιακής εκπαίδευσης όσο και από τεχνολογικής. Γιατί θα υπάρξει πράγματι ένας έντονος προβληματισμός, από τη στιγμή που είναι όλοι ανωτάτης εκπαίδευσης, για το πως θα προσλάβετε της τεχνολογικής κατεύθυνσης και πως του πανεπιστημιακού. 
Στην παρέμβασή σας σχετικά με τα κριτήρια επιμείναμε ότι θα πρέπει να βγει ένα προεδρικό διάταγμα, γιατί οπωσδήποτε τα προσόντα που αναφέρετε είναι έωλα όταν λέμε ότι κατέχουν τα "προβλεπόμενα" προσόντα. Σε κάποιο σημείο αναφέρετε και άλλα εκτός από την ηλικία, αλλά είναι και όλα άλλα τα οποία πρέπει να είναι σαφώς καθορισμένα, ιδιαίτερα ο βαθμός του απολυτηρίου, η ξένη γλώσσα, που θα πρέπει να αποτελεί ένα ξεκάθαρο προσόν για να μην δημιουργούνται επικαλύψεις και συγχύσεις μέσα από τη μοριοδότηση, η οποία προκαλεί εκεί κάποιες αδικίες. 
Στην παράγραφο 9 του άρθρου 1, λέτε ότι οι βαθμοφόροι αυτοί εξελίσσονται σύμφωνα με διατάξεις νόμου χωρίς να προσμετράται ο χρόνος φοίτησης στη Σχολή Δοκίμων Σημαιοφόρων, αν δεν μπορέσουν να τελειώσουν τη Σχολή. Πιστεύω, ότι από τη στιγμή που πέτυχαν στη Σχολή αυτά τα άτομα, θα είχαν και την πρόθεση να τελειώσουν. Επομένως ο χρόνος για τη συμπλήρωση των γενικών τυπικών προς προαγωγή προσόντων τους, να υπολογισθεί. Μπορεί όμως να μην υπολογισθεί ως υποχρέωση ελάχιστου χρόνου παραμονής στο Σώμα. Διαφορετικά, ήταν ένας χρόνος παραμονής στο Λιμενικό, πέτυχαν στις Σχολές του Λιμενικού και ενδεχομένως για κάποιο λόγο δεν μπόρεσαν να τελειώσουν. Δεν θα πρέπει να έχουν διπλή επιβάρυνση, και ο χρόνος να μην προσμετράται στην εξέλιξή τους. Τουλάχιστον να μην προσμετράται στο χρόνο υποχρέωσης παραμονής στο Σώμα, γιατί έτσι δημιουργείται μία αδικία που είναι εμφανής.
Στο άρθρο 2, παράγραφος 2γ', λέτε: οι ειδικότητες των αξιωματικών του Λιμενικού Σώματος του άρθρου 7, παράγραφος 2γ' κατά τη δημοσίευση του παρόντος νόμου, είναι οι εξής: Παθολόγος, καρδιολόγος, οφθαλμίατρος, ορθοπεδικός, δερματολόγος, γαστρεντερολόγος" Περιλαμβάνετε και τον αναισθησιολόγο. Θα ήθελα να είχα την άποψή σας πού χρησιμοποιείται ενώ βλέπω ότι δεν υπάρχουν οι ειδικότητες που έχουν σχέση με την αποσυμπίεση και αθλίατροι που βέβαια χρειάζονται. Λέτε παρακάτω "η κατάργηση, αντικατάσταση και ο καθορισμός νέων ειδικοτήτων μπορεί να συντελεσθεί με αποφάσεις του Υπουργού Εμπορικής Ναυτιλίας". Πιστεύω ότι πρέπει να γίνει κατόπιν εισήγησης του Υγειονομικού Τμήματος, του Π.Ν. ή του Ναυτικού Νοσοκομείου. Λέγοντας πως ο Υπουργός καθορίζει ποιες ειδικότητες χρειαζόμαστε ή τα προσόντα που θα πρέπει να έχουν για τον καθορισμό νέων ειδικοτήτων, θέλω να έχω μία διευκρίνιση: Το Υπουργείο Εμπορικής Ναυτιλίας έχει εξωτερικά ιατρεία; Πώς θα χρησιμοποιηθούν αυτά τα άτομα; Πού θα υπηρετούν; Γιατί με την ίδια λογική δεν μπορούμε να έχουμε και άλλες ειδικότητες. Δεν ξέρω αν έχετε εξωτερικά ιατρεία στο Υπουργείο Εμπορικής Ναυτιλίας ή αν θα τους χρησιμοποιήσετε κάπου. Πιστεύω ότι θα πρέπει να συμπεριληφθούν οι αθλίατροι, γιατί οι τραυματισμοί είναι πιο συχνοί όπως και οι ειδικότητες των ιατρών που έχουν σχέση με προβλήματα κατά την αποσυμπίεση ιδιαίτερα στους βατραχανθρώπους. 
Στο άρθρο 3, από τους ήδη υπηρετούντες στο Λιμενικό, πάει ένα ποσοστό, οι οποίοι πρέπει να έχουν ένα έτος ευδόκιμη υπηρεσία.
Θα ήθελα μία διευκρίνιση, αν σ' αυτούς περιλαμβάνονται και οι δόκιμοι λιμενικοί που αποφοιτούν από τη σχολή τους και αποκλείεται να δώσουν εξετάσεις για υπαξιωματικοί. 
Σχετικά με το άρθρο 4 για την κατάταξη των λιμενοφυλάκων πιστεύω ότι εκτός από τον απολυτήριο τίτλο δευτεροβάθμιας εκπαίδευσης, προκειμένου να αναβαθμιστεί και αυτό το κομμάτι του Λιμενικού Σώματος, χρειάζεται και η ξένη γλώσσα. Η αποστολή του Λιμενικού Σώματος είναι πάρα πολύ ευρεία τα τελευταία χρόνια. Βρίσκονται σε άμεση επικοινωνία με τους πολίτες και με τους τουρίστες. Γι' αυτό χρειάζεται να συμπεριληφθεί η ξένη γλώσσα της πρώτης βαθμίδας τουλάχιστον. 
Επίσης στην παράγραφο 2 του άρθρου 4 μιλάτε για δέκα αθλητές από το σύνολο των θέσεων των λοιπών κατηγοριών ειδικοτήτων... και συνεχίζοντας λέτε, πλην του ύψους της στηθικής περιμέτρου και του ελάχιστου ορίου του γενικού βαθμού απολυτηρίου από το λύκειο. Βέβαια εδώ ο ν. 2725/1999 περιλαμβάνει τις κατηγορίες των αθλητών που έχουν προτεραιότητα να προσληφθούν, ολυμπιονίκες, πανελληνιονίκες ή νικητές σε παγκόσμια πρωταθλήματα. Η στηθική περίμετρος δεν ξέρω αν αποτελεί στοιχείο που μπορεί να εμποδίσει κάποιον αθλητή αυτού του επιπέδου για να εισέλθει. 
Επίσης στην παράγραφο γ' του άρθρου 4 παίρνετε ένα ποσοστό από τους οπλίτες πενταετούς υποχρέωσης, που κατατάσσονται στη Σχολή Δοκίμων Λιμενοφυλάκων. Εάν το Λιμενικό Σώμα ή το Ναυτικό έχουν οπλίτες πενταετούς υπηρεσίας, ασφαλώς θα πρέπει να προτιμούνται επειδή θα είναι πιο εκπαιδευμένοι. 
Σχετικά με το δεύτερο τμήμα, Eκπαίδευση στο άρθρο 6 πρέπει να πούμε ότι το Λιμενικό Σώμα υστερεί στην εκπαίδευση και στη μετεκπαίδευση. Υπάρχει μεγάλη καθυστέρηση προς αυτήν την κατεύθυνση. Όπως τόνισα και στην πρωτολογία μου υπείρχει μεγάλο πρόβλημα για το πού θα γινόταν η Ακαδημία του Λιμενικού. Είναι θετικό από μία άποψη το ότι πηγαίνει στην περιφέρεια. Οι καθηγητές που διδάσκουν σ' αυτές τις σχολές έχουν μεγάλη δυσκολία να βρίσκονται στην περιφέρεια ή να μετακινούνται προς τα εκεί. Γι' αυτό υπάρχει δυσκολία να στελεχωθούν τα διάφορα τμήματα της Ακαδημίας με επίλεκτο επιστημονικό προσωπικό.
Γι' αυτό λοιπόν είναι θετικό το ότι ικανοποιούμε το αίτημα να πάει στην περιφέρεια, αλλά από την άλλη γνωρίζετε ότι η Ακαδημία περιπλανήθηκε πολλά χρόνια στην Αττική, στο Βόλο και αλλού (στις εξαγγελίες).
Εδώ, κύριε Υπουργέ, θα ήθελα να επαναλάβω ότι οι διαμαρτυρίες μας δεν ήταν άστοχες, όσον αφορά τον τρόπο με τον οποίο βαθμολογούσατε τους αξιωματικούς αλλά και τις άλλες κατηγορίες. Δημιουργούσατε μία σύγχυση. Γι' αυτό θα συμφωνήσω να αντικατασταθεί το "απαράδεκτος", με το μη αποδεκτός. Δεν μπορούσατε να ξεχωρίσετε τον εξαίρετο ή κάποιον που ενδεχομένως είναι άριστος από τον επαρκή, γιατί και οι δύο προάγονται, αλλά πού τοποθετούνται είναι ένα θέμα πάνω στο οποίο δημιουργείται παρέμβαση. Αν ένας έχει βαθμό "9" ή "10" και είναι άριστος, ασφαλώς έχει προτεραιότητες. Αν μέσα στο "εξαίρετος" ή στο "επαρκής που ήταν πρώτα είναι όλοι όσοι προάγονται, δημιουργείται ένα πρόβλημα και εκεί επικαλύπτεται η αντικειμενική κριτική από την υποκειμενικότητα ενδεχομένως του Υπουργείου για το πού θα τοποθετηθεί και πώς θα προαχθεί κάποιος. Εν πάση περιπτώσει, εφόσον κάποιος είναι εξαίρετος, πρέπει να γίνεται αυτή η διάκριση. 
Για το θέμα της επιλογής του αρχηγού του Λιμενικού Σώματος θέλουμε διευκρινίσεις γιατί δεν πεισθήκαμε ούτε στην επιτροπή. Συνήθως οι αρχηγοί εκρίνοντο από τους υποναυάρχους, που στη συνέχεια προάγοντο και ένας από τους υποναυάρχους γινόταν αρχηγός του Λιμενικού Σώματος και παράλληλα γινόταν προαγωγές από τη στιγμή που παρέσυρε τις υπόλοιπες βαθμίδες. Εδώ με τους δεκαέξι αρχιπλοιάρχους που έχετε και τους τρεις υποναυάρχους τη στιγμή που θα προαχθεί ένας αρχιπλοίαρχος από αυτούς που υπάρχουν αποστρατεύονται όλοι οι παλαιότεροι και μετακινούνται σαν υποναύαρχοι οι άλλες κατηγορίες και επομένως δεν θα μπορέσετε να στελεχώσετε την περιφέρεια. Είναι περίεργο γιατί κάνετε τέτοια βουτιά στο χώρο που μέσα σε ένα μήνα ο αρχιπλοίαρχος γίνεται υποναύαρχος και στην συνέχεια αρχηγός. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πρέπει να σας πω ότι δεν μπορεί να προαχθεί, να γίνει αρχηγός ένας αρχιπλοίαρχος που δεν έχει συμπληρώσει έναν τουλάχιστον χρόνο στο βαθμό. 
ΣΠΥΡΙΔΩΝ ΣΠΥΡΟΥ: Τη στιγμή λοιπόν που ο αρχιπλοίαρχος γίνει αρχηγός, όλοι οι άλλοι αποστρατεύονται. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αυτό ισχύει και σήμερα σε όλα τα Σώματα. 
ΣΠΥΡΙΔΩΝ ΣΠΥΡΟΥ: ΄Ενας αρχιπλοίαρχος είναι στη φάση που θα μπορεί να προσφέρει μεγάλη υπηρεσία μετά από τόσα χρόνια και όταν φθάνει στο όριο αυτό και είναι παραγωγικός για το Σώμα και επαναλαμβάνω μπορεί να προσφέρει με τον τρόπο που γίνεται η προαγωγή κάποιος από αυτούς θα γίνει αρχηγός του Λιμενικού Σώματος, από εκεί και πέρα αποστρατεύονται αλυσιδωτά πάρα πολλοί αξιωματικοί που είναι έτοιμοι να προσφέρουν σημαντική υπηρεσία από τη θέση του αρχιπλοιάρχου. Θα γίνουν τρεις υποναύαρχοι, ένας αρχηγός, αποστρατεύονται οι έχοντες μεγαλύτερη ηλικία και επομένως πόσοι θα μείνουν; Βέβαια μετακινούνται από άλλες θέσεις προς τα επάνω, αλλά πολύ γρήγορα ένας αρχιπλοίαρχος, που φαντάζομαι με αξιοκρατικά κριτήρια έφθασε εκεί και μπορεί να προσφέρει και να επενδύσουμε σε αυτόν τον άνθρωπο, με αυτόν τον τρόπο αποστρατεύεται πολύ γρήγορα και δημιουργείται ένας προβληματισμός πέρα από το γεγονός που προάγονται, αφού το ΚΥΣΕΑ έχει την κυβερνητική κατεύθυνση, έχει την παρέμβαση και η αποστρατεία δημιουργεί ένα πρόσθετο πρόβλημα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης ως Κοινοβουλευτικός Εκπρόσωπος του Κ.Κ.Ε. έχει το λόγο. 
ΣΤΑΥΡΟΣ ΣΚΟΠΕΛΙΤΗΣ: Εκείνο που θέλω να πω είναι ότι οι όποιες αλλαγές έκανε σήμερα ο κύριος Υπουργός μπορεί να βελτιώνουν κάποια σημεία του νομοσχεδίου και υπάρχουν συγκεκριμένα άρθρα που κινούνται σε μία θετική κατεύθυνση, αλλά οι αλλαγές αυτές δεν αλλάζουν τη βασική για μας κατεύθυνση του νομοσχεδίου, το χαρακτήρα του, τη λειτουργία του, που κάθε άλλο υπηρετούν την ανάγκη για εκσυγχρονισμό και τον επαναπροσανατολισμό της δράσης. 
Τονίσαμε και χθες ότι για μας η κυρίαρχη αντίθεση βρίσκεται στο γεγονός ότι το νομοσχέδιο δεν κάνει την τομή που έχει ανάγκη το Σώμα προκειμένου να ανταποκριθεί στα καθήκοντά του. Δεν προχωράει στην αποστρατικοποίηση του Σώματος και αυτό για μας αποτελεί τροχοπέδη. Όποιες αλλαγές και εάν γίνουν, εφόσον υπάρχει αυτός ο χαρακτήρας, μπορεί να γίνουν εάν είναι σε σωστή κατεύθυνση, αλλά δεν θα αποδώσουν εξαιτίας του χαρακτήρα του Σώματος. 
Αυτό γίνεται καθαρό και με τα συγκεκριμένα άρθρα που περιλαμβάνονται στο πρώτο κεφάλαιο του νομοσχεδίου, δηλαδή τα άρθρα 1 έως 6, που αναφέρονται στην κατάταξη, την εκπαίδευση των αξιωματικών, υπαξιωματικών και λιμενοφυλάκων του Λιμενικού Σώματος. 
Εμείς είμαστε αντίθετοι σε αυτήν την κατάταξη στις σχολές του Λιμενικού Σώματος. Γιατί η εκπαίδευση όχι μόνο γίνεται στα στρατιωτικά πρότυπα, αλλά πάνε και πίσω ως προς το καθεστώς που υπάρχει στις ΄Ενοπλες Δυνάμεις, όπου οι προσλήψεις -το επαναλαμβάνω αυτό, παρ' όλο που ο Υπουργός προσπάθησε να μας απαντήσει- γίνονται με πανελλήνιες εξετάσεις και όχι με απλούς διαγωνισμούς, όπως προβλέπεται στο συγκεκριμένο νομοσχέδιο για το Λιμενικό Σώμα στα συγκεκριμένα άρθρα. 
Οι πανελλήνιες εξετάσεις, όταν γίνονταν στα πλαίσια αντικειμενικών και αδιάβλητων διαδικασιών, μπορούν να εξασφαλίσουν το αμερόληπτο, πράγμα που δεν μπορεί να ισχύσει για μας όταν οι προσλήψεις γίνονται με τον τρόπο του διαγωνισμού. Όμως απ' ό,τι φαίνεται -και έτσι είναι- μέσα από αυτόν τον τρόπο εκφράζεται η βούληση, η θέληση ελέγχου του Λιμενικού Σώματος. 
Όσον αφορά τις παραγωγικές σχολές, τονίσαμε και εδώ την αντίθεσή μας. Και αυτό έχει σχέση και με το καθεστώς που επικρατεί στις σχολές αυτές, που είναι για μας απαράδεκτο, αντιδημοκρατικό και αυτό βέβαια οφείλεται στη στρατιωτική τους δομή που επικρατεί σε αυτές τις σχολές και η οποία αποσκοπεί στην τρομοκρατία των δοκίμων και την υποταγή τους. 
΄Οσον αφορά την εκπαίδευση που παρέχεται σε αυτές τις σχολές, αυτή κάθε άλλο παρά ανταποκρίνεται στις σύγχρονες απαιτήσεις και στις εξελίξεις που σημειώθηκαν. Και λειτουργεί αποτρεπτικά στο να αναπτυχθεί εκείνος ο ρόλος που πρέπει και επιβάλλεται να έχει το Σώμα, δηλαδή ο κοινωνικός του ρόλος. Και αυτό βέβαια δεν γίνεται τυχαία, ή από αδυναμία, αλλά γιατί θέλετε ένα Σώμα εκπαιδευμένο, να παρέχει τις υπηρεσίες του σε αλλότρια σε σχέση με την κοινωνική του αποστολή καθήκοντα, να λειτουργεί σαν μηχανισμός παρακολούθησης και καταστολής και εξυπηρέτησης των όποιων δεσμεύσεων έχει αναλάβει η χώρα μας στα πλαίσια της νέας δομής πραγμάτων. 
Στα ίδια πλαίσια εντοπίζεται και η δημιουργία της Ακαδημίας που προβλέπει το άρθρο 6 του Λιμενικού Σώματος. ΄Ισως η δημιουργία του σε ένα καθεστώς που δεν θα κυριαρχούσε η στρατικοποίηση του Σώματος θα μπορούσε να προσφέρει αρκετά πράγματα στην εκπαίδευση των αξιωματικών. Όμως με τη διατήρηση αυτού του χαρακτήρα και την εξάρτηση τους από το Πολεμικό Ναυτικό για μας είναι σίγουρο ότι η Ακαδημία αυτή δεν πρόκειται να αποδώσει εκείνο το στοιχείο που χρειάζεται, το λιμενικό ρόλο για να παίξει αυτό που αναφέραμε εμείς, τον κυρίαρχο ρόλο του που είναι η κοινωνική του αποστολή και τα κοινωνικά του καθήκοντα και τα οποία προδιαγράψαμε σε ποιες κατευθύνσεις τα βλέπουμε αυτά να κινούνται. Αυτά για το πρώτο μέρος. 
Όσον αφορά τα άρθρα του δευτέρου μέρους που συζητάμε σήμερα, που αναφέρονται στη σταδιοδρομία του προσωπικού του Λιμενικού Σώματος και σε σχέση με το άρθρο 8 κυρίως, που μιλά για την αύξηση των οργανικών θέσεων:
Σίγουρα τονίσαμε και χθες ότι υπάρχουν κενά σημαντικά τα οποία βλέπουμε και αντιμετωπίζουμε καθημερινά και στις δικές μας περιοχές. Αυτά τα κενά που υπάρχουν οδηγούν στην υπερφόρτωση του προσωπικού, μια υπερφόρτωση μάλιστα που μένει απλήρωτη, όπως είναι γνωστό. 
Στο συγκεκριμένο άρθρο λέγεται ότι η δύναμη πρέπει να φθάσει το 2006 στις δέκα χιλιάδες εκατόν πενήντα οκτώ (10.158) θέσεις. 
Εμείς δεν λέμε ότι δεν πρέπει να φθάσει σ' αυτές τις θέσεις. Τονίσαμε και χθες ότι πρέπει η αύξηση της δύναμης του Λιμενικού Σώματος να γίνει στη βάση ενός νέου οργανογράμματος που να ανταποκρίνεται με τις υπηρεσίες που θα προβλέπει στην κοινωνική αποστολή που θέλουμε να επιτελέσει το Σώμα, όπως αυτήν την αποστολή την οριοθετήσαμε στην ομιλία μας επί της αρχής του νομοσχεδίου. Αυτή κύρια, επαναλαμβάνω, είναι η δίωξη των ναρκωτικών, η δίωξη της αρχαιοκαπηλίας, η προστασία των θαλάσσιων πλουτοπαραγωγικών πηγών και του θαλάσσιου περιβάλλοντος και ό,τι έχει σχέση με την ασφάλεια της ναυσιπλοΐας, της ανθρώπινης ζωής στη θάλασσα και τη δίωξη της παράνομης αλιείας. Όλες οι άλλες υπηρεσίες που υπάρχουν κάτω απ' αυτό το πρίσμα της καινούριας αναδιάταξης των δυνάμεων για να εντοπίσουμε επακριβώς τα κενά, δηλαδή όλες αυτές οι υπηρεσίες που έχουν σχέση με την παρακολούθηση και την καταστολή του εργατικού κινήματος καθώς και εκείνες που έχουν σχέση με τις ιμπεριαλιστικές δεσμεύσεις της χώρας μας, αυτές οι υπηρεσίες πρέπει να καταργηθούν, το προσωπικό τους να κατανεμηθεί στις άλλες τις αναγκαίες για την κοινωνική του αποστολή υπηρεσίες και τότε μονάχα μπορούμε να έχουμε ακριβή εικόνα των κενών που υπάρχουν στο Σώμα.
Όμως εσείς, κύριε Υπουργέ, κάθε άλλο παρά είστε διατεθειμένος να κινηθείτε προς μια τέτοια κατεύθυνση και όχι μόνο αυτό, αλλά αναφέρεται στην εισηγητική έκθεση ότι ένας από τους λόγους που επιβάλλουν την αύξηση της οργανικής δύναμης είναι να καλύψουμε τις ιμπεριαλιστικές απαιτήσεις και συμφωνίες όπως αυτή της Σένγκεν.
Η μη ύπαρξη λοιπόν ενός τέτοιου οργανογράμματος, η διατήρηση αυτών των υπηρεσιών που υπάρχουν σήμερα που δεν συνάδουν -να το πω στην ηπιότερη μορφή- με το ρόλο και την αποστολή του Λιμενικού Σώματος, μας κάνει να μη συμφωνούμε με την αύξηση της δύναμής του.
Σχετικά με το άρθρο 14 θα ήθελα να επισημάνω μια άλλη διάσταση απ' αυτή που επισημάνθηκε στην αρμόδια επιτροπή ότι με το χαρακτηρισμό "απαράδεκτος" ανοίγεται ένας δρόμος που μπορεί να οδηγήσει στην απομάκρυνση αξιωματικών από το Σώμα και δεν εννοούμε βέβαια αξιωματικούς εκείνους που υπέπεσαν σε σοβαρά πειθαρχικά και άλλα παραπτώματα, αλλά εννοούμε εκείνους που έχουν μια διαφορετική φωνή και άποψη γύρω από το ρόλο και την αποστολή του Λιμενικού Σώματος. 
ΚΥΡΙΑΚΟΣ ΣΠΥΡΙΟΥΝΗΣ: Κύριε συνάδελφε, αυτά είναι παρελθόν. Σας διαβεβαιώ ότι δεν υπάρχουν.
ΣΤΑΥΡΟΣ ΣΚΟΠΕΛΙΤΗΣ: Εγώ επιμένω, στρατηγέ μου, ότι ούτε στη δική σας τη βούληση ούτε στη βούληση του κυρίου Υπουργού μπορεί να μην είναι αυτό το πράγμα και το είπαμε και στην επιτροπή, αλλά εδώ νομοθετούμε και δεν ξέρουμε τι γίνεται αύριο και πώς θα αξιοποιηθεί αυτός ο νόμος απ' όποιον θέλει να τον αξιοποιήσει σε τέτοια κατεύθυνση. Αυτό επισημαίνουμε εμείς. Εμείς δεν λέμε ότι υπάρχει στη βούληση.
Τώρα όσον αφορά τις κρίσεις αξιωματικών και υπαξιωματικών του Λιμενικού Σώματος, σίγουρα πρέπει να γίνονται αυτές οι κρίσεις. Το πρόβλημα είναι πώς γίνονται και από ποιους γίνονται. Εμείς είμαστε αντίθετοι στο να εμπλέκονται σ' αυτές τις κρίσεις στρατιωτικοί. Δεν μπορούμε να καταλάβουμε γιατί γίνεται αυτό. Η μόνη εξήγηση είναι ότι θέλετε να επιβεβαιώνετε και μέσα απ' αυτήν τη συμμετοχή το στρατιωτικό χαρακτήρα του Σώματος. Επίσης είμαστε αντίθετοι στο να μη συμμετέχουν στις επιτροπές κρίσεως οι εκπρόσωποι των εργαζομένων οι οποίοι θα μπορούσαν να συμβάλουν τα μέγιστα στην αντικειμενικότητα και στο αδιάβλητο των κρίσεων αυτών. Ακόμη θα θέλαμε να τονίσουμε ότι δεν μας βρίσκει σύμφωνους αυτό που αναφέρεται και αφορά τις κρίσεις ότι γνώση των εκθέσεων αξιολόγησης δεν θα έχουν παρά μόνο για όσους η κρίση είναι δυσμενής.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, η δική μας αντίληψη, η φιλοσοφία και η κατεύθυνση για το Λιμενικό Σώμα -είμαι υποχρεωμένος να το επαναλάβω- είναι πολύ διαφορετική απ' αυτή που συνάγεται από το νομοσχέδιο, το οποίο συζητάμε. 
Το Λιμενικό Σώμα έχει μεγάλο ρόλο και προοπτική σε μια θαλάσσια ναυτική χώρα σαν την Ελλάδα και ο οποίος ρόλος συνεχώς αναβαθμίζεται.
Όταν μιλάμε για το Λιμενικό Σώμα και το μέλλον του, πρέπει να έχουμε υπόψη μας ότι μιλάμε πλέον για ένα Σώμα περίπου εφάμιλλο της Ελληνικής Αστυνομίας και του ρόλου που αυτή παίζει.
Επομένως από αυτήν την άποψη το δικό μας όραμα για το Λιμενικό Σώμα είναι ένα αποστρατικοποιημένο, πολιτικό σώμα, με αναβαθμισμένη εκπαίδευση, με ουσιαστικές αρμοδιότητες, με κατανομές ρόλων και ευθυνών μέσα στο πλαίσιο των νέων καθηκόντων του, ώστε να μπορέσει να διαδραματίσει το ρόλο που πρέπει να διαδραματίσει στις σύγχρονες συνθήκες για την ανάπτυξη της χώρας μας και όχι μόνο για την τουριστική αλλά για τη γενικότερη ανάπτυξη.
Το νομοσχέδιο αυτό ουδόλως ανταποκρίνεται σε μία τέτοια λογική. Δυστυχώς ακολουθεί την πεπατημένη και επιχειρεί να κάνει μικροβελτιώσεις στα πλαίσια του υφιστάμενου καθεστώτος το οποίο έχει διαμορφωθεί στις προπολεμικές περιόδους, στις εμφυλιοπολεμικές περιόδους, στις μετεμφυλιακές περιόδους, στη διάρκεια της δικτατορίας και στην πρώιμη Μεταπολίτευση.
Δεν νομίζω ότι πρέπει να σκεφτόμαστε για το Λιμενικό Σώμα με αυτούς τους όρους. Πρέπει να αλλάξουμε αντίληψη για το Λιμενικό Σώμα. Γι' αυτό απ' αυτήν τη σκοπιά κιόλας θα κάνω και τις παρατηρήσεις μου στα συγκεκριμένα άρθρα.
Στο άρθρο 1 έχουμε ριζική διαφωνία με όλο το σύστημα κατατάξεων και επιλογών. Δεν είναι δυνατόν να μην προχωράμε σε μια τέτοια συνολική αλλαγή στο Λιμενικό Σώμα, όπου τελικά θα αναβαθμίσουμε την εκπαίδευση. Η εκπαίδευσή του να μην εξαρτάται από παράπλευρες και παράλληλες σχολές, έστω ανώτερου και ανώτατου επιπέδου, αλλά να έχει μια δική της οντότητα που να ανταποκρίνεται στο ειδικό αντικείμενο. Να μη δανείζεται δηλαδή το Λιμενικό Σώμα από το Πολυτεχνείο, από τη Σχολή Εμπορικού Ναυτικού παράπλευρες σχολές, έτσι ώστε με μια εννιάμηνη θητεία να βγαίνουν αξιωματικοί του Λιμενικού Σώματος. Δεν βλέπουμε μακριά κατ' αυτόν τον τρόπο.
Το Λιμενικό Σώμα έπρεπε να έχει τις δικές του σχολές ανωτάτου επιπέδου για τους αξιωματικούς του. Πρέπει να έχει σχολή ανώτατης τεχνικής εκπαίδευσης για τους υπαξιωματικούς του και για τους λιμενοφύλακες σχολές αντάξιες του Ι.Ε.Κ.. Εκεί βέβαια η εκπαίδευση θα ήταν προσαρμοσμένη στο αντικείμενο και στις ειδικές συνθήκες του Λιμενικού. Θα μπορούσαν να βγαίνουν από εκεί ειδικότητες.
Όπου δεν θα μπορούσαν να ανταποκριθούν αυτές οι σχολές του Λιμενικού Σώματος, θα μπορούσε να υπάρχει και μετεκπαίδευση και κατά τη διάρκεια της θητείας αυτών των σχολών θήτευση και σε πολυτεχνικές σχολές και σε ειδικά μαθήματα των ανωτέρων ή ανωτάτων σχολών. Αυτό έπρεπε να κάνουμε, εάν βλέπαμε με προοπτική το ρόλο του Λιμενικού Σώματος.
Τώρα, όμως, το νομοσχέδιο πηγαίνει μίζερα και τι κάνει; Με το άρθρο 1 στην ουσία αντί να προχωράει σε πανελλήνιες εξετάσεις, που θα ανταποκρίνονταν στο μοντέλο που προτείνουμε εμείς, για την εκπαίδευση και την κατάταξη στο Λιμενικό Σώμα, κάνει διαγωνισμούς μέσω επιτροπών εξετάσεων, τις οποίες ορίζει ο εκάστοτε Υπουργός. Γιατί να ορίζονται από τον εκάστοτε Υπουργό οι επιτροπές εξετάσεων; Ποίος ο λόγος; Γιατί το Λιμενικό Σώμα, ενώ ο ρόλος και η προοπτική του είναι να είναι εφάμιλλο των άλλων παραγωγικών σχολών είτε στρατιωτικών είτε, στην προκειμένη περίπτωση, των Σωμάτων Ασφαλείας, να κρατιέται υποβαθμισμένο; Δεν είναι αυτός ο ρόλος του. Έχει ξεπεράσει αυτόν τον παλιό ρόλο το Λιμενικό Σώμα.
Αν θέλαμε να βλέπουμε με μια προοπτική τα πράγματα, έπρεπε να έχουμε και εκεί ανώτατες σχολές, πανελλήνιες εξετάσεις, με το σύστημα αυτό να γίνονται οι εισαγωγές και οι κατατάξεις και όχι με διαγωνισμούς, οι οποίοι μπορεί να παραλλάσσουν κάθε φορά και να διαμορφώνονται αλλιώς για να προσλάβουμε αυτούς, αλλιώς για άλλες ειδικότητες, με άλλα κριτήρια, με άλλα προσόντα για την κάθε περίπτωση.
Αυτό σημαίνει ότι δεν υπάρχει, δυστυχώς, και ένα συνολικό σχέδιο για το πού πάει το Λιμενικό Σώμα, τι ειδικότητες θέλει, τι ευθύνες αναλαμβάνει, τι αρμοδιότητες χρειάζεται. Παραδείγματος χάρη για την έρευνα και τη διάσωση τι υπάρχει σήμερα στο Λιμενικό Σώμα; Ποιοι είναι ειδικοί γι' αυτό το θέμα; Ποιοι είναι ειδικοί για την προστασία του θαλάσσιου περιβάλλοντος που είναι ένα μεγάλο θέμα σήμερα; Από πού θα τους αντλεί; Τι αρμοδιότητα μπορεί να έχει με ασφάλεια σ' αυτά τα θέματα το Λιμενικό Σώμα; Όλα αυτά έπρεπε να επανεκτιμηθούν για να διαμορφώσουν μια νέα προοπτική. Γι' αυτό η διαφωνία μας σε όλο αυτό το σύστημα κατατάξεων είναι ριζική και είπα περίπου τη δική μας άποψη, τη δική μας αντίληψη και το πώς έπρεπε να επαναπροσανατολιστούν τα πράγματα, πράγμα βέβαια που θα ήθελε και μια ριζική αλλαγή σκέψης, μια άλλη δουλειά, μια άλλη αντίληψη και μια άλλη προοπτική.
Όσον αφορά το άρθρο 3 -κάνω επιμέρους παρατηρήσεις ίσως τώρα- για τους μόνιμους λιμενοφύλακες που θέλουν να γίνουν δόκιμοι υπαξιωματικοί νομίζω ότι το 30% είναι πάρα πολύ λίγο και πρέπει να αυξηθεί. 
Για το άρθρο 5 όπου αίρονται οι διακρίσεις γυναικών και εγγάμων και υπάρχει και μια προνομιακή μεταχείριση για τέκνα αποβιώσαντος εν τη υπηρεσία λιμενικού δεν υπάρχει καμία αντίρρηση. Θα το ψηφίσουμε το άρθρο 5.
Όσον αφορά το άρθρο 6 με την ίδρυση Λιμενικής Ακαδημίας πάει να γίνει ένα βήμα, αλλά όταν κρατείται στο ίδιο επίπεδο η εκπαίδευση με στρατιωτικό χαρακτήρα και μ' αυτόν τον τρόπο που γίνεται η εκπαίδευση στις σχολές αυτές απλώς θα αλλάξει ο τίτλος αλλά θα μείνει, και όπως λέει και η εισηγητική έκθεση, δεν θα θιγεί η ακολουθούμενη εκπαιδευτική διαδικασία. Γιατί ιδρύεται τότε η Λιμενική Ακαδημία; Για να μη θιγεί η ακολουθούμενη εκπαιδευτική διαδικασία ή για να αναβαθμιστεί και να δούμε με άλλο μάτι την προοπτική της εκπαίδευσης του Λιμενικού Σώματος αξιωματικών, υπαξιωματικών και λιμενοφυλάκων;
Το άρθρο 8 αφορά την αύξηση των οργανικών θέσεων στο Λιμενικό Σώμα. Συμφωνούμε. Πράγματι το Λιμενικό Σώμα χρειάζεται πάρα πολύ προσωπικό για να μπορέσει να παίξει το ρόλο του. Και παρ' ότι νομίζουμε ότι με τον τρόπο που συγκροτείται το Λιμενικό Σώμα δεν θα αξιοποιηθεί κατάλληλα αυτό το προσωπικό, ωστόσο επειδή θεωρούμε επείγουσα και άμεση ανάγκη την αύξηση αυτή του προσωπικού εμείς θα το ψηφίσουμε αυτό το άρθρο κάνοντας και την παρατήρηση ότι δεν χρειάζεται μόνο αύξηση του προσωπικού, και γενναία αύξηση προσωπικού, αλλά και μέσα ιδιαίτερα πλωτά και ειδικός εξοπλισμός που λείπουν από το Λιμενικό Σώμα προκειμένου να επιτελέσει αυτό το προσωπικό το ρόλο του. 
Όσον αφορά το άρθρο 14, που αφορά την αξιολόγηση του προσωπικού του Λιμενικού Σώματος, αξιωματικών ιδιαίτερα, έχουμε πει επανειλημμένα τι γίνεται. Εδώ έχουμε ένα στρατιωτικό Σώμα, που τελικά βάζει τις κρίσεις αυτές περίπου που ισχύουν και στις ένοπλες δυνάμεις και με μια κρίση όπως αυτή που ανέφερα εξαρχής και την τόνισα, του απαράδεκτου. Αν χαρακτηριστεί απαράδεκτος ο αξιωματικός καταλαβαίνετε ποιος είναι ο δρόμος του. Ο άνθρωπος αυτός πια...
ΒΑΣΙΛΗΣ ΚΕΔΙΚΟΓΛΟΥ: Αν χαρακτηριστεί απαράδεκτος, απαράδεκτος. Τι να κάνουμε; Ή ασκούμε διοίκηση ή δεν ασκούμε!
ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κύριε Κεδίκογλου. Αφού είσαστε εγγεγραμμένος ομιλητής θα πείτε τις απόψεις σας. Μη διακόπτετε τον κ. Λαφαζάνη.
ΒΑΣΙΛΗΣ ΚΕΔΙΚΟΓΛΟΥ: Ναι, αλλά έχουν σημασία, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Καμία φορά χρειάζεται ο διάλογος, σίγουρα, αλλά τουλάχιστον ζητήστε την άδεια του Προεδρείου!
ΒΑΣΙΛΗΣ ΚΕΔΙΚΟΓΛΟΥ: Σ' αυτό συμφωνώ.
ΠΑΝΑΓΙΩΤΗΣ ΛΑΦΑΖΑΝΗΣ: Μπορεί να γίνονται αψιμαχίες μέσα στην Αίθουσα, αλλά βλέπω ότι στη φιλοσοφία όλα τα πράγματα πάνε συναινετικώς. Αυτό βλέπω. Κάπου εκεί στο Σύνταγμα λέει ότι δεν είναι και τόσο καλά τα πράγματα φραστικά, αλλά εδώ μιλάμε για ουσιαστικά πράγματα, τα οποία θα τα πληρώσει η χώρα. Δεν είναι δυνατόν η βιτρίνα της Ελλάδας του 21ου αιώνα προς το εξωτερικό να είναι ένα στρατιωτικοποιημένο Σώμα!
Έλεος πια! Και να επικαλείσθε την Εθνική Άμυνα και να βγάζετε τον άλλο απαράδεκτο όταν έχει τελειώσει το λύκειο, έχει τελειώσει ανώτατη σχολή Εμπορικού Ναυτικού ή το Πολυτεχνείο, όταν έχει θητεύσει στο Λιμενικό Σώμα! Όταν χαρακτηρίζετε αυτόν τον αξιωματικό ανεπαρκή, τι το χειρότερο υπάρχει; "Απαράδεκτος", να τον πετάξουμε. Και ξέρετε ποιοι κρίνονται απαράδεκτοι, εκτός αν δεν ζούμε σ' αυτήν τη χώρα πλέον. Ρωτήστε τους ίδιους τους λιμενικούς καμία φορά τι λένε μεταξύ τους. Στα λιμάνια πηγαίνει κανένας από μας, ξέρει τι γίνεται; Αν ένας αξιωματικός του Λιμενικού πει ότι κάτι πάει στραβά, δεν έχει να κάνει με τον αξιωματικό του πλοίου, έχει να κάνει κατευθείαν με τον εφοπλιστή. Ποιος θα στηρίξει αυτόν τον αξιωματικό; "Απαράδεκτος" αυτός ο αξιωματικός, γιατί μία, δυο, τρεις φορές γίνεται ενοχλητικός στη διοίκηση, γίνεται ενοχλητικός στην ιεραρχία, τα βάζει με το κατεστημένο του Λιμενικού Σώματος. Οι κορυφές του κατεστημένου του Λιμενικού Σώματος είναι συνδεδεμένες. Ο κάθε Αρχηγός φεύγει και πηγαίνει και γίνεται υπάλληλος σε ναυτιλιακή επιχείρηση, διευθυντικό στέλεχος. Δεν τα ξέρουμε αυτά τα πράγματα; Ποιοι κρίνονται απαράδεκτοι; Αν ένας λιμενικός αξιωματικός σε ένα οποιοδήποτε νησιώτικο λιμάνι πει τη γνώμη του, κάνει το καθήκον του, θα δείτε πού θα έχει πάει την άλλη μέρα. Αυτή είναι η κατάσταση. Δεν θέλουμε να τη δούμε. Και τους βάζουμε το στρατιωτικό καπέλο, τη στρατιωτική εντολή, τη στρατιωτική πειθαρχία από πάνω μέχρι κάτω και τον βγάζουμε απαράδεκτο. Εγώ συμφωνώ ότι μπορεί να μη χρησιμοποιηθεί ποτέ το "απαράδεκτος" αλλά είναι μία απειλή όμως, γιατί ξέρει ο άλλος ότι ο ανώτερός του μπορεί να τον βγάλει απαράδεκτο. Ο απαράδεκτος έχει φύγει από το Σώμα. Τι θα κάνει αυτός αν έχει δέκα χρόνια υπηρεσία; Μετά τα δέκα χρόνια υπηρεσίας θα τον κρίνουμε απαράδεκτο; 
Με συγχωρείτε που εκνευρίζομαι, αλλά είναι μερικά πράγματα...
ΠΡΟΕΔΡΕΥΩΝ (Κωνσταντίνος Γείτονας): Δεν χρειάζονται υψηλοί τόνοι, αρκεί η δύναμη των επιχειρημάτων. 
ΠΑΝΑΓΙΩΤΗΣ ΛΑΦΑΖΑΝΗΣ: Είναι ορισμένα πράγματα για τα οποία συμπεριφερόμαστε καμία φορά λες και δεν καταλαβαίνουμε πού ζούμε, δεν έχουμε αίσθηση του τι γίνεται και γιατί υπάρχει αυτή η κατάσταση. Δεν ξέρουμε το ρόλο του εφοπλιστικού κεφαλαίου, τι γίνεται με τους πλοιοκτήτες, με τους πράκτορες, με τα διάφορα τοπικά συμφέροντα στα λιμάνια; Ελέγχονται ολόκληρα νησιά, κατευθύνονται. Το Λιμενικό Σώμα έπρεπε να έχει άλλο κύρος και άλλο ανάστημα ο λιμενικός αξιωματικός. Δεν θα βάζει τα αυτοκίνητα μέσα. Μία δουλειά που έπρεπε να την κάνει ο πλοιοκτήτης, ο αξιωματικός σφυράει και λέει στα αυτοκίνητα περάστε. Αυτή είναι η δουλειά του; Τροχονόμος είναι; Να ελέγξει, αλλά ποιον να ελέγξει, όταν από πάνω έχει το πλοίο πιστοποιητικό αξιοπλοΐας με υποναύαρχο...
ΠΡΟΕΔΡΕΥΩΝ (Κωνσταντίνος Γείτονας): Επειδή έχω χρηματίσει Υπουργός στο Υπουργείο Δημόσιας Τάξης, σας επισημαίνω πως ούτε η δουλειά του τροχονόμου είναι απαξιωτική.
ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι η δουλειά του να φορτώνει τα πλοία, είναι να επιβλέπει αν γίνεται σωστά η φόρτωση και να ελέγχει, αλλά δεν την κάνει αυτήν τη δουλειά, δεν μπορεί να ελέγξει σήμερα. 
Έχω ριζική διαφωνία με τις κρίσεις των αξιωματικών. Το "διατηρητέος" το καταλαβαίνω. Το "παραμένοντες στον ίδιο βαθμό" βρίσκεται στην ίδια λογική με το "απαράδεκτος". Είναι και αυτό ένα στοιχείο, το οποίο μπορεί να συμβάλει σε μία κατεύθυνση ώστε ο αξιωματικός να μην μπορεί να παίξει το ρόλο του υπό τη δαμόκλειο σπάθη μιας απειλής, ενός φόβου. Αν είναι διατηρητέος, είναι διατηρητέος. Τι πάει να πει "παραμένοντες στον ίδιο βαθμό"; Για να ακολουθήσει μετάθεση; Αυτά είναι τα αποτελέσματα της στρατιωτικοποίησης. Είναι ακραία μορφή στρατιωτικοποίησης. Όταν βλέπουμε ότι το Λιμενικό Σώμα ασφυκτιά μέσα στο στρατιωτικό κορσέ, δεν μπορεί να παίξει στρατιωτικό ρόλο. 
Όσον αφορά τις συστάσεις των συμβουλίων κρίσεων και εδώ τα πράγματα είναι ελεγχόμενα από πάνω μέχρι κάτω. 
Ξεκινάμε από τον Υπουργό Εμπορικής Ναυτιλίας, ο Υπουργός Εμπορικής Ναυτιλίας εισηγείται στο ΚΥΣΕΑ για τον ορισμό του Αρχηγού, ο Αρχηγός στην ουσία στο Ανώτατο Συμβούλιο Κρίσης με δυο ανώτερους αξιωματικούς, οι οποίοι δεν έχουν ιδέα από Λιμενικό, προτείνει και έτσι έχουμε μια διαδικασία από πάνω μέχρι κάτω, η οποία είναι απόλυτα ελεγχόμενη.
Εμείς έχουμε άλλη αντίληψη. Ο Αρχηγός του Λιμενικού Σώματος το λιγότερο έπρεπε να τίθεται υπό την κρίση της αρμόδιας επιτροπής της Βουλής, για να μην πω ότι θα πρέπει να περνάγαμε και σε ακόμη πιο προχωρημένη φάση, να έβγαινε με ευρύτερη συναίνεση της Βουλής. Να πάμε και σ' ένα άλλο μοντέλο διακυβέρνησης, για να μην πάμε πολύ πιο πέρα από αυτό, σε νέες δημοκρατικές αντιλήψεις για την ανάδειξη ηγετών στα στρατιωτικά Σώματα, πολύ πιο προχωρημένες, οι οποίες είναι και πιο αποτελεσματικές.
Και να ξέρετε ότι η δημοκρατία στο στρατό είναι αυτή που είναι νικηφόρα πάντοτε. Πάντοτε είναι ο πιο αποτελεσματικός τρόπος ακόμα και σε καιρό πολέμου. Αυτοί που πήγαιναν με το βούρδουλα, έχασαν από αυτούς που εξέλεγαν τους στρατιωτικούς ηγέτες τους. ΄Εχασαν αυτοί που επέβαλαν την πειθαρχία με το βούρδουλα. ΄Ετσι προχωρούν τα πράγματα. Εδώ όμως δεν θέλουμε να εισάγουμε αυτήν την πνοή τη δημοκρατική, τον καινούριο αέρα που θα ήταν αναζωογονητικός για το Λιμενικό Σώμα.
Δεν έχω άλλες παρατηρήσεις, κύριε Πρόεδρε. Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Λοβέρδος.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, χθες όσοι ήμασταν στην Αίθουσα γίναμε μάρτυρες μιας πρωτοφανούς επίθεσης εναντίον του Υπουργού, που είχε τη νομοθετική πρωτοβουλία, ειδικά από τον Κοινοβουλευτικό Εκπρόσωπο της Νέας Δημοκρατίας, που στήριξε την τοποθέτησή του σε ζητήματα που έχουν να κάνουν με σημαντικά μεν, αλλά πάντως τεχνικά ζητήματα των διατάξεων του σχεδίου νόμου.
Θα έλεγε κανείς πως ακούγοντας τα επιχειρήματα, εύλογα έπρεπε να απορήσει για το πώς είναι δυνατόν να εξαπολύονται μομφές, επειδή έγινε μία εκτίμηση από πλευράς του έχοντος τη νομοθετική πρωτοβουλία Υπουργού γύρω από θέματα νομοθετικής εξουσιοδότησης. Ειδικά μάλιστα από έναν συνάδελφο, ο οποίος ως δικηγόρος σοβαρός και καλός που είναι, έχει υπόψη του πόσες φορές το Συμβούλιο της Επικρατείας έχει δει τέτοιες περιπτώσεις και έχει εξετάσει τη συνταγματικότητα ή τη μη συνταγματικότητα πολλών, δεκάδων θα έλεγε κανείς, εξουσιοδοτικών διατάξεων νόμου. 
Πού στηρίζεται ένας Κοινοβουλευτικός Εκπρόσωπος για να εξαπολύσει τέτοιου είδους επίθεση; Στηρίχθηκε, κύριε Πρόεδρε, σε μία σειρά σημαντικές μεν, αλλά νομικές και τεχνικές -ας πούμε- αδυναμίες του σχεδίου νόμου, που σήμερα με τη διορθωτική παρέμβαση του Υπουργού έρχονται να διορθωθούν. 
Σήμερα άραγε, ακούγοντας κανείς τον Κοινοβουλευτικό Εκπρόσωπο της Νέας Δημοκρατίας, τι πρέπει να περιμένει να ακούσει; Συγχαρητήρια πολιτικού επιπέδου στον Υπουργό Εμπορικής Ναυτιλίας; Τι θα τους πει άραγε; Μετά από αυτά που χθες είπε, σήμερα τι πρέπει να πει, όταν πάνω στις παρατηρήσεις του οικοδομήθηκαν μία σειρά από, νομίζω, σε θετική κατεύθυνση τροποποιήσεις; 
ΠΡΟΚΟΠΗΣ ΠΑΥΛΟΠΟΥΛΟΣ: ΄Ετσι νομίζετε ως καθηγητής του Συνταγματικού Δικαίου; Ευτυχώς που υπάρχουν τα Πρακτικά.
ΑΝΔΡΕΑΣ ΛΟΒΕΡΔΟΣ: Κύριε Παυλόπουλε, μιλώντας πάνω σε ζητήματα που έχουν να κάνουν και με τις διατάξεις του σχεδίου νόμου, αλλά και με τις επιχειρούμενες σήμερα τροποποιήσεις, εγώ θέλω να εκφράσω δύο σκέψεις προσπαθώντας να βοηθήσω.
Ο Υπουργός σήμερα με τις ρυθμίσεις που μας έχει διανείμει και στο άρθρο 2 παράγραφος 1 και στο άρθρο 3 παράγραφος 1 και στο άρθρο 4 παράγραφος 1, διατάξεις για τις οποίες χθες η Αξιωματική Αντιπολίτευση είπε πολλά, τι κάνει; Ή διαφοροποιεί τα απαιτούμενα προσόντα, όπως στο άρθρο 3, παράγραφος 1, ή προσπαθεί μέσα στο πνεύμα των σκέψεων που θα σας αναλύσει στη συνέχεια, πιστεύω, να πει ότι η πρόθεση του σχεδίου νόμου ήταν και είναι να καταγράψει τα προσόντα αυτών που θα γίνουν αξιωματικοί του Λιμενικού, υπαξιωματικοί ή λιμενοφύλακες. 
Από εκεί και πέρα στην κανονιστικώς δρώσα διοίκηση θα αφεθεί τι πράγμα; Μόνο η εξειδίκευση λεπτομερειών τεχνικών θεμάτων, ειδικών θεμάτων που αφορούν την εφαρμογή των κριτηρίων αυτών και όχι η πρόθεση νέων κριτηρίων. Αυτό γίνεται σαφές και από τις διατάξεις του σχεδίου νόμου, όπως αυτές τροποποιήθηκαν, αλλά ως πολιτική προδιάθεση νομίζω και από το ίδιο το σχέδιο νόμου χθες. Και κατά τη δική μου γνώμη, δεν δικαιολογούνται τέτοιου είδους τοποθετήσεις, όπως αυτή του κ. Παυλόπουλου. 
Επιμέρους παρατήρηση σ' αυτό το τεχνικό λεπτομερειακό, ειδικό επίπεδο, κύριε Υπουργέ, είναι και η δική μου, προσπαθώντας να βοηθήσω. Πιστεύω ότι έτσι όπως διατυπώνονται οι διατάξεις και σήμερα από τις παρεμβάσεις σας, μένει ίσως ένα θέμα για το οποίο θα πρέπει να διατυπώσουμε καλύτερα το κείμενό μας, για να αποφύγουμε αιτήσεις ακυρώσεως ή οτιδήποτε άλλο.
ΠΡΟΕΔΡΕΥΩΝ (Κωνσταντίνος Γείτονας): Σε ποιο άρθρο αναφέρεσθε;
ΑΝΔΡΕΑΣ ΛΟΒΕΡΔΟΣ: Αναφέρομαι στο άρθρο 2 παράγραφος 1, στο 3 παράγραφος 1 και στο 4 παράγραφος 1, όπως άλλωστε προανέφερα, κύριε Πρόεδρε. Σε αυτές τις διατάξεις μόνο αναφέρομαι. 
ΠΡΟΕΔΡΕΥΩΝ (Κωνσταντίνος Γείτονας): ΄Ετσι, κάντε το σαφές.
ΑΝΔΡΕΑΣ ΛΟΒΕΡΔΟΣ: Ο Υπουργός και η κανονιστικώς δρώσα διοίκηση πρέπει να γνωρίζουν ότι οι διατάξεις, έτσι όπως διατυπώνονται, δεν επιτρέπουν την πρόσθεση άλλων προσόντων, ακόμα και ειδικότερων. Λόγου χάρη -ένα παράδειγμα το οποίο είχα την τύχη να συζητήσω με τον κύριο Υπουργό- δεν μπορεί να προστεθεί το κριτήριο ή το προσόν της ξένης γλώσσας. Οτιδήποτε αφορά τον τρόπο εφαρμογής των κριτηρίων έχοντας υπόψη ειδικές κατηγορίες αναγκών, που έχει το Λιμενικό Σώμα, ναι, πράγματι αποτελεί αντικείμενο της κανονιστικώς δρώσας διοίκησης σε επίπεδο Υπουργού, όχι όμως, κύριε Πρόεδρε, πρόσθεση άλλου προσόντος, ακόμη και αν αυτό είναι ειδικότερο. 
Συνεπώς επειδή έχουμε χρόνο μέχρι αύριο θα ήταν καλύτερο αυτό που σκέπτεσθε, κύριε Υπουργέ, να το διαρθρώνατε στις περιπτώσεις των ενδιαφερομένων αξιωματικών ή υπαξιωματικών ή λιμενοφυλάκων, να προσθέτατε αυτά τα κριτήρια, που ενδεχομένως όχι για όλους, αλλά για κάποιες κατηγορίες αυτών έχετε υπόψη σας και να κρατούσατε την κανονιστική ευχέρεια να εξειδικεύατε τους τρόπους εφαρμογής. Δηλαδή ακόμα και η μνεία των ειδικών προσόντων, αν η διοίκηση κρατήσει τον τρόπο εφαρμογής των κριτηρίων αυτών, νομίζω ότι διασώζει το όλο ζήτημα από μελλοντικό ακυρωτικό έλεγχο και δεν θα δημιουργεί ενοχλητικές άλλες πολιτικού περιεχομένου παρεμβάσεις.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θέλω εκ προοιμίου να κάνω δύο επισημάνσεις που τις θεωρώ ζωτικές. Πρώτον η διαλεκτική λειτουργία του Κοινοβουλίου στην επιδίωξη μιας σύνθεσης, που θα ανυψώνει το τελικό αποτέλεσμα, πιστεύω ότι πραγματώνεται με την αποδοχή και την αξιολόγηση των επιμέρους προτάσεων που υποβλήθηκαν από την Αίθουσα του Κοινοβουλίου προς τον υπεύθυνο Υπουργό. Η μια παρατήρηση, λοιπόν, είναι αυτή. Και νιώθω και μια προσωπική ικανοποίηση -συγχωρέστε μου τον εγωισμό- γιατί ήταν και μέσα στις παρακλητικές μου προτάσεις η επιδίωξη- επειδή το νομοσχέδιο αφορά κυρίως ιερό χώρο, όπως αποτελεί το ένστολο στρατιωτικό τμήμα, το Λιμενικό Σώμα, που οι ειδικές συνθήκες εργασίας, η ευαισθησία, το υπερκομματικό του λειτούργημα, η στην πατρίδα αφοσίωσή του -επιβάλλουν- της υπερκομματικής και συνθετικής αντιμετώπισης. Αυτό είναι το ένα θέμα.
(Στο σημείο αυτό την Προεδρική 'Εδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Το δεύτερο θέμα που θέλω να θέσω είναι ότι έρχεται ένα νομοσχέδιο τεχνικό να συνδυάσει σε συγκεκριμένες διατάξεις, κύριε Πρόεδρε, όλους τους παράγοντες που από τεχνική, υλική και ηθική πλευρά βελτιώνουν τον ανθρώπινο παράγοντα, το προσωπικό του Λιμενικού Σώματος. Και είναι η πρώτη, η βασικότερη προϋπόθεση, γιατί καθορίζεται ένα πλαίσιο σύγχρονο, σαφές, διαυγέστατο, με συγκεκριμένες διατάξεις, υφασμένο με τη σκοπιμότητα της αρτιότητας, για το κάθε πρόσωπο, τον κάθε οπλίτη. Θα μιλήσω στρατιωτικά για να τονίσω και την εμμονή μου στην αντίληψη ότι είναι σημαντικό ότι διατηρείται ο στρατιωτικός χαρακτήρας του Λιμενικού Σώματος σε αντίθεση με την από μια, δύο πλευρές εκφρασθείσα αντίθετη γνώμη.
Είναι σημαντικό, λέγω, για το ηθικό του φρόνημα, για την εμπιστοσύνη του προς την ηγεσία που είναι ύψιστος παράγοντας για την καθημερινή επιτέλεση του έργου του, είναι σημαντικό ο άνθρωπος, ο εργαζόμενος, όπου δει να γνωρίζει τις λεπτομέρειες που συνδυάζουν τα δικαιώματα και τις υποχρεώσεις του. 
Αυτό είναι ένα σημαντικό στοιχείο του νομοσχεδίου. Με αυτές τις δύο παρατηρήσεις -βέβαια ο χρόνος είναι ελάχιστος, ήδη έχω εξαντλήσει το μείζον του χρόνου- θα μιλήσω για τα τρία σημεία που το νομοσχέδιο υφαίνει στα συγκεκριμένα άρθρα από το 1 μέχρι και το 31. 
Το πρώτο αναφέρεται στο κεφάλαιο Α' και καλύπτει τις διατάξεις που αναφέρονται στα άρθρα 1 μέχρι και 6 και αφορούν την κατάταξη στο Λιμενικού Σώματος. Εδώ, κύριε Υπουργέ, θέλω να ερεθίσω ότι πρέπει -δεν είναι του παρόντος σαφώς και ούτε είναι και εύκολο, δεν γνωρίζω δε και τις λεπτομέρειες, ώστε να μπορέσω να αποφανθώ αν είναι και δυνατό σήμερα, αύριο, μεθαύριο- η φιλοδοξία του Υπουργείου Ναυτιλίας να στοχεύει στη δημιουργία πλέον και ειδικών Λιμενικών Σχολών -όπως υπάρχουν- που να παίρνουν τους νέους από τα δεκαοκτώ χρόνια με πανελλήνιες εξετάσεις και κατά κατηγορία αυτοί θα γίνουν αξιωματικοί, οπλίτες, υπαξιωματικοί κλπ., ώστε και αυτό με την ανωτατοποίηση που έχουν όλες οι ανώτατες στρατιωτικές σχολές να ενταχθεί μέσα στο σύνολο των σχολών των Ενόπλων Δυνάμεων και των Σωμάτων Ασφαλείας ακόμη με αμοιβαιότητα των σχολών. Κάποιοι, κύριε Πρόεδρε, θα πάνε στη Σχολή Ευελπίδων, κάποιοι άλλοι θα πάνε ανάλογα με τις ειδικότητες, για τέσσερα χρόνια στη Σχολή Ναυτικών Δοκίμων και αντιστρόφως μπορεί να γίνει αυτό. Είναι σημαντικό αυτό γιατί αυτές οι επιμέρους δραστηριότητες και αποστολές κάποτε συναντώνται στην κορυφαία σύμπραξη, στην εμπόλεμη κατάσταση, που να μην έρθει βέβαια ποτέ για την πατρίδα μας.
Όπως είπα το πρώτο κεφάλαιο αφορά την κατάταξη και την εκπαίδευση του προσωπικού του Λιμενικού Σώματος και το δεύτερο κεφάλαιο που αφορά στη σταδιοδρομία του προσωπικού, χωρίζεται σε δύο τμήματα που το πρώτο από το άρθρο 7 μέχρι το 31 αφορά τους αξιωματικούς και το δεύτερο από το άρθρο 32 και μετά αφορά τους υπαξιωματικούς. Εδώ καθορίζονται όλες οι λεπτομέρειες, πώς κρίνονται, σε ποιο χρόνο, τι προσόντα πρέπει να έχουν, πόσο χρόνο πρέπει να μένουν σ' ένα βαθμό, πόσος χρόνος είναι ο μέγιστος, δηλαδή εάν μείνεις τόσα χρόνια στον ίδιο βαθμό, ανεξάρτητα αν υπάρχουν κενές οργανικές θέσεις ή δεν υπάρχουν, προάγεσαι. Είναι μία δυναμική της ελπίδας του καθενός ότι αύριο θα έχει μία προαγωγή ανεξάρτητα εάν η υπηρεσία έχει κενές θέσεις ή όχι. Διατηρεί δηλαδή αυτό το στοιχείο του κινήτρου ζωντανό κλπ. 
Πιστεύω, για να μην μακρηγορώ και να τελειώσω εδώ, ότι στις τρεις κατηγορίες, κατάταξη, εκπαίδευση και σταδιοδρομία, συνδυάζονται εκείνοι οι παράγοντες που είναι αναγκαίοι για το φρόνημα, την ικανότητα και την αφοσίωση από την πειθαρχία μέχρι τη δυναμική, στην επιτέλεση της αποστολής του Λιμενικού Σώματος.
Ψηφίζω, κύριε Πρόεδρε, όλα τα σχετικά άρθρα. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βασίλης Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Κύριε Πρόεδρε, είμαστε σε μία σχετικά δύσκολη συγκυρία και η συγκυρία γίνεται ακόμη πιο δύσκολη, γιατί απέναντί μας είναι ένα από τα στελέχη του ΠΑΣΟΚ που αναδείξαμε εμείς από τον καιρό που ιδρυθήκαμε και είναι ακόμη πιο δύσκολη, γιατί είμεθα σε μία περίοδο "μη πρωθυπουργού". Η χώρα διέρχεται μία περίοδο κατά το "πόλεμος-μη πόλεμος", "μη πρωθυπουργού". Και αυτή η περίοδος του "μη πρωθυπουργού"...
ΚΥΡΙΑΚΟΣ ΣΠΥΡΙΟΥΝΗΣ: Υπάρχει Πρωθυπουργός, κύριε συνάδελφε.
ΒΑΣΙΛΗΣ ΚΕΔΙΚΟΓΛΟΥ: Ναι, μη Πρωθυπουργός. Όπως το "μη πόλεμος"...
ΚΥΡΙΑΚΟΣ ΣΠΥΡΙΟΥΝΗΣ: Υπάρχει Πρωθυπουργός, κύριε συνάδελφε, εκλεγμένος και με τη δεδηλωμένη ...
ΒΑΣΙΛΗΣ ΚΕΔΙΚΟΓΛΟΥ: Βεβαίως. Για πέστε του να ζητήσει ψήφο εμπιστοσύνης και μετά να μιλάτε. 
Αλλά εν πάση περιπτώσει, το "μη πρωθυπουργός" και το "μη πόλεμος" είναι άλλες έννοιες, για τις οποίες δεν θέλω να πω τίποτε περισσότερο, κύριε συνάδελφε, γιατί θα πρέπει να μπούμε σε προσωπικές ...
Κύριε Πρόεδρε, για τριάντα ένα άρθρα μόνο πέντε λεπτά νομίζω ότι είναι παραβίαση των παραβιάσεων του Κανονισμού προς δόξα της Νέας Δημοκρατίας, η οποία δέχεται να μένει στην Αίθουσα με αυτές τις παραβιάσεις και δεν ...
ΠΡΟΕΔΡΕΥΩΝ (Κωνσταντίνος Βρεττός): Αφήστε τα γενικά πολιτικά θέματα και μπείτε στην ουσία. 
ΒΑΣΙΛΗΣ ΚΕΔΙΚΟΓΛΟΥ: Μάλιστα δε δεν εκφράστηκα και ορθώς προς δόξα της Αξιωματικής Αντιπολίτευσης. 
Και διερχόμεθα τώρα μία περίοδο της κατακρήμνισης όλου του έργου του Ανδρέα Παπανδρέου.
Και είναι λυπηρό ότι γι' αυτήν τη δουλειά, χρησιμοποιεί ένα από τα στελέχη τα οποία δημιούργησε ο Ανδρέας Παπανδρέου, o σημερινός μη Πρωθυπουργός. Όταν γίναμε κυβέρνηση το 1982 -και βεβαίως να τα λέμε ανοιχτά, είναι ιστορία τόσων ετών- είχαμε επιθυμία να ξαναστελεχωθεί ο μηχανισμός. Είχε περάσει ο εμφύλιος πόλεμος, είχε περάσει η χούντα, υπήρχαν δεξιά στοιχεία, φασιστικά, διάφορα φασιστοειδή και είχαμε ένα άγχος να εκδημοκρατισθεί ο μηχανισμός όλος και ιδίως οι Ένοπλες Δυνάμεις. Ο Ανδρέας Παπανδρέου είπε τότε όχι, στοπ. Οι Ένοπλες Δυνάμεις από σήμερα στις δέσμες. Όλοι οι Έλληνες με τα ίδια προσόντα. Σταματούν οι αποφάσεις των Υπουργών -είναι άλλη ιστορία- και βεβαίως έκτοτε όλες οι σχολές μπήκαν στις δέσμες των πανεπιστημίων. Απέκτησαν ένα άλλο επίπεδο, μια άλλη αντίληψη. Έγιναν δεκτά αυτά και από τη Νέα Δημοκρατία. Οι θέσεις του ΠΑΣΟΚ έγιναν καθολικά αποδεκτές και στη συνέχεια και οι άλλες σχολές των υπαξιωματικών, μπήκαν στις δέσμες και τελευταία μπήκε και η Αστυνομία. 
Σήμερα βλέπουμε να κατακρημνίζεται το έργο αυτό και να ερχόμαστε στις επιλεκτικές σχολές και μάλιστα με το μεγάλο επιχείρημα -εγώ δεν αντιλέγω- του να διατηρηθεί ο στρατιωτικός χαρακτήρας. Και πώς διατηρείται ο στρατιωτικός χαρακτήρας, ο οποίος σημαίνει συνείδηση στρατιωτική, ο οποίος σημαίνει πειθαρχία πολύ ηλεγμένη; Με το να πάρεις ένα διπλωματούχο ανωτάτης σχολής, δικηγόρο ή οιασδήποτε άλλη ειδικότητα να τον κρατήσεις δέκα μήνες σε μια σχολή και αυτό λέγεται στρατιωτικός χαρακτήρας. Αυτός δε ο στρατιωτικός χαρακτήρας εξευτελίζεται όταν κρίνεται ο αξιωματικός από ένα συμβούλιο κρίσεως, στο οποίο δεν προεδρεύει ο Αρχηγός του Λιμενικού Σώματος, αλλά ο Αρχηγός του Πολεμικού Ναυτικού. Αυτό σημαίνει ότι το Υπουργείο Εμπορικής Ναυτιλίας είναι υφιστάμενο του Υπουργείου Εθνικής Άμυνας, αυτό σημαίνει ότι εξευτελίζεται το Λιμενικό Σώμα ως προς τα άλλα; Δεν μπορώ να αντιληφθώ τι γίνεται. Αυτό όλο το νομοσχέδιο κατακρημνίζει τη βασική αρχή της ομοψυχίας, τη βασική αρχή της ίσης παρουσίας των ίσων ευκαιριών. Κατακρημνίζει τις αρχές του προγραμματισμού και αμφιβάλλω αν θα σταθεί στο Συμβούλιο Επικρατείας όταν αύριο οπωσδήποτε κάποιοι νέοι θα ζητήσουν να ακυρωθεί.
Έρχεται, λοιπόν, το νομοσχέδιο και λέει ότι θα πάμε όλοι σε κάποιες σχολές. Αυτό το νομοσχέδιο γίνεται για να αντιμετωπίσει κάποια πράγματα. Τα είπα και χθες σ' ένα κάποιο βαθμό που επέτρεπε ο χρόνος. Θα αντιμετωπίσει κατ' αρχάς την αστυνόμευση. Βλέπετε εσείς ειδικότητες οι οποίες θα μπορούν να έχουν το κριτήριο της Αστυνομίας της τήρησης του νόμου και της δίωξης του εγκλήματος στα λιμάνια; Έρχεται το νομοσχέδιο να αντιμετωπίσει κάποια γεγονότα σαν του "Σάμινα". 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, είναι τριάντα ένα άρθρα. Θέλω να κάνω και κριτική στα επί μέρους. 
Βλέπετε εδώ να προσλαμβάνεται κάποιος ναυπηγός, που να μπαίνει μέσα στη διαδικασία και να μπορεί να θέσει ένα φρένο στις αυθαιρεσίες των διαφόρων νηογνωμόνων ή αυθαιρεσίες οι οποίες είναι εις βάρος του ελληνικού νηογνώμονα, ο οποίος δεν νομίζω ότι είναι χειρότερος από πολλούς άλλους και όταν εκατοντάδες εκατομμύρια δολάρια δαπανώνται ως αμοιβές σε ξένους νηογνώμονες;
Στη συνέχεια βλέπουμε εδώ διάφορα πράγματα. Βλέπουμε ότι θα πάει στη Σχολή Σημαιοφόρων να υπηρετήσει κάποιος που έχει προαχθεί στο βαθμό του υπασπιστή από υπαξιωματικός με κάποιον, ο οποίος έχει τελειώσει το πανεπιστήμιο, Νομική, Οικονομικά. Θα είναι για κάποιον από αυτούς. Σε ποιο επίπεδο; Από πλευράς ηλικίας; Ο ένας που θα είναι τριάντα πέντε ετών πώς θα πάει με τον άλλον;
Λέει "εκπαίδευση αξιωματικών Λιμενικού Σώματος" και παίρνει τεχνικούς. Ποιους τεχνικούς; Δεν πρέπει να προηγηθούν οι ναυπηγοί; Δεν πρέπει να έχετε έναν πειστικό τρόπο, όσον αφορά το προσωπικό ότι εσείς θα έχετε τη δυνατότητα να ελέγξετε τους νηογνώμονες, να στελεχώσετε ή να δείτε τη Διεύθυνση Επιθεώρηση Εμπορικών Πλοίων; Δεν πρέπει να την πάρουν όλη αυτήν τη διαδικασία οι αξιωματικοί, που είναι στο Λιμενικό Σώμα; Αυτά μπορούσαν να γίνουν μόνον εάν περνούσαν μέσα από τις δέσμες. Τι σας εμπόδιζε δηλαδή στη Σχολή Ναυτικών Δοκίμων να υπήρχε Τμήμα Λιμενικών; Στη Σχολή, αν θέλετε, Αστυνομίας ή Ευελπίδων να υπήρχε Τμήμα Λιμενικής Αστυνομίας; Δηλαδή υπάρχουν τμήματα δεκαπέντε στη Νομική Σχολή και δεν μπορούσατε να κάνετε τμήματα σ' ένα στρατιωτικό πανεπιστήμιο; Αυτά είναι πράγματα τα οποία δεν μπορεί να αντιληφθεί κάποιος.
Πάμε πιο κάτω. Έρχεσθε σήμερα και φέρνετε μια τροπολογία. Κατ' αρχάς, θέλω να σας πω ότι είναι απαράδεκτο αυτό το ψυχοτεχνικό τεστ.
Και θυμάμαι ότι συμμαθητής μου στο λύκειο, γυμνάσιο τότε -είπα και όνομα, Αντωνίου Δημήτρης- άριστος κατά πάντα, με τα ψυχοτεχνικά τεστ έβγαινε απέξω γιατί δεν μπορούσαν να του πουν "δεν έχεις κοινωνικά φρονήματα", του έλεγαν "δεν πέρασες τα ψυχοτεχνικά τεστ". Δηλαδή είναι η προσωπική επιλογή. Αυτό είναι το φασιστοειδές των φασιστοειδών διατάξεων. Πού είναι η αντικειμενικότητα; Ποιος εγγυάται για αυτά τα ψυχοτεχνικά τεστ και με ποια προοπτική;
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Παραπέρα έρχεται μια τροπολογία και λέει "ξέρετε ...
ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, σας παρακαλώ. 
ΒΑΣΙΛΗΣ ΚΕΔΙΚΟΓΛΟΥ: Δεν κατάλαβα, τι να κάνω; Ή θέλετε να τοποθετηθούμε ή δεν θέλετε. Δεν με νοιάζει. Εμένα δεν με πολυενδιαφέρει. Υπάρχει τώρα εδώ τηλεόραση και προς όλα τα επίπεδα και παγκοσμίως κρινόμαστε. 
ΠΡΟΕΔΡΕΥΩΝ (Κωνσταντίνος Βρεττός): Έχετε δύο λεπτά επιπλέον, λόγω πολυετούς υπηρεσίας.
ΒΑΣΙΛΗΣ ΚΕΔΙΚΟΓΛΟΥ: Δώστε μου χρόνο, γιατί είναι τριάντα ένα άρθρα, κύριε Πρόεδρε και θα έπρεπε η Αξιωματική Αντιπολίτευση να διεκδικήσει γι' αυτά τα άρθρα ...
ΠΡΟΕΔΡΕΥΩΝ (Κωνσταντίνος Βρεττός): Έχετε δύο λεπτά, για να τελειώνουμε. Θα μπορούσα και στον κ. Σπυριούνη να δώσω παραπάνω, αλλά του έδωσα ενάμισι λεπτό. 
ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε, δεν θα σας κρατήσω πολύ, δύο - τρία λεπτά μόνο. 
ΠΡΟΕΔΡΕΥΩΝ (Κωνσταντίνος Βρεττός): Δύο λεπτά. 
ΒΑΣΙΛΗΣ ΚΕΔΙΚΟΓΛΟΥ: Εντάξει, δύο λεπτά. Θα το κανονίσω κι εγώ. 
Τα 2/3 των θέσεων θα είναι υπαξιωματικοί πτυχιούχοι ιδρυμάτων ανωτάτης εκπαίδευσης. Το υπόλοιπο 1/3 θα είναι από άλλα ή θα καλύπτεται και από το λύκειο, αν μπορούν αυτά να συμβαδίσουν. Πώς στελεχώνουμε τις υπηρεσίες; Αυτά έπρεπε να είναι αντικείμενο κάποιας σχολής παραγωγής στελεχών, που θα μπαίνουν μετά τις εξετάσεις των δεσμών.
Τέλος, για τη Σχολή Σημαιοφόρων παίρνουν και αποφοίτους Ακαδημιών Εμπορικού Ναυτικού και ιδρύετε και μία νέα Ακαδημία. Τι θα κάνει; Δεν είναι αυτά σαφή. 
Τέλος, κύριε Πρόεδρε, έρχεται εδώ αυτό το νομοσχέδιο με σκοπό να ενισχύσει το στρατιωτικό χαρακτήρα. Μα, είναι δυνατόν να υπάρξει στρατιωτικός χαρακτήρας σ' ένα Υπουργείο που έχει Αρχηγό, Γενικό Γραμματέα και δεν έχει Αρχηγείο; Πώς θα υπάρξει στρατιωτικός χαρακτήρας; Υπάρχει στρατιωτικός χαρακτήρας και στρατιωτική δομή χωρίς Αρχηγείο; Άλλο Αρχηγείο, άλλο Αρχηγός. Αυτό έγινε επιτέλους μετά από πολλές παρατηρήσεις δικές μας, που τις κάνουμε επί χρόνια, για τις οποίες έχω την τιμή να λέω ότι πρωτοστάτησα και έγινε Αρχηγείο. Μιλάτε πανηγυρικώς για στρατιωτικό χαρακτήρα και να μην έχετε Αρχηγείο; 
Τέλος, έγινε μια μεγαλύτερη συζήτηση, κύριε Υπουργέ, σ' ένα θέμα. Νομίζω κι εγώ ότι το "απαράδεκτος" μπορεί να είναι για κάποια εισαγωγή. Για κάποιον άλλον όμως που πέρασε κάποια χρόνια, δεν μπορείτε να κρατήσετε το "απαράδεκτος". Ας βρούμε κάτι άλλο, ίσως το "εκτός υπηρεσίας" ή ευδοκίμου λήξεως της υπηρεσίας του ή αδοκίμου, αν θέλετε, λήξεως της υπηρεσίας του. Καμία αντίρρηση. Δεν υπάρχει λόγος να λέμε "απαράδεκτος" όταν έχει περάσει δέκα χρόνια, γιατί τότε αυτό αντανακλά στην υπηρεσία. Δηλαδή, για δέκα χρόνια σου ήταν δεκτός και στον ενδέκατο χρόνο έφτασε στο σημείο να είναι απαράδεκτος. 
Κύριε Πρόεδρε, είναι ένα νομοσχέδιο, το οποίο δυστυχώς χρησιμοποιεί ο νυν Πρωθυπουργός με ένα εκλεκτό στέλεχος, με ένα λαμπρό στέλεχος του Κοινοβουλίου και διαφοροποιεί τους Έλληνες και διχάζει και φοβούμαι ότι στο Συμβούλιο της Επικρατείας, που έχει την παράδοση της δημοκρατίας, θα βρει τη σωστή του θέση. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Μιλτιάδης Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το νομοσχέδιο το οποίο συζητάμε, το επεσήμανα και χθες στην κατ' αρχήν συζήτηση, ουσιαστικά διογκώνει με έναν περίεργο τρόπο το Λιμενικό Σώμα και το Υπουργείο Εμπορικής Ναυτιλίας, χωρίς όμως να εξασφαλίζει αυτό το καινούργιο σώμα που δημιουργείται. Διότι πρόκειται περί καινούριου Σώματος. Ο διπλασιασμός των θέσεων σημαίνει καινούριο Σώμα. Όμως δεν εμπνέεται αυτό το νομοσχέδιο και ιδιαίτερα αυτά τα άρθρα, τα οποία συζητάμε σήμερα από ένα όραμα ανοίγματος και εξειδίκευσης των λειτουργιών του Λιμενικού Σώματος. Όταν διπλασιάζεις τον κόσμο τον οποίο έχεις, για να καλύψεις συγκεκριμένες ανάγκες, τις οποίες μέχρι τώρα δεν καλύπτεις στον υπέρτατο βαθμό, αλλά τις ικανοποιείς σε κάποιο βαθμό, τον καινούριο κόσμο που θα πάρεις, δεν θα τον βάλεις στην ίδια χοάνη. Θα αρχίσεις να δημιουργείς ειδικότητες, να δημιουργείς θέσεις και να δημιουργείς μηχανισμούς, ώστε να υπάρχει πραγματικά εξάπλωση και δικτύωση του Λιμενικού Σώματος με όλες τις άλλες αρμόδιες υπηρεσίες.
Και συναρμόδιες υπηρεσίες είναι ο Στρατός, το Ναυτικό, η Αεροπορία -είδαμε το έλλειμμα συνεργασίας με την Αεροπορία πέρσι στον υπέρτατο βαθμό- είναι τα Σώματα Ασφαλείας, το Πυροσβεστικό, η Αστυνομία, οι συνοριακοί φρουροί. 
Με όλους αυτούς θα πρέπει να έχεις μία σχέση. Δεν μπορεί από μόνο του το Λιμενικό Σώμα να υποκαταστήσει όλες τις αρμοδιότητες όλων των άλλων οργάνων. Αυτή τη συνεργασία δεν τη βλέπουμε μέσα σε αυτά τα άρθρα, τα οποία συζητάμε σήμερα, ούτε και σε όλο το νομοσχέδιο.
Θα ήθελα, όμως, να αναφερθώ, επειδή έγινε πάρα πολύ μεγάλη συζήτηση και ακούστηκαν ίσως και βαριές εκφράσεις χθες το βράδυ για τα θέματα των αποστρατειών και κανένας δεν βρίσκεται από παρθενογένεση σε αυτήν τη χώρα, στο εξής: Η ιστορία του ΠΑ.ΣΟ.Κ. στην παρέμβαση, στην ιεραρχία του Στρατού, της Αεροπορίας, του Ναυτικού και του Λιμενικού Σώματος δεν είναι μια τιμημένη ιστορία. Και θα σας φέρω ορισμένα στοιχεία. 
Δεν σημαίνει ότι όλη η ηγεσία, η οποία παρακάθεται μάλιστα και στα θεωρεία, ανήκει κομματικά σ' ένα στρατόπεδο -σε καμία περίπτωση- ούτε ότι είναι επιλεγμένη με κομματικά κριτήρια. Έχουν, όμως, αποκλειστεί από το να φθάσουν στην ιεραρχία πάρα πολύ άξιοι αξιωματικοί με μόνο κριτήριο την κομματική τους ταυτότητα. Είναι χαρακτηριστικό το τι έχει γίνει.
Και επειδή αναφέρθηκε ο κ. Κεδίκογλου στα χρόνια Ανδρέα Παπανδρέου και στο πώς αντιμετώπισε ο Ανδρέας Παπανδρέου τα Σώματα Ασφαλείας και την ιεραρχία στο στράτευμα, θα ήθελα να σας αναφέρω ορισμένα στοιχεία: Το 1981-1984 έγιναν τριάντα τρεις αποστρατείες. Το 1985-1989 έγιναν είκοσι δύο. Επί Νέας Δημοκρατίας, 1990-1993, έγιναν δεκαεννέα αποστρατείες και είχαμε και οκτώ παραιτήσεις. Ένας εκ των παραιτηθέντων είναι ο Αρχιπλοίαρχος κ. Δουμάνης, ο οποίος επανήλθε με φωτογραφική διάταξη, αν και είχε παραιτηθεί και μετά ανέλαβε τη Διεύθυνση Ελέγχου Εμπορικών Πλοίων, ο οποίος μετά το ναυάγιο του "ΣΑΜΙΝΑ" έφυγε χωρίς να του απαγγελθεί κατηγορία και πήγε και ανέλαβε άλλη διεύθυνση. Το λέω για την ιστορία επειδή έχει αναφερθεί πολλές φορές σε αυτήν την Αίθουσα με επερωτήσεις της Νέας Δημοκρατίας. 
Το 1994 και το 1995 γίνονται πενήντα επτά αποστρατείες. Μέσα σε μία χρονιά, σε εκείνες τις χρονιές Πελοπονήσιου στο Λιμενικό Σώμα, γίνεται ένα πογκρόμ κατά αξιωματικών. Τι ήταν όλοι αυτοί; Ήταν δεξιοί εγκάθετοι; Ήταν όλα αυτά τα φασιστοειδή στοιχεία που μας περιέγραψε ο κ. Κεδίκογλου; Τι ήταν όλοι αυτοί και έπρεπε να φύγουν με αυτόν τον τρόπο; Και πώς φθάσαμε σήμερα να υπάρχει τόσο μεγάλο χάσμα στις τάξεις του Πολεμικού Ναυτικού και στις τάξεις του Λιμενικού Σώματος;
Και να σας πω και ένα άλλο στοιχείο; Το 1994 και το 1995 αυτοί που αποστρατεύθηκαν είχαν μέσο όρο ηλικίας το τεσσαρακοστό όγδοο έτος. Είναι αυτό λογική ενός κράτους, μιας κυβέρνησης, η οποία θέλει την αξιοκρατία; Την υπερασπίζεται;
Και να μην αναφερθώ και στις φετινές αποστρατείες. Μία ολόκληρη χρονιά πλοιάρχων, η τάξη του 1974, αποστρατεύθηκε. Είναι και αυτό λογικό; Σε όλους αυτούς δεν υπήρχε ούτε ένας καλός; Ούτε ένας; Όλοι ήταν για τα μπάζα; Όλοι έπρεπε να φύγουν;
Και βέβαια το νομοσχέδιο αυτό δίνει ευχέρεια στην εκάστοτε Κυβέρνηση. Και μπορεί ο παρακείμενος Υπουργός να μην είναι στα υπουργικά έδρανα μετά τον ανασχηματισμό και να έλθει κάποιος άλλος να αναλάβει το Υπουργείο Εμπορικής Ναυτιλίας και να επιλέξει κάποιον άλλο Αρχηγό και να αρχίσει να ανατρέπει μία ολόκληρη ιεραρχία. Διότι δεν μας φθάνουν οι υποναύαρχοι για να επιλέξουμε τον αρχηγό. Όχι. Πρέπει να φθάνουμε και στους αντιπλοιάρχους. Να αποστρατεύουμε δηλαδή. Δημιουργούμε θέσεις υποναυάρχων σε αυτό το νομοσχέδιο. Κάνουμε μέχρι και γιατρό υποναύαρχο. Για τους οκτώ ή δώδεκα γιατρούς του Λιμενικού Σώματος κάνουμε υποναύαρχο γιατρό. Δεν μας φθάνουν, λοιπόν, οι υποναύαρχοι που έχει το Λιμενικό Σώμα για να επιλέξουμε τον επόμενο Αρχηγό για να υπάρχει μία συνέχεια. Όχι. Έφθασαν σ' έναν ανώτατο βαθμό και σε αυτόν τον ανώτατο βαθμό τους θεωρούμε ανίκανους να αναλάβουν και το βαθμό του Αρχηγού, τους στέλνουμε στο σπίτι τους, στέλνουμε και στο σπίτι τους αρκετούς από τους αντιπλοιάρχους για να επιλέξουμε αυτόν που θέλουμε. 
Αυτήν τη λογική δεν πρόκειται να τη δεχθούμε, κύριε Πρόεδρε. Την έχει υποστεί και την έχει πληρώσει ο τόπος. Και εγώ σας το λέω σαν νεότερος, σαν νεότερος που θέλω πραγματικά να βλέπω έναν σεβασμό στην ιεραρχία, να βλέπω έναν σεβασμό στη συνέχεια του κράτους, έστω και εάν αυτοί που επιλέγονται δεν είναι της κομματικής μου προτίμησης. Θέλω, όμως, πραγματικά να είναι ο Αρχηγός του Λιμενικού Σώματος θεσμός όχι κατ΄ όνομα αλλά κατ' ουσία. Και κατ' ουσία θα είναι θεσμός όταν θα έχει υπηρετήσει σε όλες αυτές τις θέσεις από τις οποίες πρέπει να έχει περάσει και όχι να έχει μπει σ' ένα Υπουργείο και να κινείται από διεύθυνση σε υπηρεσία και από γραφείο Αρχηγού σε γραφείο Αρχηγού. Να έχει περάσει από τα λιμεναρχεία, να έχει κάνει όλες τις μάχιμες υπηρεσίες που πρέπει να κάνει ένας Αρχηγός και μετά πραγματικά να το σέβομαι, διότι θα ξέρω ότι μία υπεύθυνη κυβέρνηση τον επέλεξε με αξιοκρατικά και όχι κομματικά κριτήρια.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ευγένιος Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι περίμενα ότι μετά τη χθεσινή μακρά συζήτηση εδώ στη Βουλή, η Κυβέρνηση θα έδειχνε κάποια καλή διάθεση και θα προχωρούσε όχι απλώς να ικανοποιήσει το Σώμα, αλλά επειδή έγιναν εποικοδομητικές, ουσιαστικές και σωστές παρατηρήσεις, ότι θα προχωρούσε σε κάποιες βελτιώσεις, ώστε και εμείς να έχουμε τη δυνατότητα να τροποποιήσουμε μερικώς την αρχική μας άρνηση. Δυστυχώς βλέπω ότι η Κυβέρνηση εμμένει και επιβεβαιώνει με πείσμα ότι δεν θέλει διάλογο στη Βουλή. Αυτό αποδεικνύεται πέραν πάσης αμφιβολίας από το κείμενο του υπουργού που έχω στα χέρια μου και που αφορά τις νομοτεχνικές βελτιώσεις. Αυτές ουσιαστικά επιβεβαιώνουν την εμμονή της Κυβερνήσεως στις βασικές θέσεις και προβλέψεις των διαφόρων άρθρων και σε κάποιες εντελώς γραμματικές και τεχνικές τροποποιήσεις, διότι προφανώς αυτό το νομοσχέδιο ήταν σε κάποια συρτάρια για πολλά χρόνια και μετά τις τελευταίες αποφάσεις για την ανωτατοποίηση των ΤΕΙ, απλώς ονομάζει τα ΤΕΙ με τη νέα ονομασία "Ιδρύματα Ανωτάτης Εκπαίδευσης πανεπιστημιακού τομέα". Αυτό σημαίνει ότι, δυστυχώς, η Κυβέρνηση έχει αποφασίσει, αγνοώντας ουσιαστικά τη Βουλή και αυτήν τη συζήτηση που γίνεται εδώ και εμάς τους Βουλευτές, να εμμείνει και επομένως παρέλκει και η όποια συζήτηση. Εν πάση περιπτώσει εμείς θα κάνουμε το καθήκον μας και τις παρατηρήσεις μας.
Αγαπητοί συνάδελφοι, δεν είναι σοβαρό να συζητάμε ουσιαστικά για μια σύσταση, διότι έτσι το παρουσιάζει η Κυβέρνηση, μια σύσταση εξ υπαρχής ενός τόσο σοβαρού Σώματος, όπως το Λιμενικό, τόσο βασικού για την ασφάλεια μιας καθαρά θαλασσίας χώρας, όπως η Ελλάδα και να καθορίζουμε τα απαιτούμενα μέσα και τα στελέχη με βάση ποσοστά, με βάση κάτι απαράδεκτες για μια σοβαρή συζήτηση και για ένα σοβαρό κράτος ποσοστώσεις δυνάμει του μήκους των ακτών και λαμβάνοντας υπόψη το τι γίνεται εις Παρισίους δηλαδή σε άλλες χώρες. Δεν νομίζω ότι όλα αυτά είναι σοβαρά πράγματα και ότι μπορούν να αντιμετωπισθούν με σοβαρότητα μέσα σε ένα Κοινοβούλιο. Διότι εδώ θα περίμενε κανείς να έχουμε στα χέρια μας μια έκθεση οικονομοτεχνική, κυρίως μια έκθεση, την οποία θα υπέβαλαν τα αρμόδια καθ' ύλη και κατά το γνωστικό αντικείμενο ανώτατα στελέχη του Λιμενικού Σώματος. Επί τη βάσει αυτής της μελέτης που έπρεπε να είχε κατατεθεί στη Βουλή -το ζητήσαμε κατ΄ επανάληψη προφανώς δεν υπάρχει γιατί αλλιώς θα το είχε καταθέσει ο κύριος Υπουργός- να προχωρήσουμε στις ανάλογες αποφάσεις.
Εδώ έχουμε, αγαπητοί συνάδελφοι, ποσοστά. Έχουμε έναν αριθμό ο οποίος βγήκε, όπως μας είπε ο κύριος Υπουργός χθες, επί τη βάσει του μήκους των ακτών χωρίς να λαμβάνεται υπόψη η διάταξη των νήσων. Δηλαδή αν το Αιγαίο είχε πενήντα νησιά αντί τα δύο χιλιάδες που έχει θα είχαμε τις ίδιες απαιτήσεις φύλαξης; Εάν είχαμε μια πυκνότητα μεγαλύτερη ή μικρότερη πληθυσμού στην ηπειρωτική χώρα θα είχαμε τις ίδιες απαιτήσεις φύλαξης; Δεν νομίζω, λοιπόν, ότι υπάρχει κανείς που να υποστηρίζει σοβαρά ότι μπορούμε με τέτοιες στατιστικές μεθόδους να δημιουργούμε ουσιαστικά ένα καινούριο Σώμα ή να αναβαθμίζουμε το υπάρχον λιμενικό Σώμα. Και έτσι εξακολουθεί να μένει εκτεθειμένη η Κυβέρνηση ως προς τη σοβαρότητα με την οποία αντιμετώπισε αυτό το νομοσχέδιο. 
Επίσης ήθελα να αναφερθώ πάλι στην αξιολόγηση. Δεν μπορώ να καταλάβω γιατί ο κύριος Υπουργός επιμένει στον απαράδεκτο χαρακτηρισμό ενός κρινομένου αξιωματικού ως απαραδέκτου και δεν μας λέει με ποιο τρόπο θα διασφαλισθεί η δίκαιη κρίση.
Ως βάση των κρίσεων αναφέρονται στο νομοσχέδιο κάποια προσόντα του είδους διοικητικές ικανότητες, υπηρεσιακές σχέσεις και συμπεριφορά, γνώση του αντικειμένου και υπηρεσιακή απόδοση κλπ., Με τους ίδιους ακριβώς όρους μπορούν να διατυπωθούν αυθαίρετα και στη σχετική έκθεση αξιολόγησης από τον όποιο προϊστάμενο για τον όποιο υφιστάμενο και να θεωρείται ότι αυτό αποτελεί τεκμηρίωση και δίκαιη κρίση. Εδώ, λοιπόν, έπρεπε να είχαν προβλεφθεί άλλα στοιχεία πράγματι αντικειμενικά, ώστε να μην υπάρχει υποψία και το παράπονο κάποιων ότι αδικούνται.
Εγώ θα έλεγα ότι πρέπει όλοι οι κρινόμενοι να χαρακτηρίζονται με τον ανώτερο χαρακτηρισμό ως επαρκείς, εκτός αν σε ανύποπτο χρόνο υπήρχαν αντικειμενικά στοιχεία, όπως π.χ. εκθέσεις, καταγγελίες, οι οποίες είχαν αποδειχθεί, κάποιες ενδεχομένως καταδικαστικές αποφάσεις, κάποιες αποδεδειγμένες παραβάσεις καθήκοντος και επί τη βάσει αυτών να κρίνονται στα κατώτερα επίπεδα χαρακτηρισμού. Η πρότασή μου αποτελεί αντικειμενική κρίση, διότι βασίζεται σε αντικειμενικά στοιχεία, τα οποία προέκυψαν σε ανύποπτο χρόνο. 
Αν τώρα κάθε προϊστάμενος κάνει χρήση αυτής της περιγραφής που λέτε στο νομοσχέδιο, τότε μπορεί να βαθμολογήσει όπως νομίζει ή όπως θέλει να νομίζει τον κάθε κρινόμενο. Και νομίζω ότι δεν είναι στις προθέσεις του κυρίου Υπουργού, τον οποίο ασφαλώς όλοι τιμούμε κατά τα άλλα, κάτι τέτοιο. 
Ειλικρινά, κύριε Υπουργέ, δεν μπορώ να φανταστώ ότι εσείς έχετε συντάξει και υποστηρίζετε ένα τέτοιο νομοσχέδιο, διότι από εσάς ειδικά είχα περισσότερες απαιτήσεις επειδή είστε αυτός που είστε. Εγώ τουλάχιστον σας εκτιμώ και δεν μπορώ να καταλάβω γιατί ένα τέτοιο νομοσχέδιο, που μπορεί να οδηγήσει κάποιους άλλους, κάποιο διάδοχό σας ή κάποιους προϊσταμένους υπηρεσιών σε κακή χρήση των διατάξεών του, το υποστηρίζετε. 
Γιατί, λοιπόν, δεν διασφαλίζετε ότι αυτό το νομοσχέδιο δεν θα οδηγήσει σε τέτοιες ατραπούς και δεν θα αδικήσει κόσμο;
Αναφορικά με την κρίση, σας έκανα, λοιπόν, την πρόταση να κρίνονται όλοι ως επαρκείς, εκτός αν κατά τρόπο αντικειμενικό και αποδεδειγμένο αποφασιστεί ο υποβιβασμός τους κατά την αξιολόγησή τους και όχι κατά την απόλυτη κρίση του όποιου κρίνοντος. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Εμπορικής Ναυτιλίας κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα αρχίσω από την τελευταία φράση του κ. Χαϊτίδη όσον αφορά τις κρίσεις και κυρίως τη συνεχιζόμενη αναφορά ότι υπάρχει εμπιστοσύνη στο πρόσωπό μου και σας ευχαριστώ γι' αυτό. Αλλά εγώ θα ήθελα να σας πω ότι έχω εμπιστοσύνη στη Βουλή και στο δημοκρατικό μας πολίτευμα. Από την άποψη αυτή δεν ανησυχώ καθόλου για την ποιότητα των κρίσεων και κυρίως για το δημοκρατικό έλεγχο, ο οποίος θα ασκείται στα Σώματα των Ενόπλων Δυνάμεων καθώς και στα Σώματα Ασφαλείας.
Επομένως όσο ενισχύεται η δημοκρατία μας όσο ενισχύονται οι δημοκρατικοί θεσμοί και όσο το Κοινοβούλιο παίζει το ρόλο του, τέτοια φαινόμενα που γνωρίσαμε στο παρελθόν -και έχετε απόλυτο δίκιο σε αυτό- και να αναφέρομαι στο μακρινό παρελθόν, ευτυχώς για τον τόπο, δεν θα επαναληφθούν. 
Θα ήθελα τώρα να σταθώ στις παρατηρήσεις των κυρίων συναδέλφων.
Πρώτα απ' όλα στο άρθρο 14 παράγραφος 5, την παρατήρηση του κ. Ανθόπουλου, εισηγητή της Πλειοψηφίας, στην οποία απ' ό,τι κατάλαβα συμφώνησε και ο κ. Σπύρου αργότερα, εισηγητής της Νέας Δημοκρατίας, αλλά και άλλοι συνάδελφοι, την κάνω δεκτή. Και επομένως στο σημείο δ' του άρθρου 14 παράγραφος 5 η λέξη "απαράδεκτος" αντικαθίσταται με τη λέξη "μη παραδεκτός". Και επιπλέον στο άρθρο 14 παράγραφος 7 όπου αναγράφεται η λέξη "απαράδεκτος" αντικαθίσταται με τη λέξη "μη παραδεκτός".
Θα ήθελα επίσης να κάνω ορισμένα σχόλια σχετικά με τις παρατηρήσεις του κ. Σπύρου όσον αφορά τη ξένη γλώσσα, παρατήρηση στην οποία αναφέρθηκε στη συνέχεια και ο κ. Λοβέρδος.
Κύριοι συνάδελφοι, ο στόχος μας είναι πράγματι να ενισχύσουμε την ποιότητα του Σώματος, να ενισχύσουμε τα στελέχη του και να αναβαθμίσουμε την ποιότητα, γιατί πράγματι το Λιμενικό Σώμα χρειάζεται στελέχη πρώτης γραμμής. Όμως σε καμιά περίπτωση δεν μπορούμε να δεχθούμε ότι κατά τη διαδικασία της εισαγωγής θα υπάρξει ταξική διάκριση. Και εδώ θα υπάρξει ταξική διάκριση, εάν αποδεχθώ την πρόταση την οποία κάνατε και θέσουμε ως βασικό προσόν αντίστοιχο με το προσόν του απολυτηρίου λυκείου ή του απολυτηρίου πανεπιστημίου ή ΤΕΙ ή ΑΕΝ και τη ξένη γλώσσα. Και από πού θα τεκμηριώνεται ότι υπάρχει γνώση της ξένης γλώσσας; Προφανώς από κάποιον τίτλο αντίστοιχο με τον οποίο αναγνωρίζεται και σε όλη την υπόλοιπη Δημόσια Διοίκηση. Δηλαδή πτυχίο LOWER ή πτυχίο PROFICIENCY ανάλογα με τις ανάγκες και το επίπεδο του γνωστικού αντικειμένου, το οποίο χρειαζόμαστε. 
Αυτό τι σημαίνει πρακτικά; Ότι ως υπαξιωματικός και λιμενοφύλακας του Λιμενικού Σώματος δεν μπορεί να μπει κάποιος, ο οποίος τη στιγμή που κάνει την αίτηση για να μπει στο Σώμα δεν έχει τον τίτλο του LOWER ή του PROFICIENCY. Ε, τι να κάνουμε; Υπάρχουν και φτωχοί άνθρωποι στην πατρίδα μας και . ενδεχομένως να μην έχουν τη δυνατότητα αυτά τα παιδιά, που μπορεί να είναι άριστοι μαθητές να έχουν 19 και 18 ως βαθμό, να έχουν όλα τα υπόλοιπα προσόντα, αλλά εκείνη τη στιγμή να μην έχουν το PROFICIENCY. Μπορεί όμως να το πάρουν αργότερα. Μπορεί να καλλιεργήσουν τις γνώσεις τους και κατά τη διάρκεια της θητείας τους στο Λιμενικό Σώμα -και τους δίνουμε αυτήν τη δυνατότητα με μετεκπαιδεύσεις συνεχείς και επιμορφώσεις- να πάρουν το PROFICIENCY. Γι' αυτό και αργότερα στην εξελικτική τους πορεία θέτουμε ως προϋπόθεση για να πάρουν το βαθμό του πλωτάρχη να έχουν το PROFICIENCY ή τους αντίστοιχους τίτλους σπουδών για τις άλλες γλώσσες. Αλλά πραγματικά δεν μπορούμε να αποδεχτούμε ως ουσιαστικό βασικό προσόν την ξένη γλώσσα αντίστοιχη με τον τίτλο του απολυτηρίου. Γι' αυτό και δεν μπορώ να κάνω αποδεκτή αυτήν την πρόταση. 
Όσον αφορά τώρα συνολικά την εκπαίδευση. Αναφέρθηκαν και άλλοι συνάδελφοι στο θέμα της εκπαίδευσης. Όλοι συμφωνούμε ότι πράγματι πρέπει να αναβαθμίσουμε την εκπαιδευτική διαδικασία. Αλλά, κύριοι συνάδελφοι, θέλω να σημειώσω ότι ακόμα και σήμερα, δεύτερη μέρα συζήτησης του νομοσχεδίου και μάλιστα στην κατ' άρθρο συζήτηση, πρέπει να αποσαφηνίσω, δυστυχώς, ξανά κάτι. Υπάρχει διαφορά. Το Λιμενικό Σώμα δεν είναι Αστυνομία, δεν είναι Στρατός. Είναι κάτι διαφορετικό. Είναι ένα Σώμα με στρατιωτική δομή μεν, στελεχώνεται όμως διαφορετικά. Ο μόνος ο οποίος έχει απόλυτα σαφή κατεύθυνση σ' αυτό είναι ο κ. Λαφαζάνης, ο οποίος επιμένει, να είναι αποστρατικοποιημένο το Σώμα, άρα να είναι Αστυνομία. Παρουσίασε την προβληματική του για το ποιος είναι ο ρόλος του Λιμενικού Σώματος και αναφέρεται σαφώς σ' ένα καθαρά περιχαρακωμένο ρόλο της θαλάσσιας αστυνομίας. Ε, δεν είναι όμως αυτός ο ρόλος του Λιμενικού Σώματος που αποδέχεται η πλειοψηφία της Βουλής. Δεν είναι αυτός. Και δεν είναι αυτός ο ρόλος, τον οποίο απαιτούν η σημερινή συγκυρία και τα δεδομένα της χώρας. 
Ας πούμε για παράδειγμα ότι πατούσαμε ένα κουμπί και αυτόματα το Λιμενικό Σώμα γινόταν θαλάσσια αστυνομία και περιοριζόταν μόνο στα καθήκοντά του, αυτά και τίποτε άλλο. Η παγκόσμια υπερδύναμη η ελληνική εμπορική ναυτιλία θα έμενε χωρίς υποστήριξη. Το Υπουργείο Εμπορικής Ναυτιλίας δεν θα υφίστατο, γιατί το Υπουργείο Εμπορικής Ναυτιλίας στελεχώνεται κατά 95% από αξιωματικούς και στελέχη του Λιμενικού Σώματος. Ποιος θα πάρει αυτήν την πολιτική ευθύνη; Ρωτώ. Ποιος θα την πάρει;
Το να θεωριτικολογούμε γενικώς και να λέμε ότι αυτός είναι ο ρόλος που θα έπρεπε... Πολύ ωραία θα συμφωνούσαμε όλοι. Μα, δεν μπορούμε όμως. Έχουμε ανάγκη από έμπειρους αξιωματικούς, από εξειδικευμένους αξιωματικούς, από στελέχη του Σώματος. Και, επαναλαμβάνω ότι βρίσκομαι στη δυσάρεστη θέση για δεύτερη φορά και λυπάμαι που το κάνω αυτό, δεύτερη μέρα της συζήτησης να επιμείνω και να αποσαφηνίσω για όσους δεν έχουν καταλάβει. Αξιωματικός του Λιμενικού Σώματος σημαίνει πρώτα απ' όλα και πάνω απ' όλα πτυχιούχος ΑΕΙ ή ΤΕΙ ή απόφοιτος της Ακαδημίας Εμπορικού Ναυτικοί, ο οποίος δίδει εξετάσεις και κατόπιν αυτών των εξετάσεων εισάγεται στη Σχολή Δοκίμων για ένα χρόνο, κάνει τρεις μήνες θαλάσσια υπηρεσία και στη συνέχεια ορκίζεται ως σημαιοφόρος του Λιμενικού Σώματος. 
Άρα η πρόταση που λέει πανελλήνιες εξετάσεις, να μπουν από την αρχή, τέσσερα χρόνια εκπαιδευτική διαδικασία για τους αξιωματικούς του Λιμενικού Σώματος, είναι μια πρόταση που στα σημερινά δεδομένα δεν στέκει.
Αλλά ακόμη και να έστεκε, θα οδηγούσε αλλού. Θα οδηγούσε σε άλλο χαρακτήρα του Σώματος. Θα οδηγούσε σ' ένα αστυνομικό Σώμα. Σ' ένα Σώμα με περιορισμένα καθήκοντα εκεί όπου ο μηχανισμός αναπαραγωγής των στελεχών του, η εκπαιδευτική του διαδικασία δηλαδή, είναι ενιαία για όλους τους αξιωματικούς. Μα δεν ισχύει αυτό; 
Σήμερα το Λιμενικό Σώμα έχει ανάγκη από αξιωματικούς ναυπηγούς, έχει ανάγκη από αξιωματικούς νομικούς, έχει ανάγκη από αξιωματικούς οικονομολόγους, έχει ανάγκη από αξιωματικούς πολιτικούς μηχανικούς, έχει ανάγκη από αξιωματικούς μηχανολόγους ηλεκτρολόγους, γιατί αυτές είναι οι απαιτήσεις μας. Αυτές είναι οι απαιτήσεις της εποχής. 
Ιδρύουμε τη Γενική Γραμματεία Λιμένων, στα συστήματα πληροφορικής όπως γνωρίζετε το Υπουργείο Εμπορικής Ναυτιλίας συναγωνίζεται άλλα Υπουργεία όσον αφορά τις νέες τεχνολογίες και έχει την πιο προηγμένη τεχνολογία όσον αφορά στα δορυφορικά συστήματα και στα κέντρα έρευνας και τεχνολογίας. Επιπλέον έχει εξειδικευμένες ανάγκες όσον αφορά στα πλωτά του μέσα, όσον αφορά στα εναέρια μέσα, τα αεροπλάνα μας. Τα τελειότερα μηχανήματα, τα τελειότερα συστήματα στα αεροπλάνα μας βρίσκονται στο Υπουργείο Εμπορικής Ναυτιλίας όσον αφορά στα θέματα της παρακολούθησης της ρύπανσης των θαλασσών, ένα εντελώς εξειδικευμένο θέμα. 'Η για να αναφερθώ κάπου αλλού, στα θέματα του θαλάσσιου περιβάλλοντος. Η προστασία του θαλάσσιου περιβάλλοντος δεν γίνεται από αξιωματικούς γενικής αστυνομικής εκπαίδευσης. Η σύγχρονη υπηρεσία προστασίας του θαλάσσιου περιβάλλοντος απαιτεί πάνω από όλα χημικούς μηχανικούς, χημικούς αξιωματικούς. Με ποια διαδικασία θα μπορέσουμε, από ποια διαδικασία...
ΒΑΣΙΛΗΣ ΚΕΔΙΚΟΓΛΟΥ: (Δεν ακούστηκε)
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κατ' αρχάς, κύριε Κεδίκογλου, μην ενοχλείστε όταν αποσαφηνίζω ότι δεν είχατε κατανοήσει περί τίνος ακριβώς πρόκειται. 
ΒΑΣΙΛΗΣ ΚΕΔΙΚΟΓΛΟΥ: Θα το δούμε τώρα στη δευτερολογία. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όποια δευτερολογία και αν επιχειρήσετε, αυτό έχει καταγραφεί στα Πρακτικά. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ευχαριστώ για την τιμή που μου κάνετε και με την άδειά σας...
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε. Κατ' αρχάς ποια άδειά μου; 
Δίνετε το λόγο στον κ. Κεδίκογλου, κύριε Παπουτσή;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Έχει πει τόσα καλά λόγια ο κ. Κεδίκογλου για μένα, που βεβαίως και του δίνω το λόγο. Προφανώς.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Είχα στο Πολυτεχνείο συμμαθητές της Σχολής Μηχανικών του στρατού. Ήταν στο Πολυτεχνείο μαζί μου. Τι σας εμπόδιζε δηλαδή να προκηρύξετε πέντε θέσεις ναυπηγών, δέκα, δεκαπέντε -δεν ξέρω πόσες θέλετε- και να πείτε: Δεκαπέντε για το Λιμενικό Σώμα; Και από την αρχή να ξέρει μονίμως ο Έλληνας μαθητής ότι υπάρχει αυτή η δυνατότητα. Και να έχει τα στελέχη που λέτε. Και να έχετε και στρατιωτική εκπαίδευση που λέτε εσείς. Αλλά αντικειμενικά, όχι ψυχοτεχνικά τεστ, αγαπητέ κύριε Υπουργέ.
ΠΡΟΕΔΡΕΥΩΝ (Κωνσταντίνος Βρεττός): Φτάνει. Δεν θα κάνετε ολόκληρη ομιλία.
Ορίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα αναφερθώ και στο θέμα των ψυχοτεχνικών τεστ. Ωστόσο όμως θέλω να πω και στην προηγούμενη παρατήρησή σας ότι οι στρατιωτικοί του Μηχανικού που ήταν συμφοιτητές σας είχαν ήδη γίνει αξιωματικοί. Δηλαδή είχαν περάσει τετραετή στρατιωτική εκπαίδευση στη Σχολή Ευελπίδων, εξειδίκευση στο μηχανικό τμήμα και στη συνέχεια ήρθαν και στο Πολυτεχνείο και ήταν συμφοιτητές σας. Το ίδιο ισχύει και με όλες τις σχολές σήμερα. 
Αυτό όμως ξέρετε τι θα σημαίνει, αν εφαρμόσουμε κάτι τέτοιο στο Λιμενικό; Ότι θα χρειαστούμε γύρω στα πέντε ή έξι χρόνια για να πάρουμε τους πρώτους αξιωματικούς τεχνικούς. Και τι θα γίνουν οι ανάγκες μέχρι τότε; Εδώ υπάρχει πανθομολογούμενη ανάγκη ότι πρέπει να ενισχύσουμε όλες τις ειδικές υπηρεσίες. Ποιες είναι οι ειδικές υπηρεσίες; Προστασία θαλάσσιου περιβάλλοντος, πληροφορική, επιθεώρηση εμπορικών πλοίων, Γενική Γραμματεία Λιμένων. 'Ολα αυτά απαιτούν εξειδικεύσεις. Για να μη σας πω ότι χρειαζόμαστε και οικονομολόγους και κυρίως να ανοίξουμε επιτέλους και το Λιμενικό Σώμα στα πανεπιστήμια που διδάσκουν ναυτιλιακές σπουδές. Γιατί αυτές είναι οι απαιτήσεις της σύγχρονης εποχής και κυρίως όσον αφορά στη ναυτιλία μας. 
Γι' αυτό το λόγο υπάρχει η ανάγκη της εξειδίκευσης. Και η εξειδίκευση αλλάζει κάθε χρόνο. Σήμερα χρειαζόμαστε ναυπηγούς. Του χρόνου μπορεί να μη χρειάζονται ναυπηγοί. Μπορεί να χρειάζονται μηχανολόγοι. Τον επόμενο χρόνο μπορεί να χρειάζονται ηλεκτρολόγοι. Το ίδιο ισχύει και για τους υπαξιωματικούς: Σήμερα χρειάζονται αρμενιστές, οι οποίοι έχουν υπηρετήσει στο Ναυτικό. Σήμερα χρειάζονται μηχανικοί καταστρώματος. Του χρόνου μπορεί να μη χρειάζονται. Τον άλλο χρόνο μπορεί να χρειάζονται περισσότεροι κυβερνήτες και λιγότεροι ηλεκτρολόγοι. Μπορεί να χρειάζονται οδηγοί και λιγότεροι μηχανικοί αυτοκινήτων. 
Αυτά δεν μπορεί να ορίζονται ούτε από το νόμο ούτε με προεδρικά διατάγματα, τα οποία παραμένουν σταθερά επί μονίμου βάσεως. Ούτε και κάθε χρόνο είναι σωστό για τη διοίκηση και τη νομοθεσία και για τη Βουλή εξάλλου να νομοθετήσει κάτι τέτοιο, το οποίο να αναγκάζει κάθε χρόνο την Κυβέρνηση να προωθεί ένα προεδρικό διάταγμα για να ορίζει όλες αυτές τις διαδικασίες.
Γι' αυτόν το λόγο ακριβώς επιμένουμε σεβόμενοι και τις παρατηρήσεις τις δικές σας, αλλά και της Επιστημονικής Επιτροπής της Βουλής, κάνουμε τη διευκρίνιση ποιο είναι το βασικό προσόν, το οποίο ορίζει ο νόμος -ο νόμος και όχι προεδρικό διάταγμα, ο νόμος το ορίζει, ακόμα πιο ισχυρή ρύθμιση- και κρατάμε τα ειδικά προσόντα, τις ειδικές ανάγκες που χρειάζονται κάθε χρόνο αυτές να ορίζονται με τις αποφάσεις των Υπουργών.
Στο κάτω-κάτω της γραφής, ας μην παρασυρθούμε και στη λογική, την οποία ανέπτυξε κάποιος συνάδελφος, νομίζω ο κ. Λαφαζάνης, ότι, εν πάση περιπτώσει, αυτό το Υπουργείο Εμπορικής Ναυτιλίας είναι πάντοτε και λειτουργεί πάντοτε κάτω από τις εντολές των εφοπλιστών. Δεν είναι έτσι. Τι να κάνουμε; Ας ξεκολλήσουμε τη βελόνα από το παρελθόν. Μπορεί στο παρελθόν να υπήρξε κάποια εποχή, στο μακρινό παρελθόν, που μπορεί πολλοί συνάδελφοι εδώ, ιδιαίτερα από την πτέρυγα της Νέας Δημοκρατίας, να το θυμούνται. Αλλά εν πάση περιπτώσει, δεν ισχύει αυτό σήμερα.
Και δεν ισχύει σήμερα, διότι πρώτα απ' όλα έχει λειτουργήσει η δημοκρατία και έχει λειτουργήσει μέσα από την πολιτική, την οποία εφήρμοσε το ΠΑΣΟΚ. Δεύτερον, η Βουλή η ίδια ενισχύει τη διαδικασία δημοκρατικού ελέγχου. Και χαίρομαι ιδιαίτερα εγώ προσωπικά που δέχομαι συνεχείς ερωτήσεις των Βουλευτών, προκειμένου να μπορώ να απαντήσω. Και απαντώ, όπως γνωρίζετε, αμέσως και σταθερά. Όμως δεν έχω αρνηθεί ποτέ να έρθω στην Αίθουσα αυτή, για να απαντήσω σε κοινοβουλευτικές ερωτήσεις ελέγχου -γιατί αυτός είναι ο δημοκρατικός έλεγχος και χαίρομαι που αυτό θα συνεχίζεται και στο μέλλον. Και πέραν αυτού, δεν υπάρχει αυτή η δυνατότητα και εν πάση περιπτώσει θα πρέπει να απαλλάξουμε και το Λιμενικό Σώμα και το Υπουργείο Εμπορικής Ναυτιλίας από αυτήν την περίφημη κατηγορία ότι τα πάντα λειτουργούν κάτω από τις εντολές των εφοπλιστών. Δεν είναι αλήθεια. Αδικείτε το Σώμα και αδικείτε και τους εαυτούς σας όσοι το υποστηρίζετε αυτό. Διότι στο κάτω-κάτω της γραφής όλοι μας είμαστε εδώ ακριβώς, για να μη γίνεται αυτή η διαδικασία. Είμαστε εδώ ακριβώς, για να προστατεύουμε εκείνους, οι οποίοι καλούνται να εφαρμόσουν το νόμο. 
Και σας διαβεβαιώ ότι οι άνδρες και οι γυναίκες του Λιμενικού Σώματος, οποιουδήποτε βαθμού, εφαρμόζουν τους νόμους. 
Δεν γνωρίζω τι έχετε στο μυαλό σας. Και δεν γνωρίζω τι ίσχυε στο παρελθόν. Γνωρίζω τι ισχύει στη δική μου περίοδο. Και στη δική μου περίοδο η εντολή είναι απολύτως σαφής: Να εφαρμόζουν τους νόμους, γιατί ο νόμος είναι ο μόνος που προστατεύει τον πολίτη. Και η πολιτική μας έχει σαν στόχο στο κέντρο της τον πολίτη και τον άνθρωπο παντού, στο κέντρο και στην περιφέρεια. 
Άκουσα μία παρατήρηση για τους γιατρούς. Είναι ένα ερώτημα, στο οποίο θέλω να απαντήσω, πού τοποθετούνται οι γιατροί. Οι γιατροί, λοιπόν, λειτουργούν κατ' αρχάς στο ιατρείο του Υπουργείου Εμπορικής Ναυτιλίας, το οποίο λειτουργεί καθημερινά. Στελεχώνουν επίσης την Ανώτατη Υγειονομική Επιτροπή του Ναυτικού, την ΑΝΥΕ, όπως επίσης και την Υπηρεσία Εξέτασης των Ναυτικών και των Εργατών Θαλάσσης. Και επίσης τοποθετούνται στα Ναυτικά Νοσοκομεία Αθηνών και Πειραιώς. Και οι ανάγκες είναι πάρα πολλές.
Όσον αφορά τη διαδικασία της κρίσης, θέλω να κάνω κατ΄ αρχάς εδώ μία πολιτική παρατήρηση, γιατί βλέπω ότι η Νέα Δημοκρατία έχει αρθρώσει όλον τον αντιπολιτευτικό της λόγο στο σημείο αυτό και κυρίως στα θέματα των παρεμβάσεων...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, νομίζω ότι ένας συνάδελφος, ο οποίος είχε στη διάθεσή του πέντε λεπτά, μίλησε δεκαπέντε χωρίς καμία απολύτως παρέμβαση του Προεδρείου. 
Και για το λόγο αυτό, θα ήθελα να σας παρακαλέσω να μου επιτρέψετε να ολοκληρώσω τις σκέψεις μου.
ΠΡΟΕΔΡΕΥΩΝ (Κωνσταντίνος Βρεττός): Πόσο χρόνο θέλετε;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δύο-τρία λεπτά.
ΠΡΟΕΔΡΕΥΩΝ (Κωνσταντίνος Βρεττός): Σας δίνω πέντε λεπτά να ολοκληρώσετε, αλλά δεν έχει παραπάνω.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ πάρα πολύ.
Έλεγα, λοιπόν, ότι η Νέα Δημοκρατία έχει επιμείνει πάρα πολύ στο θέμα των κρίσεων και κυρίως του Αρχηγού. Και βεβαίως έχει αναπτυχθεί και μία ολόκληρη φιλολογία. Άκουσα τον κ. Βαρβιτσιώτη, που έκανε μία ιστορική αναδρομή για τις αποστρατείες με στατιστικά στοιχεία, ποιοι αποστρατεύτηκαν, ποιοι δεν αποστρατεύτηκαν και όλη αυτή η φιλολογία, η οποία είναι απόλυτα συνδεδεμένη και με τη χθεσινή βεβαίως παρουσία της Νέας Δημοκρατίας και τις αναφορές, οι οποίες έγιναν όσον αφορά τον κομματισμό στα Σώματα Ασφαλείας και στις Ένοπλες Δυνάμεις.
Θα μου επιτρέψετε να κάνω μία προσπάθεια να αποκαλύψω τις σκέψεις σας. Θα ευχηθώ να κάνω λάθος. Και θα χαρώ πάρα πολύ, αν μπορέσετε να αποδείξετε ότι κάνω λάθος. Έχω την αίσθηση ότι επιχειρείτε κάτι, το οποίο κατά τη γνώμη μου δεν είναι αποδεκτό στα πλαίσια της δημοκρατικής λειτουργίας. Προσπαθείτε να φοβίσετε, κύριοι συνάδελφοι. Προσπαθείτε να φοβίσετε τις σημερινές ηγεσίες των Σωμάτων Ασφαλείας, λέγοντας ότι "εμείς είμαστε το κόμμα της Αξιωματικής Αντιπολίτευσης, θα έρθουμε κάποια στιγμή στην εξουσία, σας ξέρουμε, εσείς είσαστε κομματικά επιλεγμένοι. Είσαστε επιλεγμένοι μέσα από κομματικές διαδικασίες. Και με αυτόν τον τρόπο νομίζετε ότι μπορείτε να αυξήσετε την επιρροή σας, όπως ταυτόχρονα μπορείτε να προσελκύσετε και νεότερα στελέχη του Στρατού, της Αστυνομίας, της Αεροπορίας, του Ναυτικού, του Λιμενικού Σώματος, να προστρέξουν στην ομπρέλα της Νέας Δημοκρατίας.
Απατάσθε, κύριοι συνάδελφοι. 
Σας διαβεβαιώ -και το γνωρίζουν όλοι οι αξιωματικοί σε όλες τις βαθμίδες των Σωμάτων Ασφαλείας και των Ενόπλων Δυνάμεων- ότι η αξιοκρατία δεν βασιλεύει για να μην παρεξηγηθώ, αλλά κυριαρχεί. Και κυριαρχεί στις κρίσεις των αξιωματικών όλων των επιπέδων. Εάν ρίξει κανείς μια ματιά στις ηγεσίες όλων των Σωμάτων, θα δει ότι υπάρχουν αξιωματικοί που προέκυψαν μέσα από διαδικασίες πραγματικά καθαρές, πραγματικά διαφανείς, απολύτως ελεγχόμενες δημοκρατικά και θα μπορούσε κανείς να ελέγξει. Δεν έχω δει όμως καμία διαδικασία κοινοβουλευτικού ελέγχου, όσον αφορά τις κρίσεις των αξιωματικών μέχρι στιγμής. Ακούω διάφορους πυροβολισμούς στον αέρα, απλώς και μόνο για να δημιουργήσουν εντυπώσεις και γι' αυτό με οδηγεί στο συμπέρασμα ότι πρόκειται στην πραγματικότητα περί μιας διαδικασίας εκφοβισμού. 
Άκουσα τον κ. Χαϊτίδη και χθες και σήμερα να λέει "μα, υπάρχει ένα πρόγραμμα, πού είναι το πρόγραμμά σας, πού είναι το εξοπλιστικό πρόγραμμα, πού είναι μία οικονομοτεχνική μελέτη, προκειμένου να δούμε και να αποφασίσουμε μαζί". 
Μα, κύριε Χαϊτίδη, δεν συγκυβερνούμε με τη Νέα Δημοκρατία. Το ΠΑΣΟΚ κυβερνά. Έχει δεδηλωμένη ο Πρωθυπουργός, η Κυβέρνηση, η κοινοβουλευτική Πλειοψηφία. Εμείς είμαστε Κυβέρνηση, θα είμαστε Κυβέρνηση και απ΄ ό,τι φαίνεται θα ξανακερδίσουμε την εμπιστοσύνη του λαού και στις επόμενες εκλογές. 
ΕΥΓΕΝΙΟΣ ΧΑΙΤΙΔΗΣ: Δηλαδή εμείς ψηφίζουμε χωρίς να ξέρουμε;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εδώ νομοθετούμε. Αλλά δε νομοθετούμε κανένα εξοπλιστικό πρόγραμμα, κύριε συνάδελφε. Εδώ νομοθετούμε το νομοθετικό πλαίσιο, που θα διέπει το Λιμενικό Σώμα στον 21ο αιώνα. Αυτό κάνουμε εδώ. Και δίνουμε τη δυνατότητα στα σημερινά στελέχη του Σώματος, αλλά και στους νέους που θέλουμε να μπουν μέσα στο αναβαθμισμένο ρόλο του Λιμενικού Σώματος, που θέλουν να μπουν στο Σώμα, τους δίνουμε τη δυνατότητα να έχουν ένα σαφές πλαίσιο, ένα δημοκρατικό πλαίσιο, ένα πλαίσιο που να τους δίνει τη δυνατότητα να αναβαθμίσουν τις δεξιότητές τους συνεχώς και στα επόμενα χρόνια και να έχουν μπροστά τους μία ανοιχτή πορεία που θα τους δίνει νέες δυνατότητες. Γι' αυτό και δίνουμε νέες δυνατότητες και στους λιμενοφύλακες και στους υπαξιωματικούς, αλλά και στους αξιωματικούς. Τους δίνουμε τις δυνατότητες να αναβαθμίσουν τη θέση τους, ακόμα και υπηρετώντας στο Σώμα να περάσουν στο πανεπιστήμιο, να τελειώσουν τις σπουδές τους, να ολοκληρώσουν τις σπουδές τους εάν είναι φοιτητές ή και ακόμα αργότερα να δώσουν εξετάσεις στη Σχολή Δοκίμων και να μπουν και στο Λιμενικό Σώμα να γίνουν αξιωματικοί. 
Δίνουμε τη δυνατότητα σε τεχνικούς αξιωματικούς, οι οποίοι δεν έχουν τη φιλοδοξία να γίνουν Αρχηγοί του Σώματος, αλλά έχουν τη φιλοδοξία να υπηρετήσουν αυτό το Σώμα και κυρίως τις πολιτικές, τις οποίες ασκεί το Υπουργείο Εμπορικής Ναυτιλίας και το Λιμενικό Σώμα και ανοίγουμε τις πόρτες. Ανοίγουμε τις πόρτες στα παιδιά εκείνων των ελληνικών οικογενειών που αγαπούν την πατρίδα, που αγαπούν τη θάλασσα, που αγαπούν τη ναυτιλία, που θέλουν να βρουν μια δουλειά συγκεκριμένη σ' ένα χώρο που είναι διακριτός χώρος και ταυτόχρονα ένας χώρος, ο οποίος στηρίζει έναν τομέα της χώρας μας για τον οποίο είμαστε υπερήφανοι, τη ναυτιλία. 
Μπορεί να έχουμε πάρα πολλά πράγματα, για τα οποία θα είμαστε υπερήφανοι, την ιστορία μας, τον πολιτισμό μας, αλλά στην πραγματική οικονομία μόνο στον τομέα της ναυτιλίας μπορούμε να είμαστε υπερήφανοι γιατί είμαστε παγκόσμια υπερδύναμη. 
Ας αφήσουμε, λοιπόν, το Σώμα που στηρίζει τη ναυτιλία...
ΠΑΝΑΓΙΩΤΗΣ ΛΑΦΑΖΑΝΗΣ: Υπηρετεί το εφοπλιστικό κεφάλαιο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Όχι, κύριε Λαφαζάνη υπηρετεί τη ναυτιλία, δεν υπηρετεί το εφοπλιστικό κεφάλαιο. Στηρίζει τη ναυτιλία. Αυτή είναι η δουλειά και ο αποκλειστικός ρόλος του Λιμενικού Σώματος. Όταν στηρίζουμε την εμπορική ναυτιλία, ας αφήσουμε να είναι ανοιχτό προς όλες τις κοινωνικές τάξεις, προς τον εργαζόμενο Έλληνα, προς όλες τις οικογένειες. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Επιπλέον, για να τελειώσω με το θέμα της κρίσης του Αρχηγού...
ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε την ομιλία σας, κύριε Υπουργέ. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Τελειώνω, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Υπουργέ, σας έδωσα πέντε λεπτά και τελείωσε. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Να τελειώσω τη φράση μου, κύριε Πρόεδρε.
Όσον αφορά, λοιπόν, την κρίση του αρχηγού, θα ήθελα να ξαναυπενθυμίσω στη Νέα Δημοκρατία ότι ο νόμος με τον οποίο προβλέπεται η κρίση του αρχηγού μεταξύ των υποναυάρχων, αλλά και των αρχιπλοιάρχων με επιλογή, είναι ο ν.773/1980, δηλαδή της κυβέρνησης της Νέας Δημοκρατίας.
Γιατί διαμαρτύρεστε, λοιπόν, και κατηγορείτε το ΠΑΣΟΚ ότι σήμερα κάνει κάτι άλλο; Δεν κάνουμε κάτι άλλο. Απλώς εμείς διαμορφώνουμε ένα σταθερό πλαίσιο όσον αφορά τις κρίσεις της ηγεσίας του Σώματος. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός εκπρόσωπος της Νέας Δημοκρατίας κ. Παυλόπουλος έχει το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, η ομιλία του κυρίου Υπουργού με υποχρεώνει να αναφερθώ στο παρελθόν. Όχι στο απώτερο που πήγε αλλά στο πολύ πρόσφατο. Στα έργα και τις ημέρες των κυβερνήσεων του ΠΑΣΟΚ μετά το 1993. Στα έργα και τις ημέρες των κυβερνήσεων Σημίτη. Στα έργα και τις ημέρες του ίδιου του κυρίου Υπουργού.
Από αυτό εδώ το Βήμα, στην τελευταία προ ημερησίας διατάξεως συζήτηση, εφαρμόζοντας κατά γράμμα τη συμφωνία των Δολιανών, ο κύριος Πρωθυπουργός χάραξε διαχωριστικές γραμμές, ύψωσε τείχη διχασμού και επιχείρησε να γυρίσει στο παρελθόν. Ο κύριος Υπουργός Εμπορικής Ναυτιλίας πιστός στη γραμμή του Πρωθυπουργού και σ' επίπεδο...
ΒΑΣΙΛΗΣ ΚΕΔΙΚΟΓΛΟΥ: Ο μη Πρωθυπουργός τα έκανε αυτά.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, τι πράγματα είναι αυτά;
ΠΡΟΚΟΠΗΣ ΠΑΥΛΟΠΟΥΛΟΣ: ... νομοσχεδίου αλλά και με όσα είπε, εφαρμόζει ακριβώς την ίδια γραμμή. Κατηγόρησε τη Νέα Δημοκρατία ότι με όσα λέει εδώ επιχειρεί, δήθεν, να εκφοβίσει αυτούς που βρίσκονται σήμερα στα Σώματα Ασφαλείας και ιδίως στην ηγεσία. Μου θυμίζει αυτά τα οποία έλεγαν δικοί τους άνθρωποι στο συνέδριο του ΠΑΣΟΚ "προσέξτε, έρχεται η δεξιά και αυτή η δεξιά είναι αυτή η οποία θα σας εκδικηθεί". Τα ίδια κάνει και εδώ στο σχέδιο νόμου. Αυτή είναι η διαχρονική νοοτροπία του ΠΑΣΟΚ το οποίο άλλοτε εμφανίζεται παραδοσιακό, άλλοτε εμφανίζεται εκσυγχρονιστικό ανάλογα με τις καταστάσεις. Τη διαφορά την είπα χθες, την επαναλαμβάνω και τώρα. Το παραδοσιακό ΠΑΣΟΚ κομματικοποιούσε το κράτος. Το νυν επιχειρεί να κρατικοποιήσει το ΠΑΣΟΚ.
Δεν θα πάω πολύ παλιά, μόνο μετά το 1993, για να τεκμηριώσω τι θα πει κομματισμός, τι θα πει άλωση των Ενόπλων Δυνάμεων και των Σωμάτων Ασφαλείας, τι θα πει προσπάθεια διάβρωσης αυτών των Σωμάτων με πρόσωπα που είτε είναι κομματικώς ελεγχόμενα είτε είναι απλώς αρεστά. Γιατί υπάρχουν πάντα τέτοια πρόσωπα τα οποία ανάλογα με τις περιστάσεις γυρίζουν με τον αέρα. Και, βεβαίως, θέλουν να υπακούουν τυφλά στα κελεύσματα των εκάστοτε κυβερνώντων αντί να κάνουν τη δουλειά τους όπως πρέπει να την κάνουν με αποκλειστικό γνώμονα το συμφέρον του Σώματος το οποίο υπηρετούν. 
Να γυρίσω, λοιπόν, στον κύριο Υπουργό. Ποια κυβέρνηση ήταν εκείνη η οποία επανέφερε από την αποστρατεία και όρισε αρχηγό του πιο καίριου κομματιού για τη θωράκιση του ελληνικού κράτους, των Ενόπλων Δυνάμεων μέλος της κεντρικής επιτροπής του κυβερνώντος κόμματος; Τον έκανε αρχηγό -μιλάω για το ναύαρχο Λυμπέρη- και αφού τον επανέφερε μετά βαΐων και κλάδων όταν έγινε το φιάσκο των Ιμίων το οποίο εξευτέλισε τη Χώρα διεθνώς τον απέπεμψε. Τον θεώρησε ανίκανο και τότε εκείνος εστράφη και θεώρησε τον Πρωθυπουργό, τον Υπουργό Εθνικής Άμυνας και τον Υπουργό Εξωτερικών ανίκανους να χειριστούν τις τύχες της Χώρας σε μια κρίσιμη στιγμή. Ήταν ή δεν ήταν επιλογή αυτή η οποία γινόταν με κομματικά κριτήρια; 
Σημείο δεύτερο: Πώς έγινε αρχηγός της Ελληνικής Αστυνομίας ο στρατηγός κ. Βασιλόπουλος; Ανεσύρθη από την αποστρατεία, ναι ή όχι; Ο στρατηγός Βασιλόπουλος είναι ή όχι εκείνος ο οποίος οδήγησε την Ελληνική Αστυνομία στο μεγαλύτερο φιάσκο στην ιστορία της, στο έγκλημα της οδού Νιόβης; Και τι συνέβη μετά; Υπόδικος ενώπιον της ποινικής δικαιοσύνης. Ποιος ευθύνεται γι' αυτά; Για ποιο μακρινό παρελθόν μιλάμε; Για το πρόσφατο μιλάμε.
Να γυρίσουμε και στο πρόσφατο παρελθόν, στο Λιμενικό Σώμα. Ποια κυβέρνηση ήταν εκείνη που αποστράτευσε σε δύο χρόνια, 1994-1995, πενήντα επτά άξιους αξιωματικούς, για να κάνει τη βουτιά της μέχρι κάτω, για να διαμορφώσει "πράσινη ιεραρχία" στο Λιμενικό Σώμα;
Πότε συνέβη στην ιστορία του Λιμενικού Σώματος να αποστρατευθούν σε δύο χρόνια πενήντα επτά ανώτεροι και ανώτατοι αξιωματικοί του Λιμενικού Σώματος; Τι εξυπηρετούσε αυτό; Είχε άραγε το Λιμενικό Σώμα πενήντα επτά άχρηστους; Αυτό υπονοούσατε; Και επί των ημερών του κυρίου Υπουργού, εντελώς πρόσφατα, μια ολόκληρη τάξη πλοιάρχων -επτά στον αριθμό- έφυγε από τη μέση. Να αναγνωρίσω ότι δύο, τρεις είχαν πρόβλημα. Οι υπόλοιποι τι πρόβλημα είχαν;
Αυτή είναι η αξιοκρατία; Με τον τρόπο αυτό δηλαδή προσπαθούν να μας πείσουν ότι σήμερα η αξιοκρατία βασιλεύει στο Υπουργείο Εμπορικής Ναυτιλίας και στο Λιμενικό Σώμα; Αυτά, κυρίες και κύριοι, είναι τα έργα και οι ημέρες των κυβερνήσεων του ΠΑΣΟΚ από το 1993 ως σήμερα. Και εγώ ερωτώ εσάς, κύριοι συνάδελφοι της πλειοψηφίας: Ξέρω ότι η κομματική σας ταυτότητα, η κομματική σας ιδιότητα, η ανάγκη στήριξης της κυβέρνησής σας και μάλιστα σ' αυτές τις τραγικές στιγμές γι' αυτή, σας ωθεί να μην μπορείτε να μιλήσετε. Όταν φύγετε από εδώ, όμως, συλλογιστείτε πολύ καλά αυτό που σας λέω. Συλλογιστείτε το παρελθόν αυτής της κυβέρνησης σ' αυτές τις επιλογές και πείτε μου: Ποιος μπορεί να ντρέπεται και πρέπει να ντρέπεται για ό,τι έχει συμβεί μέχρι τώρα. Και γιατί, άραγε, δεν θα πρέπει να φοβόμαστε για ό,τι θα συμβεί στο μέλλον; 
Γι' αυτά φοβόμαστε. Γι' αυτό το νομοσχέδιο φοβόμαστε το οποίο όχι μόνο δεν βελτιώνει την κατάσταση -το είπα και χθες το επαναλαμβάνω και σήμερα- αλλά χαλκεύει τα δεσμά του κομματισμού και των κομματικών επιλογών. Και αν μεν γίνεται με πρόθεση, αυτό είναι ακόμη χειρότερο. Αν ο Υπουργός δεν το καταλαβαίνει, τότε επειδή κατηγόρησε και τη Νέα Δημοκρατία ότι στερείται κυβερνητικής πείρας, να του πω ότι εκείνος στερείται κυβερνητικής πείρας. Και θα το αποδείξω στη συνέχεια μέσα απ' ό,τι πρόκειται να πω επί των άρθρων.
Πρώτα-πρώτα ποτέ δεν μου διευκρίνισε ο κύριος Υπουργός πώς αποδέχεται την κατ' αρχήν και την κατά βάση στρατιωτική -και ορθώς- υποδομή του Λιμενικού Σώματος το οποίο έχει ταχθεί να φυλάσσει θαλάσσια σύνορα και δεν φέρει αυτό το νομοσχέδιο -καίριας σημασίας-, την υπογραφή του Υπουργού Εθνικής Άμυνας. Πως γίνεται αυτό; Είναι δηλαδή ποιό σχετικός ο Υπουργός Δικαιοσύνης και ο Υπουργός Εθνικής Οικονομίας; Δεν είναι σχετικός ο Υπουργός Εθνικής Άμυνας; 
Όσον αφορά τα άρθρα, ξεκινώ από το άρθρο 1. Στο άρθρο 1, κυρίες και κύριοι συνάδελφοι, υπάρχει μια νέα ποσόστωση σε ό,τι αφορά τις ειδικότητες με βάση τις οποίες προσλαμβάνονται οι αξιωματικοί του Λιμενικού Σώματος. Υπήρχε ο ν. 2329 του 1995 -πριν από έξι χρόνια δηλαδή- ο οποίος είχε μια άλλη ποσόστωση. 'Ελεγε ο νόμος "40% από τα ΑΕΙ, 40% από τις Ακαδημίες του Εμπορικού Ναυτικού και 20% από τις πολυτεχνικές σχολές". Ξαφνικά, έξι χρόνια μετά, αυτή η ποσόστωση αλλάζει και γίνεται "60% από τα ΑΕΙ, 20% από τις Ακαδημίες του Εμπορικού Ναυτικού και 20% από τις πολυτεχνικές σχολές". Γιατί; Για ποιο λόγο παραδείγματος χάρη το 40% εκείνων που προέρχονται από τις Ακαδημίες του Εμπορικού Ναυτικού, γίνεται 20% και γιατί αυξάνεται το ποσοστό εκείνων που προέρχονται από τα ΑΕΙ; Ο προγραμματισμός και ο σχεδιασμός των κυβερνήσεων αυτών είναι τόσο κοντόφθαλμος; Δεν είναι λογικό να σκέπτεται κανείς ότι μια κυβέρνηση πριν από πέντε χρόνια δεν ήξερε τι της γινόταν μπροστά της; Πώς είναι δυνατόν να αλλάζει αυτές τις ποσοστώσεις;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα χρειαστώ και εγώ τα λεπτά που χρειάστηκε και ο κύριος Υπουργός προηγουμένως.
ΠΡΟΕΔΡΕΥΩΝ (Κωνσταντίνος Βρεττός): Άλλο ο Υπουργός άλλο ο Κοινοβουλευτικός Εκπρόσωπος. Θα σας δώσω δύο λεπτά για να κλείσετε την ομιλία σας.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αποδεχόμαστε την υποβάθμιση του Κοινοβουλίου εδώ μέσα με το να συζητάμε τα άρθρα λες και πρόκειται να κάνουμε τυπική συζήτηση. Συζητάμε τριάντα ένα άρθρα. Παρακαλώ πολύ να υπάρχει ανοχή στο χρόνο. Δεν είναι δυνατόν να μιλάω ως Κοινοβουλευτικός Εκπρόσωπος για τριάντα ένα άρθρα σε δέκα λεπτά!
ΠΡΟΕΔΡΕΥΩΝ (Κωνσταντίνος Βρεττός): Θα σας δώσω άλλα πέντε λεπτά.
ΠΡΟΚΟΠΗΣ ΠΑΥΛΟΠΟΥΛΟΣ: Μας είπε ο κύριος Υπουργός ότι έκανε κάποιες βελτιώσεις στα άρθρα 2, 3 και 4. Αδιάβαστος υπήρξε γιατί δεν διαβάζει το τι είπε η Επιστημονική Υπηρεσία της Βουλής.
Σας είπα και το επαναλαμβάνω για τα άρθρα 2, 3 και 4. Λέει η Επιστημονική Υπηρεσία της Βουλής ότι με βάση το άρθρο 43 παράγραφος 2 εδάφιο β', σε συνδυασμό με το άρθρο 5 του Συντάγματος, όταν έχουμε μέσα στο νόμο εξουσιοδότηση για διαδικασία κατάταξης για ειδικότητες, για προσόντα και για εκπαίδευση μετά την κατάταξη. απαιτείται διάταγμα. Διότι δεν είναι ειδικότερο, τεχνικό ή λεπτομερειακό θέμα, το οποίο να μπορεί να οδηγεί στην έκδοση υπουργικής απόφασης.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, θα σας δώσω πέντε λεπτά, αλλά ούτε δευτερόλεπτο παραπάνω.
ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως, κύριε Πρόεδρε, είναι αρκετά.
Τι κάνει ο κύριος Υπουργός; Βάζει μία λέξη παραπάνω. Περιορίζει, για παράδειγμα, τις περιπτώσεις που υπάρχει γραπτός διαγωνισμός ή μόρια και λέει μόνο μόρια. Κάπως δηλαδή συμμαζεύει αυτή την εξουσιοδότηση και λέει: "Συμμορφώθηκα". 
Εγώ τον προκαλώ να στείλει τώρα, σήμερα -έχουμε και την αυριανή ημέρα συζήτησης- στην Επιστημονική Υπηρεσία της Βουλής τη νέα διάταξη που μας πρότεινε. Και να συνεδριάσει αύριο το πρωί η Επιστημονική Υπηρεσία για να του πει εάν αυτή η διάταξη είναι σύμφωνη με το Σύνταγμα στο άρθρο 43 παράγραφος 2, εδάφιο β'. 
Δεν είναι. Είναι καθαρά αντισυνταγματική. Δεν θέλει να πει τη λέξη "διάταγμα" και σας είπα γιατί. Την κανονιστική αυτή πράξη η Κυβέρνηση την εκδίδει, αλλά περνάει από το Συμβούλιο της Επικρατείας. Αυτό φοβάται ο κύριος Υπουργός, την επεξεργασία του Συμβουλίου της Επικρατείας. Γιατί θέλει να βάλει και άλλα κριτήρια, τα οποία θα είναι αντισυνταγματικά και αναξιοκρατικά. 
Εάν δεν το φοβόταν -τι λόγο έχει; τόσες μεταβολές έκανε- αντί να πει με υπουργική απόφαση, να βάλει το προεδρικό διάταγμα. Δική του πρωτοβουλία θα είναι. Επτά ημέρες παραπάνω θα κάνει, επειδή θα περάσει από επεξεργασία από το Συμβούλιο της Επικρατείας και δεν θα έχει κανείς κανένα φόβο εδώ μέσα.
Για ποιο λόγο το φοβάται να το βάλει; Για ποιο λόγο επιμένει; Δεν σας προβληματίζει; Γιατί αυτή η επιμονή, όταν σε άλλο σημείο δεν υπήρξε επιμονή και χαίρομαι γι' αυτό. Μιλάω για το άρθρο 23 παράγραφος 4, όπου εκεί έβγαλε την αντισυνταγματική διάταξη για την οποία μιλούσαμε χθες για το αυτόματα ανασταλτικό αποτέλεσμα της έφεσης του δημοσίου ενώπιον του Συμβουλίου της Επικρατείας.
Θυμίζω στον κύριο Υπουργό, ότι όταν του τα έλεγα χθες και τα δύο αυτά σημεία στα οποία υποχώρησε, -στο ένα εντελώς, στο άλλο ελάχιστα-, μας έλεγε αδιάβαστους. Μας έλεγε ότι αυτά λέει και η προηγούμενη νομοθεσία. Σήμερα υποχώρησε. Εάν είχε ακολουθήσει αυτή την οδό και όχι την οδό της οξύτητας χθες, θα ήταν πολύ διαφορετικά τα πράγματα.
Του ξαναλέω όσο πιο καλόπιστα μπορώ, να βάλει τη λέξη "διάταγμα". Μία προϋπόθεση υπάρχει παραπάνω: Η επεξεργασία του Συμβουλίου της Επικρατείας. Γιατί τη φοβάται;
Κρίσεις: Του επαναλαμβάνω ότι είναι απαράδεκτο να καθιερώνει αυτήν την τετράβαθμη κλίμακα και όχι να μείνουμε στην αρχική, που δεν ήταν μόνο πεντάβαθμη, υπήρχε και η δεκάβαθμη βαθμολογία. 
Εξηγώ στους εξ ημών νομικούς, -γιατί φαίνεται ότι ο κύριος Υπουργός αδυνατεί ή δεν θέλει να το καταλάβει- το εξής: Η παλαιότερη διάταξη που είχε πεντάβαθμη κλίμακα και ταυτόχρονα δεκάβαθμη βαθμολογία, είχε το μεγάλο καλό ότι περιόριζε τη διακριτική ευχέρεια της διοίκησης για να μπορεί ακριβώς να ελέγχει ο δικαστής. Η τετράβαθμη, με την παράλειψη της δεκάβαθμης κλίμακας, αυξάνει τη διακριτική ευχέρεια της διοίκησης. Δημιουργούνται προϋποθέσεις ευρύτατης διακριτικής ευχέρειας που ελέγχεται μόνο καθ' υπέρβαση ακραίων ορίων. Αυτά τα άκρα όρια είναι ευρύτατα, άρα στην ουσία ο δικαστικός έλεγχος είναι αδύνατος. Αυτό κάνει.
Και τον ερωτώ: Γιατί δεν εμμένει στο παλαιό καθεστώς; Τι τον εμπόδισε; Τουλάχιστον ο έλεγχος να είναι ευρύτερος. Το φοβάται, γιατί έχει πάμπολλες ακυρωτικές αποφάσεις των διοικητικών δικαστηρίων και του Συμβουλίου της Επικρατείας και αυτές θέλει να περιορίσει. Γιατί του "σφύριξαν στο αυτί" ότι όσο πιο ευρείες είναι οι κατηγορίες, τόσο πιο πολύ το Συμβούλιο Επικρατείας θεωρεί ότι είναι τεχνική η κρίση για την επιλογή, η οποία δεν επιδέχεται δικαστικό έλεγχο. Αυτή τη νομολογία πάει να εκμεταλλευτεί. Πώς, άραγε, να μη φοβόμαστε ότι αυτό δεν θα χρησιμοποιηθεί για να γίνουν περισσότερες βουτιές από ότι έγιναν; 
Το τελευταίο αφορά στον Αρχηγό. Έβαλε μέσα μία διάταξη. Του τα είπα χθες και υποχώρησε λιγάκι. Είπα: "Βάλτε, τέλος πάντων, στους αρχιπλοιάρχους ένα χρονικό όριο". Βάζει να έχουν έναν, τουλάχιστον, χρόνο. Αν είναι δυνατόν! Αντί να βάλει να έχουν τρία, τέσσερα χρόνια. Βάζει όλους τους αντιναυάρχους, όλους τους υποναυάρχους, όλους τους αρχιπλοιάρχους και μεταξύ αυτών επιλέγει οιονδήποτε θέλει για αρχηγό, αρκεί να έχει ο αρχιπλοίαρχος ένα χρόνο!
Αναφέρεται στη Νέα Δημοκρατία. Ξεχνάει ότι τότε υπήρχαν στην ουσία μόνο τέσσερις αρχιπλοίαρχοι και μόνο ένας αντιναύαρχος και υποναύαρχος. Αυτή ήταν η δυνατότητα επιλογής. Αφού έχει σήμερα τόσους αντιναυάρχους και υποναυάρχους που αντιστοιχούν στο σύνολο των αντιναυάρχων, υποναυάρχων και αρχιπλοιάρχων που είχε η Νέα Δημοκρατία, γιατί δεν δέχεται, ο αρχηγός να επιλέγεται μεταξύ των αντιναύαρχων και των υποναυάρχων; Τι τους θέλει τους αρχιπλοιάρχους αφού έχει τέτοια δυνατότητα σήμερα; Όχι, θέλει να μπορεί να κάνει τις βουτιές.
Όλα αυτά είναι που μας προβληματίζουν. Ξέρω ότι ο κύριος Υπουργός θα ξανανέβει στο Βήμα, θα δευτερολογήσει, θα μιλήσει για "συκοφάντες", για "αδιάβαστους". Του ξαναλέω ότι από έναν πολιτικό χώρο, ο οποίος στο εσωτερικό του δεν διστάζει να αποκαλεί συναδέλφους σε υπουργικό συμβούλιο είτε ψεύτες είτε άχρηστους, το να υβρίζει την Αξιωματική Αντιπολίτευση, είναι τίτλος τιμής. Δεν περιμένουμε ως αντιπολίτευση να έχουμε καλύτερη μεταχείριση από Υπουργούς της Κυβέρνησης, από εκείνη τη μεταχείριση που επιφυλάσσουν στους συναδέλφους τους και μάλιστα σε τόσο κρίσιμες ώρες για την Κυβέρνηση.
(Χειροκροτήματα από την πτέρυγα της Νέας Δημοκρατίας)
Κύριε Πρόεδρε, θα υπάρξει αίτηση ονομαστικής ψηφοφορίας για τα άρθρα 1, 2, 3, 4, 14 και 24. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, εγώ δεν θα παρακολουθήσω τον κ. Παυλόπουλο στο αντιπολιτευτικό του παραλήρημα. Θα παραμείνω επί των συγκεκριμένων θεμάτων, τα οποία έθιξε, θεμάτων τα οποία αφορούν το νομοσχέδιο. 
'Ένα μόνο έχω να πω. Όσον αφορά την κομματικοποίηση των Σωμάτων Ασφαλείας και των Ενόπλων Δυνάμεων, τις επιλογές, τις ασφυκτικές κομματικές και ιδεολογικές πολιτικές οι οποίες εφαρμόστηκαν στους χώρους αυτούς, η μονη η οποία δεν δικαιούται διά να ομιλεί, είναι η Νέα Δημοκρατία.
ΠΡΟΚΟΠΗΣ ΠΑΥΛΟΠΟΥΛΟΣ: Έτσι έλεγε ο Κουτσόγιωργας.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Χαίρομαι γι΄ αυτό. Ξέρετε έχω συνεργασθεί με τον Κουτσόγιωργα και το θυμάμαι πάρα πολύ καλά. Εν πάση περιπτώσει αυτό δεν σημαίνει ότι έχετε το δικαίωμα διά να ομιλείτε. Ξέρετε εγώ δεν θέλω να αναπολώ στο παρελθόν. Επιμένετε, όμως, να αναφέρεσθε στο παρελθόν. Κάνοντάς το όμως αυτό, δεν δημιουργείτε βέβαια την εντύπωση ότι προήλθατε από παρθενογένεση σ' αυτό τον τόπο. 
ΠΡΟΚΟΠΗΣ ΠΑΥΛΟΠΟΥΛΟΣ: Καθόλου.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ωραία. Οι μνήμες, λοιπόν, υπάρχουν ζωντανές. Η παράταξή σας έχει παίξει σημαντικότατο ρόλο στην κομματικοποίηση των Σωμάτων Ασφαλείας και των Ενόπλων Δυνάμεων, με αποτελέσματα τα οποία τα πλήρωσε ο τόπος. Τη δικτατορία ορισμένοι εξ ημών την θυμόμαστε καλά, κύριε Παυλόπουλε. Δεν θέλω, λοιπόν, να μείνω άλλο στο παρελθόν. 
Ας πάμε στο μέλλον, γιατί εδώ έχουμε έρθει να νομοθετήσουμε για το μέλλον. Προφανώς, λοιπόν, δεν προσέξατε χθες όταν απαντούσα στο γιατί δεν υπάρχει υπογραφή του Υπουργού Εθνικής Αμύνης. 
ΠΡΟΚΟΠΗΣ ΠΑΥΛΟΠΟΥΛΟΣ: Το πρόσεξα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αφού το προσέξατε, γιατί το ξαναθέτετε;
ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν είναι δικαιολογία.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω, λοιπόν, ότι αυτό το νομοσχέδιο αφορά τις νέες διατάξεις που αφορούν το Λιμενικό Σώμα. Στο συνολικό νομοσχέδιο που είχαμε καταθέσει κατ' αρχήν, υπήρχε η υπογραφή του Υπουργού Εθνικής 'Αμυνας. Αυτές οι διατάξεις έχουν περάσει από τη συνεργασία με όλες τις υπηρεσίες του Υπουργείου Εθνικής 'Αμυνας. Επιπλέον στην κωδικοποίηση με την οποία θα έρθουμε τον Οκτώβριο, θα υπάρχει η υπογραφή του Υπουργού Εθνικής 'Αμυνας, γιατί υπάρχει απόλυτη συνεργασία σε όλους τους τομείς σ' αυτά τα θέματα.
Και όσο και αν θέλει ο κ. Βαρβιτσιώτης εμμένοντας με κολλημένη τη βελόνα στο παρελθόν να ταυτίζει την πολιτική του διαδρομή επιχειρηματολογώντας εσαεί πάνω σε μια μαύρη σελίδα της Εμπορικής Ναυτιλίας, σε μια περίοδο ενός τραγικού δυστυχήματος, συνεχίζοντας να πολιτικολογεί και να εκμεταλλεύεται εκείνη τη χρονική στιγμή, εγώ θα επιβεβαιώσω ξανά την άριστη συνεργασία του Υπουργείου Εμπορικής Ναυτιλίας με την Πολεμική Αεροπορία. Και όσο και αν θέλετε να εκμεταλλευθείτε εκείνη τη στιγμή, εσείς και άλλοι, δυστυχώς, από το δικό μου πολιτικό χώρο, προσπαθώντας να δημιουργήσετε προβλήματα, δεν θα το πετύχετε, γιατί η σχέση του Λιμενικού Σώματος με την Πολεμική Αεροπορία είναι άριστη και καθημερινώς επιβεβαιώνεται μέσα από τη συνεργασία των δύο Σωμάτων στο θάλαμο επιχειρήσεων που εδρεύει στο Υπουργείο Εμπορικής Ναυτιλίας. Και όπως εσείς, κύριε Βαρβιτσιώτη, γνωρίζετε, έχει μικτή σύνθεση. Αυτά για να τελειώσουμε με την περίφημη συνεργασία των δύο Υπουργείων.
'Οσον αφορά τα υπόλοιπα ζητήματα τα οποία θέσατε, που αφορούν τις κρίσεις και τις διακρίσεις, ρώτησε ο Κοινοβουλευτικός Εκπρόσωπος γιατί αλλάξαμε τα ποσοστά. Τα αλλάξαμε γιατί είναι αίτημα της ναυτιλιακής κοινότητας, κύριε Παυλόπουλε, των συνδικάτων, των πλοιάρχων και κυρίως όλων όσων θέλουν να δουν την ελληνική ναυτιλία στο μέλλον με ελληνικά πληρώματα.
Kαι αυτό γιατί πολλοί νέοι που αποφοιτούσαν από τις Σχολές του Εμπορικού Ναυτικού, θεωρώντας ότι είναι καλύτερη και πιο ασφαλής η πορεία τους και η σταδιοδρομία τους στο Λιμενικό Σώμα, εκμεταλλεύονταν αυτήν τη διάκριση η οποία έγινε για να ενισχυθεί το Λιμενικό Σώμα εκείνη τη περίοδο και δεν προσανατολίσθηκαν στην ναυτιλία . Πράγματι πήρε πολλά πλωτά μέσα το Λ.Σ και έπρεπε να έλθουν κυβερνήτες γι' αυτά, κι έτσι αξιοποίησαν τη διάταξη και άρχισε να στενεύει ξαφνικά ο αριθμός εκείνων που πήγαιναν στα πλοία. 
Τι κάνουμε εδώ; Συνεχίζουμε να δίνουμε τη δυνατότητα στους νέους μας να έλθουν από τις Σχολές του Εμπορικού Ναυτικού στο Λιμενικό Σώμα και να καλύψουν τις πραγματικές ανάγκες. Αλλά χρειαζόμαστε εξειδικευμένα στελέχη πανεπιστημιακού επιπέδου, με συγκεκριμένες ειδικότητες και κυρίως προερχόμενους από τις Πολυτεχνικές Σχολές, από τις Νομικές, τις Οικονομικές και των ναυτιλιακών σπουδών. Αυτούς χρειάζεται το Λιμενικό Σώμα σήμερα. Γι' αυτό δεν προχωρούμε στη ρύθμιση του προεδρικού διατάγματος. Δεν έχουμε κάποια μύχια σκέψη ή δεν καταλαβαίνουμε ή είμαστε αδιάβαστοι. Δεν θέλουμε να δημιουργήσουμε ένα ανελαστικό πλαίσιο. 
ΠΡΟΚΟΠΗΣ ΠΑΥΛΟΠΟΥΛΟΣ: Το 1995 δεν το ξέρατε;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Το 1995 ήταν διαφορετικές οι συνθήκες. Δεν είχαμε πάρει τότε τους Ολυμπιακούς Αγώνες. Τώρα είμαστε στο 2001. Η χώρα έχει ανάγκες τεράστιες, τις οποίες πρέπει να καλύψουμε και γι' αυτό προωθούμε το διπλασιασμό των οργανικών θέσεων της δύναμης του Λιμενικού Σώματος. Εκεί απαιτείται μια νέα διάρθρωση στο μεσαίο στελεχιακό δυναμικό και στην ηγεσία του. Αυτός είναι ο κυρίαρχος λόγος και δεν έχουμε τίποτα να κρύψουμε.
ΠΡΟΚΟΠΗΣ ΠΑΥΛΟΠΟΥΛΟΣ: Σας κατηγορούμε για έλλειψη διορατικότητος.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωάννης Μαγκριώτης, Κοινοβουλευτικός Εκπρόσωπος του ΠΑΣΟΚ, έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Αγαπητέ Πρόεδρε και αγαπητοί συνάδελφοι, εδώ ισχύει η λαϊκή παροιμία, "εκεί που μας χρωστάνε, μας πήραν και το βόδι". Έχει μεγάλη σχέση με την αλήθεια αυτή η παροιμία και με την πρακτική σας, κύριε Παυλόπουλε. 
Διάβασα τα Πρακτικά των χθεσινών ομιλιών των εισηγητών, του Υπουργού και των δικών σας παρεμβάσεων. Ο κ. Ανθόπουλος ως εισηγητής της Πλειοψηφίας, με ένα σαφή τρόπο περιέγραψε την αποστολή του Λιμενικού Σώματος, την ανάπτυξή του, τη στελέχωσή του, την αποκέντρωση και βεβαίως τις νέες δραστηριότητες που έχει μπροστά του λόγω της ανάπτυξης της ναυτιλίας και λόγω των Ολυμπιακών Αγώνων. Μάλιστα πολλές από τις παρατηρήσεις του ο κύριος Υπουργός τις έκανε αποδεκτές.
Διάβασα με πολλή προσοχή την αγόρευση του εισηγητή της Νέας Δημοκρατίας κ. Σπύρου. Τέσσερις παρατηρήσεις έκανε, σημαντικές και τις διάνθισε με τις εξής εκφράσεις. Η πρώτη αναφερόταν στις σοβαρές επιφυλάξεις -το τονίζω- για την Υπηρεσία Εσωτερικών Υποθέσεων. Η δεύτερη είναι ότι το νομοσχέδιο έρχεται με καθυστέρηση και διατηρεί τον υπουργοκεντρικό χαρακτήρα του. Επαναλαμβάνω ότι διαβάζω τις απόψεις που διετύπωσε χθες ο κ. Σπύρου στο Τμήμα.
Βεβαίως επειδή είναι πολύ πρόσφατη η συζήτηση για την απελευθέρωση της ακτοπλοΐας, είναι σε πλήρη αντίφαση η άποψη αυτή της Νέας Δημοκρατίας αφ' ενός μεν με τη θέση της ότι πρέπει να είναι απολύτως στρατικοποιημένο το Σώμα του Λιμενικού Σώματος, που σημαίνει ότι ο επικεφαλής πρέπει να έχει μια απόλυτη αρχή, όπως είναι ο Υπουργός Εθνικής 'Άμυνας στις 'Ένοπλες Δυνάμεις. Εάν είστε συμβατοί με τη φιλοσοφία και την πολιτική σας, εκτός και αν την αλλάζετε από χώρο σε χώρο και από σκοπιμότητα σε σκοπιμότητα. 
Έρχεται, όμως, και σε αντίφαση με την άποψή σας για τη δημιουργία της ρυθμιστικής αρχής, μιας ανεξάρτητης δηλαδή αρχής η οποία θα εποπτεύει τον ανταγωνισμό στην ακτοπλοΐα. 
Εκεί την καταψηφίσατε, γιατί θέλατε ο Υπουργός και η πολιτική ηγεσία να εποπτεύει αυτές τις διαδικασίες, δεν θέλατε δηλαδή την ανεξάρτητη αρχή. Εδώ επιζητείτε την ανεξαρτοποίηση του Λιμενικού Σώματος, του στρατιωτικού δηλαδή Σώματος, όπως εσείς το θέλετε, από την πολιτική ηγεσία. 'Εχετε αντιφάσεις στην πολιτική σας. 
Τρίτη παρατήρηση του κ. Σπύρου: "Προτιμότερο, κύριε Υπουργέ, το παλιό σύστημα με τις πολλές διαβαθμίσεις". 
Προσέξτε με ποιο χαρακτηρισμό ο κ. Σπύρου αποτυπώνει τη διαφωνία του όσον αφορά τη μείωση των δέκα κλιμακίων σε τέσσερα. "Προτιμότερο, κύριε Υπουργέ, το παλιό σύστημα". 
Τέταρτη παρατήρηση: Το νομοσχέδιο δεν θα το ψηφίσουμε επί της αρχής γιατί βρίθει ασαφειών. 
Είναι οι πιο ουσιαστικές οι παρατηρήσεις του κ. Σπύρου.
Ο κύριος Υπουργός απαντώντας μίλησε για ιστορική μέρα, για τον εκσυγχρονισμό, τη θεσμική ανάπτυξη, την εκπαίδευση, την ακαδημία. Ζήτησε το διάλογο και εποικοδομητικές προτάσεις. Ζήτησε συναίνεση. Είπε ότι θα κάνει αποδεκτές πολλές από τις παρατηρήσεις σας μέσα από το διάλογο -αυτά είναι στα Πρακτικά, μπορείτε να τα δείτε, δεν είναι δηλαδή λόγια της στιγμής- και έκλεισε την αγόρευσή του λέγοντας, "λυπούμαι γιατί δεν το ψηφίζει η Αντιπολίτευση". Εξέφρασε τη λύπη του. Αυτή είναι η πιο αιχμηρή έκφραση που χρησιμοποίησε ο Υπουργός απέναντι στην Αντιπολίτευση. Και έρχεται ως ταύρος εν υαλοπωλείο, ο κ. Παυλόπουλος, να αλλάξει ριζικά το κλίμα της χθεσινής συζήτησης. Και τι μας είπε χθες και τα επανέλαβε σήμερα βεβαίως, παίρνοντας το λόγο ακριβώς μετά τον Υπουργό:
Πρώτον, μας κατηγορείτε για στείρα Αντιπολίτευση. Δεν υπάρχει πουθενά στην πρωτολογία του Υπουργού, ούτε του εισηγητή του ΠΑΣΟΚ, ούτε κανενός συναδέλφου ομιλητή του ΠΑΣΟΚ η έκφραση "στείρα Αντιπολίτευση" για το συζητούμενο νομοσχέδιο. 
ΝΙΚΟΛΑΟΣ ΚΑΤΣΑΡΟΣ: Χρησιμοποίησε και άλλη λέξη!
ΙΩΑΝΝΗΣ ΜΑΓΚΡΙΩΤΗΣ: Σας είπα ποια λέξη: "Λυπούμαι που δεν το ψηφίζετε". 
Δεύτερη παρατήρηση: Ο κομματικός νεποτισμός και η κομματική αναξιοκρατία είναι αυτή που θεσμοθετείται και νομιμοποιείται με το παρόν νομοσχέδιο. Αυτές είναι οι διατυπώσεις του κ. Παυλόπουλου. 
Τρίτον, απόλυτος κομματικός έλεγχος των προσλήψεων και των κρίσεων. Αυτή ήταν η αγόρευση, η αξιολόγηση και οι χαρακτηρισμοί του Κοινοβουλευτικού Εκπροσώπου της Νέας Δημοκρατίας. Και έρχεται σήμερα να μιλήσει για γραμμή Δολιανών και διαχωριστικών γραμμών για την αγόρευση και τις θέσεις που εξέφρασε, αλλά και το κλίμα της ομιλίας και το ύφος της ομιλίας του εκπροσώπου της Κυβέρνησης, του Υπουργού Εμπορικής Ναυτιλίας. 'Έχει πράγματι πλήρη αντίκρισμα αλήθειας η παροιμία "εκεί που μας χρώσταγαν, μας ζήτησαν να μας πάρουν και το βόδι"; Απόλυτο αντίκρισμα αλήθειας, αγαπητοί συνάδελφοι! 
Ο κ. Παυλόπουλος και στη χθεσινή του αγόρευση και στη σημερινή είπε ότι εδώ έχουμε μια ανύπαρκτη Κυβέρνηση, μια παραπαίουσα κοινοβουλευτική πλειοψηφία, η οποία ουσιαστικά κυβερνά χάρη στη δική μας παρουσία και δραστηριότητα και κυρίως χάρη στο ότι εμείς ψηφίζουμε τα νομοσχέδια τα οποία φέρνει προς συζήτηση στη Βουλή, διότι η κοινοβουλευτική πλειοψηφία του ΠΑΣΟΚ δεν ψηφίζει το νομοθετικό έργο της Κυβέρνησης. 
Θέλω να ρωτήσω τον κ. Παυλόπουλο, εκτός από την υποκριτική υποστήριξη του νομοσχεδίου για την καταπολέμηση του οργανωμένου εγκλήματος, γιατί όλες οι τοποθετήσεις και οι αγορεύσεις τους ήταν σε πλήρη αντίθεση με το πνεύμα και τη φιλοσοφία του νομοσχεδίου που ψηφίσαμε εδώ για το οργανωμένο έγκλημα. Η Νέα Δημοκρατία ήθελε να ξαναφέρει τις διατάξεις του τρομονόμου και του ιδιωνύμου του 1992 και του 1978;
Αυτή ήταν η ουσία της τοποθέτησης και βεβαίως υποκριτική υποστήριξη. Εάν ήθελαν να δοκιμάσουν την κοινοβουλευτική συνοχή και την πλειοψηφία μπορούσαν να προκαλέσουν ονομαστική ψηφοφορία είτε η Αξιωματική Αντιπολίτευση είτε τα κόμματα της ήσσονος Αντιπολίτευσης. Δεν την προκάλεσαν, όμως, για να μπορούν να δημαγωγούν με τον τρόπο που δημαγωγούν. 
Θα ήθελα, λοιπόν, να ρωτήσω ποιο άλλο νομοσχέδιο μείζονος σημασίας έχει ψηφίσει η Αξιωματική Αντιπολίτευση από το 1993 μέχρι σήμερα, από το 1996 μέχρι το 2000, από το 2000 μέχρι σήμερα; 
ΠΡΟΚΟΠΗΣ ΠΑΥΛΟΠΟΥΛΟΣ: Θα έχω το λόγο για να σας απαντήσω. Επτά νομοσχέδια! 
ΙΩΑΝΝΗΣ ΜΑΓΚΡΙΩΤΗΣ: Βεβαίως θα έχετε το λόγο για να μου απαντήσετε. Εγώ όμως, κύριε Παυλόπουλε, θα σας θυμίσω τις βραδινές μεταμεσονύχτιες διαγραφές των Μάνου, Σουφλιά, και άλλων τριών συναδέλφων επειδή τόλμησαν να ψηφίσουν μια τροπολογία ήσσονος σημασίας σ' ένα νομοθέτημα, για τον εκσυγχρονισμό των ΔΕΚΟ. Και αν θυμάστε τότε την τοποθέτηση του κ. Σουφλιά είπε "εγώ έκανα το πρόγραμμα της Νέας Δημοκρατίας, ψήφισα αυτήν την τροπολογία η οποία είναι και ήσσονος σημασίας διότι είναι συμβατή με το πρόγραμμα της Νέας Δημοκρατίας και ο Αρχηγός της Αξιωματικής Αντιπολίτευσης είναι εκτός γραμμής και πολιτικής της Νέας Δημοκρατίας". Φέρτε τη δήλωση του κ. Σουφλιά αμέσως μετά τη διαγραφή του να τη διαβάσουμε μαζί στην Αίθουσα του Κοινοβουλίου για του λόγου το αληθές, αγαπητέ συνάδελφε της Αξιωματικής Αντιπολίτευσης, αντί να μιλάτε για λάθος. Πέντε συναδέλφους και μάλιστα τον υποψήφιο Αρχηγό της Νέας Δημοκρατίας τον κ. Σουφλιά μετά βαΐων και κλάδων υποδεχθήκατε στο κόμμα σας στο τελευταίο συνέδριο, τον διαγράψατε γιατί τόλμησε να ψηφίσει εσείς που κατά συνείδηση επιτρέπετε στους Βουλευτές σας να ψηφίζουν μια τροπολογία ήσσονος σημασίας. 
ΠΡΟΚΟΠΗΣ ΠΑΥΛΟΠΟΥΛΟΣ: Σας πονάει που ήρθε!
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πολύ, κύριε Παυλόπουλε! 
ΙΩΑΝΝΗΣ ΜΑΓΚΡΙΩΤΗΣ: Απλώς ο Αρχηγός σας ήθελε να δείξει ότι μπορεί να είναι Αρχηγός στην αρχή της αρχηγικής του καριέρας και αν θέλετε αυτό το πέτυχε, να αποδείξει ότι αρχηγεύει της Νέας Δημοκρατίας. 
Θα ήθελα να σας θυμίσω επειδή αναφερθήκατε πως εσείς ψηφίσατε και τα νομοσχέδια του κ. Παπαδόπουλου που ήταν Υπουργός Εσωτερικών, Δημόσιας Δοιοίκησης και Αποκέντρωσης. Ο κ. Παπαδόπουλος εάν θυμάμαι στη θητεία του ως Υπουργός Εσωτερικών, έφερε ένα νομοσχέδιο μείζονος σημασίας, για τη διοικητική οργάνωση της χώρας, το νομοσχέδιο "ΙΩΑΝΝΗΣ ΚΑΠΟΔΙΣΤΡΙΑΣ". Όχι μόνο το κρίνατε αντισυνταγματικό, όχι μόνο το καταπολεμήσατε και το καταψηφίσατε, είπατε ότι θα το καταργήσετε. 
ΠΡΟΚΟΠΗΣ ΠΑΥΛΟΠΟΥΛΟΣ: Λάθος κάνετε. Δεν διαβάσατε το πρόγραμμά μας. 
ΙΩΑΝΝΗΣ ΜΑΓΚΡΙΩΤΗΣ: Βεβαίως όπως και στη Νομαρχιακή Αυτοδιοίκηση κάνατε εκ των υστέρων όταν μάλιστα κερδίσατε και πολλούς από τους Καποδιστριακούς Δήμους ήλθατε να αξιοποιήσετε την εξουσία τους και δεν σας ακούμε τώρα να λέτε ότι θα καταργήσετε το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ".
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παυλόπουλε!
ΠΡΟΚΟΠΗΣ ΠΑΥΛΟΠΟΥΛΟΣ: Λέει ανακρίβειες, κύριε Πρόεδρε. 
ΙΩΑΝΝΗΣ ΜΑΓΚΡΙΩΤΗΣ: Κύριε Παυλόπουλε, δεν λέω ανακρίβειες. Καταψηφίσατε ή όχι, είναι αντισυνταγματικό ή όχι το νομοσχέδιο για τη διοικητική αναδιάρθρωση της χώρας και το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ"; 
ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως, αφού θα το καταργήσουμε! 
ΙΩΑΝΝΗΣ ΜΑΓΚΡΙΩΤΗΣ: Λέτε ότι ακολουθείτε συναινετική πολιτική και μάλιστα μέσα στην κοινωνία γιατί εδώ τουλάχιστον είστε κόμμα της Αξιωματικής Αντιπολίτευσης και έχετε κάθε λόγο να υπάρχει και η υπερβολή στον τόνο και το περιεχόμενο των τοποθετήσεών σας. 
Προχθές δεν ήταν η δική σας παράταξη που μαζί με τις παρατάξεις του Κομμουνιστικού Κόμματος ανακάλεσε την ειλημμένη απόφαση της ΓΕΣΕΒΕ για να προσέλθουν στο κοινωνικό διάλογο για το ασφαλιστικό σύστημα; 
ΠΡΟΚΟΠΗΣ ΠΑΥΛΟΠΟΥΛΟΣ: Έχει σχέση, κύριε Πρόεδρε, αυτό με το νομοσχέδιο; 
ΙΩΑΝΝΗΣ ΜΑΓΚΡΙΩΤΗΣ: ΄Εχει σχέση με την αντίληψη περί συναίνεσης κοινωνικού και πολιτικού διαλόγου, κύριε Παυλόπουλε, που θέλατε να φέρετε στην Αίθουσα του Κοινοβουλίου με την αγόρευσή σας πριν. Έχει σχέση με την παροιμία που σας είπα ότι εκεί που μας χρωστούσατε θέλετε να μας πάρετε και το βόδι! 
Μιλήσατε για παρεμβάσεις στη δικαιοσύνη. ΄Μήπως ξέρετε πόσους υπερπηδήσατε στο Δικαστικό Σώμα για να κάνετε Πρόεδρο του Αρείου Πάγου τον κ. Κόκκινο. Αυτόν ο οποίος ηγήθηκε του ειδικού δικαστηρίου με στόχο ένα και μοναδικό της παράταξής σας να ποινικοποιήσει και να διαλύσει τη δημοκρατική παράταξη; 
ΠΡΟΚΟΠΗΣ ΠΑΥΛΟΠΟΥΛΟΣ: Θα πάρετε απαντήσεις, κύριε συνάδελφε. 
ΙΩΑΝΝΗΣ ΜΑΓΚΡΙΩΤΗΣ: Και οποία η απογοήτευση του κ. Κόκκινου όταν έχασε την ψηφοφορία στο ειδικό δικαστήριο! Ομιλείτε εσείς για κομματισμό στη δικαιοσύνη όταν έχετε το πιο χαρακτηριστικό παράδειγμα κομματικού νεποτισμού και παρεμβάσεων τον κ. Κόκκινο; 
Για τη κρίση της ηγεσίας και την επιλογή και την κατάταξη, σας είπε ο κύριος Υπουργός και σας είπαν πολλοί αγορητές από το ΠΑΣΟΚ ότι διατηρούμε αυτούσιες τις δικές σας διατάξεις. Θα μπορούσατε να μας κατηγορήσετε ότι άλλη εκείνη η εποχή, δεν είσαστε εκσυγχρονιστές, δεν εκσυγχρονίζετε το πλαίσιο. Δεν μπορείτε, όμως, να μας κατηγορήσετε ότι διατηρώντας τις δικές σας αυτούσιες διατάξεις θεσμοθετούμε τον κομματικό νεποτισμό και την κομματοκρατία στο Λιμενικό Σώμα. Τουλάχιστον θα έπρεπε να είστε συνεπείς με την πολιτική σας. Δεν πρέπει τόσο εύκολα να χρησιμοποιείτε αυτούς τους σκληρούς απόλυτους και διαρρηκτικούς όρους για την πολιτική μας ζωή. 
Μιλήσατε για την νομιμότητα την νομιμοφάνεια και την πολιτική βούληση και κάνατε ένα διαχωρισμό ανάμεσα στη νομιμοφάνεια και τη νομιμότητα που μέσα από το νομοσχέδιο που συζητούμε εγκαθίσταται και τη χρήση της νομιμότητας αυτής μέσα από μια διχαστική κομματική βούληση που μας χρεώνεται. Θα μπορέσω να έρθω σ' αυτό το πεδίο της συζήτησης δείχνοντάς μου κατ΄ αρχάς, ότι αποδέχεσθε ότι αυτό που νομοθετούμε είναι συμβατό με το γενικότερο θεσμικό πλαίσιο που λειτουργούμε σ' ένα κράτος δικαίου όπως είναι το ελληνικό. 
Κύριε Παυλόπουλε, θα δεχθώ ότι είχαμε πολλές αστοχίες και κάναμε και εμείς λάθη στις κρίσεις στο παρελθόν και στη δικαιοσύνη και στα Σώματα Ασφάλειας και στις Ένοπλες Δυνάμεις. Δεν διεκδικούμε εμείς το αλάθητο. Δεν μπορείτε, όμως, εσείς που για δεκαετίες ολόκληρες σε αυτή τη χώρα μιλούσαμε για το αυταρχικό κομματικό κράτος της Δεξιάς, δεν μπορείτε επαναλαμβάνω εσείς που είστε τόσο υπερήφανοι για την ιστορία της παράταξής σας τις δικές μας αστοχίες και τα πιθανά λάθη να τα ταυτίζετε με δεκαετίες ολόκληρες του κόμματος της παράταξής σας και του κράτους όχι μόνο του ευρύτερου δημόσιου τομέα, αλλά και του πιο σκληρού πυρήνα που είναι οι Ένοπλες Δυνάμεις τα Σώματα Ασφαλείας και το Λιμενικό Σώμα.
ΘΕΟΦΑΝΗΣ ΔΗΜΟΣΧΑΚΗΣ : Εσείς δεν ήσασταν καν γεννημένος τότε.
ΙΩΑΝΝΗΣ ΜΑΓΚΡΙΩΤΗΣ : Είναι αλήθεια ότι δεν ήμουν γεννημένος η παράταξή σας, όμως, και οι παρατάξεις έχουν βαθιά ιστορία. Και αφού θέλετε να αξιολογούμε την ιστορία των παρατάξεων θα την αξιολογούμε επί της ουσίας.
Θα σας πω λοιπόν αγαπητοί συνάδελφοι της αξιωματικής αντιπολίτευσης.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ : Κύριε Πρόεδρε δεν αντέχουμε άλλο !
ΠΡΟΚΟΠΗΣ ΠΑΥΛΟΠΟΥΛΟΣ : Πείτε μας για το νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ!
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ : Δεν μας έχει πει τίποτα για το νομοσχέδιο. Το Προεδρείο πρέπει να πάρει θέση.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Αναγνωστόπουλε.
ΙΩΑΝΝΗΣ ΜΑΓΚΡΙΩΤΗΣ : Θα σας πω, λοιπόν, αγαπητοί συνάδελφοι της Αξιωματικής Αντιπολίτευσης ότι όταν οι κυβερνήσεις του ΠΑΣΟΚ από το 1981 προσπαθούσαν να επιλέξουν τις ηγεσίες και ήθελαν ηγεσίες νομιμόφρονες ικανές αξιοκρατικές, ηγεσίες με δημοκρατικό φρόνημα συναντούσαν δυσκολίες και μπορεί να έκαναν και λάθη γιατί το στρατιωτικό Σώμα έρχονταν από μια παράδοση δεκαετιών και έβγαινε από μια επτάχρονη δικτατορία και ξέρουμε πολύ καλά ποιοι ήταν οι συσχετισμοί δυνάμεων και οι αναλογίες. Άλλωστε ο ίδιος ο Κωνσταντίνος Καραμανλής το1974 όταν γύρισε σε καράβι έμεινε το βράδυ γιατί φοβόταν μη τον συλλάβουν. Και δεν ομιλώ για τα σταγονίδια! 
ΠΡΟΚΟΠΗΣ ΠΑΥΛΟΠΟΥΛΟΣ : Λοιπόν, τι αποδεικνύει αυτό; 
ΙΩΑΝΝΗΣ ΜΑΓΚΡΙΩΤΗΣ : Αγαπητέ κύριε Παυλόπουλε, ξέρετε πολύ καλά ότι στη στρατιωτική ιεραρχία στο σκληρό πυρήνα του κράτους και όχι μόνο εκεί επικρατούσε για δεκαετίες το βαθύ απόλυτο μπλε της παράταξής σας και όχι της πατρίδας μας !
Ορισμένοι λαμπροί ξεχωριστοί αξιωματικοί με δημοκρατική παράδοση ήταν αυτοί που πλήρωσαν μόλις ξαναγίνατε κυβέρνηση το 1989 και παράδειγμα είναι ο κ. Σπυριούνης ο στρατηγός που είναι στα έδρανα του Κοινοβουλίου και δεν χρειάζεται να αναφερθούμε...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Σας παρακαλώ κύριε Πρόεδρε τελειώνω.
ΠΡΟΕΔΡΕΥΩΝ (Κωνσταντίνος Βρεττός): Τελειώνετε. Αυτό λέω και εγώ να τελειώσετε γιατί τελείωσε ο χρόνος σας. 
ΙΩΑΝΝΗΣ ΜΑΓΚΡΙΩΤΗΣ : Μια φράση και τελειώνω. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε ένα λεπτό.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Δεν είναι Βουλή αυτή! 
ΙΩΑΝΝΗΣ ΜΑΓΚΡΙΩΤΗΣ : Εγώ, κύριε Υπουργέ...
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ : Θέλετε να κάνετε πολιτική ή να μιλήσουμε για το νομοσχέδιο; Εσείς δεν μιλάτε για το νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ κύριε Αναγνωστόπουλε, καθίστε κάτω.
ΙΩΑΝΝΗΣ ΜΑΓΚΡΙΩΤΗΣ : Φαίνεται, αγαπητέ συνάδελφε, τα ανοίγετε όταν μιλούμε εμείς. Δεν ακούσατε τους αγορητές σας. 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ : Δεν μιλήσατε για το νομοσχέδιο καθόλου και εσείς, κύριε Πρόεδρε, έπρεπε να προστατεύσετε τη Βουλή.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, την προστατεύουμε πολύ καλά τη Βουλή! 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Οφείλατε να προστατεύσετε τη Βουλή. Δεν μπορώ να ακούω τέτοια πράγματα, θα αποχωρήσω !
ΠΡΟΕΔΡΕΥΩΝ (Κωνσταντίνος Βρεττός): Την προστατεύουμε πολύ καλά τη Βουλή. Αν βαρεθήκατε, πηγαίνετε.
ΙΩΑΝΝΗΣ ΜΑΓΚΡΙΩΤΗΣ : Εγώ, κύριε Υπουργέ, δεν φοβούμαι ότι με αυτήν την επίθεσή της η Αξιωματική Αντιπολίτευση και ιδιαίτερα ο Κοινοβουλευτικός της Εκπρόσωπος θα τρομοκρατήσει τις ηγεσίες των Σωμάτων Ασφαλείας και του Λιμενικού Σώματος .
Εγώ φοβούμαι κάτι πιο σημαντικό. Είναι βεβαίως αποδεκτή μία κουβέντα γενικότερη για την αξιοκρατία και το μη κομματισμό στην επιλογή των ηγεσιών. Είναι θέμα πολιτικό και μπορούμε να το συζητήσουμε. Είναι, όμως, λάθος, μία εν ενεργεία ηγεσία του Λιμενικού Σώματος να τη χαρακτηρίζουμε ως αναξιοκρατικά και αδιαφανώς επιλεγόμενη και ως κομματικά πολιτευόμενη. Γιατί έτσι μπορούμε να δημιουργήσουμε κινήσεις ανυπακοής μέσα στο ίδιο το Λιμενικό Σώμα, αν πούμε ότι με αδιαφάνεια και αναξιοκρατικά κριτήρια επελέγη και ότι είναι απλώς κομματική προέκταση της Κυβέρνησης.
Γι' αυτό ζητώ από τον κ. Παυλόπουλο τουλάχιστον για τις εν ενεργεία ηγεσίες να ανακαλέσει το ότι έχουν αναξιοκρατικώς επιλεγεί.
ΠΡΟΚΟΠΗΣ ΠΑΥΛΟΠΟΥΛΟΣ: Δεν ανακαλώ τίποτα!
ΙΩΑΝΝΗΣ ΜΑΓΚΡΙΩΤΗΣ: Για τις εν ενεργεία ηγεσίες, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Δεν ανακαλώ τίποτα!
ΙΩΑΝΝΗΣ ΜΑΓΚΡΙΩΤΗΣ: Γιατί έτσι θα είστε υπεύθυνοι για κάθε κρούσμα ανυπακοής. Γιατί δεν έχει κανένα λόγο ένας κατώτερος αξιωματικός ή ένας οπλίτης να υπακούει σε μία ηγεσία η οποία δεν έχει τη δημοκρατική νομιμοποίηση, την αξιοκρατική και τη διαφανή επιλογή. Λυπάμαι πολύ αν επιμένετε.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Οι συνάδελφοι κύριοι Κατσαρός και Δημοσχάκης μου έδωσαν ένα σημείωμα με το οποίο ζητούν το λόγο επί του Κανονισμού, για παράβαση του άρθρου 66 παράγραφος 8 του Κανονισμού της Βουλής.
Ορίστε, κύριε Κατσαρέ, έχετε το λόγο για να μας εξηγήσετε σε τι συνίσταται η παράβαση.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, παρακολουθήσαμε προ ολίγου την αγόρευση του μόλις κατελθόντος από το Βήμα κ. Μαγκριώτη. Νομίζω, ότι κατά την αγόρευσή του παραβιάστηκε το άρθρο 66 παράγραφος 8 του Κανονισμού της Βουλής και βεβαίως ελέγχεται το Προεδρείο γιατί το επέτρεψε.
Η παράγραφος 8 του άρθρου 66 του Κανονισμού της Βουλής ορίζει: "Ο αγορητής δεν μπορεί να απομακρύνεται από το υπό συζήτηση θέμα. Διαφορετικά ο Πρόεδρος τον καλεί να επανέλθει σε αυτό. Εάν δεν συμμορφωθεί ο Πρόεδρος τον προειδοποιεί ότι θα του αφαιρέσει το λόγο. Εάν και μετά τη νέα αυτή επισήμανση ο αγορητής δεν επανέλθει στο θέμα, ο Πρόεδρος του αφαιρεί το λόγο".
Κύριε Πρόεδρε, για το γεγονός ότι ο κ. Μαγκριώτης απ' αρχής μέχρι τέλους ήταν εκτός του συζητούμενου θέματος νομίζω ότι δεν υπάρχει καμία απολύτως αμφιβολία. Υπάρχει βεβαίως η εξήγηση. Συνήθως μιλούμε γενικά και αόριστα και συγκεκριμένα εδώ -επειδή είναι και το πνεύμα των ημερών- ακολουθούμε τη γραμμή των Δολιανών, γιατί δεν ξέρουμε τι λέει το νομοσχέδιο. Κατά πάσα πιθανότητα ο κ. Μαγκριώτης μίλησε γενικά και αόριστα, επί παντός επιστητού, ακολουθώντας τον αρχηγό του, που εδώ και λίγες μέρες μας μιλούσε για γεγονότα τα οποία είχαν συμβεί εδώ και πενήντα χρόνια και μάλιστα παραποιώντας την ιστορική αλήθεια. Προς αυτήν τη γραμμή, λοιπόν, συνέπλευσε και ο κ. Μαγκριώτης.
Το Προεδρείο το οποίο παρακολουθεί τη συζήτηση και τα λεγόμενα από κάθε αγορητή, έπρεπε εφαρμόζοντας τον Κανονισμό της Βουλής να τον υποχρεώσει να επανέλθει στο θέμα και, αφού επέμεινε, τότε να του αφαιρέσει το λόγο. Ελέγχεται, λοιπόν, το Προεδρείο γι' αυτήν την παραβίαση του Κανονισμού.
ΠΡΟΕΔΡΕΥΩΝ (Κωνσταντίνος Βρεττός): Κύριε Κατσαρέ, έχετε κάνει επί χρόνια προεδρεύων της Βουλής. Πείτε μου πόσες φορές το κάνατε αυτό.
ΝΙΚΟΛΑΟΣ ΚΑΤΣΑΡΟΣ: Πάρα πολλές φορές ζήτησα από τους αγορητές να περιοριστούν στο νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Ξέρετε πολύ καλά ότι υπάρχει η δυνατότητα διατύπωσης ορισμένων πολιτικών απόψεων και με αυτήν την έννοια το Προεδρείο άφησε τον κ. Μαγκριώτη να μιλήσει.
ΙΩΑΝΝΗΣ ΜΑΓΚΡΙΩΤΗΣ: Θα ήθελα το λόγο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Δεν έχετε το λόγο, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Επί προσωπικού.
ΠΡΟΕΔΡΕΥΩΝ (Κωνσταντίνος Βρεττός): Δεν νομίζω ότι υπάρχει λόγος.
ΙΩΑΝΝΗΣ ΜΑΓΚΡΙΩΤΗΣ: Επί προσωπικού, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, δεν έχετε το λόγο επί προσωπικού. Καθίστε κάτω.
ΙΩΑΝΝΗΣ ΜΑΓΚΡΙΩΤΗΣ: Θα ήθελα να μου μιλάτε λίγο πιο ευγενικά. Τι θα πει "καθίστε κάτω"; Θέλω το λόγο επί προσωπικού.
ΠΡΟΕΔΡΕΥΩΝ (Κωνσταντίνος Βρεττός): Δεν δημιουργήθηκε προσωπικό θέμα.
ΙΩΑΝΝΗΣ ΜΑΓΚΡΙΩΤΗΣ: Δεν μπορώ να έχω το λόγο επί προσωπικού;
ΠΡΟΕΔΡΕΥΩΝ (Κωνσταντίνος Βρεττός): Ποιο προσωπικό θέμα; Έγινε συζήτηση πάνω σε θέμα Κανονισμού.
ΙΩΑΝΝΗΣ ΜΑΓΚΡΙΩΤΗΣ: Δεν έχω το δικαίωμα να ζητήσω το λόγο επί προσωπικού;
ΠΡΟΕΔΡΕΥΩΝ (Κωνσταντίνος Βρεττός): Σε τι συνίσταται το προσωπικό θέμα;
ΙΩΑΝΝΗΣ ΜΑΓΚΡΙΩΤΗΣ: Θα σας πω αμέσως. 
Πρώτον, επικαλέσθηκα κάτι πολύ χαρακτηριστικό. Χθες για ειδικούς λόγους δεν είχα τη δυνατότητα να παρέμβω στη συζήτηση επί της αρχής. Ήμουν σαφής, το είπα και σε σας, το είπα και από του Βήματος της Βουλής. Και αυτό γίνεται κάθε φορά, δίνεται η δυνατότητα να τοποθετείται επί της αρχής ένας ομιλητής όταν για κάποιο ειδικό λόγο δεν μπόρεσε να κάνει την τοποθέτησή του. Δεν είναι η πρώτη φορά.
Δεύτερον, εγώ στη σημερινή μου αγόρευση αναφέρθηκα ως Κοινοβουλευτικός Εκπρόσωπος στις αγορεύσεις επί του νομοσχεδίου ως έπρεπε να κάνω, του εισηγητού της Νέας Δημοκρατίας και του Κοινοβουλευτικού Εκπροσώπου. Πήρα μία μία τις τοποθετήσεις τους στα άρθρα του νομοσχεδίου, την κριτική που άσκησαν, εντόπισα τις αντιφάσεις και είπα τις δικές μου απόψεις. 
ΠΡΟΕΔΡΕΥΩΝ (Κωνσταντίνος Βρεττός): Ποιο είναι το προσωπικό σας θέμα; 
ΙΩΑΝΝΗΣ ΜΑΓΚΡΙΩΤΗΣ: Το προσωπικό έχει να κάνει πρώτον, με το χαρακτηρισμό του αγαπητού συναδέλφου της Νέας Δημοκρατίας που ζήτησε να χαρακτηριστεί η παρέμβασή μου εκτός ημερήσιας διάταξης και δεύτερον, διότι εσείς, κύριε Πρόεδρε, αποδεχτήκατε αυτήν την κριτική, λέγοντας ότι έτσι συνήθως γίνεται. 
Εγώ σας παραπέμπω να αναγνώσετε τα πρακτικά της αγόρευσης του κ. Παυλόπουλου, για να δείτε ότι στα 9 από τα 10 πρώτα λεπτά μιλούσε για τον Βασιλικόπουλο, για το Λυμπέρη και επί παντός επιστητού και μόνο για το νομοσχέδιο δεν μιλούσε. Ο κ. Κατσαρός βέβαια τότε δεν τα άκουγε αυτά. 
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στο στάδιο των δευτερολογιών. 
Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Δεν έχω να προσθέσω τίποτε, κύριε Πρόεδρε.
ΝΙΚΟΛΑΟΣ ΚΑΤΣΑΡΟΣ: Πρέπει να τοποθετηθώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, τελειώσαμε. 
ΝΙΚΟΛΑΟΣ ΚΑΤΣΑΡΟΣ: Μία λέξη μόνο. 
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει ούτε θέμα Κανονισμού ούτε θέμα προσωπικό. 
Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Δεν έχω να προσθέσω τίποτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λοβέρδος. Δεν είναι εδώ. 
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, ψάχνω να βρω ένα θέμα στη δεκαετία του 1940, του 1950, του 1970, του 1990, γιατί αν μιλήσω για το νομοσχέδιο κανένας δεν θα με προσέξει. Είναι ξεκάθαρο αυτό. Λυπάμαι γι' αυτό, παρ όλο ότι έχω πολλά να πω όταν αρχίσουμε και μιλάμε για τις συγκεκριμένες δεκαετίες μέχρι το 2000. Να μην αναφερθώ όμως.
ΙΩΑΝΝΗΣ ΜΑΓΚΡΙΩΤΗΣ: Κυβέρνηση κάνατε μαζί της. Τώρα τα ξεχάσατε!
ΣΤΑΥΡΟΣ ΣΚΟΠΕΛΙΤΗΣ: Εξάλλου να μην υποτιμάμε και τη νοημοσύνη του λαού. Ας τα αφήσουμε αυτά. Έχουμε καταγράψει και εμείς την ιστορία μας και σεις τη δική σας και έχουμε ένα λαό που ξέρει και κρίνει. Αφήστε τα. 
ΙΩΑΝΝΗΣ ΜΑΓΚΡΙΩΤΗΣ: Ο λαός...
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης σεβάστηκε τους πάντες. Μην τον διακόπτετε. 
ΣΤΑΥΡΟΣ ΣΚΟΠΕΛΙΤΗΣ: Δεν διακόπτω ποτέ, κύριε Πρόεδρε, αλλά ο κ. Μαγκριώτης το συνηθίζει αυτό. 
Εκείνο που θέλω να πω είναι ότι αρέσκεσθε να δίνετε τον αγώνα στα λόγια του χθες και όταν στριμωχτούν τα πράγματα γυρνάτε πίσω. Ο λαός θέλει να δίνουμε τον αγώνα για το σήμερα και το αύριο και για τα προβλήματά του. Εμείς προσπαθούμε με την παρέμβασή μας να μιλήσουμε για το αύριο και για το νομοσχέδιο συγκεκριμένα. Αυτό προσπαθήσαμε να κάνουμε.
Αυτά είχα να πω, κύριε Πρόεδρε, και σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Όταν κανείς δεν βλέπει το μέλλον, καταφεύγει στο παρελθόν. Θα έλεγα για τους δύο Κοινοβουλευτικούς Εκπροσώπους, οι οποίοι αφού μας έφθασαν περίπου πενήντα χρόνια πίσω, απεχώρησαν, ότι η ιστορία μας λέει ότι κανένας δεν διδάσκεται από αυτήν. 
Ας αφήσουμε την παρελθοντολογία και να κάνω μερικές παρατηρήσεις καταληκτικές, γιατί φθάνουμε στο τέλος της συζήτησης των άρθρων, για την ουσία του νομοσχεδίου.
Υπάρχει ένα θέμα αντικειμενικότητας των κρίσεων και των τοποθετήσεων, για το κατά πόσον αυτές είναι όσο το δυνατόν πιο αδιάβλητες και πιο αντικειμενικές. Αυτά τα οποία έχουν κάνει στο παρελθόν τόσο η Κυβέρνηση του ΠΑΣΟΚ όσο και η Νέα Δημοκρατία, είναι πασίγνωστα. Και σχετικά με το να συνεχιστούν οι ρυθμίσεις αυτού του νομοσχεδίου, δεν μιλάω για τις παρατηρήσεις οι οποίες έγιναν, μερικές εκ των οποίων είναι πολύ σωστές, του κ. Παυλόπουλου, αλλά δεν θίγουν την ουσία.
Ερωτώ και την πλευρά την κυβερνητική, αλλά και την πλευρά της Αξιωματικής Αντιπολίτευσης: Ποιος ορίζει τον αρχηγό του Λιμενικού Σώματος;
ΚΥΡΙΑΚΟΣ ΣΠΥΡΙΟΥΝΗΣ: Το ΚΥΣΕΑ.
ΠΑΝΑΓΙΩΤΗΣ ΛΑΦΑΖΑΝΗΣ: Το ΚΥΣΕΑ, μετά από πρόταση του Υπουργού Εμπορικής Ναυτιλίας. 
ΚΥΡΙΑΚΟΣ ΣΠΥΡΙΟΥΝΗΣ: Πάει όλους τους φακέλους, όλα τα στοιχεία.
ΠΑΝΑΓΙΩΤΗΣ ΛΑΦΑΖΑΝΗΣ: Προφανώς ο Υπουργός Εμπορικής Ναυτιλίας έχει τον καθοριστικό ρόλο στον ορισμό του αρχηγού του Λιμενικού Σώματος.
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Δεν μου λέτε, ποιος Υπουργός, ο καλύτερος δυνατός Υπουργός, ο άριστος, εμένα να βάζατε Υπουργό, ποιον θα διάλεγε; Συνήθως, ανθρώπινο είναι και φυσικό, θα διάλεγα αυτόν ο οποίος υποτίθεται ότι δεν θα μου δημιουργούσε προβλήματα, για να μπορώ να συνεργάζομαι, να προχωράει -όπως λέμε- η δουλειά. 
ΚΥΡΙΑΚΟΣ ΣΠΥΡΙΟΥΝΗΣ: Ωραία τα λέτε. Συμφωνώ απολύτως.
ΠΑΝΑΓΙΩΤΗΣ ΛΑΦΑΖΑΝΗΣ: Ωραία τα λέω; Αυτά είναι τα πράγματα, αγαπητοί συνάδελφοι, που δημιουργούν το πρόβλημα, διότι ο εκάστοτε Υπουργός διαλέγει εκείνον ο οποίος του πάει. 
ΒΑΣΙΛΗΣ ΚΕΔΙΚΟΓΛΟΥ: Αλίμονο αν δεν ήταν έτσι, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Όχι, δεν είναι προσωπικό το θέμα. Αν δεν μπορούμε στα Αρχηγεία αυτά να έχουμε μια ευρεία πολιτική συναίνεση αυτών που ορίζονται, την ευρύτερη δυνατή πολιτική συναίνεση, έτσι ώστε να μην καταμαρτυρείται ότι γίνεται μια προσωπική επιλογή με προσωπικά κριτήρια, που πολλές φορές δεν είναι ούτε καν κομματικά, είναι εντελώς προσωπικά, προτείνουμε να φύγουμε απ' αυτό το σύστημα. 
Εγώ έκανα ορισμένες διαβαθμίσεις προτάσεων, αλλά φωνή βοώντος εν τη ερήμω. Δεν γίνονται αποδεκτές. Είναι απαράδεκτες αυτές οι προτάσεις που κάνετε. Να βάζετε έναν Υπουργό να ορίζει και να παίρνει τον τάδε και να μην το αιτιολογεί πουθενά; Βάλτε έναν αρχηγό του Λιμενικού Σώματος. Πείτε μου, έχει την εμπειρία; Πόσοι Υπουργοί έχουν αλλάξει; Τι αλλάζουν στα Γενικά Επιτελεία κάθε φορά; Αυτό γίνεται. 
ΙΩΑΝΝΗΣ ΑΝΘΟΠΟΥΛΟΣ: Τι γίνεται στα άλλα κράτη; Μπορείτε να μου το πείτε; Να μην επιχειρηματολογούμε αφηρημένα. 
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε, κύριε Ανθόπουλε, τα άλλα κράτη που εσείς τα έχετε μελετήσει όλα και τα αντιγράφετε. Σας ερωτώ, λοιπόν, μια και θέλετε να μιλήσουμε για τα άλλα κράτη:Σε ποια άλλη χώρα της Ευρωπαϊκής 'Ενωσης το Λιμενικό είναι στρατιωτικό Σώμα; Απαντήστε μου λοιπόν.
ΙΩΑΝΝΗΣ ΑΝΘΟΠΟΥΛΟΣ: Τρεις φορές σας απάντησε ο Υπουργός.
ΠΑΝΑΓΙΩΤΗΣ ΛΑΦΑΖΑΝΗΣ: Μα, μου είπατε εσείς για τα άλλα κράτη, κύριε Ανθόπουλε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν πρέπει να κάνετε διάλογο από κάτω.
ΠΑΝΑΓΙΩΤΗΣ ΛΑΦΑΖΑΝΗΣ: Θέλετε να μεταφέρω εδώ τα συστήματα άλλων κρατών; Να το συνεννοηθούμε αυτό το πράγμα. Να αντιγράψετε εν πάση περιπτώσει. Δεν είναι αυτή η άποψή μου, αλλά μη λέτε για τα άλλα κράτη, όταν πρέπει να απαντήσετε επί μιας θέσεως, επί μιας απόψεως, επί μιας προτάσεως.
ΠΡΟΕΔΡΕΥΩΝ (Παναγιώτης Σγουρίδης): Απευθυνθείτε στο Προεδρείο σας παρακαλώ, γιατί είναι ήδη εκρηκτικό το μείγμα για το νομοσχέδιο του Υπουργείου Εμπορικής Ναυτιλίας. Να απευθύνεστε στο Προεδρείο για να μπορεί η συζήτηση να κυλά ομαλά. Όταν απευθύνεστε στους συναδέλφους, σας απαντούν οι συνάδελφοι.
ΠΑΝΑΓΙΩΤΗΣ ΛΑΦΑΖΑΝΗΣ: 'Όχι, δεν μου απαντούν, με διακόπτουν.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Λαφαζάνη, απευθυνόμενος στο Προεδρείο.
ΠΑΝΑΓΙΩΤΗΣ ΛΑΦΑΖΑΝΗΣ: Λοιπόν, εγώ έκανα ορισμένες προτάσεις και λέω ότι ο αρχηγός του Λιμενικού Σώματος, πρώτη πρόταση, η πιο ήπια, πρέπει να ορίζεται μετά από γνώμη της αρμόδιας Επιτροπής Εξωτερικών και 'Αμυνας. Τι είναι αυτή η επιτροπή; Για πέταμα είναι; Δεν έχει αυτή λόγο, όταν σε τέτοιες νευραλγικές θέσεις ορίζονται αρχηγοί;
Ποιος είναι ο λόγος της; Γιατί είναι τόσο μεμπτό αυτό και τόσο παράλογο;
Πιο προχωρημένη ακόμη πρόταση: Να υπάρχει συναίνεση στον ορισμό, σύμφωνη γνώμη των 2/3 αυτής της επιτροπής της Βουλής. Γιατί, είναι παράλογο αυτό; Δεν το κατάλαβα. Αφαιρεί αρμοδιότητες από την Kυβέρνηση; 
(Θόρυβος στην Αίθουσα)
ΙΩΑΝΝΗΣ ΜΑΓΚΡΙΩΤΗΣ:...(Δεν ακούστηκε)
ΠΑΝΑΓΙΩΤΗΣ ΛΑΦΑΖΑΝΗΣ: Ορίστε;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Μα, με διακόπτουν. 
ΠΡΟΕΔΡΕΥΩΝ (Παναγιώτης Σγουρίδης): Δεν σας διέκοψε κανένας. Δηλαδή δεν μπορεί να μιλήσει με το συνάδελφό του; 
ΠΑΝΑΓΙΩΤΗΣ ΛΑΦΑΖΑΝΗΣ: Αν θέλουν να σχολιάσουν, ευχαρίστως να το κάνουν από το Βήμα. 
ΙΩΑΝΝΗΣ ΑΝΘΟΠΟΥΛΟΣ: Ενοχλείται από τη μη διακοπή.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ: Γιατί, λοιπόν, να μην ορίζεται συναινετικά από τα 2/3 της αρμόδιας επιτροπής της Βουλής, μετά από πρόταση της Kυβέρνησης και να υπάρχει σύμφωνη γνώμη; Γιατί όταν τον ορίζει η εκάστοτε κυβέρνηση και όχι μία ευρύτερη κοινοβουλευτική πλειοψηφία είναι καλύτερο, προτιμότερο, αποτελεσματικότερο; Και μιλάμε για Σώματα, τα οποία δεν κάνουν πολιτική, δεν παίρνουν πολιτικές αποφάσεις. Είναι στρατιωτικά Σώματα, -έτσι ορίζονται- τα οποία έχουν ένα συγκεκριμένο ρόλο μέσα στα πλαίσια του Συντάγματος και της πολιτείας.
Αντί, λοιπόν, να συζητήσουμε αυτά, πάει αλλού η υπόθεση και δεν θίγουμε την ουσία του νομοσχεδίου. Αυτή είναι η δική μας άποψη και πρόταση, η οποία βέβαια συνδέεται και με όλα τα άλλα θέματα που αφορούν και την αναβάθμιση του Λιμενικού Σώματος και την αναβάθμιση της εκπαίδευσης.
Ο κύριος Υπουργός είπε ότι χρειαζόμαστε μηχανολόγους, χρειαζόμαστε πολιτικούς μηχανικούς, χρειαζόμαστε, χρειαζόμαστε, χρειαζόμαστε...Βεβαίως χρειάζονται, αλλά αν πάτε σ' αυτήν τη λογική τις ειδικότητες που χρειάζεται το Λιμενικό Σώμα να τις παίρνετε από τις ανώτατες σχολές, δεν καταλαβαίνω τότε γιατί διατηρείτε το στρατιωτικό χαρακτήρα αυτού του Σώματος. Δεν υπάρχει γενικό αντικείμενο; Πώς παίρνετε το μηχανολόγο και λέτε εσύ θα έχεις αυτήν την ειδικότητα στο Λιμενικό Σώμα και του λέτε ότι είσαι αξιωματικός; Μέσα σε εννιά μήνες; Πολιτικό πρόσωπο είναι αυτός. Επομένως, μόνο και μόνο από αυτό πρέπει να αλλάξετε το χαρακτήρα του Σώματος. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα κάνει τη δραστηριότητα...
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, σας παρακαλώ τελειώνετε. 
ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω σε ένα λεπτό. 
Θα προασπίζει το θαλάσσιο περιβάλλον ο άλλος, θα τον παίρνετε ειδικευμένο για να κάνει αυτήν τη δουλειά και θα του λέτε είσαι στρατιωτικός από τη μία μέρα στην άλλη; Αυτές οι σκέψεις σας είναι ευθέως αντίθετες με τον χαρακτήρα του Σώματος.
Αλλά εγώ πάω πιο πέρα από αυτά. Διότι το Λιμενικό Σώμα πρέπει να το δούμε πολύ διαφορετικά. Υπάρχει ένα ενιαίο αντικείμενο, όπου μέσα στη Σχολή και στη Λιμενική Ακαδημία θα υπάρχουν και αρμοδιότητες και ειδικότητες, αλλά και θα μπορούν αυτοί που πηγαίνουν στην Λιμενική Ακαδημία τελειώνοντας την τριετή, τετραετή Λιμενική Ακαδημία, που θα είναι γενικού ενδιαφέροντος, να μπορούν πάρα πολύ εύκολα και τη Νομική Σχολή να τελειώσουν μετά και το Πολυτεχνείο, αν χρειάζεται να έχουν μια ειδίκευση, κ.ο.κ. Αυτό βέβαια είναι ένα άλλο μοντέλο, το οποίο δεν το ασπάζεστε, αλλά εν πάση περιπτώσει, δεν είναι δυνατόν να λέμε ότι κάνετε εξετάσεις και την επιτροπή των εξετάσεων την ορίζει ο εκάστοτε Υπουργός. Γιατί να ορίζει την επιτροπή εξετάσεων ο εκάστοτε Υπουργός;
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε, η πολυετής εμπειρία μου στην Αίθουσα, μου επιβάλλει να πω ότι είναι πολύ μεγάλη θρασύτητα να εκπροσωπείς το 5% του ελληνικού λαού και να υπαγορεύεις τρόπους διακυβέρνησης και τρόπους δομής της κοινωνίας. Πέραν τούτου να ξαναπώ ότι η αεροβασία κάπου "τρώγεται", αλλά η αιθεροβασία ενοχλεί και βλάπτει. 
ΠΑΝΑΓΙΩΤΗΣ ΛΑΦΑΖΑΝΗΣ: Πώς υπαγορεύω; Προτείνω.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, προσπάθησε ο Υπουργός να αντικρούσει κάποια επιχειρήματα και μου έκανε την τιμή...
(Θόρυβος στην Αίθουσα)
Σας παρακαλώ, κύριοι συνάδελφοι. 
Μου έκανε την τιμή να μου απαντήσει και να μου δώσει απευθείας το λόγο το Βήμα. 
Αγαπητέ, κύριε Υπουργέ και φίλτατε κύριε Παπουτσή, αγαπητέ Χρήστο, να έχεις φίλο τον Πρόεδρο του κόμματος -και βέβαια είσαι μέλος του κόμματος με κομματική συνείδηση- όμως φίλτερον το κόμμα και φιλτάτη την πατρίδα και "το γε νυν έχον" -κάπου-κάπου χρειάζεται η καθαρεύουσα- κάπου τα πράγματα τα μπερδέψατε. Γίνεστε άθελά σας -λυπάμαι για τη σκληρή έκφραση, δεν βρίσκω άλλη- όργανο στα χέρια του μη Πρωθυπουργού. Υπάρχει Πρωθυπουργός, αλλά είναι ...
ΙΩΑΝΝΗΣ ΜΑΓΚΡΙΩΤΗΣ: Αυτά είναι εντός του νομοσχεδίου; Τα λέω για τον κ. Κατσαρό...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
ΒΑΣΙΛΗΣ ΚΕΔΙΚΟΓΛΟΥ: Υπάρχει Πρωθυπουργός, αλλά είναι μη Πρωθυπουργός...
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, αυτά είναι εντός του νομοσχεδίου; Θέλω τη γνώμη του κ. Κατσαρού ...
ΚΥΡΙΑΚΟΣ ΣΠΥΡΙΟΥΝΗΣ: Είναι εκτός νομοσχεδίου ο κύριος συνάδελφος.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
Γνωρίζει το Προεδρείο -και αυτό έχει πολυετή πείρα εδώ- ποιες είναι υβριστικές εκφράσεις, ποιες είναι απαξιωτικές εκφράσεις, ποιες έχουν στόχο τη συκοφάντηση και ποιες έχουν στόχο την πολιτική. Αφήστε, λοιπόν, το Προεδρείο να κρίνει και ξέρουμε πολύ καλά μέσα στην Αίθουσα ποιοι έχουν το λόγο και μιλούν γενικά και αόριστα και ποιοι έχουν το λόγο και μιλούν συγκεκριμένα. 
Συνεχίστε, κύριε Κεδίκογλου, αλλά σας παρακαλώ να είστε επί του θέματος.
ΒΑΣΙΛΗΣ ΚΕΔΙΚΟΓΛΟΥ: Η έλλειψη επιχειρημάτων οδηγεί σε αυτές τις διακοπές και έχω αντιληφθεί ότι ο Κανονισμός δίνει το δικαίωμα στον Πρόεδρο να διακόψει προς το μέλλον, δεν του δίνει το δικαίωμα προς το παρελθόν και αν ποτέ αποτολμηθεί -το λέω στον Πρόεδρο, τον παρόντα- να διαγραφεί η λέξη που είπα από τα Πρακτικά την άλλη μέρα το Συμβούλιο της Επικρατείας θα μπει εδώ. Λοιπόν, αυτά για την τάξη.
Έφερε ως ένα επιχείρημα ο κύριος Υπουργός τη στρατιωτική αντίληψη, στρατιωτικό Σώμα και τους εξειδικευμένους. 
Ακούστε, αγαπητέ φίλε Υπουργέ. Στρατιωτικό Σώμα και αντίληψη σημαίνει συνείδηση και αντίληψη στρατιωτική. Δεν μπορείτε να δημιουργήσετε συνείδηση και αντίληψη στρατιωτική με το να πάρετε έναν άνθρωπο είκοσι πέντε ετών και να τον περάσετε από μια σχολή δέκα μηνών. Αυτό δεν γίνεται. Θα τον περάσετε από μια βασική σχολή και θα τον εξειδικεύσετε. Αυτό έκανε ο Ανδρέας Παπανδρέου και σε αυτήν τη βάση στηρίχθηκε όλη η δομή. Μπορείτε θαυμάσια να έχετε κάποια βασική σχολή, η οποία θα δίνει τη λιμενική αντίληψη και τη λιμενική συνείδηση και στη συνέχεια θα ειδικευτεί, αν θέλει να πάει στη Σχολή Χημικών Μηχανικών για το περιβάλλον ή αν θέλει να πάει στη Σχολή Ναυπηγών για το β' ή το γ' και προπαντός θα έχετε νόμο προοπτικής. Θα ξέρει ο νέος ότι οι διέξοδοι της νεότητας είναι αυτοί και αυτοί για το μέλλον. Το αν θα είναι δέκα οι θέσεις ή πέντε ή επτά, αυτό είναι άλλο ζήτημα. Αλλά, όμως, για τις κατευθύνσεις και το είδος των θέσεων δεν μπορεί να λέτε ότι σήμερα χρειάζονται και αύριο δεν χρειάζονται. Μπορεί να φέρετε μεταβατικές διατάξεις για δύο χρόνια και ρυθμίστε μέσω μιας σχολής όλα τα άλλα.
Λοιπόν, δεν είναι αυτό επιχείρημα για να εξακολουθήσετε να επιμένετε στη θέση την οποία εκφράζατε. Ούτε μπορείτε να φέρνετε νομοσχέδιο και να λέτε, λόγου χάρη, ότι είναι δυνατόν να προβλέπονται χωριστοί πίνακες επιλογής και ποσοστό ή αριθμός θέσεων από το συνολικό αριθμό των κατατασσόμενων κατά πίνακα ανάλογα με τον τύπο...
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, παρακαλώ δώστε μου το χρόνο των διακοπών.
...του απολυτηρίου τίτλου του Ενιαίου Λυκείου ή του Τεχνικού Επαγγελματικού Λυκείου. Αυτά δεν επιτρέπονται και δεν μπορεί να βγάζετε απόφαση το Μάιο για τον Ιούνιο. Και αν ακόμα αυτό δεν το τηρήσετε, τότε να εκδίδεται απόφαση το Μάιο για τον μεθεπόμενο Αύγουστο ή Σεπτέμβριο που θα γίνουν οι εισαγωγικές εξετάσεις. Αυτές οι διατάξεις δεν είναι διατάξεις αντικειμενικότητας. 
Λοιπόν κλείνοντας, κύριε Πρόεδρε, δεν επείσθην με κανένα τρόπο και δεν νομίζω ότι μπόρεσε να σταθεί επιχείρημα το οποίο να επιβάλει να διαφοροποιηθεί η εκπαίδευση και η στελέχωση για το Λιμενικό Σώμα από αυτή που ισχύει για ολόκληρη την υπόλοιπη δομή της κοινωνίας με βάση την αρχή του ΠΑΣΟΚ της αντικειμενικοποιήσεως, της ομογενείας, ομοψυχίας της άρσης των συνεπειών του εμφυλίου σπαραγμού κάθε μορφής. Την ισονομία και τις ίσες ευκαιρίες. Δεν επείσθην και ακόμη εξακολουθώ να επιμένω και γι' αυτό στεναχωρούμαι ότι η περίοδος του "μη Πρωθυπουργού" είναι πολύ βλαπτική. Επτά, οκτώ ψήφοι χρειάζονται, αποφασίστε, ανεβείτε στον Πρόεδρο της Δημοκρατίας και στείλτε τον μη Πρωθυπουργό σπίτι του για να έρθει Πρωθυπουργός.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Ο μεγάλος Παπαρηγόπουλος, που αντιμετώπισε και τον Φαλμεράιερ περί μη ευθείας προέλευσης των Νεοελλήνων από τους αρχαίους Έλληνες, έλεγε χαρακτηριστικά ότι όσοι υποστηρίζουν ότι είναι αλάθητοι και ότι για όλα πταίουσι -χρησιμοποιώ την έκφρασή του- οι άλλοι έχουν απωλέσει, κύριοι συνάδελφοι και κύριε Πρόεδρε, και την ελπίδα να μην κάνουν λάθος στο μέλλον. 
Όλοι κάναμε λάθη. Όλα τα κόμματα έχουμε τη γωνιά μας λερωμένη στα θέματα του κομματισμού. Ήταν όμως, οι εποχές. Τι να κάνουμε; Διά μαγικής ράβδου δεν αλλάζει η νοοτροπία ενός λαού. Γιατί δεν το δεχόμαστε; Αυτή είναι η αλήθεια.
Δεύτερο σημείο. Εκείνοι που εμμένουν στην αγωνία και στην ταλαιπωρία του παρελθόντος, έχουν και εδώ απωλέσει τη δυνατότητα να προγραμματίσουν το μέλλον. 
Τρίτον, δεν έχει περιθώρια πολλά η πατρίδα για να ξαναγυρίσει στο Γράμμο και στο Βίτσι. Πάμε, λοιπόν, να το δούμε όλοι μαζί. Το απαιτεί η δημοκρατία, το επιβάλλουν οι καιροί, το καθορίζει για να είναι συγκεκριμένο το παρόν νομοσχέδιο η ενότητα ενός χώρου που τη δεχόμαστε και όλοι πονούμε γι' αυτό το Λιμενικό Σώμα ή τις ΄Ένοπλες Δυνάμεις αν θέλετε. 
Έχω τη γνώμη -και συγχωρέστε με γι' αυτό, κύριοι συνάδελφοι, την άποψή μου εκφράζω- ότι μπορούμε να βοηθήσουμε και να συνθέσουμε κάτι καλύτερο. Πάμε, λοιπόν, να το συνθέσουμε. 
Οι σχολές. Κύριε Υπουργέ, να σας ενημερώσω για τα ισχύοντα στις Ένοπλες Δυνάμεις. Ο στρατός ξηράς από τον οποίο προέρχομαι έχει όλες τις ειδικότητες που είπατε. Και μηχανογράφους. Να σας πω ότι την πρώτη μηχανογραφική επαφή είχα το 1961. Μπορούμε όλοι να φανταστούμε ότι τότε η έννοια της μηχανογράφησης ήταν άγνωστη στην Ελλάδα σαν λέξη και εμείς παίρναμε μαθήματα μηχανογράφησης οι υπολοχαγοί.
Ο ελληνικός στρατός έχει και βγάζει όλες τις ειδικότητες. Είμαι σίγουρος ότι σήμερα θα έχει και περιβαντολόγους. Αντιλαμβάνομαι ότι τώρα δεν μπορούν να γίνονται αυτά. Το είπα και στην αρχική μου ομιλία. Δεν μπορεί, ξαφνικά του Υπουργού, να του πούμε κάνε σχολές για να βγάλει όλες τις γενικές κατηγορίες το Λιμενικό Σώμα με πανελλήνιες εξετάσεις. Τα κενά που υπάρχουν; Πώς θα πάνε από τους 5.800 στους 10.150; Σαφώς και είναι ανάγκης προϊόν η λύση που προδιεγράφη το νομοσχέδιο. 
Είναι, λοιπόν, δυνατόν στο μέλλον -επαναλαμβάνω το αίτημά μου- να σχεδιάσετε μακροπρόθεσμα το Λιμενικό Σώμα να γίνει αυτάρκες σώμα, παράγοντας στα στελέχη που του χρειάζονται. Το μεν με τη συνεργασία των άλλων σχολών από το πανεπιστήμιο μέχρι τις στρατιωτικές σχολές. Τη Σχολή Ναυτικών Δοκίμων, δεν ξέρω λεπτομέρειες, δεν είμαι ειδικός. Το δε άλλο με την πρόσληψη ειδικών που δεν μπορεί να τους παράγει το ίδιο το σώμα.
Αντιπολίτευση. Σαφώς και είναι ο ρόλος σημαντικός και σαφώς είναι και επιθετικός. Η δική μας η πλευρά πιστεύει ότι έχουμε δίκιο στις ρυθμίσεις που κάνουμε κύριοι συνάδελφοι. Και εμείς κάναμε λάθη στο εικοσιτετράωρο. Έχω, όμως, τη γνώμη ότι η προσέγγιση του παρελθόντος ξεκίνησε από σας, κύριοι συνάδελφοι. Θυμηθείτε τι έγινε χθες για να δείτε ποιοι ήταν εκείνοι που έθεσαν τον ερεθισμό της αναδρομής στο παρελθόν. Πώς επιλέγετο ο αρχηγός στις Ένοπλες Δυνάμεις; Πρέπει να δεχθούμε το κοινοβουλευτικό μας σύστημα. Την ευθύνη για τη στρατηγική της εθνικής άμυνας την έχει η Κυβέρνηση λέει το Σύνταγμα. Διά του Υπουργού Εθνικής Άμυνας, διά του Υπουργού Εμπορικής Ναυτιλίας καθορίζει την πολιτική και διοικεί δι' αυτού τις Ένοπλες Δυνάμεις ... και πάει λέγοντας. Δεν θα επιλέξεις τον αρχηγό, ο οποίος συγκεντρώνει όλα τα επαγγελματικά προσόντα, το χαρακτήρα, το ήθους, έχει περάσει από όλες τις τρύπες της ιεραρχίας, από την τρύπα της βελόνης, για να φθάσει στο βαθμό να είναι υποψήφιος αρχηγός. Βάζει τα στοιχεία κάτω ο Υπουργός Εμπορικής Ναυτιλίας και επιλέγει από το σύνολο των αρίστων, τον καταλληλότερο για τη συνεργασία που έχει ανάγκη η απόδοση του σώματος, η απόδοση του Υπουργείου.
Συγκεντρώνει περισσότερες προϋποθέσεις πνεύματος συνεργασίας .
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Αναμφισβήτητα, κύριε Υπουργέ, με έχει προβληματίσει πολλές φορές, όσο ο αγώνας για δημοκρατία είναι ευρύτερος, συνεχής και αδιάλειπτος, τόσο οι προϋποθέσεις για το καλό της πατρίδας αυξάνουν. Μακάρι κάποτε να μπορέσουμε να βάλουμε αυτά στη Διαρκή Επιτροπή γνωμοδοτικά. Να παρουσιάζονται πέντε φάκελοι για να επιλεγεί ο ένας και να πει τη γνώμη της ...
ΠΡΟΕΔΡΕΥΩΝ (Παναγιώτης Σγουρίδης): Το κόμμα που κυβερνάει δεν θα έχει την πλειοψηφία στη Διαρκή Επιτροπή;
Αφήστε τα αυτά, κύριε Σπυριούνη. Σας παρακαλώ να μιλήστε επί του νομοσχεδίου. 
ΚΥΡΙΑΚΟΣ ΣΠΥΡΙΟΥΝΗΣ: Μιλώ για την επιλογή του αρχηγού που είναι στο άρθρο ...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη. Επιχειρηματολογήσατε.
ΚΥΡΙΑΚΟΣ ΣΠΥΡΙΟΥΝΗΣ: Κάποτε πρέπει να φτάσουμε σε ένα σημείο, να σταματήσουν οι βολές εναντίον των Ενόπλων Δυνάμεων, οι βολές εναντίον του Λιμενικού, οι βολές εναντίον της Αστυνομίας από την κάθε πλευρά που δεν ασκεί την εξουσία. Και όταν έρθει στην εξουσία εκείνος που παίρνει τη θέση του στην Αντιπολίτευση κάνει το ίδιο. Αυτή είναι η αλήθεια, αυτή είναι η πραγματικότητα. Το Λιμενικό θεωρείται άριστο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χαϊτίδη.
ΕΥΓΕΝΙΟΣ XAΪΤΙΔΗΣ: Κύριε Πρόεδρε, είναι προφανές από την ομιλία του κυρίου Υπουργού ότι αισθάνεται την ανάγκη στήριξης, όμως δεν μπορεί να το επιτύχει, αποδίδοντάς μας εκφράσεις τις οποίες δεν διατυπώσαμε.
Ουδέποτε είπα -και αναζητήστε τα Πρακτικά- ότι έχω εμπιστοσύνη ούτε στην Κυβέρνηση ούτε στους Υπουργούς της. Εκείνο το οποίο είπα, είναι ότι περίμενα από εσάς προσωπικά, κύριε Υπουργέ -θέλετε λόγω της όποιας εικόνας που είχα για σας, θέλετε λόγω της προτέρας θητείας και εμπειρίας σας στην Ευρωπαϊκή Ένωση- ότι θα φερόσαστε εδώ σε ένα άλλο επίπεδο και θα είχατε μία άλλη επιχειρηματολογία. 
Δυστυχώς, με την όλη μέχρι τώρα διαδικασία και πρακτική σας με πείσατε ότι έκανα λάθος. Και αυτό γιατί φέρνετε στα θεωρεία της Βουλής -και είναι προφανές ότι ήταν προσχεδιασμένο- την ηγεσία του Λιμενικού και μας το είπατε κατ' επανάληψη χθες να τους δούμε στα θεωρεία. Και δεύτερον προσπαθήσατε αυτήν την ηγεσία, την οποία προφανώς εσείς φέρνετε εδώ, να την τρομοκρατήσετε και να δώσετε το μήνυμα προς τα έξω, στους λοιπούς Λιμενικούς ότι η Νέα Δημοκρατία έχει κάποια προκατάληψη αν μη τι άλλο, για όσους υπηρετούν σήμερα.
Αυτό είναι κάτι το οποίο δεν σας τιμάει, κύριε Υπουργέ. Διότι ξέρετε ότι είναι αναληθές. Ξέρετε ότι είναι μία τακτική και πρακτική του παρελθόντος την οποία έχει αποδοκιμάσει και έχει απαρνηθεί η Κυβέρνηση. Γι' αυτό αυτοαποκαλείται "εκσυγχρονιστική", αποδοκιμάζοντας την πρακτική του παρελθόντος. 
Επίσης, με απογοητεύσατε, κύριε Υπουργέ, διότι παρά το γεγονός ότι σας απέδειξε ο Κοινοβουλευτικός μας Εκπρόσωπος με αδιάσειστα επιχειρήματα -βέβαια εσείς δεν έχετε τις σχετικές γνώσεις, έπρεπε τουλάχιστον να συμβουλευτείτε κάποιους συμβούλους σας, έχετε εδώ πλειάδα συμβούλων- για την αντισυνταγματικότητα συγκεκριμένων άρθρων. Εσείς το αγνοήσατε, που σημαίνει ότι έχετε απώτερους στόχους. Δεν υπάρχει άλλη ερμηνεία.
Επί του νομοσχεδίου. Είναι πρωτοφανής η άποψη που διατυπώσατε, ότι η Κυβέρνηση μπορεί να αποφασίζει και να κυβερνά χωρίς να παρέχει λεπτομέρειες στη Βουλή, διότι έχει, λέει, την πλειοψηφία. Τότε καταργήστε και τη Βουλή και να γίνονται εκλογές κάθε τέσσερα χρόνια, να βγαίνει μία κυβέρνηση η οποία εν λευκώ να κυβερνά. Ουσιαστικά αυτό μας είπατε. Σας ζητήσαμε λεπτομέρειες επί ορισμένων άρθρων και προβλέψεων αυτού του νομοσχεδίου και λέτε ότι δεν είσαστε υποχρεωμένος να τις φέρετε, διότι έχετε εντολή να κυβερνήσετε.
Λοιπόν, εάν αυτό είναι δημοκρατική αντίληψη και την αποκτήσατε στην Ευρώπη, ήθελα να μου πείτε σε ποιο κράτος της Ευρώπης έχουν τέτοιες αντιλήψεις και τέτοιες πρακτικές.
Επίσης από χθες συνεχώς αλλάζετε την άποψη που έχετε για το πώς θα γίνονται οι προσλήψεις. Αν οι προσλήψεις θα γίνονται με βάση τις εκάστοτε ανάγκες όπως είπατε σήμερα ή αν οι προσλήψεις θα γίνονται με βάση τα σχετικά άρθρα του νομοσχεδίου, και μάλιστα του τροποποιημένου, άρθρου 3, γιατί σ' αυτό μιλάτε για ποσοστά προσλήψεων, όπως και στα επόμενα άρθρα; Ερωτώ, οι προσλήψεις θα γίνονται με βάση τις παρουσιαζόμενες ανάγκες που έχει μια λογική ή θα γίνονται γραφειοκρατικά και τυπολατρικά με βάση κάποια ποσοστά, για τις αντίστοιχες ειδικότητες και τις ποσοστώσεις είτε τις έχουμε ανάγκη είτε όχι. Διότι αυτή είναι η διατύπωση του νομοσχεδίου και μάλιστα κατόπιν τροποποιήσεως. 
Όλα αυτά νομίζω ότι δεν μας βοηθούν να προάγουμε τον κοινοβουλευτικό διάλογο και να βοηθήσουμε στο να ψηφίζονται εδώ μέσα τα καλύτερα δυνατά νομοσχέδια, βελτιωμένα, διότι ασφαλώς και ο καλύτερος Υπουργός και η καλύτερη υπηρεσία δεν είναι δυνατόν να φέρει ένα ολοκληρωμένο και τέλειο νομοσχέδιο. Αυτός είναι ο ρόλος της Βουλής. Να βελτιώνει τα Νομοθετήματα.
Λυπούμαι πολύ διότι είμαι αναγκασμένος να κάνω αυτές τις παρατηρήσεις. Και βλέπετε ότι προσπαθώ να κρατήσω το επίπεδο το οποίο δυστυχώς ούτε εσείς προσωπικά, κύριε Υπουργέ, ούτε και οι συνάδελφοι της Πλειοψηφίας τήρησαν αυτές τις ημέρες, κάνοντας αναφορές στο παρελθόν. Γιατί αν θα θέλαμε και εμείς να κατεβάσουμε το επίπεδο εκεί όπου το κατεβάσατε, εσείς, θα σας είχαμε υπομνήσει ποια κορυφαία στελέχη και ποιοι εν ενεργεία Υπουργοί θα ήταν παρ' ολίγον Υπουργοί της Κυβέρνησης Μαρκεζίνη. Και τότε δεν νομίζω ότι θα είχαμε δώσει στον ελληνικό λαό μια εικόνα αντάξια της σημερινής Βουλής, έτσι όπως προσδοκά ο ελληνικός λαός να μας βλέπει εδώ να συζητάμε, για σήμερα και για αύριο και όχι για χθες και για το απώτερο παρελθόν και μάλιστα με κάποιες αναφορές διχαστικές, οι οποίες βλάπτουν και μόνο βλάπτουν πάντοτε και ιδιαίτερα σήμερα τη χώρα μας.
Νομίζω ότι αυτά θα πρέπει να τα αποφύγουμε τουλάχιστον στο μέλλον, λαμβάνοντας υπόψη τη δυσάρεστη εμπειρία της χθεσινής και σημερινής συζητήσεως του νομοσχεδίου.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αν και νεότερος έφερα στην αρχή της συζήτησης ορισμένα στατιστικά στοιχεία του πρόσφατου παρελθόντος σχετικά με τις αποστρατείες. Αυτό νομίζω ότι οφείλω να το κάνω. Μιλώ για την ίδια την Κυβέρνηση που συνεχώς κυβερνά από το 1993. Άλλαξε το ΠΑΣΟΚ; Επειδή άλλαξε ένας Υπουργός άλλαξε η νοοτροπία; Γιατί δεν μπορώ να καταλάβω όλη αυτήν την κριτική και όλη αυτήν τη μάχη που ξεκίνησε για το παρελθόν, όταν εγώ μιλώ για την ίδια την Κυβέρνηση. 
Επισήμανα που έκαναν λάθος στις κρίσεις, που έγιναν κομματικές κρίσεις, που έγιναν λάθος χειρισμοί, που φάνηκε η αδυναμία του κράτους να λειτουργήσει. Αυτά όλα είναι μέσα στα πλαίσια της καλόπιστης κριτικής. Ούτε παρελθοντολογία είναι ούτε καμιά κακόβουλη κριτική ούτε θέλει να υποβαθμίσει κανέναν, αλλά θέλει να φωτίσει ποια είναι η νοοτροπία της Κυβέρνησης, που έχει κάνει λάθος. 
Αλίμονο αν δεν μπορούμε να λέμε αυτά τα πράγματα. Και άκουσα με μεγάλη προσοχή τον κ. Σπυριούνη, ο οποίος είπε και πολύ σωστά είπε ότι θα πρέπει να κοιτάζουμε αυτά τα θέματα, ιδιαίτερα των ένστολων σωμάτων της ελληνικής κοινωνίας, με ιδιαίτερη ευαισθησία. Βεβαίως με ιδιαίτερη ευαισθησία και βεβαίως με ιδιαίτερο πόνο και καταλαβαίνω τον πόνο του και την αγωνία του και σέβομαι τα άσπρα του μαλλιά και βλέπω ότι τον διαπνέει μια φλόγα για το μέλλον. Αλλά αν το κοιτάξουμε και δεν κρίνουμε με ποια λογική κινείται τόσα χρόνια η Κυβέρνηση, με ποια λογική κινείται τόσα χρόνια το ΠΑΣΟΚ, δεν μπορούμε να τοποθετηθούμε. Θα σας πω δε χαρακτηριστικά ότι από τα τριάντα ένα (31) άρθρα του νομοσχεδίου νομίζω ότι τα είκοσι τέσσερα (24) με είκοσι πέντε (25) μας βρίσκουν απολύτως σύμφωνους. Ας πούμε κριτική συγκεκριμένη εκεί που θεωρούμε ότι ανοίγονται πόρτες και παράθυρα για παρέμβαση κομματική της εκάστοτε πολιτικής ηγεσίας...
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι έχετε καταθέσει αίτηση ονομαστικής ψηφοφορίας για τα άρθρα από 1 έως 24.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Όχι, έχουμε καταθέσει για τα άρθρα 1, 2, 3, 4, 14 και 24. 
Θέλουμε πραγματικά να το επισημάνουμε αυτό και να κλείσουμε τα παράθυρα και για τη δική μας Κυβέρνηση, την επόμενη κυβέρνηση η οποία θα έλθει και όπως ίσως ο εκάστοτε Υπουργός θα έχει τη διάθεση να διορίσει το φίλο του ως αρχηγό του Λιμενικού Σώματος. Δεν θέλουμε να υπάρχει τέτοια νοοτροπία σήμερα, ούτε να διαιωνισθεί στο μέλλον. Κάνουμε την κριτικήν αυτή με το βλέμμα στο μέλλον και να μας επιτρέψετε να κάνουμε αυτή την κριτική. Δεν ανατρέχουμε ούτε σε είκοσι ούτε σε τριάντα ούτε σε σαράντα χρόνια πίσω. Αυτά τα έχει γράψει η ιστορία. Νομίζω ότι είναι μία εύκολη δικαιολογία να ανατρέχουμε στο παρελθόν. Θα σας πω ότι η γενιά μου ποσώς ασχολείται μ΄ αυτήν την παρελθοντολογία. Ασχολείται όμως με αυτά που βιώνει σήμερα, με αυτά που έχουν δει τα μάτια της τα τελευταία χρόνια. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Εμπορικής Ναυτιλίας κ. Παπουτσής, έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ας επανέλθουμε κι ας μείνουμε, λοιπόν, στο μέλλον. Εγώ θα μιλήσω για την εκπαίδευση των στελεχών του Λιμενικού Σώματος, αυτή που απαιτείται, για να μπορούμε στο μέλλον να έχουμε ένα Σώμα το οποίο να μπορεί να ανταποκρίνεται στις απαιτήσεις της εποχής του κάθε φορά. Και επειδή ο κ. Λαφαζάνης διαμαρτύρεται κάθε φορά ότι δεν παίρνει απαντήσεις, χαίρομαι που αυτήν τη φορά μπήκε στην Αίθουσα την ώρα που μιλώ κι επομένως θα ακούσει την απάντηση, όσον αφορά σε ποιες άλλες χώρες είναι στρατιωτική η δομή. Είναι μία ερώτηση που επαναλαμβάνεται συνεχώς. 
Σας λέγω, λοιπόν, για να το έχουμε υπόψη μας, ορισμένες από τις χώρες τις οποίες μπόρεσα να συγκεντρώσω, γιατί δεν έχω κάνει και πλήρη ανάλυση. Είναι οι ΗΠΑ, η Αργεντινή, η Βραζιλία, το Ισραήλ. Και από τις χώρες της Ευρωπαϊκής Ένωσης η Σουηδία, η Ιταλία, η Γαλλία, στην οποία μάλιστα Γαλλία το Λιμενικό Σώμα υπάγεται στο Πολεμικό Ναυτικό. Κι επιπλέον οι αξιωματούχοι και οι επιτελείς του Λιμενικού Σώματος, της Ακτοφυλακής δηλαδή της Γαλλίας, βρίσκονται σε επαφή μαζί μας, προκειμένου να αντιγράψουν το μοντέλο του ελληνικού Λιμενικού Σώματος, το οποίο θεωρείται στην Ευρωπαϊκή Ένωση ως ένα από τα καλύτερα οργανωμένα Σώματα. Αυτά εις απάντηση των επανειλημμένων ερωτήσεων, οι οποίες έρχονται και επανέρχονται.
Αναφορικά τώρα με την Ακαδημία. Κύριοι συνάδελφοι, η Ακαδημία του Λιμενικού Σώματος δεν είναι μία ιδέα την οποία μας προτείνατε. Ήταν πρωτοβουλία μας. ΄Ηταν πρωτοβουλία της Κυβέρνησης. Εμείς νομοθετούμε, εμείς την προτείνουμε. Και χαίρομαι που βρίσκει τη συμφωνία όλων των πτερύγων της Βουλής. Βρίσκεται όμως ακόμη στο στάδιο της νομοθετικής ρύθμισης. Και σε πραγματικά δεδομένα, έχουμε ένα οικόπεδο το οποίο μας παραχώρησε ο Δήμος Αλεξανδρούπολης. Δεν έχουμε κανένα οργανωμένο πλαίσιο. Τη δυνατότητα δίνει ο νόμος της οργάνωσης, της ίδρυσης για πρώτη φορά της Ακαδημίας του Λιμενικού Σώματος. Εδώ θέλω να σταθείτε. Χαιρετίστε αυτήν την πρωτοβουλία, εφόσον όλοι συμφωνείτε. Το πώς θα οργανωθεί το εκπαιδευτικό πρόγραμμα της Ακαδημίας, είναι ένα θέμα το οποίο θα συζητήσουμε στο μέλλον. Και θα φέρουμε σχετική πρόταση. Βεβαίως η πρότασή μας θα υπόκειται στον κοινοβουλευτικό έλεγχο, θα ακούσουμε τις προτάσεις όλων των πτερύγων και βεβαίως θα δούμε πώς θα οργανωθεί και στο μέλλον. Ενδεχομένως στο μέλλον να φθάσουμε στο σημείο μετά από χρόνια να είναι μία παραγωγική σχολή αντίστοιχη με τις άλλες παραγωγικές σχολές των Ενόπλων Δυνάμεων και στη συνέχεια να παίρνουν τις ειδικότητες. Αυτό όμως θα χρειαστεί πάρα πολύ χρόνο. Μέχρι τότε τι κάνουμε; Μέχρι τότε κλείνουμε τις πόρτες και τα παράθυρα του Λιμενικού Σώματος. Τι επιδιώκει η Νέα Δημοκρατία; Γιατί ανθίσταται σε όλες αυτές τις ρυθμίσεις; Νομίζουν ότι δεν έχουν καταλάβει; Προφανώς έχουν καταλάβει. Προφανώς γνωρίζουν ποιες ακριβώς ανάγκες πάει να καλύψει το νομοσχέδιο. Εκφοβισμός από τη μια πλευρά των στελεχών του Σώματος και από την άλλη προσπάθεια για την παράλυση του Υπουργείου, για την παράλυση ενός νευραλγικού τομέα της ελληνικής οικονομίας που αφορά τη ναυτιλία, που αφορά τη λιμενική πολιτική, που αφορά την καθημερινή σχέση του πολίτη με τις συγκοινωνίες, με τα συγκοινωνιακά του δίκτυα, με την εμπορευματική διακίνηση, με όλα αυτά τα θέματα που είναι ζωτικής σημασίας για τη μισή Ελλάδα, για παραπάνω από τη μισή Ελλάδα, την παράκτια και τη νησιωτική Ελλάδα.
Ενδιαφέρει τη Νέα Δημοκρατία με ποιο τρόπο θα λειτουργήσει καλύτερα και αποδοτικότερα η δομή του Υπουργείου Εμπορικής Ναυτιλίας ή οι υπηρεσίες του; Όχι. 
Τι κάνει το νομοσχέδιο: Το νομοσχέδιο διαμορφώνει ένα νομοθετικό πλαίσιο. Και δεν ακούω κανέναν απ' όλους αυτούς, οι οποίοι ενδιαφέρονται για το παρόν και το μέλλον του Λιμενικού Σώματος να χαιρετίζουν το γεγονός ότι για πρώτη φορά μετά από ογδόντα τρία (83) χρόνια διαμορφώνεται ένα συνολικό πλαίσιο για το Λιμενικό Σώμα.
Ογδόντα τρία χρόνια. Πρώτη φορά. Ουδείς αυτό μπορεί να το χαιρετίσει; Δεν είναι μια πρωτοβουλία αυτή σημαντική της Kυβέρνησης και της Βουλής που νομοθετεί; Δεν είναι; 
ΙΩΑΝΝΗΣ ΜΑΓΚΡΙΩΤΗΣ : Ο κ. Σπύρου...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ο κ. Σπύρου άκουσα πάρα πολύ καλά και με πολύ προσοχή, είπε ο .ανθρωπος ότι είναι πράγματι ένα ιστορικό νομοσχέδιο για πρώτη φορά μετά από τόσα χρόνια. Χάθηκε όμως. Χάθηκε στους κανονιοβολισμούς του Κοινοβουλευτικού Εκπροσώπου της Νέας Δημοκρατίας ο οποίος βέβαια έστρεψε τις βολές του προς το παρελθόν. 
Η Κυβέρνηση ασχολείται με το μέλλον, κύριοι συνάδελφοι. Αλλά δεν πρόκειται να αφήσει -και αυτό να το βάλετε καλά στο μυαλό σας- τίποτα αναπάντητο γιατί η παράταξη της Νέας Δημοκρατίας και ιστορία έχει και γενέθλια ημερομηνία έχει και γνωρίζουμε οι πάντες την καθοριστική της συμβολή στον αισχρότατο κομματισμό των Ενόπλων Δυνάμεων του παρελθόντος και σε κάθε περίπτωση γνωρίζει όλη η ελληνική κοινωνία και τουλάχιστον οι μεγάλες ηλικίες. Βεβαίως ο κ. Βαρβιτσιώτης προφανώς δεν γνωρίζει γιατί είναι νεότερος. 
ΝΙΚΟΛΑΟΣ ΚΑΤΣΑΡΟΣ : Είναι υπερήφανη για την ιστορία της. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Είναι πολύ περήφανη για την ιστορία της, αλλά όπως γνωρίζει ολόκληρος ο δημοκρατικός ελληνικός λαός, γνωρίζει πολύ καλά και από πού ξεπήδησε η δικτατορία, από τις Ένοπλες Δυνάμεις, και το ρόλο που έπαιξαν οι πολιτικές ηγεσίες της εποχής, το παλάτι ...
ΝΙΚΟΛΑΟΣ ΚΑΤΣΑΡΟΣ : Μπράβο σας, είστε και Υπουργός!
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, να επανέλθουμε στο νομοσχέδιο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στο νομοσχέδιο. Αλλά επαναλαμβάνω, η Κυβέρνηση δεν πρόκειται να αφήσει τίποτε αναπάντητο όσον αφορά την πολιτική συζήτηση η οποία διεξάγεται με αφορμή ένα νομοσχέδιο. Και δεν πρόκειται να επιτρέψουμε σε κανέναν να αμφισβητήσει τη δημοκρατικότητα με την οποία λειτουργεί η Κυβέρνηση και κυρίως με την αξιοκρατία την οποία έχουμε επιβάλει και είμαστε περήφανοι γι΄ αυτό στα Σώματα Ασφαλείας και κυρίως στις κρίσεις των Ενόπλων Δυνάμεων. Γι' αυτό και δεν δεχόμαστε καμία αμφισβήτηση. Και γι΄ αυτόν το λόγο δεν επιτρέπουμε στη Νέα Δημοκρατία και σε κανένα να προσβάλει τις ηγεσίες των Σωμάτων Ασφαλείας και των Ενόπλων Δυνάμεων. Γιατί περί προσβολής πρόκειται. Και κυρίως είναι ένα μήνυμα προς τους κατώτερους αξιωματικούς. Γι' αυτό αντιδρούμε έτσι. Διότι δεν πρόκειται να περάσει αυτός ο εκφοβισμός. Και δεν πρόκειται να περάσει το σαλπιστήριο μήνυμα το οποίο στέλνετε προς τους κατώτερους αξιωματικούς εν όψει της Νέας Δημοκρατίας, η οποία έρχεται από τις επόμενες εκλογές, εάν και όποτε τις κερδίσετε, να ξέρετε ότι θα υπάρχουν αλλαγές με βάση τα κριτήρια της κομματικής ταυτότητας. Δεν θα σας περάσει, κύριοι, όχι. Γι΄ αυτό αντιδρούμε έτσι. Και γι' αυτό στο νομοσχέδιο, το οποίο θεσπίζει το δημοκρατικό χαρακτήρα και τη δημοκρατική λειτουργία ενός στρατιωτικού σώματος. Γι΄αυτό το προασπίζουμε και γι΄αυτό επιμένουμε και γι΄αυτό οξύνουμε και καμία φορά τη συζήτηση, γιατί είναι απαραίτητο να γίνει απολύτως κατανοητό ότι η Κυβέρνηση του ΠΑΣΟΚ η μεγάλη πλειοψηφία του ελληνικού λαού, η πλειοψηφία των πολιτικών κομμάτων της Βουλής, ακόμα και αν σήμερα κρατάει μια διαφορετική στάση, δεν θα επιτρέψει τέτοιου είδους παρεμβάσεις στα Σώματα Ασφαλείας και στις Ένοπλες Δυνάμεις. Θέλω να είμαστε απολύτως σαφείς σε αυτό. Εάν η Νέα Δημοκρατία έχει αυτό στο μυαλό της να ξέρετε πάρα πολύ καλά ότι δεν πρόκειται να περάσει ποτέ αυτό το σχέδιο.
Όσον αφορά το μέλλον του Λιμενικού Σώματος είναι απολύτως καθαρό, σε πρώτη φάση ενισχύουμε τις δομές του. Αναβαθμίζουμε το δυναμικό του. Δίνουμε πολλές και περισσότερες δυνατότητες στους νέους λιμενοφύλακες, στους νέους υπαξιωματικούς, στους νέους αξιωματικούς για εκπαίδευση για καλύτερη εξέλιξη , πιο γρήγορη εξέλιξη και ταυτόχρονα συνεχείς μετεκπαιδεύσεις στην Ελλάδα και στο εξωτερικό, σε όλους τους τομείς και σε όλες τις δραστηριότητες που καθορίζονται από τα καθήκοντα που έχει αναλάβει και το ρόλο τον οποίο έχει αναλάβει το Λιμενικό Σώμα. 
Πέραν αυτού όμως όσον αφορά το μέλλον, όσον αφορά την Ακαδημία του ήδη έχουν αρχίσει οι επιτελικές ομάδες να σχεδιάζουν τον τρόπο οργάνωσης της Ακαδημίας στις βασικές σχολές, στις σχολές υπαξιωματικών, σχολές των λιμενοφυλάκων. Μελετούμε την εμπειρία άλλων σχολών , άλλων σχολών αντίστοιχων στο εξωτερικό, που στην προκειμένη περίπτωση μία από τις καλύτερες είναι η Σχολή της Αμερικανικής Ακτοφυλακής, την οποία μάλιστα επισκέφθηκα πρόσφατα. Και σας διαβεβαιώ όσον αφορά το επίπεδο των αξιωματικών, το δικό μας, το επίπεδο των αξιωματικών του ελληνικού Λιμενικού Σώματος είναι από τα υψηλότερα στον κόσμο.
Υπάρχουν όμως ιδέες, όπως υπάρχουν και σε άλλες χώρες της Ευρωπαϊκής 'Ενωσης, για να ενισχύσουμε και να αναβαθμίσουμε τα εκπαιδευτικά μας προγράμματα. Και θα το πράξουμε. Και θα χαρώ πάρα πολύ να ακούσω συμβουλές και απόψεις από όλες τις πτέρυγες, από όλους τους συναδέλφους. Έχουμε χρόνο μπροστά μας. Μέχρι τότε όμως μη μηδενίζουμε και μη διαγράφουμε τις θετικές προσπάθειες και τις θετικές πρωτοβουλίες. Και αυτό το νομοσχέδιο έχει ακριβώς αυτόν το στόχο: Να κατοχυρώσει και να διαμορφώσει μία νέα νομιμότητα όσον αφορά στη λειτουργία του Λιμενικού Σώματος στο παρόν και στο μέλλον. 
Και επιμένω, κύριε Πρόεδρε: Θα ήθελα να παρακαλέσω αυτή η συζήτηση θα πρέπει να ολοκληρωθεί μέσα σ' ένα κλίμα, το οποίο αξίζει στο Λιμενικό Σώμα. Δυστυχώς όμως με επανειλημμένες παρεμβάσεις από την πλευρά της Νέας Δημοκρατίας έχουμε πάει σε μια συζήτηση, η οποία δεν αξίζει.
ΝΙΚΟΛΑΟΣ ΚΑΤΣΑΡΟΣ: Φροντίζετε πολύ γι' αυτό το κλίμα ο ίδιος!!
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Κατσαρέ, με συγχωρείτε πάρα πολύ. 
Κύριε Πρόεδρε, θέλω να απευθυνθώ στον κ. Κατσαρό. Ξέρω ότι δεν είναι σωστό αυτό... 
ΠΡΟΕΔΡΕΥΩΝ (Παναγιώτης Σγουρίδης): Δεν είναι σωστό αυτό. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): ...αλλά επειδή τον εκτιμώ πάρα πολύ και εκτιμώ πάρα πολύ και τη δική του στάση και το δικό του ρόλο. 
ΝΙΚΟΛΑΟΣ ΚΑΤΣΑΡΟΣ: Είναι αμοιβαία η εκτίμηση και στενοχωρούμαι όταν σας ακούω να μιλάτε έτσι. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Χαίρομαι γι' αυτό. Να μη στενοχωρείστε όμως. Θέλω να στενοχωρείστε περισσότερο και να απευθύνεστε στους δικούς σας συναδέλφους, οι οποίοι πραγματικά καταπλάκωσαν -για να χρησιμοποιήσω αυτήν τη λέξη- την πραγματικά θετική προσέγγιση του εισηγητή σας πηγαίνοντας τη συζήτηση σε πολιτικά ζητήματα προηγούμενων δεκαετιών. 
ΠΡΟΕΔΡΕΥΩΝ (Παναγιώτης Σγουρίδης): Αφού υπάρχει αμοιβαία εκτίμηση ας σταματήσουμε εδώ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δεν θέλουμε να ασχολούμαστε εμείς με το παρελθόν. Με το μέλλον θέλουμε να ασχολούμαστε. Όμως μας σύρετε σ' αυτήν τη διαδικασία. Κι επειδή μας σύρετε και επιλέγετε το πεδίο της αντιπαράθεσης ένα πράγμα να ξέρετε: Ότι όσο και αν το επιλέγετε δεν θα μένει τίποτε αναπάντητο. Γιατί εμείς δεν έχουμε να φοβηθούμε τίποτα από την ιστορία μας. Το μέτωπό μας είναι καθαρό, η συνείδησή μας είναι καθαρή, η προσπάθειά μας για τον εκδημοκρατισμό του ελληνικού κράτους και των Σωμάτων Ασφαλείας ήταν σταθερή, δεδομένη, μόνιμη στο παρελθόν, στο παρόν και στο μέλλον κι επομένως έχουμε απόλυτα καθαρή και συνεπή στάση όσον αφορά σ' αυτά τα ζητήματα. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Σε ένα πράγμα έχει δίκιο ο κύριος Υπουργός: Ότι σ' αυτήν τη Βουλή -είναι η φύση της Αίθουσας και του ρόλου του Κοινοβουλίου- τίποτα δεν μπορεί να παραμείνει αναπάντητο. Και προπαντός δεν μπορεί να μείνει αναπάντητη ούτε η πλαστογράφηση της ιστορίας ούτε η παραχάραξη των γεγονότων. Γι' αυτό και θα υπάρξουν απαντήσεις. 
Επί του νομοσχεδίου: Πρώτα πρώτα θέλω να τονίσω ότι και στον Υπουργό και στον Κοινοβουλευτικό Εκπρόσωπο του ΠΑΣΟΚ ότι ταιριάζουν τρεις παροιμίες, μιας και ξεκίνησε ο Κοινοβουλευτικός Εκπρόσωπος με παροιμίες: Το "λαγός την φτέρην έσειε κακό της κεφαλής του", το "στου κρεμασμένου το σπίτι δεν μιλάνε για σκοινί" και το "πενία τέχνας κατεργάζεται". 
Επί του νομοσχεδίου πρώτα πρώτα: Γιατί στενοχωρέθηκαν... 
ΠΡΟΕΔΡΕΥΩΝ (Παναγιώτης Σγουρίδης): Να πω κι εγώ κάτι άλλο; "Το λακωνίζειν εστί φιλοσοφείν". Και αυτό ισχύει για όλους. 
ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως, κύριε Πρόεδρε, αλλά ισχύει πρωτίστως για όλους εκείνους που μιλούν για οτιδήποτε άλλο εκτός του νομοσχεδίου και τους οποίους συλλήβδην και κατά συρροήν ανέχεται το Προεδρείο. Δεν εννοώ κατ' ανάγκη εσάς.
Επί του νομοσχεδίου λοιπόν: Γιατί στενοχωριέται ο κύριος Υπουργός; Η τακτική του ΠΑΣΟΚ ήταν αυτή πάντοτε. 'Οταν είναι Αντιπολίτευση ξηλώνει πεζοδρόμια, καίει νομαρχίες, δεν ψηφίζει τίποτε απολύτως. Όταν γίνεται Κυβέρνηση δεν ανέχεται κανενός είδους κριτική. Είναι ο "εκσυγχρονισμός". Την ώρα που φθάνει στο χώρο της Αντιπολίτευσης είτε την ώρα που πλησιάζει θυμάται τον πραγματικό του εαυτό. 
Μας κάλεσε λοιπόν ο κύριος Υπουργός να το συνδράμουμε αυτό το σοβαρό βήμα. Ποιο σοβαρό βήμα; Του αποδείξαμε, του απέδειξε η Επιστημονική Υπηρεσία της Βουλής, ότι είναι ένα νομοσχέδιο, το οποίο χαλκεύει δεσμά κομματισμού. Αν δεν το καταλαβαίνει και δεν είναι πραγματικά η πρόθεσή του, είναι απορίας άξιο πώς με τόση συζήτηση δεν το κατάλαβα. Γι' αυτό δεν το ψηφίζουμε. 
Ένα νομοσχέδιο στο οποίο, στην κυριολεξία, υπάρχουν αφειδώς εξουσιοδοτήσεις για να καθορίζει ο Υπουργός κατά το "έτσι είναι, αν έτσι νομίζετε" ό,τι κριτήρια θέλει, όποια κριτήρια θέλει για τις κατατάξεις. 'Ενα νομοσχέδιο στο οποίο δεν υπάρχει κανένα εχέγγυο για τις κρίσεις των αξιωματικών, αλλά απόλυτη διακριτική ευχέρεια. 'Ενα νομοσχέδιο που του δίνει τη δυνατότητα να παίρνει τον τελευταίο αρχιπλοίαρχο με ένα χρόνο υπηρεσίας και να τον κάνει αρχηγό του Λιμενικού. Αυτό είναι εκσυγχρονισμός; Πώς το καταλαβαίνει αυτό; Τι επιχειρεί να παραστήσει εδώ; Σε ποιους μιλάει; 
'Oπου μπόρεσε να κάνει ένα βήμα σοβαρό το είπαμε. Αφαίρεσε αυτήν την κατάπτυστη διάταξη του άρθρου 23 παράγραφος 4. Χθες την υπερασπιζόταν, σήμερα την πήρε πίσω. Μπράβο του! Αλλά όλα τα άλλα, όλο αυτό το νομοσχέδιο; Ύστερα γύρισε στο παρελθόν να μας πει τι; Κατηγορούμε τη σημερινή ηγεσία. Δεν κατάλαβε τι του είπαμε.
Του είπαμε ένα πράγμα. Οι θητείες αυτών των κυβερνήσεων του ΠΑΣΟΚ από το '93 μέχρι σήμερα είναι οι τελευταίες που μπορούν να επαίρονται για το τι έκαναν στο Λιμενικό Σώμα. Τον ρώτησα, το 1994-1995 είχαμε πενήντα επτά αποστρατείες ανώτατων αξιωματικών του Λιμενικού. Γιατί; Του είπα ότι επί των ημερών του επτά πλοίαρχοι, μία σειρά ολόκληρη, έφυγαν από τη μέση. Δύο-τρεις, ναι, έπρεπε να φύγουν. Οι υπόλοιποι γιατί; Δεν πήρα απάντηση καμία. 
Από πού φαίνεται, κύριε Πρόεδρε και κύριοι συνάδελφοι, ο εκσυγχρονισμός; Από πού φαίνεται η δημοκρατική ευαισθησία; Από την πρακτική. Έχουμε συνηθίσει το ΠΑΣΟΚ να φέρνει βαρύγδουπα νομοσχέδια, τα οποία είναι διάτρητα από κερκόπορτες για να περνάει μέσα ο κομματισμός και η αναξιοκρατία.
Εσείς οι ίδιοι με την πρακτική σας έχετε δημιουργήσει την αναξιοκρατία παντού. Εσείς οι ίδιοι διαβρώσατε τις Ένοπλες Δυνάμεις με τις συλλήβδην αποστρατείες. Εσείς οι ίδιοι το κάνατε με τη δημόσια τάξη. 
Σας ρώτησα πριν: Δεν αισθάνεσθε την ανάγκη να πείτε ένα συγγνώμη για την περίπτωση Λυμπέρη, για την περίπτωση Βασιλόπουλου, για όλες αυτές τις αποστρατείες που κάνατε; Αυτές σας χαρακτηρίζουν, όχι τα νομοσχέδια που φέρνετε τώρα. Δεν εγγυώνται τίποτα αυτά. Το παρελθόν σας είναι γνωστό. 
Για να γυρίσουμε λίγο στο παρελθόν, μιας και αναφερθήκατε, τολμήσατε να αναφερθείτε σε αυτήν την Παράταξη. Πρέπει να ξέρετε ένα πράγμα. Κανείς δεν μπορεί να παραχαράξει την ιστορία. Κανένας! Και δεν μπορείτε να το λέτε αυτό το πράγμα απέναντι σε μία Παράταξη που κυβέρνησε τόσα χρόνια τον Τόπο, που στις τελευταίες εκλογές πήρε περίπου το μισό του Ελληνικού Λαού, όσο και εσείς. Επιλήσμονες είναι όλοι αυτοί οι Έλληνες;
Μιλήσατε για το παρελθόν πριν από τη δικτατορία. Μπας και ξεχάσατε, κύριε Υπουργέ, το παλάτι, τα ανάκτορα, ποιον ευνόησαν μετά τις εκλογές του '63; Πώς έφυγε ο Καραμανλής από την Ελλάδα; Ποιος ήταν ο ρόλος του Καραμανλή στη δικτατορία; Πώς γύρισε ο Καραμανλής στην Ελλάδα το βράδυ του '74; Ποιοι γύρισαν με τη σιγουριά τους τον Αύγουστο για να μιλούν στη συνέχεια για απλή "αλλαγή φρουράς;" Ποιοι ήταν εκείνοι που μίλαγαν για ΕΟΚ και ΝΑΤΟ το ίδιο συνδικάτο; Σε ποιον οφείλεται το στέριωμα της δημοκρατίας σε αυτόν τον Τόπο; Σε ποιον οφείλεται η επίλυση του πολιτειακού και ο ευρωπαϊκός προσανατολισμός;
Κύριε Παπουτσή, γνωρίζετε πάρα πολύ καλά ότι ξέρω να αποδίδω στους ανθρώπους αυτά που τους αξίζουν. Και δεν υπήρξα ποτέ άδικος στους χαρακτηρισμούς μου. Αλλά εάν καταφέρατε εσείς, με βάση το παρελθόν που είχατε, και εσείς και άλλοι, να αποκτήσετε αυτό το ευρωπαϊκό προφίλ -και εσείς ειδικά βγαίνοντας στην Ευρώπη- το οφείλετε σε αυτήν την Παράταξη. Γιατί εάν ακολουθούσαμε τη δική σας πρακτική και πολιτική θα ήμασταν εκεί που είναι οι βόρειοι γείτονές μας σήμερα. Αυτή είναι η συνεισφορά αυτής της Παράταξης. Και αυτήν δεν μπορείτε να την παραχαράξετε με τίποτε. Όψιμοι Ευρωπαίοι είστε. Χαιρόμαστε που ήλθατε μαζί μας, αλλά μην τολμάτε να μας μιλάτε για παρελθόν.
Σε ό,τι αφορά τα όσα είπε ο κ. Μαγκριώτης για την πορεία της Νέας Δημοκρατίας, σε ό,τι αφορά την αντιπολιτευτική της τακτική το 1990-1993, ούτε μία φορά δεν είχαμε ένα ναι του ΠΑΣΟΚ σε οποιοδήποτε νομοσχέδιο.
Απαριθμώ στον κ. Μαγκριώτη -γιατί με προκάλεσε να του απαριθμήσω- επτά καίρια νομοσχέδια που ψηφίστηκαν όχι μόνο με τη συμβολή της Νέας Δημοκρατίας, αλλά αν δεν υπήρχε η Νέα Δημοκρατία δεν θα ψηφίζονταν. Το νομοσχέδιο για την ψήφο των ετεροδημοτών, που τόση φασαρία είχε γίνει στο ΠΑΣΟΚ πριν από τις εκλογές, γιατί δεν ήθελε να το ψηφίσει. Το νομοσχέδιο για το οργανωμένο έγκλημα. Τη διοικητική δικονομία και τον κώδικα για τη διοικητική διαδικασία. Την επέκταση του νόμου 2190/1994 σε όλο το φάσμα του ευρύτερου δημόσιου τομέα. Εδώ, επί Αλέκου Παπαδόπουλου και Σταύρου Μπένου, μέσα σ' αυτήν τη Βουλή, έγινε, με εμένα Κοινοβουλευτικό Εκπρόσωπο. Το Συνήγορο του Πολίτη. Την Επιτροπή Προστασίας Προσωπικών Δεδομένων. Και ανέφερα τα επτά των τελευταίων δύο ετών.
Πότε εσείς, κύριοι του ΠΑΣΟΚ, επί τρία χρόνια είπατε τίποτα; Ξηλώνατε πεζοδρόμια, ξεγυμνώνατε ανθρώπους, καίγατε νομαρχίες. Αυτοί είσαστε. Και τα ίδια, δυστυχώς, θα κάνετε όταν θα είστε Αντιπολίτευση. Εδώ θα είμαστε. Θα θυμάστε την πρακτική σας σε αυτά τα έδρανα όταν θα είστε Αντιπολίτευση. Τα ίδια θα κάνετε, γιατί δεν αλλάξατε σε τίποτα. 
Αναφερθήκατε στο Γιώργο Σουφλιά. Σας πόνεσε που ήλθε στη Νέα Δημοκρατία πάλι, γιατί τον διεκδικούσατε. Και δεν θυμηθήκατε, όταν μιλούσατε για διαγραφές στη Νέα Δημοκρατία, πρώτα-πρώτα εκείνη την περίφημη τροπολογία που φόρτωσε με 1 τρισεκατομμύριο την Ολυμπιακή και την καταβαράθρωσε εκεί που βρίσκεται. Και ξεχάσατε τις διαγραφές που κάνατε στο παρελθόν. Είσθε το κόμμα των διαγραφών. Τον Παγορόπουλο με τη χατζάρα τον θυμάσθε; Μιλάτε εσείς για νοοτροπία ...
ΙΩΑΝΝΗΣ ΜΑΓΚΡΙΩΤΗΣ: Με αρχηγό ...
ΠΡΟΚΟΠΗΣ ΠΑΥΛΟΠΟΥΛΟΣ: Είστε υπερήφανοι για τον Καποδίστρια, για τις αναγκαστικές συνενώσεις; 
ΠΡΟΕΔΡΕΥΩΝ (Παναγιώτης Σγουρίδης): Θεωρώ, κύριε συνάδελφε ...
ΠΡΟΚΟΠΗΣ ΠΑΥΛΟΠΟΥΛΟΣ: Αυτά είπε ο κ. Μαγκριώτης, κύριε Πρόεδρε, και απάντηση θα υπάρξει.
ΠΡΟΕΔΡΕΥΩΝ (Παναγιώτης Σγουρίδης): Σ' αυτήν την Αίθουσα υπάρχει ο λόγος και ο αντίλογος. Ας φροντίζουμε όλοι μας να έχουμε γνώση του τι λέμε και πώς το λέμε. 
Κύριε Παυλόπουλε, παρακαλώ να τελειώσετε. 
ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κύριε Πρόεδρε. 
Θα πω δύο λόγια όσον αφορά τον "ΚΑΠΟΔΙΣΤΡΙΑ". Καταρρέει το σύστημα του "ΚΑΠΟΔΙΣΤΡΙΑ". Υπήρξε ένα εξάμβλωμα, το οποίο, ως Κυβέρνηση, θα καταργήσουμε. Κι θα αντικαταστήσουμε τις αναγκαστικές με εκούσιες συνενώσεις μέσω κινήτρων. Αλλά ο "ΚΑΠΟΔΙΣΤΡΙΑΣ", αυτό το αντιδημοκρατικό ανοσιούργημα θα καταργηθεί. 
Όσον αφορά τον κοινωνικό διάλογο που είπατε, ο Κώστας Καραμανλής τον συνεχίζει. Προχθές ο κ. Πολυζωγόπουλος ήταν στη Νέα Δημοκρατία. Και χαιρόταν γιατί εμείς κάνουμε το διάλογο που εσείς παρατήσατε γιατί κανείς δεν σας εμπιστεύεται να τον κάνετε. Εκεί καταντήσατε τον κοινωνικό διάλογο.
ΙΩΑΝΝΗΣ ΜΑΓΚΡΙΩΤΗΣ: (Δεν ακούστηκε)
ΠΡΟΕΔΡΕΥΩΝ (Παναγιώτης Σγουρίδης): Στο Προεδρείο να απευθύνεσθε, κύριε Παυλόπουλε. 
ΠΡΟΚΟΠΗΣ ΠΑΥΛΟΠΟΥΛΟΣ: Να μην τολμούν να μιλούν για δικαιοσύνη, κύριε Πρόεδρε. Οι άνθρωποι που στον Άρειο Πάγο και στο Συμβούλιο της Επικρατείας, μεταξύ 1985-1989, διέβρωσαν τη δικαιοσύνη με τον κομματισμό με τις βουτιές, με τις αναγκαστικές παραιτήσεις άξιων δικαστικών τολμούν να μιλούν αυτήν τη στιγμή ...
ΙΩΑΝΝΗΣ ΜΑΓΚΡΙΩΤΗΣ: Για τον Κόκκινο πείτε μας. 
ΠΡΟΚΟΠΗΣ ΠΑΥΛΟΠΟΥΛΟΣ: Να σας αναφέρω τα παραδείγματα Κώνστα και Μποτόπουλου πριν από το 1989; Τα ξεχάσατε; 
ΙΩΑΝΝΗΣ ΜΑΓΚΡΙΩΤΗΣ: Να μας πείτε για τον Κόκκινο.
ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, σας παρακαλώ θα πάρετε το λόγο. Είπα όμως ότι σ' αυτήν την Αίθουσα υπάρχει λόγος και αντίλογος και καταλαβαίνετε τι σημαίνει αυτό.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Μαγκριώτη, σας ξέρουμε, σας γνωρίσαμε. Δεν θα αναφερόμουν στο παρελθόν εάν αυτό το νομοσχέδιο έγγυφτο ότι αυτά δεν θα γίνουν και στο μέλλον. Αυτός είναι ο φόβος μας. Κατά τα άλλα τα τείχη του διχασμού δεν θα περάσουν. Η Νέα Δημοκρατία ως Κυβέρνηση δεν έρχεται να διχάσει. Την αξιοκρατία επιθυμεί και αυτή θα επιβάλει. Όσοι τηρούν το καθήκον τους με γνώμονα το δημόσιο συμφέρον έχουν να πάρουν από τη Νέα Δημοκρατία αυτό που τους ταιριάζει. 
ΠΡΟΕΔΡΕΥΩΝ (Παναγιώτης Σγουρίδης): Επειδή αναφέρεσθε στην προϊστορία θα σας πω κάτι. Γνωρίζει κανείς σ' αυτήν την Αίθουσα τι ήταν η επανάσταση των σκιαδικών; 
ΠΡΟΚΟΠΗΣ ΠΑΥΛΟΠΟΥΛΟΣ: Το ΠΑΣΟΚ έχει πάει και πριν στον Τρικούπη.
ΠΡΟΕΔΡΕΥΩΝ (Παναγιώτης Σγουρίδης): Έγινε το 1885 η επανάσταση για τα καπελάκια, τα σκιάδια, γι' αυτό λέγεται επανάσταση των σκιαδικών. Να μη φθάσουμε τώρα να συζητάμε και γι' αυτά.
Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κύριοι συνάδελφοι, δεν χρειαζόμαστε άλλη μαρτυρία σε τούτη την Αίθουσα για την επιλεκτικότητα της ευαισθησίας των συναδέλφων της Νέας Δημοκρατίας για το εντός ή εκτός ημερήσιας διάταξης ενδεχόμενο των δικών μας αγορεύσεων. Ο κ. Παυλόπουλος στα δέκα λεπτά της δευτερολογίας του αναφέρθηκε σε όλα τα άλλα ακόμη και στο παλάτι και το ΄63 αλλά για το συζητούμενο νομοσχέδιο είπε ελάχιστα. 
ΠΡΟΚΟΠΗΣ ΠΑΥΛΟΠΟΥΛΟΣ: Εσείς μιλήσατε για το νομοσχέδιο στην πρωτολογία σας; 
ΙΩΑΝΝΗΣ ΜΑΓΚΡΙΩΤΗΣ: Σας κατανοώ και συμφωνώ μαζί σας. Απλώς ήθελα να πω στο συνάδελφό σας που μας ανέγνωσε τη διάταξη του Κανονισμού και έχει επιλεκτική, χρωματισμένη ευαισθησία το εξής: 
ΠΡΟΚΟΠΗΣ ΠΑΥΛΟΠΟΥΛΟΣ: Θα σας απαντούσα. 
ΙΩΑΝΝΗΣ ΜΑΓΚΡΙΩΤΗΣ: Θα συμφωνήσω απολύτως μαζί σας αλλά απλώς το συνάδελφό σας που έχει επιλεκτική χρωματισμένη ευαισθησία, τον προκαλώ τώρα να τη χαρακτηρίσει αν είναι εντός ή εκτός ημερήσιας διάταξης, εντός νομοσχεδίου η αγόρευσή σας.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ απευθυνθείτε στο Προεδρείο και μην προκαλείτε κανέναν. Πείτε την άποψή σας.
ΙΩΑΝΝΗΣ ΜΑΓΚΡΙΩΤΗΣ: Επειδή πρέπει να είμαστε συνεπείς σ' αυτά που λέμε πάντοτε ...
ΝΙΚΟΛΑΟΣ ΚΑΤΣΑΡΟΣ: Τα είπα για να σας προφυλάξω από αυτά που είπε ο κ. Παυλόπουλος αλλά τι να καταλάβετε εσείς. 
ΙΩΑΝΝΗΣ ΜΑΓΚΡΙΩΤΗΣ: Το δέχομαι και το σέβομαι και την πατρική σας συμβουλή την αποδέχομαι. Πιστεύω ότι ειλικρινά θέλετε ως νέο κοινοβουλευτικό να με βοηθήσετε.
ΠΡΟΕΔΡΕΥΩΝ (Παναγιώτης Σγουρίδης): Έχετε κάτι κοινό, χάσατε τους γονείς σας πρόσφατα, έχετε έναν πόνο. Και οι δύο φοράτε μαύρες γραβάτες. 
Σας παρακαλώ συνεχίστε.
ΝΙΚΟΛΑΟΣ ΚΑΤΣΑΡΟΣ: Αυτό θέλει να προλάβει ο Κανονισμός.
ΙΩΑΝΝΗΣ ΜΑΓΚΡΙΩΤΗΣ: θα ήθελα όμως, κύριε Κατσαρέ, να προλάβετε και το δικό σας αγορητή. Βεβαίως ήσασταν εδώ και στις προηγούμενες αγορεύσεις. Έκαναν ακριβώς το ίδιο. Τότε θα σας χειροκροτούσα και εγώ και θα αποδεχόμουν ότι με ειλικρίνεια κάνατε την παρατήρηση σε μένα και όχι απλώς από ένα κομματικό καθήκον. 
Είπε ο κ. Παυλόπουλος ότι ψήφισαν μια σειρά νομοσχεδίων για την κωδικοποίηση της νομοθεσίας. Βεβαίως κάτι το αυτονόητο έγινε και ήταν ομόφωνη στη Βουλή εκείνη η συνηγορία. Για τα άλλα δύο νομοσχέδια που αναφέρθηκε από τα περίφημα επτά που ψήφισε, το ένα είναι η επέκταση του ν. 2190 και στις ΔΕΚΟ. Δηλαδή η κυβερνητική πλειοψηφία έδενε τα χέρια της για να μην μπορεί να κάνει ρουσφετολογικές προσλήψεις και βεβαίως η Νέα Δημοκρατία ψήφιζε. Μα, εμείς το προτείναμε και στο Σύνταγμα ακριβώς για να σταματήσουμε τη φαυλότητα της πολιτικής εξουσίας. Αν αυτό εσάς σας οδηγεί στο σημείο να χειροκροτείτε τη συναινετική σας πολιτική, μπράβο. Δηλαδή τι άλλο μπορούσατε να κάνετε, να καταψηφίσετε μια κυβέρνηση σε ένα νομοθέτημα με το οποίο δένει τα χέρια της, ακριβώς για να σταματήσει να λειτουργεί πελατειακά η πολιτική εξουσία; Αυτό θεωρείτε εσείς συναινετική πολιτική; 
Αναφερθήκατε στην Eπιτροπή Προστασίας των Προσωπικών Δεδομένων. Μα, και πάλι αφαιρούμε αρμοδιότητες και δικαιοδοσίες -και αυτό κάνουμε συνεχώς- από την πολιτική εξουσία και τις μεταφέρουμε στις ανεξάρτητες αρχές. Αυτό κάναμε με το Εθνικό Ραδιοτηλεοπτικό Συμβούλιο και με την Επιτροπή Προστασίας των Προσωπικών Δεδομένων. 
Είναι δυνατόν η Αντιπολίτευση να μην ψηφίζει διατάξεις εκχώρησης τμημάτων πολιτικής εξουσίας από την Κυβέρνηση προς στις ανεξάρτητες αρχές; 
ΠΡΟΚΟΠΗΣ ΠΑΥΛΟΠΟΥΛΟΣ: Κακώς κάνατε που τις φέρατε δηλαδή;
ΙΩΑΝΝΗΣ ΜΑΓΚΡΙΩΤΗΣ: Πάρα πολύ ορθώς κάναμε και τις κατοχυρώσαμε και συνταγματικώς. Ήταν δικές μας νομοθετικές και συνταγματικές πρωτοβουλίες των δικών μας κυβερνήσεων που είναι συμβατές με τη φιλοσοφία, την ιδεολογία και την πολιτική μας. Η δική σας κυβερνητική θητεία δεν έχει τέτοιες νομοθετικές πρωτοβουλίες. Ως Αντιπολίτευση βεβαίως συνηγορείτε, ως Κυβέρνηση δεν σας είδα ποτέ να έχετε τέτοιες νομοθετικές πρωτοβουλίες. Σας κρίνουμε επί του έργου και όχι επί των λόγων. Είστε πρωταθλητές στις υποσχέσεις και στους λόγους, είστε όμως τελευταίοι στην κατάταξη στα έργα. Σας έχει κατατάξει μονίμως ο ελληνικός λαός σ' αυτήν την κατηγορία. 
ΠΡΟΚΟΠΗΣ ΠΑΥΛΟΠΟΥΛΟΣ: Για το χρηματιστήριο τι έχετε να πείτε; 
ΙΩΑΝΝΗΣ ΜΑΓΚΡΙΩΤΗΣ: Κύριε Παυλόπουλε, βεβαίως μας είπατε -και χαίρεσθε και καλά κάνετε- ότι επέστρεψε ένα τέκνο της παράταξής σας, παραλίγο αρχηγός σας. Δεν μας λέτε όμως για τη διαγραφή του, γιατί τον διέγραψε ο Αρχηγός σας τον κ. Σουφλιά, τον κ. Μάνο...
ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, σας παρακαλώ. Θα ξεκινήσουμε πάλι τα ίδια πράγματα; Σας είπα προηγουμένως κάτι και πρέπει να το λάβετε υπόψη σας. Γίνεται λόγος, αντίλογος. Όταν πετάμε το μπαλάκι κάπου αλλού, είναι επόμενο ότι θα μας επιστρέψει και δεν έχει τελειωμό. 
ΙΩΑΝΝΗΣ ΜΑΓΚΡΙΩΤΗΣ: Ακριβώς αυτό κάνω. 
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο πρέπει να υποστηρίξετε. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν ξέρει το νομοσχέδιο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, όπως το κατέκρινε ακριβώς ο Κοινοβουλευτικός Εκπρόσωπος της Νέας Δημοκρατίας, εγώ το υποστηρίζω. 
ΠΡΟΚΟΠΗΣ ΠΑΥΛΟΠΟΥΛΟΣ: Πέστε μας κάτι για να το υποστηρίξετε.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ. 
ΙΩΑΝΝΗΣ ΜΑΓΚΡΙΩΤΗΣ: Θέλω ο κ. Παυλόπουλος όπως χαίρεται για την επιστροφή του κ. Σουφλιά, να μας πει και για τη διαγραφή του. 
Επίσης είπε κάτι πολύ σημαντικό ο κ. Παυλόπουλος και θα ήθελα να δηλώσει αν αυτό είναι και δέσμευση και θα είναι και θέση της παράταξής του την περίοδο των δημοτικών εκλογών, ότι δηλαδή αυτοί θα καταργήσουν τους δήμους όπως έχουν συγκροτηθεί. Αυτοί οι δήμοι λειτουργούν επί τρία περίπου χρόνια και θα εκλέξουν νέες δημοτικές και νομαρχιακές αρχές μετά από ενάμιση χρόνο. Εάν αυτή είναι θέση της Νέας Δημοκρατίας θα ήθελα πράγματι να δεσμευτεί ο κ. Παυλόπουλος αν θα είναι και θέση της κατά την προεκλογική περίοδο, εκτός και αν μας πουν ότι προεκλογικά προσαρμόζονται για ψηφοθηρικούς λόγους και μετεκλογικά ξαναβγάζουν τις κορώνες τους. 
Τελειώνοντας, θα ήθελα να πω ότι κάθε κυβερνητική πλειοψηφία θέλει την καλόπιστη κριτική, την εποικοδομητική κριτική της Αξιωματικής Αντιπολίτευσης για να βελτιώσει το νομοθετικό έργο. Να ξέρετε ότι μεγαλύτερη πίεση δέχεται η κυβερνητική πλειοψηφία όταν είναι δημιουργική η κριτική της Αξιωματικής Αντιπολίτευσης και των άλλων κομμάτων της Αντιπολίτευσης. Όταν είναι ισοπεδωτική, όταν είναι καταστροφολογική, τότε καμία πίεση δεν δέχεται, διότι η απάντηση σε μία τέτοια Αντιπολίτευση είναι πολύ απλή και εύκολη. Δυστυχώς, το ενδιαφέρον για τη συναίνεση της Νέας Δημοκρατίας και το απέδειξα περιγράφοντας την αντίφαση ανάμεσα στην αγόρευση του εισηγητή της Νέας Δημοκρατίας και στον κατακλυσμό από διχαστικές διακηρύξεις του Κοινοβουλευτικού Εκπροσώπου, είναι υποκριτικό, όπως και σε κάθε συζήτηση νομοθετικής πρωτοβουλίας της Κυβέρνησης. 
Γίνεται συνεχώς και σταθερά μια ισοπεδωτική κριτική, που βρίθει από αντιφάσεις, αρκεί να ικανοποιείτε τα ποικίλα ακροατήριά σας, χωρίς συνοχή και στόχους. Στην πρωτολογία μου αναφέρθηκα και στις αντιφάσεις των παρεμβάσεων της Αξιωματικής Αντιπολίτευσης. Δεν έχουν άποψη οι συνάδελφοι και το κόμμα της Αξιωματικής Αντιπολίτευσης για την ανασυγκρότηση, την αναβάθμιση, το νέο ρόλο και την προοπτική του Λιμενικού Σώματος και γι' αυτό ακριβώς αναλώθηκαν σε αυτήν την καταστροφολογική, αντιπολιτευτική πρακτική τους. 
Τελειώνοντας και πάλι θα ήθελα, κύριε Πρόεδρε, να ζητήσω από τον Koινοβουλευτικό Eκπρόσωπο της Αξιωματικής Αντιπολίτευσης να ανακαλέσει τους χαρακτηρισμούς για τη σημερινή ηγεσία του Λιμενικού Σώματος και τις ηγεσίες των Σωμάτων Ασφαλείας και των Ενόπλων δυνάμεων. Είναι άλλο η συζήτηση γενικά για την πρακτική που πρέπει να διέπει την επιλογή των ηγεσιών και άλλο να χαρακτηρίζονται εν ενεργεία ηγεσίες ως αναξιοκρατικά επιλεγμένες με αδιαφάνεια και με κομματικά κριτήρια. Αυτό αν μη τι άλλο, κηρύσσει την ανυπακοή των υφισταμένων τους και νομίζω ότι αυτό δεν θα το ήθελε η Αξιωματική Αντιπολίτευση, όσο κοντόθωρη και αν είναι η κομματική της συμπεριφορά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Σήμερα πραγματικά ο Kοινοβουλευτικός Eκπρόσωπος του ΠΑΣΟΚ είχε μία μεγάλη πρωτοτυπία. Αν πάρετε το λόγο του αυτόν και τον βγάλετε από τα Πρακτικά, θα μπορούσε να πηγαίνει σε οποιοδήποτε νομοσχέδιο. Γιατί, απλά, δεν λέει τίποτα για το νομοσχέδιο. Ήταν απλώς και μόνο ένα πολιτικό παραλήρημα εις εκτέλεσιν των όσων μας είπε και ο κύριος Πρωθυπουργός για διχαστικές γραμμές, για παρελθόν. Καταλαβαίνω απόλυτα και τη νομιμοφροσύνη του απέναντι στον κύριο Πρωθυπουργό, και, βεβαίως, τις αναμονές που υπάρχουν εν όψει επικείμενου ανασχηματισμού. Κατόπιν αυτού, τον δικαιολογώ απολύτως γι' αυτά που είπε εδώ μέσα. Δεν μας είπε τίποτα για το νομοσχέδιο φυσικά.
Σε ό,τι αφορά στο θέμα των ηγεσιών, πάλι απών χθες, απών την περισσότερη ώρα σήμερα. Τα Πρακτικά δεν τα διάβασε; Γιατί θα καταλάβαινε ότι άλλα ρώτησα τον κύριο Υπουργό. Τον ρώτησα για την περίπτωση Λυμπέρη, για την περίπτωση Βασιλόπουλου, για τις πενήντα επτά αποστρατείες το 1994-95, για τις επτά αποστρατείες επί των ημερών του, για τα οποία δεν πήρα απάντηση.
Είπα και το επαναλαμβάνω για να γίνει κατανοητό, ότι, βεβαίως, η ίδια η πολιτική ηγεσία του Υπουργείου Εμπορικής Ναυτιλίας διαχρονικά, με τις επιλογές που έκανε, με τις αποστρατείες άξιων ανθρώπων εκείνη η ίδια με τα πεπραγμένα της στιγματίζει με το στίγμα του κομματισμού επόμενες ηγεσίες. Που πράγματι μπορεί να μην αξίζουν να έχουν αυτό το στίγμα, αλλά όταν τόσοι άνθρωποι παραγκωνίστηκαν, τι συμπέρασμα μπορεί να βγάλει κανείς; Αυτό του είπα. Τώρα τι κατάλαβε, αυτό είναι μια άλλη ιστορία.
Σε ό,τι αφορά στα υπόλοιπα θέματα, τα οποία έθιξε -γιατί είπαμε ότι εδώ δεν θα μείνει τίποτα αναπάντητο- και αφού δεν διακόπηκε γι' αυτά που έλεγε, την απάντηση θα την πάρει.
Για το θέμα του "ΚΑΠΟΔΙΣΤΡΙΑ" πάγια θέση μας από το 1998, όταν ακριβώς διατυπώσαμε τις αρχές μας, είναι ο "ΚΑΠΟΔΙΣΤΡΙΑΣ" να καταργηθεί. Το είπαμε τότε, το λέει το πρόγραμμά μας, είχαμε έτοιμη πρόταση νόμου. Δεν τα γνωρίζει αυτά ο κ. Μαγκριώτης. Βεβαίως όσοι εκλέγονται μετά από δημοτικές εκλογές, φυσικά εξαντλούν τη θητεία τους. 'Αλλα είναι για μετά τις επόμενες εκλογές η κατάργηση του ψευδεπίγραφου "ΚΑΠΟΔΙΣΤΡΙΑ". Θα εκλεγούν, τώρα οι δημοτικές εκλογές θα γίνουν κανονικά, διότι αυτό είναι το θεσμικό πλαίσιο, θα εξαντλήσουν τη θητεία. Στο μεταξύ θα είναι έτοιμο το νομοσχέδιο, το οποίο θα καταργεί τις αναγκαστικές, αντιδημοκρατικές, αυταρχικές, φασίζουσας νοοτροπίας συνενώσεις, που έχουν οδηγήσει σε κατάρρευση τον πρώτο βαθμό Τοπικής Αυτοδιοίκησης. Και θα αντικατασταθούν με συνενώσεις, οι οποίες είναι εκούσιες, με κίνητρα που θα τις αποφασίζουν οι ίδιοι οι πολίτες, όπως ταιριάζει στην Τοπική Αυτοδιοίκηση και όπως ταιριάζει σε μια φιλελεύθερη Παράταξη, όπως είναι η Νέα Δημοκρατία. Και όχι σε μια σοσιαλίζουσα στο παρελθόν, φιλελευθερίζουσα σήμερα, αλλά με τριτοκοσμικές αγκυλώσεις Παράταξη, όπως είναι και παραμένει διαχρονικά το ΠΑΣΟΚ. 
Σε ό,τι αφορά στα υπόλοιπα που μας είπε, το τόνισα. Η τροπολογία του Φεβρουαρίου του 1998 για την Ολυμπιακή Αεροπορία, είναι το όνειδος αυτής της Κυβέρνησης. Αυτή οδήγησε την Ολυμπιακή εκεί που την οδήγησε. Στο ξεπούλημα, στην απαξίωση, στα χρέη.
ΠΡΟΕΔΡΕΥΩΝ (Παναγιώτης Σγουρίδης): Τι δουλειά έχει τώρα η Ολυμπιακή με το νομοσχέδιο, κύριε Παυλόπουλε;
ΠΡΟΚΟΠΗΣ ΠΑΥΛΟΠΟΥΛΟΣ: Με ρώτησε για διαγραφές.
ΠΡΟΕΔΡΕΥΩΝ (Παναγιώτης Σγουρίδης): Εντάξει, άφησα τη συζήτηση για τον "ΚΑΠΟΔΙΣΤΡΙΑ", γιατί το θέμα του "ΚΑΠΟΔΙΣΤΡΙΑ" το έθεσε ο κ. Μαγκριώτης. Το θέμα της Ολυμπιακής τι το βάζετε; Σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Επαναλαμβάνω ότι τους πονάει η επιστροφή του κ. Σουφλιά. Το καταλαβαίνω. Το κατανοώ, γιατί άλλα περίμεναν και άλλα τους συνέβησαν. 
ΠΡΟΕΔΡΕΥΩΝ (Παναγιώτης Σγουρίδης): Δεν μπορεί και το Προεδρείο να είναι από την αρχή της συζήτησης μέχρι το τέλος ένας Προεδρεύων.
ΠΡΟΚΟΠΗΣ ΠΑΥΛΟΠΟΥΛΟΣ: Λυπούμαι για την τροπή που πήρε η συζήτηση.
ΠΡΟΕΔΡΕΥΩΝ (Παναγιώτης Σγουρίδης): Εάν ήταν ένας,δεν θα υπήρχε κανένα ζήτημα.
ΠΡΟΚΟΠΗΣ ΠΑΥΛΟΠΟΥΛΟΣ: Σταματάω εδώ και ελπίζω η αυριανή συζήτηση να είναι καλύτερη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Θέλω και εγώ το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης είναι Koινοβουλευτικός Eκπρόσωπος και δικαιούται να πάρει το λόγο τρεις φορές. 
Ορίστε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, νομίζω ότι η συζήτηση όπως εξελίχθηκε μοιάζει με ένα θέατρο του παραλόγου. Φοβάμαι ότι κάποιοι που μπορεί να την παρακολουθούν θα νομίζουν ότι όλοι οι άλλοι έχουν παρελθόν εκτός από αυτές τις δύο παρατάξεις. Αυτή η παρελθοντολογία έχει ξεκινήσει εδώ και αρκετό καιρό σ' αυτήν την Αίθουσα. Νομίζω ότι θα συνεχιστεί γιατί είναι σημείο κρίσης και κατάπτωσης της κυρίαρχης πολιτικής σήμερα. Επιβεβαιώνει δε ότι κανένας από εσάς δεν μπορεί να διδαχθεί από την ιστορία.
Πέραν αυτού οι συζητήσεις εδώ έχουν κάποια αξία αν μπορούν να καταλήξουν σε κάποιο συμπέρασμα. Άκουσα τις παρατηρήσεις του κυρίου Υπουργού. Κύριε Υπουργέ, το Λιμενικό Σώμα ούτε Στρατιωτικό Σώμα είναι ούτε Πολιτικό Σώμα είναι. Δεν είναι ούτε το ένα ούτε το άλλο. Ισορροπεί πάνω σε δύο τεντωμένα σκοινιά χωρίς να μπορεί να παίξει το ρόλο που πρέπει να παίξει στις σημερινές συνθήκες. Το βλέπετε αυτό διότι έχετε αντίληψη και το καταλαβαίνετε.
Και αν λέγατε ότι εν πάση περιπτώσει φέρνω ένα νομοσχέδιο τώρα αλλά προβληματίζομαι για το μέλλον, για την προοπτική του Λιμενικού Σώματος και ότι ακούω απόψεις που μπορεί να μη δέχομαι αυτήν τη στιγμή αλλά τις σκέφτομαι για ένα Λιμενικό Σώμα του μέλλοντος θα το καταλάβαινα. Μου κάνει όμως εντύπωση ότι θέλετε να συνεχίσετε αυτήν την ερμαφρόδιτη κατάσταση η οποία "μπάζει από παντού". 
Παίρνετε απόφοιτους Πολυτεχνείου ή Νομικής και λέτε ότι θα έχουν στρατιωτική πειθαρχία με εννιά μήνες εκπαίδευση. Δεν μπορούν να παίξουν αυτό το ρόλο. Επίσης κάνετε τη Λιμενική Ακαδημία. Είναι μια παλιά ιδέα που και εμείς την είχαμε προτείνει. Έχει όμως νόημα αν γίνει μια ουσιαστική αναβάθμιση της εκπαίδευσης. Όμως η εκπαίδευση του Λιμενικού Σώματος χρειάζεται πλέον αλλαγή. Υπάρχει γενικό αντικείμενο για το Λιμενικό Σώμα, όποια ειδικότητα κι αν έχει κανείς εκεί. Δεν μπορεί να είναι στο Λιμενικό Σώμα και να μην έχει επαφή με το σύνολο των δραστηριοτήτων και των ρόλων του, διότι τελικά θα προωθήσετε στην ιεραρχία ανθρώπους που δεν θα έχουν καμία ιδέα. Για παράδειγμα ένας μηχανολόγος θα εκπαιδευτεί για εννιά μήνες και ενδεχομένως μετά να φτάσει να γίνει αρχηγός του Λιμενικού Σώματος αλλά να μην έχει καταλάβει τίποτα περί του γενικού αντικειμένου του Λιμενικού Σώματος. Αντιλαμβάνεστε πιστεύω ότι αυτό είναι διάτρητο.
Θα το δεχόμουν να πείτε ότι φέρνετε τη Λιμενική Ακαδημία με άλλη προοπτική για την εκπαίδευση του Λιμενικού Σώματος και ότι ακούτε με προσοχή τις απόψεις μας εδώ. Αντ' αυτού κατακεραυνώνετε αυτές τις απόψεις με αυτοπεποίθηση, με αυταρέσκεια όταν οι πάντες καταλαβαίνουν ότι αυτό το σύστημα σήμερα δεν μπορεί να περπατήσει. Και αν θέλει κανείς να βλέπει με μια προοπτική τα πράγματα το Λιμενικό Σώμα μετά από μια δεκαετία θα παίζει πολύ μεγαλύτερο και πιο ουσιαστικό ρόλο και θα έχει μεγαλύτερη προοπτική. Και το σημερινό Λιμενικό Σώμα που του διπλασιάζετε το προσωπικό και καλά κάνετε δεν είναι το Λιμενικό Σώμα ούτε του '80 ούτε του '70 ούτε του '60. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, αυτοί που μας ακούνε μας κρίνουν για το περιεχόμενο των λόγων μας και δεν περιμένω να με κρίνει ο κ. Παυλόπουλος, όπως και αυτοί που θα μας διαβάσουν, όπως γράφουν τα Πρακτικά. Πάντως είμαι βέβαιος ότι θα με δικαιώσουν σε όσα έχω πει για το πώς καταστρατηγήθηκε το πνεύμα της συναίνεσης που ξεκίνησε η συζήτηση για το νομοσχέδιο αυτό. Σ' αυτό το πνεύμα συνέβαλε αποφασιστικά ο εισηγητής της Νέας Δημοκρατίας και θέλω να το τονίσω και να το χαιρετίσω. 
Βέβαια ο εισηγητής της Νέας Δημοκρατίας και στην αγόρευσή του πάλι έκανε θετικές παρατηρήσεις. Επίσης θέλω να ευχαριστήσω τον κ. Παυλόπουλο, έστω και για την έμμεση ανάκληση που έκανε της μομφής για τη σημερινή ηγεσία του Λιμενικού Σώματος. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν το διαβάσατε. 
ΙΩΑΝΝΗΣ ΜΑΓΚΡΙΩΤΗΣ: Είπα έστω και για την έμμεση ανάκληση. Δεν έχετε το θάρρος να κάνετε άμεση ανάκληση. Μάλλον καταλάβατε τη μεγάλη γκάφα σας ή κάποιοι σας επανέφεραν στην τάξη. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν ξέρετε τι λέτε, γιατί δεν ξέρετε τι διαβάζετε. 
ΙΩΑΝΝΗΣ ΜΑΓΚΡΙΩΤΗΣ: Διάβασα τα Πρακτικά και τα έχω δίπλα μου και σας έκανα αναλυτική περιγραφή. Πάντως κρατάω, κύριε Πρόεδρε, τη διακήρυξη του κ. Παυλόπουλου, ότι η Νέα Δημοκρατία θα υπερασπιστεί προεκλογικά την κατάργηση της φασίζουσας συναίνεσης των δήμων και κοινοτήτων για να συγκρατηθούν οι kαποδιστριακοί δήμοι που αποτέλεσαν και είναι η ελπίδα ανασύνταξης των κοινωνικών και παραγωγικών δυνάμεων της υπαίθρου. Την κρατώ τη δέσμευση αυτή. Ανάλογη δέσμευση είχαν πάρει και για τη Nομαρχιακή Aυτοδιοίκηση ότι θα την καταργήσουν. Αυτήν την ξέχασαν. 'Oπως είχαν ξεχάσει και για τον "ΚAΠΟΔΙΣΤΡΙΑ" που τον θυμήθηκαν σήμερα. Είμαι βέβαιος ότι θα ξεχάσουν αύριο όταν βρεθούν μπροστά σε προεκλογικό ακροατήριο και σε υποψήφιους δημάρχους της παράταξής τους. 
'Εκπληκτος άκουσα πάντως ότι η τροπολογία που ψήφισαν ο κ. Σουφλιάς ο κ. Μάνος και οι τρεις Βουλευτές της Νέας Δημοκρατίας για την οποία και διαγράφηκαν ήταν όνειδος. Θα ήθελα να δω πώς θα υποδεχθεί ο περήφανος Σαρακατσάνος αυτήν την αξιολόγηση του Κοινοβουλευτικού Εκπροσώπου για την ψήφο που έδωσε σε εκείνη την τροπολογία. Δεν έχω ακούσει ποτέ να έχει ανακαλέσει ο κ. Σουφλιάς και οι άλλοι ψηφίσαντες εκείνο το βράδυ την άποψη και τη θέση τους για τη στάση που κράτησαν σε εκείνη την ψηφοφορία. Περιμένω πράγματι από τον κ. Σουφλιά να τοποθετηθεί γιατί είναι κρίσιμο πολιτικό ζήτημα. Διαμορφώνει σήμερα το πρόγραμμα της Νέας Δημοκρατίας, είναι ο υπ' αριθμόν δύο στην ηγεσία της Νέας Δημοκρατίας και δεν μπορεί ο Κοινοβουλευτικός Εκπρόσωπος να χαρακτηρίζει τη συγκεκριμένη ψήφο και στάση του όνειδος. Υπάρχει πολιτικό ζήτημα. 
ΠΡΟΚΟΠΗΣ ΠΑΥΛΟΠΟΥΛΟΣ: Προσχώρησε στη Νέα Δημοκρατία ο κ. Μαγκριώτης;
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μια παλιά δοκιμασμένη προπαγανδιστική μέθοδος έλεγε: Πες, πες, πες κάτι θα μείνει. Λάσπη, λάσπη, λάσπη, θα μείνει η λάσπη.
Εγώ χαίρομαι ιδιαίτερα όταν συζητώ με συναδέλφους που έχουν στο μυαλό τους ένα άλλο μοντέλο οργάνωσης του Σώματος, της Ακαδημίας, των δομών που νομοθετούμε. Υπάρχει μια αγνότητα τουλάχιστον στις προθέσεις. Αυτό που δεν δέχομαι όμως, είναι ότι μέσα από τη διαδικασία της παρουσίασης και της υποστήριξης του όλου μοντέλου να υπάρχει πλήρης απαξίωση και ισοπέδωση της δικής μας πρότασης. 
Ο κ. Λαφαζάνης, πρέπει να πω, επιδίδεται με επαγγελματισμό σ' αυτήν τη μεθοδολογία. Εγώ δεν έχω απορρίψει το μοντέλο που έχει στο μυαλό του και ενδεχομένως να είναι κάτι που στο μέλλον θα μπορούσαμε να το συζητήσουμε. Μιλάμε όμως για το σήμερα και τις δυνατότητες που έχουμε ανάπτυξης του Λιμενικού Σώματος.
Μιλάμε για τη σημερινή νομοθεσία μέσα στο σημερινό πλαίσιο. Επιπλέον, σε ένα Σώμα το οποίο έχει να δεχθεί μία νομοθετική ολοκληρωμένη ρύθμιση ογδόντα τρία χρόνια. Το νομοσχέδιο αυτό είναι μία τομή για τη λειτουργία του Λιμενικού Σώματος. Από την άποψη αυτή η συζήτηση την οποία διεξάγουμε χθες και σήμερα, είναι μία συζήτηση που την περιμένουν πάρα πολλά χρόνια οι άνδρες και οι γυναίκες του Λιμενικού Σώματος, τα στελέχη του Λιμενικού Σώματος και γι' αυτό τη χαρακτήρισα και εγώ όπως και ο εισηγητής της Αξιωματικής Αντιπολίτευσης κ. Σπύρου, όπως και ο κ. Ανθόπουλος ο εισηγητής της Πλειοψηφίας, ως μία ιστορική ημέρα.
Λυπάμαι πολύ που η Νέα Δημοκρατία ακολούθησε αυτήν την τακτική στη σημερινή και χθεσινή συνεδρίαση. Ουσιαστικά αρνήθηκε τον εποικοδομητικό και ουσιαστικό ρόλο, τον οποίο είχε κατά τη διάρκεια της συζήτησης στην Κοινοβουλευτική Επιτροπή. Αδικεί και το κόμμα σας, αδικεί κυρίως όμως τη συζήτηση αυτού του νομοσχεδίου και ιδιαίτερα το Λιμενικό Σώμα.
Λυπάμαι πάρα πολύ που ο Κοινοβουλευτικός Εκπρόσωπος προφανώς έχει κάνει λάθος. Θεωρεί ακόμη ότι είναι σε κάποιο τηλεοπτικό παράθυρο και δίκην πασπαρτού σκουπίζοντας τα πάντα εφ' όλης της ύλης σε μία συζήτηση θα έλεγε κανείς γενικευμένης πολιτικής στα πλαίσια της Ολομέλειας της Βουλής. Εισάγει θέματα επί παντός επιστητού προκαλώντας βεβαίως την απάντηση και της Κυβέρνησης, αλλά και της Συμπολίτευσης, προκειμένου ουσιαστικά να υπάρξει αποπροσανατολισμός από τη συζήτηση.
Δεν θα το πετύχετε, κύριοι συνάδελφοι. Γιατί αυτό το νομοσχέδιο είναι πραγματικά μία τομή για τα δεδομένα του Λιμενικού Σώματος, για το ρόλο του και την αποστολή του στο παρόν και κυρίως στο μέλλον μέσα στο πιο σύγχρονο πλαίσιο, και κυρίως χρησιμοποιώντας τις καλύτερες εμπειρίες που έχουμε από την οργάνωση αντίστοιχων Σωμάτων σε παγκόσμιο επίπεδο και ευρωπαϊκό επίπεδο. Σε κάθε περίπτωση όμως, εμείς θα συνεχίσουμε τη συζήτηση και αύριο. Προσπαθήσαμε και χθες και σήμερα να επιφέρουμε βελτιώσεις. 
Οι συνάδελφοι με τους οποίους έχω κατ' επανάληψη συνεργαστεί στα πλαίσια του νομοθετικού έργου της Βουλής, μιας και έχω την τιμή να είναι το τέταρτο νομοσχέδιο το οποίο προτείνω στο Σώμα στο χρόνο της υπουργικής μου θητείας, γνωρίζουν ότι μέχρι την τελευταία στιγμή είμαι ανοικτός σε απόψεις, σε ιδέες, που δημιουργούν την αίσθηση της συμμετοχής σε όλους. Εκείνο που δεν δέχομαι όμως είναι να αλλάζει ο χαρακτήρας και η κατεύθυνση του νομοσχεδίου. Νομίζω ότι αυτό είναι απολύτως λογικό για μία Κυβέρνηση. 'Οπως επίσης από πολιτικής απόψεως δεν δέχομαι να μείνει και τίποτε αναπάντητο όσον αφορά τις προθέσεις της Κυβέρνησης, τη στρατηγική της, όσον αφορά την ειδική και τη γενικότερο πολιτική της χώρας.
Το νομοσχέδιο, λοιπόν, αυτό είναι ένα νομοσχέδιο το οποίο ανταποκρίνεται πλήρως στις απαιτήσεις της εποχής μας, με ρυθμίσεις οι οποίες είναι πραγματικά μία μεγάλη τομή για τη νομοθεσία που διέπει το Λιμενικό Σώμα. Θα ολοκληρωθεί τον Οκτώβριο με την έναρξη της Ολομέλειας της Βουλής, με τη συνολική κωδικοποίηση ολόκληρης της νομοθεσίας, και σε κάθε περίπτωση δημιουργεί ένα νέο πλαίσιο ελκυστικό για τις νέες και τους νέους που θέλουν να συμβάλουν στη λειτουργία αυτού του Σώματος. Γι ' αυτόν το λόγο και σήμερα όπως και αύριο, μέχρι τελευταία στιγμή, εγώ θα καλώ όλα τα κόμματα της Αντιπολίτευσης και τον κάθε συνάδελφο ενδεχομένως να αναθεωρήσει τη θέση συμβάλλοντας με θετική ψήφο.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως και 31.
'Εχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί των άρθρων 1, 2, 3, 4, 14, 24, της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι υπογράφοντες Βουλευτές ζητούμε τη διεξαγωγή ονομαστικής ψηφοφορίας επί των άρθρων 1, 2, 3, 4, 14 και 24 του υπό συζήτηση σχεδίου νόμου "Προσωπικό Λιμενικού Σώματοςκαι άλλες διατάξεις".
Αθήνα, 26 Ιουνίου 2001
Οι αιτούντες Βουλευτές
ΠΡΟΚΟΠΗΣ ΠΑΥΛΟΠΟΥΛΟΣ
ΣΠΥΡΙΔΩΝ ΣΠΥΡΟΥ
ΕΥΓΕΝΙΟΣ ΧΑΪΤΙΔΗΣ
ΦΑΝΗΣ ΔΗΜΟΣΧΑΚΗΣ
ΜΙΛΤΙΑΔΗΣ ΒΑΡΒΙΤΣΙΩΤΗΣ
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ
ΝΙΚΟΛΑΟΣ ΚΑΤΣΑΡΟΣ"
Θα αναγνώσω και τον κατάλογο των υπογραφόντων την αίτηση της ονομαστικής ψηφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
Ο κ. Παυλόπουλος. Παρών.
Ο κ. Σπύρου. Παρών.
Ο κ. Χαϊτίδης. Παρών.
Ο κ. Δημοσχάκης. Απών.
Ο κ. Βαρβιτσιώτης. Παρών.
Ο κ. Αναγνωστόπουλος. Απών.
Ο κ. Κατσαρός. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10') λεπτά, σύμφωνα με τον Κανονισμό.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό ('αρθρο 73 παρ. 3), θα λύσει τη συνεδρίαση για αύριο ημέρα Τετάρτη 27 Ιουνίου 2001 και ώρα 10.30' με αντικείμενο εργασιών του Τμήματος νομοθετική εργασία: τη διεξαγωγή της ονομαστικής ψηφοφορίας επί των άρθρων 1, 2, 3, 4, 14 και 24, την ψήφιση των υπόλοιπων άρθρων της πρώτης ενότητας και στη συνέχεια θα συζητήσουμε τη δεύτερη ενότητα των άρθρων του σχεδίου νόμου "Προσωπικό Λιμενικού Σώματος και άλλες διατάξεις" και τις τροπολογίες.
Λύεται η συνεδρίαση.
'Ωρα λήξης: 23.40'

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


