      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  B΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΛΗ΄ 
      Πέμπτη 19 Σεπτεμβρίου 2002 (απόγευμα)
      Αθήνα, σήμερα στις 19 Σεπτεμβρίου 2002, ημέρα Πέμπτη και ώρα 17.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση)  για να συνεδριάσει υπό την προεδρία του Α΄ Αντιπροέδρου αυτής  κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού «Τροποποίηση και συμπλήρωση του ν. 2725/1999, ρύθμιση θεμάτων Υπουργείου Πολιτισμού και άλλες διατάξεις»
      Στη συνεδρίαση θα συζητήσουμε τα άρθρα 80 έως 82 ως ενότητα. Είχαμε συμφωνήσει σε αυτό από το πρωί. Υπάρχουν τρεις υπουργικές τροπολογίες, σαράντα δύο εκπρόθεσμες και τρεις εμπρόθεσμες τροπολογίες Βουλευτών, καθώς επίσης και το ακροτελεύτιο άρθρο 83. 
      Θα προχωρήσουμε στην ενότητα των άρθρων και στη συνέχεια στις τροπολογίες. Υπάρχει καμία άλλη πρόταση; 
      ΠΥΘΑΓΟΡΑΣ ΒΑΡΔΙΚΟΣ: Τα άρθρα 81 με 83 μαζί;  
      ΠΡΟΕΔΡΕΥΩΝ (Κωνσταντίνος Γείτονας): Οπωσδήποτε και τα τρία άρθρα μαζί. Για τα άρθρα δεν υπάρχει θέμα, θα τα συζητήσουμε ως ενότητα. 
      Κύριε Υπουργέ, έχετε καμία πρόταση, για να διευκολυνθούμε;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μάλιστα, κύριε Πρόεδρε. Προτείνω να συζητήσουμε τα άρθρα μαζί. Οι υπουργικές τροπολογίες είναι τρεις, εκ των οποίων οι δύο αναφέρονται στο άρθρο 82 και ούτως ή άλλως είναι προσθήκη παραγράφων. Η άλλη τροπολογία αφορά θέματα υπαιθρίων διαφημίσεων, την οποία για λόγους νομοτεχνικούς μπορούμε να τη βάλουμε ως χωριστό άρθρο, αλλά αυτά είναι θέματα ολυμπιακής προετοιμασίας. 
      Άρα να κάνουμε μία ενιαία συζήτηση για τα άρθρα και τις τρεις τροπολογίες που έχει καταθέσει η Κυβέρνηση, τις οποίες έχουμε παρουσιάσει στην επιτροπή, τις έχουμε συζητήσει κλπ.
      ΠΡΟΕΔΡΕΥΩΝ (Κωνσταντίνος Γείτονας): Μαζί με τα άρθρα, ως ενιαία ενότητα εννοείτε; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μάλιστα, αφού αναφέρονται στα άρθρα αυτά. 
      ΠΡΟΕΔΡΕΥΩΝ (Κωνσταντίνος Γείτονας): Και να συζητήσουμε μετά, κύριε Υπουργέ, τις εμπρόθεσμες τροπολογίες των Βουλευτών. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, αν θέλει κάποιος συνάδελφος.
      Θα ήθελα να κάνω κάποιες αλλαγές, αν μου επιτρέπετε, κύριε Πρόεδρε ...
      ΠΡΟΕΔΡΕΥΩΝ (Κωνσταντίνος Γείτονας): Μια στιγμή, κύριε Υπουργέ, να συμφωνήσουν όλα τα κόμματα επί της διαδικασίας και μετά θα κάνετε τις αλλαγές. 
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, το λόγο,παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, δεν συμφωνούμε με τη διαδικασία και δεν είναι ζήτημα πλειοψηφίας. Θα πάμε άρθρο-άρθρο, αν θέλετε να μη συμφωνήσουμε. 
      ΠΡΟΕΔΡΕΥΩΝ (Κωνσταντίνος Γείτονας): Είπα να συμφωνήσουμε, κύριε Σκυλλάκο, γι’ αυτό σας ερωτώ.
      ΑΝΤΩΝΗΣ ΣΚΥΛΛΑΚΟΣ: Η τροπολογία που αφορά την υπαίθρια διαφήμιση ζητάμε να πάει χωριστά. Τα υπόλοιπα που είναι σχετικά με το άρθρο 88, αν κατάλαβα καλά…
      ΠΡΟΕΔΡΕΥΩΝ (Κωνσταντίνος Γείτονας): Έγινε κατανοητό στο Προεδρείο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Έχετε άλλη άποψη, κύριε Κεφαλογιάννη; 
      Ορίστε, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, κάναμε μια συμφωνία το πρωί να συζητηθούν τα άρθρα σαν μια ενότητα και οι τροπολογίες ξεχωριστά. Έχει δίκιο ο Υπουργός που λέει ότι κάποιες από τις τροπολογίες σχετίζονται με το άρθρο 82. Δεν πειράζει. Είναι συγκεκριμένα θέματα…
      ΠΡΟΕΔΡΕΥΩΝ (Κωνσταντίνος Γείτονας): Το είπε και το πρωί, ήμουν εδώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …και έχουν έρθει σαν τροπολογίες. 
      Δε νομίζω ότι υπάρχει πολύ μεγάλη διαφωνία στο θέμα των τροπολογιών. Θα πάμε πολύ γρήγορα στις τροπολογίες. Ας συζητήσουμε τα άρθρα, που έχουν πάρα πολλές διατάξεις και ας πάμε ξεχωριστά στις τροπολογίες.
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, εφόσον οι δύο τροπολογίες είναι σχετικές με το άρθρο 82, να τις συζητήσουμε μαζί.
      Επομένως, κύριε Υπουργέ, διαμορφώνεται ομόφωνη άποψη να συζητήσουμε τα άρθρα 80,81 και 82 καθώς και τις δύο σχετικές τροπολογίες ως ενότητα και στη συνέχεια να συζητήσουμε την τρίτη υπουργική τροπολογία και όσες τροπολογίες Βουλευτών είναι εμπρόθεσμες, εφόσον θέλουν οι κύριοι συνάδελφοι να πάρουν το λόγο.
      Συμφωνεί το Τμήμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το Τμήμα συμφώνησε ομόφωνα. 
      Ορίστε, κύριε Υπουργέ, έχετε το λόγο για να κάνετε τις τροποποιήσεις που θέλετε. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, στο άρθρο 80 και στην παρ. 22 υπάρχει ένα τελευταίο εδάφιο το οποίο λέει τα εξής:
      «Με απόφαση του Υπουργού Πολιτισμού καθορίζονται τα σχετικά με τη σύσταση και λειτουργία των επιτροπών χορήγησης και ανάκλησης αδειών, τα εξέταστρα και την αποζημίωση των μελών αυτών και κάθε άλλο συναφές θέμα». 
      Εδώ πρέπει να διαχωριστούν τα θέματα: Όλα τα άλλα, πλην της αποζημίωσης των μελών η οποία πρέπει, κατά τα ειωθότα, να καθορίζεται με κοινή απόφαση των Υπουργών Οικονομικών και Πολιτισμού.
      Άρα, η διατύπωση θα γίνει ως εξής: 
      «Με απόφαση του Υπουργού Πολιτισμού καθορίζονται τα σχετικά με τη σύσταση και λειτουργία των επιτροπών χορήγησης και ανάκλησης αδειών και κάθε άλλο συναφές θέμα». 
      Εδώ θα μπει νέο εδάφιο, τελευταίο, το οποίο λέει τα εξής: 
      «Με κοινή απόφαση των Υπουργών Οικονομίας και Οικονομικών και Πολιτισμού καθορίζεται η αποζημίωση των μελών των επιτροπών του προηγουμένου εδαφίου». 
      Επίσης, η παράγραφος 24 που είναι μετά, πρέπει να λάβει αριθμό 23, γιατί δεν υπάρχει παράγραφος 24. Έχει γίνει λάθος στην αρίθμηση των παραγράφων. 
      Τώρα, στο άρθρο 82 στην παράγραφο 2, θα ενσωματώσω την τροπολογία με γενικό αριθμό 1157 και ειδικό 100, που κατέθεσε η συνάδελφος κα Φάνη Πετραλιά-Πάλλη, Βουλευτής Β΄ Αθηνών της Νέας Δημοκρατίας, για τα θέματα των προσλήψεων στην Οργανωτική Επιτροπή των Ολυμπιακών Αγώνων.
      Άρα, μετά την παράγραφο 2, θα προστεθεί η τροπολογία αυτή που έχει καταθέσει η κα Πετραλιά.
      Όμως στην παράγραφο 2 της τροπολογίας εκεί που λέει: «μετά την περίπτωση ββ΄ να προστεθούν περιπτώσεις γγ΄ και δδ΄ ως εξής …», το σωστό είναι: «μετά την περίπτωση ββ΄, να προστεθεί περίπτωση γγ΄, ως εξής …», διότι δεν υπάρχει περίπτωση δδ΄, στο κείμενο της τροπολογίας της κας Πετραλιά. 
      Όμως, στο τέλος της περίπτωσης γγ΄ που ενσωματώνω, όπως την έχει η τροπολογία της κας Πετραλιά, πρέπει να προστεθεί ένα εδάφιο που λέει «η ισχύς του προηγουμένου εδαφίου ανατρέχει στο χρόνο ίδρυσης της εταιρείας».
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το οποίο τι σημαίνει, κύριε Υπουργέ;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα σας εξηγήσω.
      ΦΑΝΗ ΠΕΤΡΑΛΙΑ – ΠΑΛΛΗ: Άρα, η τροπολογία είναι δική σας, κύριε Υπουργέ! Δεν είναι δική μας!
      ΠΡΟΕΔΡΕΥΩΝ (Κωνσταντίνος Γείτονας): Άρα, δεν άλλαξε τίποτα, κύριε Υπουργέ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σ’ αυτά είναι πολύ καλός ο κύριος Υπουργός.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι μόνο σ’ αυτά, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σε όλα!
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε, κυρία Πετραλιά. Θα σας εξηγήσω.
      Στη σελίδα 59, στην παράγραφο 8, στο προτελευταίο εδάφιο της περίπτωσης ε΄, λέει το εξής: «Η Ελληνικά Τουριστικά Ακίνητα Α.Ε. θα καταβάλει στο δημόσιο την αξία των εγκαταστάσεων που κατασκευάστηκαν από το Υπουργείο Οικονομίας και Οικονομικών στην πιο πάνω έκταση, που ανέρχεται σε 8.800.000 ευρώ». Οι λέξεις, λοιπόν, «που ανέρχεται σε 8.800.000 ευρώ» διαγράφονται.
      Το επόμενο εδάφιο διαμορφώνεται ως εξής: «Με απόφαση του Υπουργού Οικονομίας και Οικονομικών καθορίζονται» στο σημείο αυτό προστίθενται οι λέξεις «η αξία των εγκαταστάσεων αυτών, η διαδικασία» -όπως είναι δηλαδή μετά- «ο τρόπος καταβολής του ανωτέρω ποσού και κάθε άλλη σχετική λεπτομέρεια».
      Θα ήθελα να πω και κάτι για ένα ακόμα μικρό εδάφιο: «Με κοινή απόφαση των Υπουργών Ανάπτυξης και Πολιτισμού, καθορίζεται το ποσό της ετήσιας αποζημίωσης που καταβάλλει η «Ελληνικά Τουριστικά Ακίνητα Α.Ε.» στο νομικό πρόσωπο ιδιωτικού δικαίου με την επωνυμία «Στάδιο Ειρήνης και Φιλίας» (Σ.Ε.Φ.)».  Έτσι τελειώνει και αυτή η προσθήκη στην περίπτωση ε, της παραγράφου 8 του άρθρου 82.
      Στην παράγραφο 17 του άρθρου 82, θα κάνουμε δεκτή την πρόταση, την παράκληση της Ένωσης Ξενοδόχων Αθηνών, ώστε η προβλεπόμενη επιδότηση να αφορά και τα ξενοδοχεία Β΄ τάξεως, όχι δηλαδή από Γ΄ τάξεως και κάτω. Άρα, λοιπόν, στο δεύτερο στίχο της παραγράφου 17, εκεί που λέει «κατηγορίας Γ΄ τάξης ή κατωτέρων» θα γίνει «κατηγορία Β΄ τάξης ή κατωτέρων».
      Λίγο παρακάτω, μετά τις λέξεις…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, τι είναι αυτά τα πράγματα, κύριε Πρόεδρε; Μισό νομοσχέδιο αλλάζει ο κύριος Υπουργός την τελευταία στιγμή;
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Μην εξανίστασθε, κύριε Κεφαλογιάννη!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, είναι δυνατόν; Δεν έχουμε καθορίσει τη διαδικασία; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μα, κύριε Κεφαλογιάννη, αλλάζουμε το Γ΄ και το κάνουμε Β΄ και είναι το μισό νομοσχέδιο; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι αυτή διαδικασία, κύριε Πρόεδρε; Δεν μπορεί ο Υπουργός να αλλάζει μισό νομοσχέδιο!
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεφαλογιάννη! Καθίστε κάτω! Ας μη δημιουργούμε ένταση χωρίς λόγο!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Η ευθύνη είναι δική σας, κύριε Πρόεδρε! Δεν μπορεί ο Υπουργός να «εκτελεί» μισό νομοσχέδιο!
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεφαλογιάννη. Καθίστε κάτω, για να με διευκολύνετε!
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σας παρακαλώ, κύριε Κεφαλογιάννη, να μη με διακόπτετε!
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, συνεχίστε και ολοκληρώστε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μετά τις λέξεις «και των κοινοχρήστων χώρων» προστίθενται οι λέξεις «καθώς και την ανακαίνιση των όψεών τους». Το κείμενο συνεχίζει κανονικά, όπως είναι: «Προκειμένου να χρησιμοποιηθούν για τη μίσθωση δωματίων» κλπ.
      Στο τέλος της παραγράφου 18, πρέπει να τεθεί κόμμα αντί για τελεία και να προστεθούν οι λέξεις «εφαρμοζομένων των διατάξεων της περιπτώσεως γ΄ της παραγράφου 3, του άρθρου 41 του ν. 2912/2000».
      Επειδή συζητούμε μαζί και τις δύο τροπολογίες –αν κατάλαβα καλά- θα ήθελα να πω ότι για αυτήν που αφορά την Παιανία και έχει γενικό αριθμό 1156 και ειδικό αριθμό 99, δεν έχω να πω τίποτα. 
      Συζητούμε, επίσης, και την τροπολογία για τους εθελοντές των Ενόπλων Δυνάμεων, με γενικό αριθμό 1147 και ειδικό αριθμό 90, για την οποία θα μιλήσει ο κ. Λωτίδης. Αν χρειαστεί, θα πούμε κάτι γι’ αυτήν μετά.
      ΓΕΩΡΓΙΟΣ ΟΡΦΑΝΟΣ:  Πότε μετά;
      ΠΡΟΕΔΡΕΥΩΝ (Κωνσταντίνος Γείτονας): Αν θέλει ο Υπουργός, θα το δει μετά επί της ουσίας.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τουλάχιστον να μας εξηγήσει τι σημαίνει.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, κατά την εκφώνηση των τροποποιήσεων –και θέλω να πω στον κ. Κεφαλογιάννη ότι αυτά που ανέγνωσε ο κύριος Υπουργός αφορούσαν ουσιαστικά διορθώσεις, ενσωμάτωση μιας τροπολογίας Βουλευτού, όπως είδατε, και αποδοχή προτάσεων που είχαν ακουστεί κατά τη συζήτηση και επομένως σύμφωνα με τον Κανονισμό είχε δικαίωμα να το κάνει ο κύριος Υπουργός- ετέθησαν ερωτήματα. Πρώτον η προσθήκη που κάνετε στην τροπολογία της κας Πετραλιά, το ότι δηλαδή η ισχύς ανατρέχει στην ίδρυση, τι σημαίνει; Πρέπει να το εξηγήσετε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σύμφωνα με την ερμηνεία που έχουμε ακολουθήσει εμείς, οι αποσπάσεις υπαλλήλων από το δημόσιο και τον ευρύτερο δημόσιο τομέα στην Οργανωτική Επιτροπή, γίνονται με απόφαση του Υπουργού Πολιτισμού και του κατά περίπτωση αρμοδίου Υπουργού, με πρόταση της Οργανωτικής Επιτροπής, χωρίς να ακολουθείται η διαδικασία της γνώμης των υπηρεσιακών συμβουλίων.
      Υπάρχουν όμως ορισμένες υπηρεσίες και ορισμένα νομικά πρόσωπα που έθεσαν το ζήτημα αυτό. Με την τροπολογία της κας Πετραλιά, που την δέχθηκα και εγώ, αποσαφηνίζεται ρητά ότι δεν ακολουθείται η διαδικασία των υπηρεσιακών συμβουλίων, προσδίδουμε αναδρομική ισχύ, για να μην έχει κάποιος υπάλληλος κάποιο πρόβλημα με την υπηρεσία του και την υπηρεσιακή του θέση στο μέλλον, όταν θα γυρίσει από την Οργανωτική Επιτροπή στην αρχική του υπηρεσία.
      Τελευταία προσθήκη είναι η επέκταση των διατάξεων που διέπουν τη Γενική Γραμματεία Ολυμπιακών Αγώνων για τις ανάγκες των Ολυμπιακών Αγώνων και στην «Ελληνικά Τουριστικά Ακίνητα Α.Ε.», η οποία έχει επωμιστεί το βάρος να καθαρίσει την παραλία και να κάνει μια σειρά από ενέργειες για την ολυμπιακή προετοιμασία. Είναι υπηρεσιακά θέματα άνευ σημασίας.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι απολύτως υπηρεσιακά.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αναφέρομαι στο εδάφιο που μου είπατε. Το συνολικό θέμα θα το συζητήσουμε.
      ΠΡΟΕΔΡΕΥΩΝ (Κωνσταντίνος Γείτονας):  Ο κ. Βαρδίκος έχει το λόγο.
      ΠΥΘΑΓΟΡΑΣ ΒΑΡΔΙΚΟΣ: Το άρθρο 80, περιέχει ρυθμίσεις θεμάτων αρμοδιότητας του Υπουργείου Πολιτισμού. Αντιμετωπίζεται το θέμα που έχει προκύψει με το Μουσείο Σύγχρονης Τέχνης του ιδρύματος «Βασίλειος και Ελίζα Γουλανδρή». Είναι μια παλιά ιστορία, που έχει αρχίσει με προεδρικό διάταγμα του ’81, όπου προβλεπόταν η κατασκευή του Μουσείου Μοντέρνας Τέχνης, με πράξη του Υπουργικού Συμβουλίου του ’92 παραχωρήθηκε στο ίδρυμα ακίνητο, με νόμο του ’93 καθορίστηκαν οι όροι και οι περιορισμοί δόμησης, με κοινή απόφαση Υπουργών ανακλήθηκε το ’96 η παραχώρηση, γιατί βρέθηκαν αρχαία στην περιοχή, με κοινή υπουργική απόφαση το ’99 παραχωρήθηκε δωρεάν άλλη έκταση, με νόμο του 2000 χαρακτηρίστηκαν οι όροι και οι περιορισμοί δόμησης, με νόμο του 2001 επιλύθηκαν οριστικά τα υπόλοιπα θέματα που αφορούσαν την ανέγερση του Μουσείου, με απόφαση του 2000 της ολομέλειας του Συμβουλίου Επικρατείας ακυρώθηκαν όλα τα μέχρι τότε και κρίθηκε αναγκαία η εκ νέου  νομοθετική ρύθμιση και αυτό κάνουμε τώρα. 
      Αντιμετωπίζονται θέματα που αφορούν το Αρχαιολογικό Μουσείο της Αθήνας, που με απόφαση του ’89 έχει ορισθεί η ίδρυσή του στην περιοχή της Ακαδημίας Πλάτωνος. Οι αρχαίοι αποκαλούσαν την περιοχή «το κάλλιστον προάστειον της πόλης». Από τη δεκαετία του ’60 απαλλοτριώνεται σταδιακά η περιοχή και τώρα αντιμετωπίζεται η τελική του ρύθμιση.
      Επίσης, αντιμετωπίζονται θέματα σχετικά με το τέως Βασιλικό Θέατρο της Θεσσαλονίκης και τον περιβάλλοντα χώρο του, με τη λειτουργία της Εθνικής Πινακοθήκης και το Μουσείο Αλεξάνδρου Σούτσου και αντιμετωπίζονται θέματα λειτουργίας και του Εθνικού και του Κρατικού Μουσείου Σύγχρονης Τέχνης. Αντιμετωπίζονται και προβλήματα των υπαλλήλων τους και προβλήματα του Εθνικού Πολιτιστικού Κέντρου Δελφών.
      Το Ταμείο Διαχείρισης Πιστώσεων εκτέλεσης αρχαιολογικών έργων υπάγεται στο προεδρικό διάταγμα 99/92, προκειμένου να υπάρχει δυνατότητα εκτέλεσης έργων από το Γ΄ Κοινοτικό Πλαίσιο Στήριξης. Ακόμα ρυθμίζονται θέματα του υπαλληλικού προσωπικού. Οι σημερινές ανάγκες που προέρχονται από την πάγια προστασία των αρχαιοτήτων, την ολυμπιακή προετοιμασία, υποχρεώνουν το Υπουργείο να αυξήσει τις θέσεις δικηγόρων με σχέση έμμισθης εντολής κατά πέντε. Για τους αρχαιολόγους του Υπουργείου θεσπίζεται ένα επίδομα που από την 1.7.2002 θα υπολογίζεται στα 220 ευρώ. Ήδη έχουν ένα αντίστοιχο επίδομα που δεν ξεπερνά τις 25.000 δραχμές, όταν οι αντίστοιχοι συνάδελφοί τους της δευτεροβάθμιας εκπαίδευσης έχουν επίδομα που ξεπερνά τα 250 ευρώ.
      Επίσης ορίζεται και ένα μηνιαίο επίδομα ανθυγιεινής εργασίας 90 ευρώ από 1.7.2002 στους συντηρητές αρχαιοτήτων όλων των κατηγοριών. Προβλέπεται το βραβείο μετάφρασης έργου ελληνικής λογοτεχνίας σε ξένη γλώσσα να δίδεται και σε όσους δεν έχουν την ελληνική υπηκοότητα. Σαφώς είναι οι περισσότεροι αυτοί και τους δίνουμε ένα κίνητρο για να μεταφράζουν στη γλώσσα τους έργα ελληνικά και επομένως να μεταφέρουν στο λαό τους, στον κόσμο τους, τον ελληνικό πολιτισμό.
      Ρυθμίζονται θέματα της ανώνυμης εταιρείας προβολής ελληνικής πολιτιστικής κληρονομιάς, τροποποιείται η διαδικασία απονομής των κρατικών κινηματογραφικών βραβείων, γίνονται αρκετές βελτιώσεις στο Φεστιβάλ Ελληνικού Κινηματογράφου και παίρνονται σημαντικά μέτρα που ενισχύουν την ελληνική ταινία, με θεσμοθέτηση ακόμα και πιστοποιητικού ιθαγένειας για τις ταινίες και γενικότερα για την ενίσχυση του ελληνικού κινηματογράφου. 
      Υπάγεται στο Υπουργείο Πολιτισμού από το Υπουργείο Εξωτερικών το Ελληνικό Ίδρυμα Πολιτισμού. Προτείνονται ρυθμίσεις για την προστασία της πνευματικής ιδιοκτησίας και κυρίως αυτές που εναρμονίζουν την ελληνική νομοθεσία με την οδηγία 2001/29 του Ευρωπαϊκού Κοινοβουλίου και του Συμβουλίου της 29ης Μαΐου 2001. Πρόκειται για συμφωνίες που έχουν υιοθετηθεί από όλα τα ευρωπαϊκά κράτη και ψηφίζονται τώρα και από τα Κοινοβούλιά τους. Επαναδιατυπώνεται το δικαίωμα στους δημιουργούς και στους ερμηνευτές και εκτελεστές καλλιτέχνες, παραγωγούς φωνογραφημάτων, παραγωγούς οπτικοακουστικών έργων και στους ραδιοτηλεοπτικούς οργανισμούς να επιτρέπουν ή να απαγορεύουν την εγγραφή, την αναπαραγωγή, τη μετάφραση, τη διασκευή, την πώληση, την εκμίσθωση, τη μετάδοση με όποιο μέσο ή τρόπο των έργων τους.
      Ακόμα γίνονται ρυθμίσεις που αφορούν τα τεχνολογικά μέτρα. Λέγοντας τεχνολογικά μέτρα εννοούμε την τεχνολογία και τους μηχανισμούς που προστατεύουν την πνευματική ιδιοκτησία και τις πληροφορίες για το καθεστώς των δικαιωμάτων. Αυτό είναι ό,τι αναγνωρίζει συγγενικό δικαίωμα στο δημιουργό και πληροφορία για τους όρους και τις προϋποθέσεις χρήσης του έργου. Προφανώς απαγορεύεται αφαίρεση ή αλλοίωση των πληροφοριών αυτών. 
      Θα εκφράσω την ευχή σύντομα να συμπεριληφθεί σε επόμενο νομοσχέδιο του Υπουργείου Πολιτισμού και η ρύθμιση που τώρα αποσύρεται για τη διαιτησία μεταξύ της ΑΕΠΙ και των πανελλήνιων οργάνων των ξενοδοχειακών συγκροτημάτων, των εστιατορίων, των συναφών επαγγελμάτων, να συνεργάζονται στο καθορισμό της αμοιβής την οποία πρέπει τα καταστήματα αυτά να πληρώνουν  στην ΑΕΠΙ και αν δεν μπορούν να συμβιβαστούν στην τιμή να καταφεύγουν στα ελληνικά δικαστήρια και όχι όπως γίνεται σήμερα, η ΑΕΠΙ να ορίζει από μόνη της το τίμημα και με τον τρόπο το γνωστό, με τον τρόπο των τελωνών να το απαιτεί από όλους τους επαγγελματίες. Με τον τρόπο αυτό συνήθως τα εισπράττει από τους πλέον αδύνατους.
      Το τελευταίο ουσιαστικά άρθρο ασχολείται με θέματα ολυμπιακής προετοιμασίας, γιατί το ακροτελεύτιο είναι το άρθρο 83, που λέει ότι η ισχύς του νόμου αρχίζει από τη δημοσίευση στην Εφημερίδα της Κυβέρνησης. 
      Το άρθρο 82 καταγίνεται με θέματα, που αφορούν την Οργανωτική Επιτροπή Ολυμπιακών Αγώνων «ΑΘΗΝΑ 2004». Αναφέρεται επίσης σε όσους θα παρακολουθήσουν σεμινάρια κατάρτισης του οργανισμού αυτού και τη βεβαίωση, που θα τους χορηγηθεί. 
      Αναφέρεται επίσης στην εκμίσθωση ιδιωτικών κατοικιών από τρεις ημέρες έως δύο μήνες, από τις 10 Ιουλίου μέχρι τις 10 Σεπτεμβρίου, στους Νομούς Αττικής, Κορινθίας, Βοιωτίας και Ευβοίας, που θα χρησιμοποιηθούν από τους επισκέπτες μας στους αγώνες. 
      Ορίζει μέχρι 31.12.2003 την ολοκλήρωση των εργασιών διαμόρφωσης των κτιρίων, που στεγάζουν νομικά πρόσωπα ιδιωτικού δικαίου του ευρύτερου δημόσιου τομέα, τράπεζες, ανταλλακτήρια τραπεζών μέσα στα όρια των ολυμπιακών πόλεων, για να είναι λειτουργικοί οι χώροι αυτοί ως προς την προσπέλαση ατόμων με ειδικές ανάγκες.  
      Προβλέπονται οι άδειες στα χωριά Τύπου, οι συμβάσεις εκμετάλλευσης χώρων, κυλικεία, καφέ, εστιατόρια στις εγκαταστάσεις, που θα χρησιμοποιηθούν στους αγώνες από 20 Ιουλίου μέχρι 10 Οκτωβρίου. 
      Καθορίζει το πολεοδομικό και διαχειριστικό καθεστώς του τουριστικού λιμένα σκαφών αναψυχής, που δημιουργείται στην υπάρχουσα λιμενική εγκατάσταση του Σταδίου Ειρήνης και Φιλίας καθώς και θέματα που αφορούν την ένταξη της περιοχής Αλάνας της Τούμπας στο «ΕΛΛΑΔΑ 2004».
       Ορίζεται το καθεστώς και η διαδικασία για την ανέγερση στα Βριλήσσια εγκαταστάσεων ολυμπιακού ενδιαφέροντος της ΔΕΗ. 
      Δίνεται η δυνατότητα στον Οργανισμό «ΑΘΗΝΑ 2004» να χρησιμοποιεί ακίνητα, που δεν έχουν απαλλοτριωθεί και ανήκουν στο δημόσιο στα νομικά πρόσωπα δημοσίου δικαίου ή στους ΟΤΑ για τις διάφορες εκδηλώσεις των Ολυμπιακών Αγώνων, καθώς η δυνατότητα της ΔΕΗ να χρηματοδοτείται από κοινοτικούς πόρους, για να κατασκευάζει έργα που αφορούν την ολυμπιακή προετοιμασία. 
      Η άδεια, που θα δίδεται στους αλλοδαπούς εκτός της Ευρωπαϊκής Ένωσης, οι οποίοι θα απασχοληθούν στη διοργάνωση και την τέλεση των αγώνων, θα είναι μία άδεια, που θα είναι άδεια παραμονής και συγχρόνως θα επέχει και θέση αδείας εργασίας. 
      Αναφέρονται κάποια άλλα θέματα υπαλλήλων της Γενικής Γραμματείας, που αφορούν μισθοδοτικά και συνταξιοδοτικά τους. 
      Τα ξενοδοχεία από Β΄, όπως ακούσαμε από τον Υπουργό προηγουμένως, και κάτω τάξεως θα μπορούν, αφού υποδείξουν ένα δωμάτιο στα ελληνικά «ΤΟΥΡΙΣΤΙΚΑ ΑΚΙΝΗΤΑ» και στον ΕΟΤ, να χρηματοδοτηθούν, για να εκσυγχρονίσουν τα υπόλοιπα δωμάτιά τους μεταξύ των οποίων θα πρέπει να συμπεριληφθούν και κάποια με δυνατότητες να υπηρετήσουν άτομα με ειδικές ανάγκες. 
      Δίνεται η δυνατότητα στα ελληνικά «ΤΟΥΡΙΣΤΙΚΑ ΑΚΙΝΗΤΑ» να προσλάβουν δεκαπέντε ακόμα ειδικούς συνεργάτες. Ορίζεται η λύση των μισθώσεων ή η λύση οποιασδήποτε άλλης συμβατικής ή εξωσυμβατικής σχέσης για τα ακίνητα, που βρίσκονται στην παραλιακή ζώνη της Αττικής συμπεριλαμβανομένων και των ακτών, που διαχειρίζονται τα ελληνικά «ΤΟΥΡΙΣΤΙΚΑ ΑΚΙΝΗΤΑ», για να γίνουν έργα ανάπλασης.
      Καθορίζονται οι όροι και οι περιορισμοί δόμησης για την ολοκλήρωση της ανέγερσης του κλειστού κολυμβητηρίου της Αγίας Παρασκευής. Είναι ένα έργο, που άρχισε το 1994, και σήμερα είναι με το φέροντα οργανισμό του. Πρέπει να τελειώσει, γιατί θα χρησιμοποιηθεί ως προπονητήριο. Επομένως αρχές του 2004 πρέπει να είναι έτοιμο.   
      Το τελευταίο άρθρο, όπως είπαμε, έχει το στερεότυπο: Η ισχύς του νόμου αρχίζει από τη δημοσίευσή του στην Εφημερίδα της Κυβερνήσεως.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κυρίες και κύριοι συνάδελφοι, βρισκόμαστε εδώ για να συζητήσουμε τρία άρθρα ή μάλλον είμαστε εδώ για να συζητήσουμε τρία νομοσχέδια. Διότι αν δείτε τις διατάξεις, οι οποίες συμπεριλαμβάνονται στο άρθρο 80, στο άρθρο 81, στο άρθρο 82 για τα ολυμπιακά, συν αυτά τα οποία προσετέθησαν με τις τροπολογίες, τις οποίες έχει καταθέσει ο Υπουργός Πολιτισμού, καταλαβαίνετε την πίεση κάτω από την οποία λειτουργεί ή τον τρόπο με τον οποίο νομοθετεί. Όσα μπορεί τα καλύπτει σε ένα πολυνομοσχέδιο, τα φέρνει στην Εθνική Αντιπροσωπεία και λέει να κάνουμε κριτική. Κάτω από πίεση χρόνου και κάτω από διαδικασίες οι οποίες ούτως ή άλλως δεν είναι οι καλύτερες.
      Να έρθω στο άρθρο 80. Το άρθρο 80 ρυθμίζει θέματα αρμοδιότητας του Υπουργείου Πολιτισμού. Τα τρία πρώτα από αυτά αφορούν χωροταξικές ουσιαστικά λύσεις. Το πρώτο αφορά το Ίδρυμα Βασίλειος και Λίζα Γουλανδρή με τη χωροθέτηση του Μουσείου Σύγχρονης Τέχνης. Το δεύτερο αφορά τη χωροθέτηση του Αρχαιολογικού Μουσείου Αθηνών και το τρίτο αφορά το Κρατικό Θέατρο Βορείου Ελλάδος, το τέως Βασιλικό Θέατρο. Υπάρχουν βασικά στοιχεία τα οποία πρέπει να προσεχθούν. Φαίνεται ότι οι όροι δομήσεως τους οποίους δίνει εδώ το Υπουργείο είναι αρκετά υψηλοί. Φαντασθείτε ότι για το Αρχαιολογικό Μουσείο Αθηνών έχουμε μέγιστη επιτρεπόμενη συλλογική δόμηση τριάντα χιλιάδες τετραγωνικά και κάλυψη 70%. Δηλαδή, σχεδόν θα καλύψουμε όλο το χώρο, ο οποίος προορίζεται για την κατασκευή του. Αν δούμε γύρω-γύρω και τα υπόλοιπα, αυτά που δεν μετρούν στην κάλυψη, ουσιαστικά εδώ θα μείνουν ακάλυπτοι χώροι, παρά το γεγονός ότι η εισηγητική έκθεση έχει ως βασικό στοιχείο το ότι προσπαθούμε να φτιάξουμε ένα χώρο στο κέντρο της Αθήνας, ο οποίος θα λειτουργεί ουσιαστικά, ως δάσος, παρά ως χώρος μουσείου.
      Η τέταρτη παράγραφος του συγκεκριμένου άρθρου αφορά την Εθνική Πινακοθήκη και το Μουσείο Αλέξανδρου Σούτσου. Θα πρέπει να επισημάνουμε, κύριε Υπουργέ, ότι με τις τροποποιήσεις που κάνετε σ’ αυτό το άρθρο, καθιερώνεται η ενός ανδρός ή γυναικός αρχή, διότι ισχυροποιείται υπέρμετρα ο ρόλος του διευθυντού της Εθνικής Πινακοθήκης και του Μουσείου Αλέξανδρου Σούτσου.
      Ασφαλώς αυτό το θέμα δεν αντικατοπτρίζει την άποψή μας για τη σημερινή διευθύντρια, αλλά είναι ένα θέμα διαχρονικό και βέβαια δημιουργεί καταστάσεις για κατάχρηση εξουσίας και από την άλλη μεριά αποδυναμώνει υπέρμετρα, τόσο το διοικητικό συμβούλιο, όσο και την καλλιτεχνική επιτροπή της Πινακοθήκης.
      Να πω κάποια παραδείγματα για να γίνει κατανοητό τι ακριβώς υπονοώ. Το άρθρο 80 στην υποπαράγραφο 4γ΄ αναφέρει ότι ο διευθυντής είναι αρμόδιος για όλα τα θέματα που αναφέρονται, χωρίς την υποχρέωση ενημέρωσης του διοικητικού συμβουλίου. Με το άρθρο 7 και σε συνδυασμό με την επόμενη παρ. δ΄ καταργείται ουσιαστικά η καλλιτεχνική επιτροπή. Διότι τα βασικά θέματα για τα οποία γνωμοδοτούσε περιέχονται αποκλειστικά στο διευθυντή ενώ για τα υπόλοιπα θέματα δημιουργείται το ερώτημα αν θα υπάρχει γνωμοδότηση και του διευθυντή και της καλλιτεχνικής επιτροπής. Ένα κομφούζιο, δηλαδή, στην όλη διαδικασία προσπαθώντας να δώσουμε στα χέρια κάποιου την εξουσία. Το ερώτημα είναι: Θέλουν ή δεν θέλουν καλλιτεχνική επιτροπή στην Πινακοθήκη; Έτσι και αλλιώς και τον επικεφαλή και την επιτροπή ο Υπουργός τους ορίζει.
      Επίσης, θα πρέπει να επισημάνουμε ότι από την 1η Ιανουαρίου του 2002 έπαυσε να είναι πρόεδρος της Εθνικής Πινακοθήκης ο εκάστοτε πρόεδρος του Ελεγκτικού Συνεδρίου λόγω του Συντάγματος. Συνεπώς μια σημαντική εγγύηση που υπήρχε για τη νομιμότητα λειτουργίας της Πινακοθήκης και του Μουσείου έχει εκλείψει. Γι’ αυτό, λοιπόν, θα πρέπει να προσέξουμε ιδιαίτερα την ύπαρξη ισορροπιών και βέβαια στα καλλιτεχνικά θέματα σαφέστατα προβάδισμα θα πρέπει να έχει ο διευθυντής. Αλλά στα θέματα οικονομικής διαχείρισης και προσωπικού, θα πρέπει να υπάρξουν ισορροπίες, μεταξύ διευθυντού, διοικητικού συμβουλίου και καλλιτεχνικής επιτροπής.
      Στην παρ. 4ε΄ συνιστάται μία θέση νομικού συμβούλου, χωρίς περιορισμό. Ούτε χρόνια άσκησης επαγγέλματος ούτε τουλάχιστον να είναι παρ’ εφέτες ούτε μνεία του νόμου 1649/86 πράγμα που το νομοσχέδιο το κάνει για τους νομικούς συμβούλους του Υπουργείου Πολιτισμού.
      Kύριε Υπουργέ, φαίνεται ότι εδώ κάτι κρύβεται. Θέλουμε συγκεκριμένη απάντηση και καλό θα ήταν να το ακούσετε αυτό, διότι πιστεύουμε ότι εδώ υποκρύπτεται ένα συγκεκριμένο ρουσφετάκι.
      Με την παράγραφο 4ζ΄, ενώ θέλετε να προσλάβετε κάποιους βιβλιοθηκονόμους και κάνετε αποδεκτούς αυτούς των ΤΕΙ, αποκλείετε εκείνους του Ιονίου Πανεπιστημίου. 
      Στην παράγραφο 4η΄ υπάρχει ένα καινούριο «κόλπο», δηλαδή το πώς μπλέκετε το δημόσιο τομέα και τις προεκτάσεις του με τον ιδιωτικό τομέα. Ιδρύεται μία ανώνυμη εταιρεία εν λευκώ. Από ποιον εποπτεύεται, ποιος την ελέγχει, με ποιο κεφάλαιο ξεκινά, πώς συντηρείται το διοικητικό συμβούλιο; Όλα αυτά είναι μυστικά. Θα τα μάθουμε μεταγενέστερα. Τη μία στιγμή έχουμε τον πρόεδρο του Ελεγκτικού Συνεδρίου να αποχωρεί και την άλλη στιγμή έχουμε καταστάσεις που γίνονται όλο και «σκοτεινότερες». 
      Κύριε Υπουργέ, μία εν λευκώ εξουσιοδότηση με προεδρικά διατάγματα δεν είναι παραδεκτή και ως εκ τούτου πρέπει να δείτε τι θα κάνετε. Εμείς δεν πρόκειται να ψηφίσουμε μία τέτοια διαδικασία, που εκθέτει και εσάς που νομοθετείτε, αλλά και αυτούς που θα την χρησιμοποιήσουν.
      Είμαστε σαφώς υπέρ της παραγράφου 912, που δίνει το επίδομα αρχαιολογικών ερευνών μετά από πολλά χρόνια και πολλά βάσανα στους αρχαιολόγους του Υπουργείου Πολιτισμού και του Ταμείου Αρχαιολογικών Πόρων και Απαλλοτριώσεων. 
      Σύμφωνα με την παράγραφο 10, δίνεται πλέον στους χημικούς μηχανικούς, στους βοηθούς χημικούς και στους μουσειακούς γλύπτες ένα επίδομα ανθυγιεινής εργασίας και ειδικών συνθηκών. 
      Αυτά είναι από τη δική μας πλευρά τα θετικά που εμφανίζονται στο συγκεκριμένο άρθρο. Όλα τα υπόλοιπα προσπαθούν να καλύψουν κάποια κενά.
      Μας ενοχλεί η προσπάθεια ελληνικότητας, έτσι ακριβώς όπως εμφανίζεται μέσα στα συγκεκριμένα άρθρα για τις ελληνικές ταινίες και όπως είναι συνδυασμένα όλα αυτά με το Φεστιβάλ Κινηματογράφου. 
      Κύριε Υπουργέ, νομίζω ότι κάπου δεν πάει καλά η όλη διαδικασία. Αφού κατάργησαν το ελληνικό, πώς προσπαθούμε να έχουμε το ελληνικό στοιχείο μέσα; Εσείς μπορείτε να μας τα εξηγήσετε αυτά. Ούτε οι ίδιοι οι ενδιαφερόμενοι έχουν καταλάβει τι ακριβώς επιδιώκουμε.
      Στο άρθρο 81 υπάρχει η εναρμόνιση με την οδηγία 2001/29 του Ευρωπαϊκού Κοινοβουλίου και του Συμβουλίου της 29ης Μαΐου του 2001 για την εναρμόνιση ορισμένων πτυχών του δικαιώματος του δημιουργού και των συγγενικών δικαιωμάτων στην κοινωνία της πληροφορίας. 
      Κύριε Υπουργέ, το ερώτημα που προκύπτει είναι γιατί δε βάλατε ολόκληρη αυτήν την απόφαση, να την έχουμε ως κύρωση και γιατί έχετε επιλέξει κάποια κομμάτια. Πώς έγινε αυτή η επιλογή; Αυτά που ορίζονται ως διαδικασία είναι θετικά, όπως προβλέπεται σε μία συμφωνία, την οποία έχει συνυπογράψει το ελληνικό κράτος. Όμως, γιατί επιλέξατε κάποια τμήματα; Είναι ένα βασικό ερώτημα το γιατί έμειναν απ΄ έξω αυτά που έχουν μείνει.
      Το άρθρο 82 αφορά σε θέματα προετοιμασίας για τους Ολυμπιακούς Αγώνες. Είναι σαφέστατο ότι η Κυβέρνηση Σημίτη στο έκτο κατά σειρά νομοσχέδιό της, δηλαδή με παρεμβάσεις επί παρεμβάσεων σε θέματα ολυμπιακής προετοιμασίας, εμφανίζει πλέον και καινούρια στοιχεία. Ζητά από την Οργανωτική Επιτροπή «ΑΘΗΝΑ 2004» να αναλάβει δικές της ευθύνες για έργα που δεν πρόλαβε να προετοιμάσει και για μελέτες που δεν ήταν έτοιμες στην ώρα τους. 
      Κύριε Υπουργέ, μην ψάξετε για δικαιολογία. Δεν μιλάω προσωπικά για σας. Από τις 5 Σεπτεμβρίου του 1997 έχουν περάσει πέντε χρόνια. Δεν έπρεπε να υπάρχει πια καμία εκκρεμότητα, δεν έπρεπε να υπάρχει ανάγκη για τέτοιες αναθέσεις. Αν οι αναθέσεις έχουν να κάνουν με τα overlays, επειδή σε μια δική σας αποστροφή είχατε πει ότι δεν έχει μείνει και τίποτε ιδιαίτερο, αυτά τα έργα ξεπερνούν τα διακόσια δισεκατομμύρια, σύμφωνα με τους πρόχειρους προϋπολογισμούς που υπάρχουν αυτήν τη στιγμή στο τραπέζι.
      Επίσης, αυτή η απεριόριστη χρηματοδότηση από κάθε είδους πόρους του δημοσίου προς τη ΔΕΗ και τα «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» για εκτέλεση έργων γενικού δημοσίου συμφέροντος, που εξυπηρετούν την τέλεση των αγώνων, δεν μας είναι κατανοητή.
      Τι ακριβώς σημαίνει; Τώρα ξαφνικά σκεφθήκαμε ότι υπάρχουν κάτι τέτοια έργα τα οποία πρέπει να τα χρηματοδοτήσουμε και τη χρηματοδότηση την στέλνουμε μέσω ΔΕΗ ή ΕΛΤΑ; 
      Είναι φανερό ότι αυτό που γράφει η έκθεση του Γενικού Λογιστηρίου του Κράτους ότι διοχετεύονται απροσδιόριστου ύψους κονδύλια με υπουργικές αποφάσεις σε συγκεκριμένες εταιρείες είναι κόλαφος για σας και θα πρέπει να  σκεφτείτε κατά πόσο πρέπει το συγκεκριμένο άρθρο να το κρατήσετε σε ισχύ.
      Σαφέστατα υπάρχουν και άλλες διατάξεις στο συγκεκριμένο άρθρο που ουσιαστικά αναδεικνύουν την προχειρότητα με την οποία νομοθετούμε κάθε φορά, όπου αφήνουμε εκκρεμότητες, τις καλύπτουμε σε επόμενη φάση, τρέχουμε να προλάβουμε και όταν σας κάνουμε κριτική και σας πιέζουμε λιγάκι για να τρέξετε λίγο πιο γρήγορα θυμώνετε κιόλας, γιατί, λέει, πάνε όλα καλά. Εάν δεν είχατε τη δική μας πίεση, κύριε Υπουργέ, εκείνο που είναι σίγουρο είναι ότι θα κοιτούσαμε από μακριά τώρα και θα κρύβαμε τα μάτια μας.
      Να πω κάτι ακόμη, πριν κλείσω το συγκεκριμένο άρθρο και έρθω στις δύο τροπολογίες. Κύριε Υπουργέ, έχει αφεθεί σε αυτήν την Αίθουσα ένα βαρύ υπονοούμενο από το συνάδελφο κ. Φούρα. Ήδη η Θεσσαλονίκη είναι ανάστατη. Μάλιστα ο ΠΑΟΚ έχει εκδόσει ειδική ανακοίνωση. Ο κ. Φούρας άφησε το υπονοούμενο ότι το παιχνίδι ΠΑΟΚ-Καλιθέα  ήταν στημένο. Και απευθυνόμενος μάλιστα προς εσάς είπε να διερευνήσετε το θέμα και να μας πείτε ακόμη  για το πόσα χρήματα παίχθηκαν στην Κύπρο. Έχετε μια υποχρέωση εσείς ως Κυβέρνηση να ξεκαθαρίσετε τη θέση σας ή να ζητήσετε από το συνάδελφο να προσκομίσει τα στοιχεία από τα οποία προέκυψε η συγκεκριμένη του δήλωση, δήλωση η οποία έγινε στο Κοινοβούλιο. Δεν έγινε στους δρόμους, δεν έγινε στην τηλεόραση, δεν του ξέφυγε αλλά ήρθε εδώ για να κάνει τη δήλωση. Είναι σαφέστατο, λοιπόν, ότι υπάρχει μια σοβαρή εκκρεμότητα. Αυτή η εκκρεμότητα δεν σας καλύπτει αν δεν πάρετε θέση.
      Να τοποθετηθώ τώρα και για τις δύο τροπολογίες που έχουν σχέση με το συγκεκριμένο άρθρο. Καταρχήν το θέμα που αφορά το Δήμο Παιανίας και τη συγκεκριμένη χωροθέτηση.
      Κύριε Υπουργέ, υπάρχει ένα ερώτημα και αυτό το ερώτημα θα ήθελα να μου το απαντήσετε. Φτιάχνουμε προπονητήρια στη Δεκέλεια τα οποία θα είναι δίπλα ακριβώς από το Ολυμπιακό Χωριό για να μην υπάρχει ανάγκη μετακίνησης των αθλητών στη διάρκεια των Ολυμπιακών Αγώνων. Αυτό το προπονητήριο τώρα που μας φέρνετε εδώ με τους όρους που εμφανίζονται, μπορείτε να μας εξηγήσετε ποιο ρόλο εξυπηρετεί, όταν είναι δεδομένο ότι οι απαιτήσεις καλύπτονται από τους χώρους της Δεκέλειας; Μήπως είναι κανένα προεκλογικό ρουσφέτι; Γιατί εκεί στην περιοχή της Παιανίας έτσι ακούγεται, έτσι συζητιέται, ότι δυσκολεύεται, λέει, ο υποψήφιος ο δικός σας και θέλετε λιγάκι να τον ενισχύσετε. Εξηγήστε μας, λοιπόν, ποια αναγκαιότητα μας κάνει να έχουμε έναν ακόμη χώρο ο οποίος θα μας κοστίσει χρήματα και τον οποίο θα ονομάσουμε ολυμπιακό χώρο. Αλλά τι να πω; Τα ίδια κάνατε στο Περιστέρι. Πήρατε από το Φάληρο το ένα γήπεδο της πυγμαχίας, το οποίο ήταν λυόμενο και το μεταφέρατε στο Περιστέρι για να κάνετε εγκαίνια μήπως και ο υποψήφιος δήμαρχός σας επιπλεύσει. 
      ΠΡΟΕΔΡΕΥΩΝ (Κωνσταντίνος Γείτονας): Μπήκατε τώρα στα χωράφια της εκλογικής περιφέρειας Β΄ Αθηνών…
      ΓΕΩΡΓΙΟΣ ΟΡΦΑΝΟΣ: Συνήθως, κύριε Πρόεδρε, οι Υπουργοί δεν ακούν αυτά που δεν θέλουν. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σας ακούω και θα σας απαντήσω για την Παιανία. Όμως δεν ακούμε και δεν αντιλαμβανόμαστε όλοι με τον ίδιο τρόπο. 
      ΓΕΩΡΓΙΟΣ ΟΡΦΑΝΟΣ: Είναι σαφέστατο αυτό ότι δεν ακούμε όλοι με τον ίδιο τρόπο.
      Και κλείνοντας να πω κάτι για το θέμα του εθελοντισμού. Θα πρέπει να ήμασταν πολλοί απελπισμένοι, κύριε Υπουργέ. Για να βάζουμε τέτοιους όρους για να προσελκύσουμε πλέον εθελοντές, πρέπει να είμαστε, επαναλαμβάνω, πάρα πολύ απελπισμένοι.
      Στρατηγέ μου, να σας πω τι λέγει εδώ πέρα. Μερικά από αυτά είναι εξωπραγματικά. Εάν λέει κάποιος είναι να παρουσιαστεί στο στρατό μετά τους Ολυμπιακούς Αγώνες…
      ΚΥΡΙΑΚΟΣ ΣΠΥΡΙΟΥΝΗΣ: Καλύτερα να τους στείλουμε τα απολυτήρια στο σπίτι! Να στείλουμε στους ανυπότακτους το απολυτήριο στο σπίτι!
      ΓΕΩΡΓΙΟΣ ΟΡΦΑΝΟΣ: Αυτούς που είναι να εμφανιστούν μέχρι το 2007 τους δίνουμε, λέει, είκοσι μέρες άδεια και όσοι είναι να πάνε μέχρι το τέλος του 2003 τους λένε ελάτε ένα χρόνο αργότερα αρκεί να είστε εκεί τις είκοσι μέρες.
      Το ερώτημά μου είναι απλό και είναι το εξής: Το 2004 εάν υποθέσουμε ότι είναι να καταταγούν εκατό χιλιάδες –λέω ένα παράδειγμα- και αυτοί οι εκατό χιλιάδες κάνουν όλοι δήλωση να γίνουν εθελοντές …
      ΚΥΡΙΑΚΟΣ ΣΠΥΡΙΟΥΝΗΣ: Έχετε διαβάσει τη δίκη των έξι; 
      ΓΕΩΡΓΙΟΣ ΟΡΦΑΝΟΣ: … και θα παρουσιαστούν ένα χρόνο μετά, ποιοι θα είναι αυτοί οι οποίοι θα υπηρετούν; Το σκεφτήκαμε αυτό; 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Εσείς τη διαβάσατε, κύριε Ορφανέ; 
      ΓΕΩΡΓΙΟΣ ΟΡΦΑΝΟΣ: Εγώ το έχω διαβάσει… 
      ΠΡΟΕΔΡΕΥΩΝ (Κωνσταντίνος Γείτονας): Κύριε Ορφανέ, σας παρακαλώ. Δεν γίνεται έτσι συζήτηση, με άναρχο τρόπο. 
      Παρακαλώ να μη γράφεται καμία διακοπή στα Πρακτικά.
      ΓΕΩΡΓΙΟΣ ΟΡΦΑΝΟΣ: Επιτρέπεται, λέει, να εισέρχονται ονομαστικά οι ανυπότακτοι και να έρθουν για τις είκοσι ημέρες των Ολυμπιακών Αγώνων, γιατί έχουμε ανάγκη από εθελοντές. Τι να πω; 
      Εκτός από την τελευταία παράγραφο, η οποία αναφέρεται σε αυτούς που έχουν υπηρετήσει και είναι …
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): …
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ. Θα απαντήσετε. Ολοκληρώστε, κύριε Ορφανέ.
      ΓΕΩΡΓΙΟΣ ΟΡΦΑΝΟΣ: Δεν καταλάβατε φαίνεται. Είπα ότι είμαστε απελπισμένοι πολύ. Στην απελπισία πολλά κάνουμε.
      ΚΥΡΙΑΚΟΣ ΣΠΥΡΙΟΥΝΗΣ: …
      ΓΕΩΡΓΙΟΣ ΟΡΦΑΝΟΣ: Δεν ξέρω ποιοι έχουν υπογράψει. Εγώ βλέπω να υπάρχουν υπογραφές από τους Υπουργούς.
      ΚΥΡΙΑΚΟΣ ΣΠΥΡΙΟΥΝΗΣ: …
      ΓΕΩΡΓΙΟΣ ΟΡΦΑΝΟΣ: Είναι σαφέστατο ότι αυτή η ρύθμιση που δίνει στους έφεδρους ανθυπολοχαγούς, υπολοχαγούς, ένα βαθμό αν παρευρεθούν είναι θετική και έχει μία έννοια εθελοντισμού. Όλα τα άλλα δεν μπορώ να καταλάβω τι ακριβώς σημαίνουν.
      Θα περιμένω τις εξηγήσεις σας για να σας πούμε τι θα κάνουμε και εμείς.
      Ευχαριστώ.
      ΑΝΔΡΕΑΣ ΦΟΥΡΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Φούρα, τι θέλετε;
      ΑΝΔΡΕΑΣ ΦΟΥΡΑΣ: Κύριε Πρόεδρε, μου απεδόθησαν πράγματα που δεν είπα. Θα ήθελα να διευκρινίσω ότι δεν άφησα κανένα υπονοούμενο … 
      ΠΡΟΕΔΡΕΥΩΝ (Κωνσταντίνος Γείτονας): Γιατί ζητάτε το λόγο; Θέτετε θέμα επί προσωπικού; 
      ΑΝΔΡΕΑΣ ΦΟΥΡΑΣ: Βεβαίως. 
      ΠΡΟΕΔΡΕΥΩΝ (Κωνσταντίνος Γείτονας): Εξηγήστε μου σε τι συνίσταται το θέμα το προσωπικό.
      ΑΝΔΡΕΑΣ ΦΟΥΡΑΣ: Υπήρξε το ματς ΠΑΟΚ-ΚΑΛΛΙΘΕΑ. Υπήρξαν φήμες και συζητήσεις και δημοσιεύματα στην Κύπρο ότι έγινε παιχνίδι από Έλληνες παίκτες. Ζήτησα από τον Υπουργό να διερευνήσει αυτό το θέμα, προκειμένου να διαψευστούν και να μην υπάρχει σκιά στο ελληνικό ποδόσφαιρο. Κανένα υπονοούμενο δεν άφησα.
      ΠΡΟΕΔΡΕΥΩΝ (Κωνσταντίνος Γείτονας): Εννοείτε ότι σας απέδωσε ο κ. Ορφανός …
      ΓΕΩΡΓΙΟΣ ΟΡΦΑΝΟΣ: Γιατί δεν ζητήσατε να διερευνηθεί …
      ΠΡΟΕΔΡΕΥΩΝ (Κωνσταντίνος Γείτονας): Κύριε Ορφανέ, δεν μπορείτε να παίρνετε έτσι το λόγο. Εννοεί όπως λέγει ότι του αποδώσατε υπονοούμενα τα οποία δεν έκανε.
      ΓΕΩΡΓΙΟΣ ΟΡΦΑΝΟΣ: Τέθηκε θέμα αμφισβήτησης νομιμότητας ενός παιχνιδιού. Γιατί δεν έγινε το ίδιο με το παιχνίδι ΠΑΝΑΘΗΝΑΪΚΟΣ-ΠΡΟΟΔΕΥΤΙΚΗ;
      ΠΡΟΕΔΡΕΥΩΝ (Κωνσταντίνος Γείτονας): Καλώς. Δόθηκε η εξήγηση. Νομίζω ότι δεν υφίσταται προσωπικό θέμα.
      Η κα Κανέλλη εκ μέρους του Κομμουνιστικού Κόμματος Ελλάδας έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Φτάσαμε στο κόκαλο του νομοσχεδίου. Από την επιτροπή έως και όλες τις συνεδριάσεις της Ολομέλειας μπήγουμε, μπήγουμε ένα μαχαίρι, τώρα φτάσαμε στο κόκαλο. Ή για να είμαι και σαφέστερη, φτάσαμε, αγαπητοί συνάδελφοι και κύριε Πρόεδρε, στο ψαχνό. Διότι αν θελήσουμε να είμαστε πολύ ειλικρινείς είναι ένα νομοσχέδιο με καλές προθέσεις, για ρυθμίσεις, για εναρμόνιση με διεθνείς συμβάσεις και υποχρεώσεις που αφορούσε στον ελληνικό αθλητισμό. Και όταν λέμε «αθλητισμό», είτε μας αρέσει είτε όχι, μιλούμε για το παρελθόν των νιάτων μας, το παρόν των νιάτων μας και το μέλλον των νιάτων μας. Ο αθλητισμός είναι συνυφασμένος με τα νιάτα, με την προοπτική, με το μέλλον. Φτιάχνει θεμέλια και ταυτόχρονα κοιτάζει και στο μέλλον. Για να καταλήξουμε στα άρθρα 80, 81, 82 και τις δύο τροπολογίες. Διότι το ζουμί, η ιστορία εδώ είναι. 
      Ξέρετε τι θυμίζει αυτό το πολυνομοσχέδιο το οποίο έχει μετατραπεί σε ένα περίεργο χταπόδι; Το είπαμε και το επισημάναμε πολλές φορές. Είναι πολλά νομοσχέδια μέσα σε ένα. Καλύπτονται απίστευτες ανεπάρκειες, παίζονται απίστευτα, τεράστια συμφέροντα σε αυτά τα τρία τελευταία άρθρα, δηλαδή σε αυτά τα τρία νομοσχέδια. Καπάκι ήρθαν και οι δύο τροπολογίες του Υπουργού και ολοκληρώθηκε μία εικόνα. 
      Δεν θα μπούμε, λοιπόν, στον κόπο καθώς καταθέσαμε –ειδικά για το άρθρο 81 που αφορά ζητήματα πολύ ουσιαστικά, καλυπτόμεθα πίσω από την επίσημη μετάφραση, πολύ ουσιαστικές, παρεμβάσεις και παρατηρήσεις μπορούσαν να γίνουν σε ζητήματα πνευματικών δικαιωμάτων- και έξι τροπολογίες το Κομμουνιστικό Κόμμα, οι οποίες αφορούν ερμηνείες, διατάξεις πραγματικές και ερμηνείες μηχανικών μέσων, πώς γίνεται η ανατύπωση, πώς εξασφαλίζονται τα πνευματικά δικαιώματα. Ο Υπουργός είπε ότι δεν τις κάνει δεκτές. Δεν έχει, λοιπόν, νόημα να καθίσουμε τώρα να πούμε ένα προς ένα. Μπορούμε, όμως, να πούμε τρία βασικά πράγματα.
      Στο άρθρο 80 κάνατε ό,τι κάνατε και με το οικόπεδο της Αμερικάνικης Πρεσβείας. Χαρίσατε περιουσία του ελληνικού λαού στην Αμερικάνικη Πρεσβεία. Όταν λέμε «δημόσιο», ελπίζω να εξακολουθούμε να εννοούμε στο 2002 «λαό». Δεν της έφτανε της Αμερικάνικης Πρεσβείας το τριάρι, ήθελε και πεντάρι στο κέντρο της Αθήνας! Τώρα ερχόμαστε και παίρνουμε το Άλσος Ριζάρη με δέντρα εκατό ετών στο κέντρο της Αθήνας και το δίνουμε. Κάτω από ποιους όρους το δίνουμε; Το χαρίζουμε και αυτό.
      Έχετε, αγαπητοί συνάδελφοι, τη συναίσθηση ότι μας ψήφισε κανένας, για να χαρίζουμε; Έτσι θα εκλαμβάνουμε τη λαϊκή εντολή; Χαρίζουμε; Η Αθήνα μπορεί να έχει ανάγκη από ένα Μουσείο Μοντέρνας Τέχνης. Μπορεί να έχουν και όλα εκείνα που λένε ότι θέλουν να το κάνουν. Αλλά να δώσουμε το Άλσος; 
      Και θα μου πείτε: Γιατί το χαρίζουμε; Το βλέπετε λίγο παρακάτω. Παρέμβαση στο ρυμοτομικό σχέδιο. Και με την άλλη τροπολογία τα ίδια κάνουμε. Ορίζουμε συντελεστή δόμησης 0.70 και 0.60, δεκαεφτά μέτρα κτίρια. Δηλαδή, παίρνουμε το Άλσος και δίνουμε τσιμέντο. 
      Θα περάσει, αγαπητοί συνάδελφοι, η ευτυχής λαίλαψ της Ολυμπιάδας και στο Λεκανοπέδιο θα μείνουμε με τα τσιμέντα, χωρίς δέντρα και με την –ω του θαύματος- εξευρεθείσα αντίληψη ότι προάγουμε την έννοια της πατρίδας στους ανυπότακτους, στους στρατευμένους, στους εφέδρους ή στα νιάτα προσφέροντας χωρίς κόστος στον προϋπολογισμό εδώ. Γιατί όλα τα υπόλοιπα έχουν κόστος. Εδώ στα νιάτα τι θα προσφέρουμε, προκειμένου να προσεγγίσουμε εθελοντές, την έννοια του «γλιτώνω», του «μαλθακεύω», του «βολεύομαι», του «εξυπηρετούμαι»; Και αυτό λέγεται εθελοντισμός! 
      Τι να σας πούμε εμείς; Εμείς ως Κομμουνιστικό Κόμμα ειδικά για αυτά τα τρία μιλήσαμε και με άλλους τόνους στην επιτροπή και έχουμε μείνει άφωνοι. Έτσι θέλετε. Ξέρετε τι μας θυμίζουν αυτά τα τρία άρθρα επί του ιδεώδους της Ολυμπιάδας, της ευγενούς άμιλλας, της προετοιμασίας της χώρας, της καλής της εμφάνισης; Ξέρετε με τι μοιάζει αυτό το κομμάτι του νομοσχεδίου; Μοιάζει με ένα επείγον, τραγικό λίφτινγκ στις αδυναμίες.
      Και ξέρετε όλα αυτά, γίνονται με τη διαδικασία του κατεπείγοντος –γιατί περί κατεπείγοντος πρόκειται- δύο λειψά χρόνια πριν από την Ολυμπιάδα και, για να προλάβουμε να τακτοποιήσουμε τα πάντα, έχει πάρει ένας χασάπης ένα μαχαίρι και κόβει. Κόβει άλση, δικαιώματα, χαλάει ρυμοτομικά σχέδια, αλλάζει δρόμους, ξεθεμελιώνει, χτίζει, ανεβάζει, κατεβάζει, βολεύει υπαλλήλους. Αυτή είναι η νοοτροπία αυτών των τριών άρθρων.
      Βεβαίως, όσον αφορά τα πνευματικά δικαιώματα, το άρθρο 81 σας το λέμε από τώρα ότι θα το ψηφίσουμε. Θα το ψηφίσουμε, παρ’ ότι δεν κάνατε δεκτές τις ουσιαστικές παρατηρήσεις μας. Είναι κύρωση σύμβασης. Δεν μπορούμε να αφήσουμε τους ανθρώπους που επιζητούν να έχουν το ελάχιστο από τα πνευματικά δικαιώματα ακατοχύρωτους. Πρέπει να ισχύσει για όλους. Έχουμε μια νομοτεχνική παρέμβαση. 
      Κύριε Υπουργέ, έχετε ναπολεόντεια ικανότητα να ακούτε δύο Βουλευτές, τρεις συμβούλους, έναν Υφυπουργό δίπλα σας, εμένα που ομιλώ και ενδεχομένως το κουδούνι του κυρίου Προέδρου. Θα παρακαλούσα τουλάχιστον να το κάνετε χωρίς να μου γυρίζετε την πλάτη. Σας παρακαλώ, μπορείτε να με ακούτε. 
      Δεχθείτε μια μόνο παρατήρηση. Σας παρακαλώ πολύ, όταν δίνετε ένα επίδομα στους αρχαιολόγους -που πολύ τους τιμήσατε και με πολύ υψηλό τόνο στην ομιλία σας, όταν τοποθετηθήκατε επί της αρχής- μην αφήσετε για μια ακόμη φορά έξω τους εκτάκτους. Και ας είναι νομοτεχνική παρέμβαση. Δίνετε, λοιπόν, στους συντηρητές αρχαιολόγους επίδομα ανθυγιεινής εργασίας. Γιατί δεν το δίνετε και στους εκτάκτους; Την ίδια δουλειά δεν κάνουν; Όχι απλώς κάνουν την ίδια δουλειά, αλλά την κάνουν και ως έκτακτοι υπό αρνητικότερες συνθήκες σε σχέση με τους άλλους. Αυτή είναι μια νομοτεχνική παρέμβαση και ελπίζω ότι, όταν θα μας απαντήσετε, θα τη δεχθείτε. 
      Για όλα τα υπόλοιπα τι να σας πω; Για το Άλσος Ριζάρη; Σας κάναμε πολύ ουσιαστικές παρατηρήσεις στο άρθρο 81. Είπατε ότι τίθεται ζήτημα μετάφρασης. Είναι αντίστοιχο με την ελληνικότητα στο Φεστιβάλ. Κοιτάξτε. Μπορούμε να εκχωρούμε στους ευρύτερους σχηματισμούς στους οποίους ανήκουμε μια σειρά από δικαιώματα, ενδεχομένως και κυριαρχικά. Όμως δικαιώματα σε κακές μεταφράσεις, δικαιώματα που πίσω από την κακή μετάφραση κρύβεται μετατόπιση ενδιαφερόντων και συμφερόντων επιτρέψτε μου να μη δεχόμαστε να τα συγχωρήσουμε ούτε να τα εκχωρήσουμε.
      Το άρθρο 80 θα το καταψηφίσουμε οπωσδήποτε. Το άρθρο 81 αναγκαστικά θα το ψηφίσουμε και θα πούμε «ναι». Θα σας καλέσουμε εμείς, η ζωή και η πραγματικότητα να δείτε τις τροπολογίες μας. Θα δημιουργηθούν μείζονα προβλήματα στην εφαρμογή αυτού.
      Για το άρθρο 82 ισχύουν όσα είπαμε και πιο πριν. Αν τα πιάσουμε ένα-ένα είναι από μόνο του ένα ολόκληρο ρυθμιστικό ή τακτοποιητικό τμήμα νομοσχεδίου τεραστίων ελλείψεων. Και με το χάος και με τη δυνατότητα τα σκανδαλώδη που ρυθμίζονται εδώ θα τα βρούμε μπροστά μας. Και δεν μιλάει κανείς για τους υπαλλήλους, για τους εργαζόμενους. Αν πάμε στις δυο τροπολογίες για το προπονητικό σπίτι στην Παιανία ισχύουν στ’ αλήθεια ό,τι είπα προηγουμένως, παρέμβαση ουσιαστική έρχεται σε προεκλογική περίοδο όπου έχουμε δημοτικές και νομαρχιακές εκλογές. Και δεν μπορείτε να πείτε ότι δεν είναι έτσι, γιατί για παράδειγμα για το Aλσος Ριζάρη, πράγμα που ισχυει και για την τροπολογία που έφερε ο κύριος Υπουργός, δεν υπάρχει τοπική οργάνωση, αυτοδιοίκηση, εκθέσεις των καθηγητών του Pολυτεχνείου, οποιοσδήποτε ζει στην Αθήνα, πολλώ μάλλον οι δημοτικές αρχές έχουν πάρει σωρεία αποφάσεων να μη γίνει αυτό, γιατί δεν αντέχουμε άλλο και ασφυκτιά το σύμπαν. Παρά ταύτα το φέρατε. Φέρατε και μία τροπολογία που ό,τι κάνει για την Αθήνα, το κάνει και για την Παιανία. Το αδήριτο, το βιαστικό, το επείγον. 
      Εκεί όμως που τίθεται ένα μείζον ιδεολογικό ζήτημα –και οφείλω να ομολογήσω η απάντηση που έδωσε ο Υπουργός στην επιτροπή όχι απλώς δεν ήταν ικανοποιητική, αλλά ήταν και ιδιαζόντως ανησυχητική- είναι η τροπολογία για τους εθελοντές. Ο αγαπητός στρατηγός ρώτησε αν την υπογράφουν οι αρχηγοί, όχι δεν την υπογράφουν, την υπογράφει ο κ. Παπαντωνίου και ο κ. Πετσάλνικος. Εδώ έχουμε μια απίστευτη παράκαμψη κάθε έννοιας νομιμότητας με το πρόσχημα ότι θα ενισχυθούν οι προσελεύσεις για τους εθελοντές. Δεν ξέρω αν θα ήταν αρεστό, ακόμα και να ακουστεί στις χώρες που θα συμμετέχουν στους Ολυμπιακούς Αγώνες ότι η Ελλάδα είναι τόσο αδύναμη στο να φιλοξενήσει εθελοντικά από πλευράς κόσμου που θα ενισχύσει την Ολυμπιάδα έτσι όπως προδιαγράφεται –προσέξτε όμως με τι- με παράκαμψη της ανυποταξίας. Δηλαδή το βάζει ο νους του ανθρώπου; Λέτε να έρθουν οι ανυπότακτοι εδώ. Τους δίνετε τη δυνατότητα να έρθουν. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Μα τι λέτε; 
      ΛΙΑΝΑ ΚΑΝΕΛΛΗ: Σας παρακαλώ πολύ να μη με διακόπτετε και να μου απευθύνετε το λόγο τόσο υποτιμητικά. Το τι λέω, ξέρω πάρα πολύ καλά. Κύριε Πρόεδρε, θέλω την προστασία σας. 
      ΠΡΟΕΔΡΕΥΩΝ (Κωνσταντίνος Γείτονας): Για να αποδώσω τα του Καίσαρος τω Καίσαρι, όλοι σας διακόπτετε και τους Υπουργούς. 
      ΛΙΑΝΑ ΚΑΝΕΛΛΗ: Δεν διέκοψα ούτε μία φορά σήμερα. Λοιπόν, κατ’ έθιμο δεν θα μου αποδίδετε τελείες και κόμματα που δεν έχω βάλει. Παρακαλώ πολύ. Ουδένα διέκοψα. Δεκαέξι λεπτά μίλησε ο προλαλήσας συνάδελφος στο Βήμα. 
      ΠΡΟΕΔΡΕΥΩΝ (Κωνσταντίνος Γείτονας): Θα με αναγκάζετε να σας το θυμίζω κάθε φορά. Παρακαλώ προχωρήστε. 
      ΛΙΑΝΑ ΚΑΝΕΛΛΗ: Δεν διαμαρτυρήθηκα για τη διακοπή, για το ύφος διαμαρτυρήθηκα. Και την προστασία σας τη ζήτησα για το ύφος. 
      ΠΡΟΕΔΡΕΥΩΝ (Κωνσταντίνος Γείτονας): Το Προεδρείο δεν αντιδικεί με τους συναδέλφους. Προσπαθεί να διευκολύνει το διάλογο και τη συζήτηση. Καλώς παρατηρήσατε τον Υπουργό που σας διέκοψε και καλώς σας θύμισα και εγώ ότι σας έχω επανειλημμένα επισημάνει ότι και σεις διακόπτετε συνεχώς. 
      ΛΙΑΝΑ ΚΑΝΕΛΛΗ: Στην τηλεόραση πολύ, στη Βουλή όχι. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, άλλη φορά θα τα καταγράφω. 
      ΛΙΑΝΑ ΚΑΝΕΛΛΗ: Μπορεί να σας έχει μείνει κάποιο απωθημένο από όταν ήσασταν φιλοξενούμενός μου σε εκπομπές. 
      ΠΡΟΕΔΡΕΥΩΝ (Κωνσταντίνος Γείτονας): Αφήστε τα αυτά. Ήταν σαφές τι είπα. Δεν αφορά μόνο εσάς, αλλά όλους μας βάζω και τον εαυτό μου όταν βρίσκομαι στα έδρανα. 
      ΛΙΑΝΑ ΚΑΝΕΛΛΗ: Την επόμενη φορά που θα σας καλέσω θα σας χαρίσω όλο το χρόνο στην τηλεόραση. 
      Στις προτεινόμενες διατάξεις αυτής της τροπολογίας για τις Ένοπλες Δυνάμεις στο β΄ λέτε, κύριε Υπουργέ, «αναβάλλεται η κατάταξη στις Ένοπλες Δυνάμεις μέχρι την 31η Δεκεμβρίου 2004 των στρατευσίμων των οποίων η για οποιοδήποτε λόγο νόμιμη παραμονή εκτός Ενόπλων Δυνάμεων λήγει το 2003, εφόσον συμμετάσχουν αποδεδειγμένα ως εθελοντές στους Ολυμπιακούς Αγώνες του 2004». 
      Το λιγότερο που κάνετε είναι να στρατικοποιείτε την έννοια του εθελοντισμού διότι το ταυτίζετε και μάλιστα βεβαιωμένα, αφού θα τους δώσετε και ένα χαρτί που θα λέτε ότι στρατεύτηκαν στον εθελοντισμό και ως εκ τούτου θα μπορούν να παρουσιαστούν για να κρατήσουν όπλο μετά. Στους εφέδρους αξιωματικούς και οπλίτες χορηγείτε ειδική άδεια είκοσι ημερών. Αυτό μοιάζει σαν να χρειάζονται οι στρατιώτες αναρρωτική επί του εθελοντισμού. Ο εθελοντισμός, δηλαδή, είναι ασθένεια και τους δίνετε εξτρά αναρρωτική είκοσι ημερών. Τώρα αν αυτός είναι εθελοντισμός δεν μπορώ να σας απαντήσω.
      Είστε όμως τόσο βέβαιοι ότι δεν θα δεχθούν το «φάρμακο» ενδεχομένως στην ασθένεια του εθελοντισμού –διότι σε ασθένεια το μετατρέψατε και βλάπτετε και την έννοια του εθελοντισμού για τέτοια ζητήματα- ώστε πάτε στην περίπτωση που λέτε ότι η μη τήρηση της παραπάνω ειλημμένης υποχρέωσης οι υπόχρεοι θα καλούνται για επανακατάταξη στις τάξεις των Ενόπλων Δυνάμεων. Δηλαδή δεν πήρες το φάρμακο, δεν έγινες καλά, φάε και μια τιμωρία από πάνω. Μας συγχωρείτε αλλά εμείς δεν μπορούμε να ψηφίσουμε κάτι τέτοιο. Σας το είπαμε και στην επιτροπή αλλά η διατύπωση αυτή και μόνη κατ’ αρχήν αίρει τη δύναμη συγκέντρωσης πραγματικών εθελοντών. Διότι αποθαρρύνει τον υπόλοιπο πληθυσμό που δεν είναι στρατεύσιμος, που δεν θα έχει κάτι να γλιτώσει από υποχρεώσεις, που δεν θα έχει ένα νομικό κώλυμα για να έρθει…
      ΚΥΡΙΑΚΟΣ ΣΠΥΡΙΟΥΝΗΣ: Καλλιεργείται νόμιμα η μη στράτευση. Στο τέλος θα υπηρετούν μόνο οι αγρότες και οι εργάτες.
      ΠΡΟΕΔΡΕΥΩΝ (Κωνσταντίνος Γείτονας): Κύριε Σπυριούνη, παρακαλώ μη διακόπτετε. Μπορείτε να πάρετε μετά το λόγο και να μιλήσετε με άνεση.
      ΚΥΡΙΑΚΟΣ ΣΠΥΡΙΟΥΝΗΣ: Προτιμώ τα λιγότερα παρανόμως παρά τα πολλά νομίμως γιατί θα πω πολλά όταν μιλήσω.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ συνεχίστε κυρία Κανέλλη.
      ΛΙΑΝΑ ΚΑΝΕΛΛΗ: Κύριε Υπουργέ, δεν φοβάστε την εικόνα ότι η χώρα δεν μπορεί να εξασφαλίσει επαρκή αριθμό εθελοντών; Όλη αυτή η παράθεση των άρθρων 80 και 82 που μας καλείτε να ψηφίσουμε είναι να επισπεύσουμε, να διαλύσουμε ρυμοτομικά σχέδια, να φάμε άλση, να υψώσουμε τεράστια κτίρια, να πήξουμε στο τσιμέντο για να έχουμε επιτέλους την απαραίτητη καλή εικόνα που απαιτείται για το 2004. Και ερχόμαστε τώρα και τους λέμε ότι από άψυχα είμαστε πολύ καλά και κτίρια θα έχουμε και τσιμέντα θα έχουμε και δρόμους θα έχουμε και σε λίγο θα πληρώνουμε και διόδια για να περνάμε μετά την Ολυμπιάδα γύρω και μέσα απ’ αυτά τα έργα. Ένα πράγμα όμως μας λείπει. Το ψυχοδυναμικό και δη νιάτα. Και αυτό το βρήκαμε σ’ αυτούς που θέλουν να γλιτώσουν το στρατό.
      Επαναλαμβάνω όχι στις δύο τροπολογίες, όχι στα άρθρα 80 και 82 και αναγκαστικώς ναι στο 81. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Τροποποίηση και συμπλήρωση της συνταξιοδοτικής νομοθεσίας του δημοσίου και άλλες διατάξεις». 
      Η κα Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, αγώνας και πάλι για το πράσινο στην Αθήνα. Πόσες φορές θα πούμε ότι 2,4 τ.μ., ανά άτομο από τις τελευταίες πόλεις στον κόσμο η Αθήνα σε πράσινο. Υπάρχει μεγάλο νέφος με την παραμικρή άπνοια και η Αθήνα πνίγεται. Καταστροφές υπάρχουν από τις πλημμύρες και βέβαια γι’ αυτό δεν οφείλονται μόνο τα τεχνικά έργα που ρυθμίζουν την κατάσταση αλλά κατά κύριο λόγο οι ελεύθεροι χώροι και οι χώροι πρασίνου. Υπάρχει τεράστιο κυκλοφοριακό χάος. Το μόνο που μας μένει είναι να παίρνουμε αυτά τα μέτρα που πήραμε αυτήν τη βδομάδα το πρωί για να δημιουργήσουμε μια άλλη παιδεία στους Αθηναίους. Όμως, η παιδεία δημιουργείται και μέσα από τα νομοθετήματα και μέσα από το σχεδιασμό πόλεων στις οποίες μπορούν στοιχειωδώς να επιβιώσουν οι πολίτες. Και στην Αθήνα πια δεν θα μπορούν να επιβιώσουν.
      Στην περιοχή που συσσωρεύονται πολλά μουσεία και κτίρια πολιτιστικών εκδηλώσεων έχει μείνει ένα μικρό άλσος.
      Αυτό είναι στο στόχαστρο της Κυβέρνησης. Συνεχώς βάλλεται.
      Από το 1884 ήταν είκοσι τέσσερα στρέμματα υψηλού πρασίνου με πολλά αιωνόβια δένδρα. Το 1981 ανακαινίσθηκε από το Δήμο Αθηναίων και τελικά τα δώδεκα στρέμματα παραχωρήθηκαν στο Ίδρυμα Γουλανδρή για την οικοδόμηση του Μουσείου Σύγχρονης Τέχνης. Το Συμβούλιο Επικρατείας ακύρωσε την παραχώρηση με την απόφαση του νόμου 604 του 2002 γιατί η έκταση αυτή είναι χαρακτηρισμένη από το νόμο 1515, δηλαδή το ρυμοτομικό σχέδιο των Αθηνών, αλλά και το γενικό πολεοδομικό σχέδιο Αθηνών, σαν χώρος πρασίνου.
      Θα μου πείτε τώρα: Πόσες φορές έχουμε αλλάξει τα ρυμοτομικά ή τα γενικά πολεοδομικά σχέδια; Πάμπολλες, γι’ αυτό έχουμε αυτήν την κατάσταση στις πόλεις σήμερα. Από την άλλη πλευρά όμως υπάρχουν και οι πολίτες, υπάρχει και η Τοπική Αυτοδιοίκηση. Όλοι οι φορείς της Τοπικής Αυτοδιοίκησης, ο Δήμος Αθηναίων, το διευρυμένο νομαρχιακό συμβούλιο, η Πανελλήνια Ένωση Αρχιτεκτόνων, η συνέλευση των καθηγητών του Τμήματος Αρχιτεκτόνων, όλοι είναι εναντίον αυτής της ρύθμισης.
      Παρ’ όλα αυτά, κύριε Υπουργέ, επανέρχεσθε και ξαναχαρίζετε το Άλσος στο Ίδρυμα Γουλανδρή και μάλιστα χωρίς να έχουν εξασφαλιστεί τα απαραίτητα ανταλλάγματα. Είχατε δεσμευθεί να το κάνετε στο προηγούμενο νομοσχέδιο στις 20.9.2001, ότι δηλαδή θα είχαμε τον κατάλογο έργων της συλλογής, το δωρητήριο της συλλογής και εξασφαλισμένα τα απαραίτητα 20 δισεκατομμύρια δραχμές για την οικοδόμηση του μουσείου. Εγώ δεν βλέπω αυτή σας η δέσμευση να έχει τηρηθεί.
      Από την άλλη πλευρά αν δει κανείς, απ’ ό,τι λέει η ανακοίνωση των πολιτών που έχουν συστρατευθεί εναντίον αυτής της ρύθμισης, στους ισολογισμούς του Ιδρύματος Γουλανδρή, δεν βλέπουμε πουθενά ούτε τα έργα της περίφημης συλλογής ούτε αποθεματικό ικανό να καλύψει όχι την κατασκευή του μουσείου, αλλά ούτε καν τις εκσκαφές του. Εάν αυτά είναι ψέματα, καλείστε τουλάχιστον αυτά να μας τα διαψεύσετε.
      Το άρθρο 80 ασχολείται με την Εθνική Πινακοθήκη. Θα έλεγα ότι τακτοποιούνται ορισμένα θέματα, αλλά το πνεύμα των ρυθμίσεων για την Εθνική Πινακοθήκη γίνεται περισσότερο υπουργοκεντρικό. Οι επιμελητές της Εθνικής Πινακοθήκης από τις προτάσεις που μας έχουν δώσει θεωρούν ότι πρέπει να προσλαμβάνονται με εξετάσεις, να συνιστούν την καλλιτεχνική επιτροπή και να αποτελούν και την επιτροπή αξιολόγησης και ελέγχου έναντι της ανώνυμης εταιρείας διαχείρισης της περιουσίας της Εθνικής Πινακοθήκης.
      Για τις ρυθμίσεις του Φεστιβάλ Κινηματογράφου: Οι ρυθμίσεις υλοποιούν σε γενικές γραμμές τις απαιτήσεις των επαγγελματικών σωματείων του κινηματογραφικού χώρου. Προσδοκούσαν βέβαια μέσα απ’ αυτές τις ρυθμίσεις το κατώτερο χρηματικό όριο των βραβείων να μη γίνει μόνο μία μετατροπή από εκατομμύρια δραχμές σε ευρώ, αλλά να γίνει και μία σχετική αύξηση.
      Στο άρθρο 81: Επιχειρείται η εναρμόνιση της ελληνικής νομοθεσίας προς την οδηγία 2001/29 του ευρωπαϊκού Κοινοβουλίου και του συμβουλίου σχετικά με ορισμένες πτυχές του δικαιώματος του δημιουργού και συγγενικών δικαιωμάτων στην κοινωνία της πληροφορίας. Εισάγονται επίσης ορισμένες άλλες διατάξεις για την πνευματική ιδιοκτησία στην Ελλάδα.
      Η υπό εξέταση οδηγία προβλέπει ισόρροπα τόσο την προστασία, ακόμα και με τη χρήση τεχνολογικών μέσων, της πνευματικής ιδιοκτησίας από την παράνομη χρήση της όσο και την απελευθέρωση της χρήσης της μέσω της ιδιωτικής αναπαραγωγής.
      Μεταξύ των σκοπών της κοινωνίας της πληροφορικής είναι να καταστεί δυνατή η διάδοση των πνευματικών δημιουργημάτων με ευκολία και ταχύτητα σε όλους της ανθρώπους μέσω της ιδιωτικής αναπαραγωγής των έργων. Σ’ αυτό κανείς δεν έχει αντίρρηση.
      Και βέβαια για όσους θέλουν ακόμα να ελπίζουν ότι η παγκοσμιοποίηση μπορεί να έχει κάποια θετικά στοιχεία και ότι η πληροφορική τελικά ως επιστήμη έχει  δώσει τέτοια θετικά στοιχεία σε όλο τον κόσμο, η τέχνη μπορεί να διαδοθεί πολύ εύκολα και να γίνει κοινό κτήμα όλων των ανθρώπων.
      Ενώ, όμως, οι εισαγόμενες διατάξεις του νομοσχεδίου ρυθμίζουν θέματα γύρω από τη χρήση του ηλεκτρονικού υπολογιστή, παραλείπουν επιμελώς να ρυθμίσουν –έτσι διαμαρτύρονται τουλάχιστον οι καλλιτέχνες και οι παραγωγοί- την οικονομική επίπτωση στα ιδιωτικά δικαιώματα της πνευματικής ιδιοκτησίας των δημιουργών και λοιπών δικαιούχων από τη χρήση κατ’ εξοχήν του ηλεκτρονικού υπολογιστή με την ανεμπόδιστη και ταχύτατη διάδοση και αναπαραγωγή των έργων για ιδιωτική χρήση από τον καθένα.
      Έχουμε καταθέσει κάποιες τροπολογίες. Ίσως μερικές απ’ αυτές να κάνει δεκτές ο κύριος Υπουργός. Θέλουμε να τονίσουμε ότι σε ένα άσχετο νομοσχέδιο του Υπουργείου Οικονομικών περί αποκρατικοποιήσεων, συντελέστηκε κατά τους δημιουργούς κατά τρόπο εντελώς αντισυνταγματικό και αντίθετο σε οποιαδήποτε αρχή δικαίου, η δήμευση και μάλιστα με αναδρομική ισχύ του κεκτημένου με νόμο από το 1993 δικαιώματος της εύλογης αποζημίωσης του 2% των εικαστικών, των φωτογράφων, των συγγραφέων και των εκδοτών βιβλίων για τη χρήση του ηλεκτρονικού υπολογιστή.
      Θα συνεχίσω, κύριε Πρόεδρε, με το περιβόητο άρθρο 82. Βέβαια, όπως είπαν και άλλοι συνάδελφοι, εκτός του ότι αυτό εξ αρχής ήταν ένα τεράστιο νομοσχέδιο και κατά τη συζήτηση στην επιτροπή και σήμερα τελευταία στιγμή έχουν προστεθεί τόσα πολλά πράγματα που τώρα βρισκόμαστε οριακά στο να τηρούμε τον καινούριο Κανονισμό της Βουλής. Από την άλλη πλευρά νομίζω ότι είναι κατανοητό από όλους ότι βρίσκεται κανείς οριακά και σαν εισηγητής και σαν Βουλευτής στο να αφομοιώσει και να μπορέσει να τοποθετηθεί ακόμα και στις τελευταίες τροποποιήσεις που έχουν γίνει.
      Αρχίζει το άρθρο 82 με την πρώτη παράγραφο, που δίνει τη δυνατότητα στον «ΑΘΗΝΑ 2004» της αρμοδιότητας ανάθεσης κατά τις διέπουσες σε αυτή διατάξεις, μελετών, υπηρεσιών, προμηθειών, έργων ή άλλων δράσεων, αρμοδιότητας άλλων φορέων.
      Δεν πρόλαβα να κάνω μία διερεύνηση, κύριε Υπουργέ, για αυτά τα θέματα. Οι διατάξεις για την εκτέλεση των έργων για τους άλλους φορείς του δημοσίου είναι ο ν. 1418 και τα δικά τους συμπληρώματα. Ο Οργανισμός «ΑΘΗΝΑ 2004» από τον κανονισμό του είναι υποχρεωμένος να τηρεί αυτές τις διατάξεις; Γιατί, εάν δεν είναι υποχρεωμένος, δεν μπορείτε να του αναθέσετε την εκτέλεση έργων. 
      Έτσι, ανατρέπονται, εάν αυτό συμβαίνει, αυτά που λέγατε προχθές, ότι δηλαδή σε καμία περίπτωση δεν θα παραβιάσετε την ελληνική νομοθεσία στη μελέτη, στην ανάθεση και στην εκτέλεση των έργων.
      Επομένως, εμείς δεν συμφωνούμε μ’ αυτήν την παραχώρηση. Οι  φορείς θα μπορέσουν να συμπληρώσουν το προσωπικό τους και να το ενισχύσουν με πρόσθετες αμοιβές. Τους ανθρώπους αυτούς συνεχώς τους έχουμε στο ψυγείο και συνεχώς ιδιωτικοποιούμε τα θέματα του δημοσίου τομέα που είναι τα κατεξοχήν όργανα, τουλάχιστον στην εκτέλεση των έργων, ως προϊσταμένη αρχή και ως η διευθύνουσα υπηρεσία για να εκτελούν τα έργα από την ελληνική νομοθεσία. Αυτούς τους ανθρώπους τους αφήνουμε ανεκμετάλλευτους και πάμε συνέχεια στους συμβούλους.
      Λέτε παρακάτω ότι θα μπορεί ο «ΑΘΗΝΑ 2004» να προσλαμβάνει για δώδεκα μήνες ακόμα και χωρίς προκήρυξη. Δηλαδή δεν θα υπάρχει προκήρυξη και δεν θα υπάρξουν και στοιχειωδώς τα απαραίτητα προσόντα για αυτό το προσωπικό που θα προσλάβει, έστω και για δώδεκα μήνες; Πώς εξασφαλίζεται με αυτόν τον τρόπο και η διαφάνεια και η αντικειμενικότητα και τελικά η αξιοκρατία; Είναι δυνατόν να νομίζετε ότι τα παιδιά της Ελλάδος, οι νέοι που πλήττονται από την ανεργία σήμερα, θεωρούν αξιόπιστη την εικόνα του 2004; Θα δει αυτά τα παιδιά, κυρίως της επαρχίας, και δεν θα επιλέξει από το στενό τους περιβάλλον αυτούς τους ανθρώπους για συμβούλους;
      Και μόνο αυτοί είναι οι σύμβουλοι, με τα πτυχία και τα μάστερ και στις σπουδές μόνο στο εξωτερικό και όχι τα παιδιά, τα οποία δίνουν τον αγώνα τους στην επαρχία, στα ελληνικά πανεπιστήμια και προσδοκούν σε μία θέση μεταπτυχιακών σπουδών, τις λίγες που υπάρχουν στα ελληνικά πανεπιστήμια; Ποια είναι τα προσόντα τελικά; Να δούμε και εμείς τα προσόντα που ζητάει ο «ΑΘΗΝΑ 2004» από τους νέους της Ελλάδας. Γιατί, αν τα προσόντα είναι μεταπτυχιακοί τίτλοι ξένων πανεπιστημίων, εμείς θα σας κάνουμε οξύτατη κριτική γι’ αυτό το θέμα και θα σας το κάνουν και οι νέοι της Ελλάδας.
      Δεν μπορείτε να προχωρήσετε έτσι. Δεν υπάρχει εικόνα αυτήν τη στιγμή για τους νέους της Ελλάδας -και θα τα πούμε αργότερα και για τον εθελοντισμό- που να είναι αξιόπιστη και ότι όλη η υπόθεση των Ολυμπιακών Αγώνων θα τους καλύψει και για την ανεργία που έχουν και για την έστω μερική απασχόληση που μπορεί να τους δώσει. Νομίζω ότι η παράγραφος. Αα΄ στο 17, χωρίς τουλάχιστον προκήρυξη και χωρίς προσόντα, πρέπει να απαλειφθεί.
      Στην παράγραφο 6, εδάφιο β΄ πάλι έχουμε διεύρυνση της σύντμησης των διαδικασιών της έκδοσης οικοδομικών αδειών για ανέγερση νέων οικιστικών συγκροτημάτων, κτηριακές εγκαταστάσεις που εξυπηρετούν τη φιλοξενία της Ολυμπιακής Οικογένειας κλπ. Σας το είχαμε πει πέρυσι ότι θα έρθει και η φετινή χρονιά -ενδεχομένως και η άλλη- και εσείς ακόμη θα κάνετε σύντμηση ή διεύρυνση των χαριστικών διατάξεων για την έκδοση οικοδομικών αδειών, τα οποία τελικά θα συμπεριλάβουν κτήρια που θα κτιστούν μετά τους Ολυμπιακούς Αγώνες. 
      Δεν γίνεται! Κάποτε πρέπει να σταματήσετε να αλλάζετε τη νομοθεσία που είναι πάρα πολύ ευαίσθητη και βέβαια δεν τηρείται με τόσες παραβιάσεις που γίνονται απέναντι στα θέματα της πολεοδομίας, στα θέματα της ανέγερσης των κτηρίων κ.ο.κ.
      Θα πάμε τώρα στο θέμα του τουριστικού λιμένα. Μα, όταν δει κανείς αυτούς τους όρους δόμησης, πραγματικά λέει ότι εδώ είναι ένας χώρος που κυρίως θα είναι κάποιες πολύ μικρές εγκαταστάσεις και θα επικρατεί το πράσινο, θα είναι πραγματικά ένας χώρος αναψυχής; Ή θα είναι τελικά εδώ πέρα μία υπερσύγχρονη εγκατάσταση του τύπου κάποιων χωρών της Λατινικής Αμερικής που θα εκμεταλλεύεται τα πάντα για να καταλήξει στο τέλος, κύριε Πρόεδρε, -και ζητώ την ανοχή σας σε αυτό- η ελάχιστη απόσταση των κτηρίων από τη γραμμή αιγιαλού να είναι πέντε μέτρα; Κύριοι συνάδελφοι, αν είναι δυνατόν! Πέντε μέτρα; Πού είμαστε; Στον παραδοσιακό οικισμό της Μυκόνου; Εκτός αν έχετε κάνει λάθος. Πενήντα μέτρα λέει ο νόμος για την απόσταση από τον αιγιαλό, εκτός εάν έχει διαμορφωθεί παραδοσιακά κάποια άλλη κατάσταση.
      Τελικά, κύριε Υπουργέ, ρώτησα και έμαθα για το θέμα της αλάνας της Τούμπας. Πραγματικά υλοποιείτε την πρόταση που σας έκανε ο Οργανισμός Θεσσαλονίκης, αν και κατ’ εμάς έχει μεγάλους συντελεστές δόμησης. Προέκυψαν βέβαια από έναν αρχιτεκτονικό διαγωνισμό που πήρε και το σχετικό βραβείο και είναι μικρότεροι από τους συντελεστές που πρότεινε ο Δήμος Θεσσαλονίκης. Τελικά, όλοι εδώ πέρα προτείνουν υπερδόμηση των πάντων. Και μείναμε μόνο κάποιοι μικροί και αφελείς –κατά μερικούς- να υποστηρίζουμε το λίγο πράσινο και τους λίγους ελεύθερους χώρους. 
      Θα σας παρακαλούσα, όμως, κύριε Υπουργέ, όπως ήταν παράκληση και του οργανισμού, να συμπεριλάβετε εδώ ότι στην όλη αυτή ανάπλαση, η οποία θα γίνει στην περιοχή, θα γίνει και η ανάπλαση των όψεων του γηπέδου του ΠΑΟΚ και του περιβάλλοντος χώρου, ούτως ώστε να μπορέσει όλο αυτό το σύστημα να δέσει όσο κατά το δυνατόν καλύτερα.
      Και οι τελευταίες μου βέβαια αιτιάσεις και πάρα πολύ σημαντικές είναι για τα Ελληνικά Τουριστικά Ακίνητα. Έλεος, κύριοι συνάδελφοι! Πού θα φτάσουν; Αυτή η ΑΕ εταιρεία έχει γίνει μία εταιρεία η οποία αντικαθιστά την τεχνική υπηρεσία του ΥΠΕΧΩΔΕ, την τεχνική υπηρεσία του Υπουργείου Ανάπτυξης, τη Γενική Γραμματεία Αθλητισμού και την τεχνική υπηρεσία του Υπουργείου Πολιτισμού στα πάντα.
      Αντικαθιστάτε τα πάντα, χωρίς τελικά να είναι διαρθρωμένη με οργάνωση και διαδικασίες που προβλέπονται. 
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Αμύνης κ. Λωτίδης έχει το λόγο για παρέμβαση πέντε λεπτών.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Άκουσα με προσοχή τις τοποθετήσεις των εισηγητών, σχετικά με την τροπολογία που αναφέρετε στο θέμα των εθελοντών στρατεύσιμων μέχρι το 2004 και σ΄ αυτούς που θα πάνε μετά. Κατανοώ της αντιδράσεις που υπήρξαν και τη στάση αρκετών συναδέλφων, όπως και τη στάση πολλών που δεν έχουν ασχοληθεί ιδιαίτερα με το συγκεκριμένο θέμα. 
      Γι’ αυτό θα προσπαθήσω να σας εξηγήσω τι ακριβώς επιδιώκουμε. Η αντίδραση είναι φυσιολογική, διότι υπάρχει μια αντίφαση. Ένοπλες Δυνάμεις και εθελοντισμός είναι δύο έννοιες, οι οποίες κατ’ αρχήν φαίνονται ότι είναι αντίθετες. Στις Ένοπλες Δυνάμεις υπάρχει πειθαρχία, υπάρχει τάξη και ιεραρχία. Ως εκ τούτου, για να κατανοήσει κάποιος πώς μπορούν να συμβιβαστούν οι Ένοπλες Δυνάμεις με την έννοια του εθελοντισμού, χρειάζεται κάποια προσπάθεια. Έτσι, λοιπόν, σας δηλώνω ότι σε σχέση με τις ανησυχίες σας και τις αντιρρήσεις σας, κύριοι συνάδελφοι…
      ΜΙΛΤΙΑΔΗΣ ΕΒΕΡΤ: Αγνοείτε ότι οι Ένοπλες Δυνάμεις προσέφεραν τα πάντα για τον εθελοντισμό των στρατιωτών; 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δεν το αγνοώ.
      Οι Ένοπλες Δυνάμεις, κύριε Πρόεδρε, ήταν πάντοτε στην πρώτη γραμμή της κοινωνικής προσφοράς σε κάθε δύσκολη στιγμή για το έθνος. Εγώ μιλώ για τον εθελοντισμό έτσι όπως τον καταλαβαίνουμε, δηλαδή στις πλημμύρες, στις πυρκαγιές κλπ. Εκεί οι Ένοπλες Δυνάμεις είναι σημαιοφόροι της κοινωνικής προσφοράς. 
      Θέλω εξαρχής, κύριοι συνάδελφοι, να ξεκαθαρίσω ότι δεν πρόκειται να επηρεαστεί η ικανότητα των Ενόπλων Δυνάμεων ούτε κατά κεραία, διότι όταν θα διεξαχθούν οι Ολυμπιακοί Αγώνες κανένας από αυτούς στους οποίους απευθυνόμαστε δεν θα υπηρετεί τη θητεία του.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μην είσθε τόσο κατηγορηματικός.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Λέω με βάση το νομοσχέδιο και την τροπολογία, αγαπητέ συνάδελφε.
      Δεύτερον, κανένα από τα στελέχη των Ενόπλων Δυνάμεων, αξιωματικοί, υπαξιωματικοί, άνδρες και γυναίκες δεν θα κληθούν να υπηρετήσουν ως εθελοντές στους Ολυμπιακούς Αγώνες. Έτσι απευθυνόμαστε σε κάποιες κατηγορίες νέων, που έχουν κάποια σχέση ή που θα έχουν κάποια σχέση με τις Ένοπλες Δυνάμεις. Αυτό δεν γίνεται, επειδή όπως ειπώθηκε τα πράγματα είναι πολύ δύσκολα και δεν έχουμε αιτήσεις εθελοντών. Όπως δήλωσε πρόσφατα ο «ΑΘΗΝΑ-2004», που κάνει την επεξεργασία των αιτήσεων εθελοντών, υπάρχουν γύρω στις σαράντα χιλιάδες αιτήσεις. 
      ΒΑΣΙΛΗΣ ΚΕΔΙΚΟΓΛΟΥ: Για ποιον αριθμό μιλάμε;
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Θα σας απαντήσω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε, κύριε Υφυπουργέ.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Είναι πολύ λίγος ο χρόνος, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο χρόνος είναι αυτός που προβλέπεται από τον Κανονισμό. Αναπτύσσετε την τροπολογία προβλέπονται πέντε λεπτά. Προχωρήστε όμως. Όλοι, Υπουργοί και Βουλευτές, είστε έτοιμοι για παρατηρήσεις προς το Προεδρείο. Το Προεδρείο εφαρμόζει τον Κανονισμό, δεν είναι αντίπαλός σας.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Κύριε Πρόεδρε, ζητώ την ανοχή σας.
      Στο Σίδνεϋ που θεωρήθηκαν οι πιο πετυχημένοι ολυμπιακοί αγώνες δύο χρόνια –όπως ακριβώς είμαστε και εμείς τώρα- πριν από την έναρξή τους δεν είχαν βγει στη δημοσιότητα ούτε καν οι αιτήσεις συμμετοχής. Βεβαίως και για του λόγου το αληθές, μπορεί ο καθένας να το διαπιστώσει μόνος του.  
      Έτσι, λοιπόν, αγαπητοί φίλοι, απευθυνόμαστε σ’ αυτούς οι οποίοι θα υπηρετούν από τώρα που θα ψηφιστεί η συγκεκριμένη τροπολογία μέχρι λίγο πριν από την έναρξη των Ολυμπιακών Αγώνων. Αυτή είναι η πρώτη κατηγορία. 
      Και τι λέμε σ’ αυτούς; Όσοι από εσάς δηλώσετε -οι πενήντα ή δέκα χιλιάδες, δεν ξέρω πόσοι θα δηλώσουν- ότι θέλετε να συμμετάσχετε ως εθελοντές και τελικά επιλεγείτε μετά από μια διαδικασία επεξεργασίας των αιτήσεων από το «Αθήνα 2004» -δεν αφορά αυτούς που κάνουν απλή αίτηση συμμετοχής ως εθελοντές στους Ολυμπιακούς Αγώνες, προκειμένου να συμβάλουν και να βοηθήσουν- θα έχετε μια τιμητική άδεια. Και αυτό θα ισχύει όχι ως κίνητρο, αλλά ως προσφορά και τιμητική ανταμοιβή, όπως γίνεται στον κάθε έναν και στο στρατό με την αιμοδοτική άδεια ή για τη συμμετοχή στις μη κυβερνητικές οργανώσεις.  
      Πριν από δύο χρόνια, σ’ αυτήν την Αίθουσα –και ανατρέξτε να δείτε- ψηφίστηκε διάταξη για τις μη κυβερνητικές οργανώσεις, όπου εκεί προβλεπόταν άδεια τριάντα ημερών για τους υπηρετούντες που συμμετέχουν σε μη κυβερνητικές οργανώσεις;
      Δηλαδή, η έννοια του εθελοντισμού, αγαπητοί συνάδελφοι, και εκεί γίνεται η παρερμηνεία και η παρεξήγηση, δεν σημαίνει ότι δεν παρέχονται κάποιες διευκολύνσεις και κάποιες ηθικές ανταμοιβές και κίνητρα. Αυτό το νόημα έχει. Ισχύει μόνο για όσους τελικά επιλεγούν, οι οποίοι, όπως φαίνεται από τα μέχρι τώρα στοιχεία, θα είναι λίγοι. 
      ΒΑΣΙΛΗΣ ΚΕΔΙΚΟΓΛΟΥ: Πόσοι είναι; 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δεν μπορώ να το ξέρω τώρα, αγαπητέ κύριε συνάδελφε. Δεν μπορώ να ξέρω πόσοι θα είναι και πόσοι τελικά θα επιλεγούν. 
      Βεβαίως, αγαπητοί συνάδελφοι, δεν είναι μόνο αυτό. Ξέρετε πολύ καλά –και απευθύνομαι σ’ αυτούς που είπαν για κίνητρα- ότι το έτος 2001 ήταν το διεθνές έτος των εθελοντών. Υπάρχει, λοιπόν, αντίστοιχο ψήφισμα του Ο.Η.Ε., το οποίο θα διαβάσω επί λέξη και το οποίο απευθύνεται σε όλα τα κράτη μέλη: «Οι κυβερνήσεις καλούνται να υποστηρίξουν παραπέρα τις εθελοντικές δραστηριότητες, να λάβουν γενικά και ειδικά μέτρα για την ενθάρρυνση, τη διευκόλυνση, την προετοιμασία, την εκπαίδευση και την αναγνώριση των εθελοντών». 
      Βεβαίως, υπάρχουν και αντίστοιχες τιμητικές ή άλλες διακρίσεις και διευκολύνσεις ή οιωνεί κίνητρα –διαλέγετε και παίρνετε, αγαπητοί συνάδελφοι- που ισχύουν για μια σειρά κατηγοριών. 
      Εδώ έχω το τι ισχύει για τους εθελοντές πυροσβέστες που ψηφίστηκε μέσα σ’ αυτήν την Αίθουσα πριν από κάποια χρόνια, με bonus περίπου 20% επί των προσλήψεων βάσει του νόμου Πεπονή και σε όποιες άλλες προσλήψεις γίνονται.  
      Αυτά δεν είναι κίνητρα; Και επαναλαμβάνω ότι εδώ δεν μιλάμε για κίνητρα ούτε υλικά, ούτε κάποιας άλλης μορφής. Μιλάμε για ηθικές ανταμοιβές που ισχύουν και στις Ένοπλες Δυνάμεις, αλλά και στην ελληνική κοινωνία που τα έχει θεσπίσει διαχρονικά μέσω όλων των κυβερνήσεών της, του Κοινοβουλίου της και των Βουλευτών της. 
      Προχωράω στο θέμα των επόμενων. Τη δεύτερη, λοιπόν, κατηγορία αποτελούν οι νέοι -γιατί εμείς απευθυνόμαστε κυρίως στους νέους, οι οποίοι αποτελούν κρίσιμη μάζα, λόγω της όρεξης, της διάθεσης και της ορμής να προσφέρουν, αλλά και με τις γνώσεις των μέσων της σύγχρονης ηλεκτρονικής εποχής και τις γλώσσες τις οποίες γνωρίζουν- οι οποίοι έως δύο χρόνια μετά το 2004 θα πάνε να υπηρετήσουν. Αυτοί, αν κάνουν αίτηση συμμετοχής μέσω των στρατολογικών γραφείων και τελικά επιλεγούν ως εθελοντές, με το χαρτί που θα τους δώσει το «Αθήνα 2004», και όχι οι Ένοπλες Δυνάμεις, θα έχουν το «ευεργέτημα», την τιμητική δηλαδή διευκόλυνση της άδειας των είκοσι ημερών. Πέραν αυτού, δεν ισχύει τίποτα άλλο. 
      Συνεχίζω, αγαπητοί συνάδελφοι, για το θέμα των ανυπότακτων, όπου και εκεί την προηγούμενη φορά, πριν από τρεις μήνες που ψηφίσαμε μία διάταξη για τους αθλητές που μετέχουν στην προ-ολυμπιακή προετοιμασία και είναι ανυπότακτοι, όλες οι πτέρυγες της Βουλής, μηδεμιάς εξαιρουμένης, υποστήριξαν και ζήτησαν –υπήρξαν διάφορες παραλλαγές στην ένταση και στην έκταση του αιτήματος- να δώσουμε τη δυνατότητα στους ανυπότακτους να έρθουν στην Ελλάδα.
      Με αυτήν, λοιπόν, τη διάταξη δεν τους παρέχουμε με όπως κακώς νομίζουν κάποιοι, τη δυνατότητα να έρθουν από τώρα και μέχρι το 2004, αλλά για το διάστημα που απαιτείται για την εκπαίδευσή τους, που βεβαίως το καθορίζει η «ΑΘΗΝΑ 2004» –μια εβδομάδα ή δέκα μέρες, ανάλογα με τα ειδικά προσόντα που έχουν ή απαιτούνται για τη συγκεκριμένη θέση, για την οποία τελικά επιλέγονται- και το διάστημα που θα κληθούν ως εθελοντές να προσφέρουν στους Ολυμπιακούς Αγώνες του 2004. 
      Αυτά, κύριοι συνάδελφοι, -το επαναλαμβάνω- δεν περιορίζουν κατά τι την αμυντική ικανότητα της χώρας ούτε επηρεάζουν και μειώνουν την αριθμητική δύναμη των Ενόπλων Δυνάμεων. 
      Όσον αφορά την αναβολή του ενός έτους από το 2003, κάτι που ανέφερε πάλι κάποιος εκ των συναδέλφων, θέλω να πω ότι…
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα δώσετε άλλες διευκρινίσεις στη δευτερολογία. Παρακαλώ, ολοκληρώστε, για να προχωρήσουμε στη συζήτηση. 
      ΦΑΝΗ ΠΕΤΡΑΛΙΑ - ΠΑΛΛΗ: Τι έγινε με το ένα έτος;  
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Το ένα έτος δεν είναι τίποτα. Επηρεάζει μόνο μία ΕΣΣΟ, αυτούς δηλαδή των οποίων η αναβολή έληγε το Δεκέμβρη του 2003. Θα παρουσιάζονταν στις ένοπλες δυνάμεις το Μάρτη του 2004. Μόνο εκείνη η ΕΣΣΟ θα επηρεαστεί και κατά τεκμήριο οι εξ αναβολής προσερχόμενοι σε κάθε ΕΣΣΟ είναι περίπου 25-30% του συνολικού αριθμού. Κάθε ΕΣΣΟ έχει από οκτώ, δέκα ή δώδεκα χιλιάδες περίπου που παρουσιάζονται. Μπορεί δηλαδή να επηρεάσει κατά χίλιους ή χίλιους πεντακόσιους, εάν υποτεθεί ότι όλοι δηλώσουν αναβολή και επιλεγούν –το επαναλαμβάνω- ως εθελοντές από τον «ΑΘΗΝΑ 2004». Μόνο τόσο θα επηρεάζεται. 
      Άρα, κανένας δεν μπορεί πειστικά να υποστηρίξει ότι έχουμε αρνητικές επιπτώσεις στην ασφάλεια και στην άμυνα της χώρας. Καμία απολύτως. Και βεβαίως, σε όλες αυτές οι διατάξεις, στις οποίες αναφέρθηκα, και σε άλλες, στις οποίες θα μπορούσα να αναφερθώ, συμφωνούν οι αρχηγοί όλων των επιτελείων, γιατί ακριβώς μελετήθηκαν σε βάθος και δεν επηρεάζονται καθόλου το αξιόμαχο των ενόπλων δυνάμεων. Γι’ αυτό, βεβαίως, τις φέρνουμε σήμερα εδώ. Ούτε καμιά άλλη διάθεση έχουμε, αλλά και ούτε αντικειμενικά επηρεάζει τίποτα άλλο. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κα Φάνη Πετραλιά. 
      ΦΑΝΗ ΠΕΤΡΑΛΙΑ – ΠΑΛΛΗ: Εγώ θα εστιαστώ στο άρθρο 82, το οποίο βέβαια είναι ένα ολόκληρο νομοσχέδιο, το έκτο ολυμπιακό νομοσχέδιο που φέρνει η Κυβέρνηση. Κάθε φορά το κάθε νομοσχέδιο, όπως και το σημερινό (δηλαδή το άρθρο 82) διαπνέεται από πανικό. 
      Με την παράγραφο 1 του άρθρου αυτού, η Κυβέρνηση τα δίνει όλα στην A.E. O.E.O.A. ΑΘΗΝΑ 2004. Και μάλιστα η ίδια παραδέχεται ότι δεν είναι σε θέση ολόκληρος ο κρατικός μηχανισμός, όλα τα Υπουργεία και όλοι οι φορείς να υλοποιήσουν εγκαίρως τις συμβάσεις που έχουν ήδη καταρτίσει. Διότι όταν εδώ, στο δικαιολογητικό, λέει ότι όλα αυτά θα είναι αρμοδιότητα της A.E. O.E.O.A. ΑΘΗΝΑ 2004, διότι πρέπει να υλοποιηθούν έγκαιρα, αποδέχεται ότι δεν είναι σε θέση μια ολόκληρη Κυβέρνηση, ένα ολόκληρο κράτος να υλοποιήσει εγκαίρως αυτά που πρέπει.  
      Και όταν η ίδια η Κυβέρνηση εδώ στο άρθρο λέει ότι η A.E. O.E.O.A. ΑΘΗΝΑ 2004 έχει την τεχνογνωσία, παραδέχεται ότι και πάλι μια ολόκληρη χώρα, ένα ολόκληρο κράτος, μια ολόκληρη Κυβέρνηση, με όλους τους τομείς, δεν είναι σε θέση να υλοποιήσει συμβάσεις και αναθέσεις που έχουν ήδη καταρτιστεί με αυτούς τους φορείς. 
      Φαίνεται ότι ο πανικός διακατέχει την Κυβέρνηση. Δύο πράγματα κάνει η Κυβέρνηση: ή τα δίνει όλα στο «2004», γιατί καταλαβαίνει την ανεπάρκεια και την ανικανότητά της ή φοβάται πάρα πολύ και πάει να κρυφτεί πίσω από το «2004». Το κλίμα που επικρατεί στην Κυβέρνηση το είδαμε και από τα σημερινά δημοσιεύματα στον Τύπο. Μέχρι και ο κ. Τσοχατζόπουλος στη χθεσινή διυπουργική ερώτησε πού είναι τα 15 δισεκατομμύρια της επικοινωνιακής πολιτικής για το 2004. 
      Οι ίδιοι οι Υπουργοί της Κυβέρνησης δημιουργούν θέματα για το 2004 μέσα στην διυπουργική επιτροπή παρουσία του Πρωθυπουργού.
      Επανέρχομαι στο άρθρο και αναφέρομαι στο θέμα της κατάρτισης των εθελοντών και κυρίως στη βεβαίωση της κατάρτισης. Το είπα και στην επιτροπή ότι δημιουργούμε εθελοντές δύο ταχυτήτων. Είναι δυνατόν τα νέα παιδιά, τα οποία ούτε ανυπότακτα είναι και στην ώρα τους έχουν υπηρετήσει, που δεν έχουν δύο ευρώ στην τσέπη τους, και όμως θα πάνε, γιατί θέλουν να προσφέρουν, να πάρουν το ίδιο ακριβώς πιστοποιητικό με τους έμμισθους υπαλλήλους και τους υπαλλήλους του 2004 και τους δημόσιους υπαλλήλους, οι οποίοι θα έχουν και μπόνους γι’ αυτή τη δουλειά; Είναι δυνατόν το ίδιο αυτό πιστοποιητικό να έχει και για τους μεν και για τους δε την ίδια αξία; Θεωρώ ότι αυτό αποτελεί και δημιουργεί δύο ταχυτήτων εθελοντές. Και το ερώτημα είναι: πού είναι τα κίνητρα για τους εθελοντές; Ποιά είναι τα πραγματικά κίνητρα. Θα φτάσω μετά και στην τροπολογία. Ίδια όμως βεβαίωση κατάρτισης δίνετε και στους έμμισθους με αυτήν που δίνετε και στους εθελοντές;
      Όσον αφορά το Α4, περιμέναμε ότι με αυτό το νομοσχέδιο –και ο κύριος Υπουργός το διατυμπάνιζε- θα έχει σαφώς με κάθε λεπτομέρεια ρυθμιστεί η φορολόγηση των σπιτιών τα οποία θα νοικιαστούν για τους Ολυμπιακούς Αγώνες. Και εδώ έρχεται ένα ολόκληρο νομοσχέδιο –και θα το τονίσω- και δεν ρυθμίζει το βασικό, την ώρα που και ο διαγωνισμός είναι σε εξέλιξη. Τελικά, τι θα γίνει; Θα φορολογηθούν; Δεν θα φορολογηθούν; Θα είναι 8%, θα είναι 20%, όπως είπε ο κ. Χριστοδουλάκης, θα είναι 3%;
      Και ξέρετε, είναι παρά πολύ σημαντικό το θέμα. Διότι μιλάμε συνέχεια για την φιλοξενία, μιλάμε για τα ξενοδοχεία. Είπαμε ότι βρέθηκαν δεκαεννέα χιλιάδες πεντακόσια δωμάτια. Σήμερα ακούμε ότι δεκατρισήμισυ χιλιάδες άνθρωποι θα φιλοξενηθούν στα κρουαζιερόπλοια. Αυτό όμως που πρέπει να συνειδητοποιήσουμε είναι ότι, όταν μιλάμε για όλα αυτά, είναι για την ολυμπιακή οικογένεια.
      Για τον απλό θεατή, τον φίλαθλο, αυτόν που έρχεται στην Ελλάδα, γιατί έχει ζήσει με το ολυμπιακό πνεύμα και θέλει να πάει να προσκυνήσει στην Ολυμπία, γι’ αυτόν τον εραστή των Ολυμπιακών Αγώνων, δεν υπάρχει καμία πρόνοια. Δεν υπάρχουν ξενοδοχεία. Ελπίζουμε ότι έστω και την τελευταία στιγμή, κάτι να γίνει με αυτό που αναφέρεται για το «λίφτινγκ» που θα γίνει στα ξενοδοχεία δευτέρας και τρίτης κατηγορίας, για να βοηθήσει λίγο. Ξέρετε, όμως, ότι δεν υπάρχουν δωμάτια, κυρίες και κύριοι συνάδελφοι, για τον απλό θεατή; Δεν υπάρχουν δωμάτια! Πού θα καταφύγει ο απλός θεατής; Εδώ είναι και το θέατρο του παραλόγου! Δεν μπορούν οι τουρ-οπερέιτορς να πουλήσουν πακέτα, διότι δεν έχουν ξενοδοχεία! Μόνο την ολυμπιακή οικογένεια έχουμε καταφέρει να φιλοξενήσουμε.
      Τι θα γίνει, λοιπόν, εδώ; Θα δοθούν τα κίνητρα για την μίσθωση των σπιτιών; Και μιλάμε για απλά σπίτια, δεν μιλάμε γι’ αυτά που ακούσαμε ότι θα παίρνουν τα εκατομμύρια. Είναι απαραίτητο να γίνει αυτό. Και βεβαίως, εάν φορολογηθούν τα σπίτια αυτά, το βάρος θα μετακυλησθεί στον θεατή. Εδώ είναι το θέμα. Δεν θα το πληρώσει ο εκμισθωτής, αλλά θα μετακυλησθεί στον θεατή που θα θέλει να κάνει χρήση της οικίας.
      Όσο για το 6Α, πιστεύω, κύριε Πρόεδρε, κυρίες και κύριοι συνάδελφοι, ότι εδώ η Κυβέρνηση έχει χάσει τελείως πλέον τον έλεγχο. Τελείως! Τι γίνεται με όλες εκείνες τις ευεργετικές ολυμπιακές διατάξεις, για τις οποίες τόσο πολύ φωνάξαμε στις συζητήσεις που κάναμε των άλλων νομοσχεδίων; Διότι έχει καταλυθεί, δεν υπάρχει κράτος! Έχει καταλυθεί το κράτος ως προς τις διάφορες ρυθμίσεις. Παρεκκλίσεις σε όλα τα οικοδομικά, φορολογικές ελαφρύνσεις παντού, συντελεστές δόμησης, αλλαγές ρυμοτομικών, συμπτύξεις των προθεσμιών, ό,τι θέλετε γίνεται!
      Και έρχεται τώρα η Κυβέρνηση, σε όλο αυτό το αλαλούμ που έχει δημιουργηθεί, και επεκτείνει τις ευεργετικές ολυμπιακές διατάξεις για κτίρια και για μεταολυμπιακές χρήσεις. Δηλαδή, τι θα γίνει; Ξέρετε τι σημαίνει αυτό; Σημαίνει φοροαπαλλαγές, ειδικές ρυθμίσεις, επιστροφή Φ.Π.Α.. Και πού θα δοθούν αυτά; Μήπως κάποια απ’ αυτά ετοιμάζονται για καζίνο, για ιδιωτικές κλινικές, για πιθανά ξενοδοχεία; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, μπορώ να έχω για λίγο την ανοχή σας;
      ΠΡΟΕΔΡΕΥΩΝ (Κωνσταντίνος Γείτονας): Θα σας δώσω δύο λεπτά.
      ΦΑΝΗ ΠΕΤΡΑΛΙΑ-ΠΑΛΛΗ: Ευχαριστώ, κύριε Πρόεδρε.
      Επίσης, οι ευεργετικές ολυμπιακές διατάξεις, άδειες ανέγερσης κλπ., επεκτείνονται και στις εγκαταστάσεις που θα τελεστούν και άλλες ολυμπιακές εκδηλώσεις και όχι μόνο ολυμπιακά αγωνίσματα. Βεβαίως, ο σύμβουλος του κυρίου Υπουργού, μου έδωσε μια εξήγηση. Όμως, αν είναι αυτή η εξήγηση που αφορά μόνο το Πεδίο του Άρεως, πιστεύω ότι θα ήταν πολύ θετικό να μπει ρητά και να αναφέρεται μέσα στο νόμο. 
      Στο 6β΄ –θεωρώ ότι πρέπει να το δούμε με πάρα πολύ προσοχή- ανοίγουμε ασκούς του Αιόλου. Λέει: «Η έκδοση απλών εγκρίσεων κατασκευών», αντί οικοδομικών αδειών, «με απλή βεβαίωση για λυόμενες κατασκευές» -που ίσχυε και που και αυτό ήταν μη θεμιτό αν θέλετε- «επεκτείνεται και σε κάθε είδους μόνιμες εγκαταστάσεις, πλην των ξενοδοχείων». Δεν υπάρχει τίποτα, δεν υπάρχει Γ.Ο.Κ., δεν υπάρχουν  ρυμοτομικά  σχέδια, δεν υπάρχουν πολεοδομίες. Ήδη αυτή τη στιγμή με απλή άδεια της Διευθύνσεως του Υπουργείου Περιβάλλοντος, ή αντίστοιχης διεύθυνσης της Γενικής Γραμματείας Αθλητισμού, κτίζεται το σύμπαν, χωρίς να τηρείται καμία έννοια της νομιμότητας.
      Περίεργη διάταξη στο θέμα της Δ.Ε.Η.. Το είπα στον κύριο Υπουργό, αλλά δεν πήρα απάντηση. Είναι ποτέ δυνατόν να λέει ότι η Δ.Ε.Η. μπορεί να επιχορηγείται από κοινοτικά κονδύλια και από το πρόγραμμα δημοσίων επενδύσεων για θέματα δημοσίου συμφέροντος;  Δηλαδή, οτιδήποτε θέματα που αφορούν τη ΔΕΗ, για να κάνει τους υποσταθμούς; Γιατί; Δηλαδή η Δ.Ε.Η. θα είναι η Κολυμβήθρα του Σιλωάμ μαζί με τα τουριστικά ακίνητα; Γιατί το ίδιο ισχύει και με τα τουριστικά ακίνητα. Λοιπόν, τουριστικά ακίνητα και Δ.Ε.Η., όλες οι δημόσιες επενδύσεις όλα τα κοινοτικά προγράμματα, με μόνο την αόριστη επίκληση του δημόσιου συμφέροντος, μπορούν να επιχορηγούνται κατά το δοκούν.
      Το θέμα εργασίας με τους ξένους θεωρώ ότι είναι σημαντικό. Πρέπει να διευκρινισθεί, διότι η άδεια παραμονής είναι και άδεια εργασίας και δεν καθορίζεται για πόσο χρόνο. Βεβαίως, πήραμε μια απάντηση στην επιτροπή και περίμενα να το δω διορθωμένο το άρθρο και να λέει «εξειδικευμένο προσωπικό». Γράψτε το, αλλιώς  αυτό ισχύει για όλους τους εργάτες, οι οποίοι θα έλθουν στην Ελλάδα. Επίσης, δεν γράφεται μέσα ότι η άδεια παραμονής τους, που είναι και άδεια εργασίας τους, ισχύει μέχρι τότε. Είναι θέμα πολύ σημαντικό. 
      Για το θέμα του εθελοντισμού. 
      Θα ήθελα να πω στον κ. Λωτίδη ότι όταν παρουσίασε μαζί με τον κ. Βενιζέλο την τροπολογία, δεν την παρουσίασε ακριβώς έτσι. Τώρα λοιπόν είπατε γι’ αυτούς που θα υπηρετήσουν πριν ή γι’ αυτούς που θα υπηρετήσουν μετά; Εθελοντές, που μετά τους βάζετε και καμπάνα είκοσι ημερών. Δηλαδή τέτοιο καταναγκαστικό εθελοντισμό! Δεν μπορεί να αναφερόμαστε στον εθελοντισμό και να μας λέτε ότι θα τους δέσετε πισθάγκωνα και χειροπόδαρα και θα τους φέρετε πίσω είκοσι μέρες να υπηρετήσουν, γιατί μέσα σας πιστεύετε ότι θα κάνουν κοπάνα και δεν θα έλθουν. Μα, αυτή είναι η έννοια του εθελοντισμού; Αυτό είναι ο εθελοντισμός; Είναι δυνατόν! Εδώ μιλούσαμε για οράματα, για τη μεγάλη ιδέα και σεις θα τους πάτε δεμένους χειροπόδαρα πίσω και θα τους ψάχνετε να τους βρίσκετε γιατί δεν θα υπηρετήσουν;
      Και θα αναφερθώ στον κύριο Υπουργό, διότι ο κύριος Υπουργός είπε…
      ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά, σας παρακαλώ τελειώνετε. 
      ΦΑΝΗ ΠΕΤΡΑΛΙΑ-ΠΑΛΛΗ: Τελείωσα, κύριε Πρόεδρε. Μόνο μια κουβέντα να πω ακόμα, γιατί είναι σημαντική.
      Η τροπολογία της κας Πετραλιά, μετά την προσθήκη που βάλατε εσείς, δεν είναι τροπολογία της κας Πετραλιά, είναι τροπολογία του κ. Βενιζέλου. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έχω την πατρότητα εγώ. Αν θέλετε τη μητρότητα, μπορείτε να την κρατήσετε. 
      ΦΑΝΗ ΠΕΤΡΑΛΙΑ- ΠΑΛΛΗ: Κύριε Υπουργέ, εγώ ξέρω γιατί το λέω. Και εσείς ξέρετε γιατί το λέω. Θέλω να το ξεκαθαρίσω, γιατί έχουμε ασκήσει κριτική πολλάκις γι’ αυτό το θέμα. Άρα άλλη η τροπολογία της κας Πετραλιά και άλλη η τροπολογία που τελικά ψηφίζετε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
      Κατ’ αρχάς θα ξεκινήσω από την τελευταία αναφορά της κας Πετραλιά στη Δ.Ε.Η. και τα τουριστικά ακίνητα. Οφείλω να ομολογήσω ότι ήταν επιτυχής η παρατήρησή της. 
      Ερωτώ: Οι ιδιωτικές επιχειρήσεις μπορούν να επιχορηγούνται από το ελληνικό δημόσιο; Η Κυβέρνηση επαίρεται ότι κατάφερε να ιδιωτικοποιήσει τη Δ.Ε.Η. και τα τουριστικά ακίνητα, να τις βάλει στο χρηματιστήριο κλπ. Με ποιά λογική επιχορηγούνται από τον κρατικό προϋπολογισμό; Τώρα, αυτές οι επιχειρήσεις έχουν μετόχους. Με ποιά αιτιολογία αυτοί οι μέτοχοι παίρνουν επιχορήγηση από τον κρατικό προϋπολογισμό; Τι είδους αντίφαση είναι αυτή; Θα άξιζε μία απάντηση στο θέμα αυτό.
      Παίρνω και από αυτό μία αφορμή, κύριε Πρόεδρε, για να πω κατά βάση τούτο. Ότι ο εντιμότατος κύριος Πρωθυπουργός, καθηγητής του Παντείου Πανεπιστημίου και συνταξιούχος εντός εισαγωγικών δι’ αποφάσεως του Ελεγκτικού Συνεδρίου –της θεραπαινίδος της κάθε φορά ελληνικής κυβέρνησης- αν και δεν το δικαιούτο, δυστυχώς δεν διστάζει εκλεκτά πολιτικά στελέχη της χώρας -όπως ο Υπουργός Εθνικής Άμυνας και ο Υπουργός Πολιτισμού στα οποία ελπίζει το έθνος- να τα θυσιάζει και αυτά ακόμα στο μολώχ των Ολυμπιακών Αγώνων. 
      Ήμουν και διακηρύσσω ότι είμαι αντίθετος με τους Ολυμπιακούς Αγώνες. Είναι συμφορά για την Ελλάδα που τώρα τους αναλαμβάνει και το χειρότερο είναι ότι δεν αντιληφθήκατε πως οι κύριοι της Ολυμπιακής Επιτροπής ήθελαν να αρχίσουν την χιλιετία με αγώνες από την Ελλάδα. Για όνομα του Θεού!
      Ήμουν για ένα διάστημα Υπουργός με τον αείμνηστο Κανδύλη. Μίλησα τότε με τον Ανδρέα Παπανδρέου και θυμάμαι ότι μου είπε: «Πρέπει να βρούμε μια ευκαιρία να μπούμε στη χιλιετία. Αυτοί θέλουν να αρχίσουν από μας». Αυτό δεν το καταλάβατε και να ζητήσετε παραχωρήσεις. 
      Εκεί, λοιπόν, που ξεκινήσαμε Ολυμπιακούς Αγώνες που θα υπηρετούσαν την Ελλάδα, εκεί που θέλαμε Ολυμπιακούς Αγώνες που θα υπηρετούσαν τον ελληνικό λαό, τώρα καλείται ο ελληνικός λαός να δώσει τα πάντα για να γίνουν οι Ολυμπιακοί Αγώνες. Θα σας στείλω το δημοσίευμα της «ΜΟΝΤ» σχετικά με το θάνατο του Χαρίλαου Τρικούπη, την ημέρα που κηρύσσονταν οι αγώνες του Σίδνεϋ για να δείτε τι σήμαιναν για την Ελλάδα οι Ολυμπιακοί Αγώνες του 1896 τότε και ποια ήταν η επίπτωσή τους στη συνέχεια. Βεβαίως, έχω ξαναπεί στην Αίθουσα ότι ο Χαρίλαος Τρικούπης πέθανε την ημέρα που ο βασιλιάς διεκήρυσσε τους Ολυμπιακούς Αγώνες. Γράφει λοιπόν η «ΜΟΝΤ» «Ένα σπίτι μόνο ήταν εκείνη την ημέρα στα μαύρα. Το σπίτι του Χαρίλαου Τρικούπη».
      Η Κυβέρνηση ισχυρίζεται ότι σύμπας ο ελληνικός λαός αναμένει τους Ολυμπιακούς Αγώνες. Η άποψή μου είναι ότι σύμπασα η Ελλάδα λέει: «Τι συμφορά είναι αυτή που μας βρήκε»; Δεν μπορούμε να τακτοποιήσουμε μία θεομηνία σε κάποια επαρχία. Όλα δίνονται στους Ολυμπιακούς Αγώνες. Αφού λοιπόν σύμπας ο ελληνικός λαός θέλει τους Ολυμπιακούς Αγώνες, γιατί γίνονται παραχωρήσεις προκειμένου να εξευρεθούν εθελοντές; Στη ζωή ισχύει «do ut des», δίνω ίνα δίδεις. Αυτή είναι η διαφορά του εθελοντή. Δίδω και δεν με ενδιαφέρει αν δίδεις ή δεν δίδεις. 
      Εδώ όλοι ομιλούν για κίνητρα και δεν ήθελα να το ακούσω αυτό από την κα Πετραλιά. Τι εθελοντής είσαι άμα σου δίνουν κίνητρα; Αλλά σε μία χώρα που έχει εθνικά ζητήματα, δεν εδίστασε ο εντιμότατος Πρωθυπουργός να χρησιμοποιήσει το Υπουργείο Άμυνας σ’ αυτή την ιστορία. Για να πάρει ποιούς; Κάποιους πέντε, δέκα, οι οποίοι συμβαίνει να είναι και ανυπότακτοι.
      Και χαρίζει ένα βαρύ παράπτωμα, κατά το Σύνταγμα, για Έλληνα πολίτη. Χαρίζεται. Ένα παράπτωμα βαρύ τίθεται εκτός του ποινικού μας συστήματος.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ  ΒΡΕΤΤΟΣ) 
      Κύριε Πρόεδρε, είναι γνωστό ότι πάρα πολλά παιδιά έχουν εμπλακεί στη διαδικασία της επιστήμης, στα masters, στις εξειδικεύσεις, στις διδακτορικές εργασίες, σε πολλά άλλα. Δεν μπορούν να απεμπλακούν, έχουν φάει δεκαετίες και παραπάνω στα ξένα πανεπιστήμια, έχουν διακριθεί, επειδή όμως είναι ανυπότακτοι, ζητούν κάποιες ρυθμίσεις για να τακτοποιήσουν τα στρατιωτικά τους. Βεβαίως, αυτές οι υπηρεσίες που προσφέρουν στο εξωτερικό τις πιο πολλές φορές, είναι προς όφελος της χώρας. Ζητούν λοιπόν να έρθουν εδώ να τα τακτοποιήσουν, αλλά από το Υπουργείο Αμύνης καθίσταται αδύνατο. Κολλάει, δεν μπορεί να επιτύχει από τις υπηρεσίες. Και εδώ έρχεται τώρα μια τροπολογία, επαναλαμβάνω, εμπνεύσεως του εντιμοτάτου Πρωθυπουργού, η οποία τι κάνει; Την κόρη οφθαλμού, την υπεράσπιση της πατρίδος, την κόρη οφθαλμού, τη συμμετοχή στα βάρη, την κόρη οφθαλμού, τη συμμετοχή στις υποχρεώσεις την απεμπολούμε στο όνομα των Ολυμπιακών Αγώνων. Μα, για τους Ολυμπιακούς Αγώνες, κύριε Υπουργέ, τους οποίους θέλει όλη η Ελλάδα, τόσες παραχωρήσεις; Προς Θεού! Δεν μπορείτε να βρείτε δέκα εθελοντές; Μα, για τους Ολυμπιακούς Αγώνες που θέλουν όλοι οι Έλληνες δίνετε κίνητρα και κίνητρα και κίνητρα; Την κάνατε την πόλη παραγκούπολη και εξακολουθείτε να λέτε για Ολυμπιακούς Αγώνες. Περιορίστε τους, μειώστε τα αθλήματα, κάντε ό,τι θέλετε. Επιτέλους, ελάτε στα πλαίσια που μπορεί η χώρα και στο κάτω της γραφής, όχι εις βάρος ηθικών αξιών αυτής της χώρας. Δεν έχετε δικαίωμα, δεν μπορείτε.
      Βέβαια, ο εντιμότατος Πρωθυπουργός δεν ορρωδεί προ ουδενός. Εδώ έχει φτιάξει πολίτευμα το οποίο είναι νοθεία. Όλα γίνονται «νομίμως» εντός εισαγωγικών: οι αναθέσεις μελετών, οι αναθέσεις σε συμβούλους, όλα είναι με νόμο. Υπάρχει νόμος που λέει «θα επιλεγεί από μια επιτροπή». Φτιάχνει τις επιτροπές όπως θέλει, δίνει στους δικούς του και κανείς δεν μιλάει. Έχει καταφέρει να υπάρχει παντού η νομιμότητα, η οποία όμως είναι νοθευμένη. Είναι νοθεία από χέρι.
      Κύριε Πρόεδρε, παρακαλώ λίγη ησυχία στην Αίθουσα.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, παρακαλώ ησυχία.
      ΒΑΣΙΛΗΣ ΚΕΔΙΚΟΓΛΟΥ: Αν οι συνάδελφοι ενοχλούνται γιατί αναφέρομαι στους Ολυμπιακούς Αγώνες, δεν έχουν παρά να δηλώσουν εθελοντές. Δεν είδα όμως κανέναν να δηλώνει εθελοντής στους Ολυμπιακούς Αγώνες. Από εκεί φαίνεται πόσο θέλουμε τους Ολυμπιακούς Αγώνες.
      Να θυσιάζετε τόσα πράγματα; Αυτό είναι πρωτάκουστο. Μίλησα πρώτα γι’ αυτό, κύριε Πρόεδρε, γιατί το θεωρώ μείζον. 
      Έρχομαι τώρα στο θέμα του Μουσείου Γουλανδρή και στην πρωτοβουλία που παίρνει ο Υπουργός Πολιτισμού. Είναι γεγονός ότι καταλαμβάνεται ένας χώρος πρασίνου κλπ. Όμως από την άλλη πλευρά θέλουμε δεν θέλουμε, αρέσει δεν αρέσει, κάποιες λειτουργίες της Πολιτείας, Μουσείο Μοντέρνας Τέχνης, δεν μπορεί παρά να είναι στο τρίγωνο περί το Σύνταγμα. Και οι Γάλλοι είχαν πρόβλημα με το Μουσείο του Λούβρου κι αναγκάστηκαν να διώξουν το ιστορικό τους Υπουργείο των Οικονομικών. Το πήγαν έξω από το Παρίσι, και έτσι επεξέτειναν το Λούβρο. Και μάλιστα για να μην πειράξουν τους ελεύθερους χώρους του Λούβρου, κάλεσαν το διάσημο αρχιτέκτονα, Κινέζο στην καταγωγή, Αμερικανό όμως υπήκοο, Πέι εξαίρετο αρχιτέκτονα, δεν υπάρχει θέμα. Συμβαίνει να είναι και αρχιτέκτων όχι της μορφής του Καλατράβα, ο οποίος για να κάνεις ένα έργο θέλει τον προϋπολογισμό των Ηνωμένων Πολιτειών. Κανένα έργο Καλατράβα δεν πρόκειται να γίνει στη χώρα. 
      Σκεφθείτε, –παρένθεση, κύριε Πρόεδρε- καλέσατε τον Καλατράβα για να κάνει τι; Να σκεπάσει το Ολυμπιακό Στάδιο. Δηλαδή, εδώ γιατί κάνουμε Ολυμπιακούς Αγώνες; Για τον αττικό ουρανό. Και καλέσανε έναν αρχιτέκτονα -και εδέχθη αυτός- να σκεπάσει τον αττικό ουρανό. Για να δούμε σε ποια μεγέθη και με ποιες αντιλήψεις κινούνται οι άνθρωποι. Καλή είναι η αγορά, βεβαίως έχει τα προβλήματά της, θέλει φοβερή επέκταση, όχι όμως και να σκεπάσουμε τον αττικό ουρανό, κύριοι της Κυβέρνησης. Ευτυχώς, κανένα έργο από αυτά δεν  πρόκειται να γίνει.
      ΑΛΕΞΑΝΔΡΟΣ ΒΟΥΛΓΑΡΗΣ: Δεν είναι ο Καλατράβα. Ο Πέι είναι.
      ΒΑΣΙΛΗΣ ΚΕΔΙΚΟΓΛΟΥ: Ο Πέι είναι εκεί; Ακόμα χειρότερα. Αλλά και τα άλλα του Καλατράβα που ακούμε, όλα αυτής της μορφής είναι. Πάντως, κύριε Βούλγαρη, δημοσιεύθηκε ως ιδέα Καλατράβα και ημών. Αυτό ξέρω εγώ. Δεν ξανάκουσα Πέι για Ολυμπιακούς Αγώνες.
      ΑΛΕΞΑΝΔΡΟΣ ΒΟΥΛΓΑΡΗΣ: Το Μουσείο ήταν  Πέι.
      ΒΑΣΙΛΗΣ ΚΕΔΙΚΟΓΛΟΥ: Το Μουσείο είπα ότι είναι Πέι. Για τους Ολυμπιακούς Αγώνες αναφέρομαι, για τον αρχιτέκτονα του καπιταλισμού, ο οποίος δεν ορρωδεί προ ουδενός, προκειμένου να «φάει» και  να επιστραφούν τα χρήματα όλα στο κέντρο της Ευρώπης. 
      Κύριε Πρόεδρε, κατανοώ λοιπόν τον Υπουργό Πολιτισμού και είναι θετική η διάταξη που έχει βάλει για το Μουσείο Γουλανδρή και είναι επίσης θετικό το γεγονός ότι έχει λάβει πρόνοια και προβλέπεται εδώ ότι η ανέγερση του κτιρίου, ο εξοπλισμός, η λειτουργία, η διαχείριση, η κατασκευή, η συντήρηση του μουσείου και των πέριξ αυτού γίνονται με ευθύνη και δαπάνες του Ιδρύματος.
      Θα συνιστούσα στον Υπουργό Πολιτισμού να μην αναλάβει την ευθύνη, εάν το Μουσείο Γουλανδρή έχει τώρα την ικανότητα να τα κάνει όλα αυτά. 
      Βέβαια χαίρομαι για τη διάταξη που αναφέρει ότι «η μουσειολογική μελέτη και το πρόγραμμα εκθέσεων πρέπει να τίθενται υπόψη του Υπουργείου Πολιτισμού». Εκεί έχουμε εμπιστοσύνη. Η λέξη «υπόψη» λέει πάρα πολλά και εάν δεν εγκρίνει το Υπουργείο Πολιτισμού, δεν γίνεται τίποτα, εκτός αν υπάρχει ένας Υπουργός κάποιου βάρους, όπως εσείς. Αυτά, λοιπόν, είναι θετικά.
      Αλλά, αυτό που θέλω να γνωστοποιήσω στην Αίθουσα είναι ότι δεν έχω καμία διαβεβαίωση του Μουσείου Γουλανδρή ότι έχει τους πόρους να κάνει αυτά τα πράγματα. Δεν είδαμε πουθενά ούτε κάποιο συλλογισμό ούτε κάποια έκθεση Ελλήνων ειδικών του Υπουργείου Πολιτισμού για τα εκθέματά τους και το μουσειακό εξοπλισμό τους, ποιός είναι, πού βρίσκεται και τι αξίας είναι. Ακούμε για το Μουσείο Γουλανδρή κλπ. Αρέσκονται στο να αναφέρεται συχνά το όνομα. Ευτυχώς υπάρχουν εδώ όλες οι προϋποθέσεις.
      Όμως, προσέξτε. Εδώ ο Πέι έχει συντάξει και μια μελέτη για ένα άλλο οικόπεδο. Πρόκειται για μια μελέτη επιφάνειας. Ο Υπουργός Πολιτισμού και το Υπουργείο Πολιτισμού έχει στο ενεργητικό του μια πολύ θετική ενέργεια, την επέκταση του Μουσείου Βυζαντινής Τέχνης υπογείως, κύριε Πρόεδρε! 
      Λίγοι το ξέρουν αυτό κι εγώ τελευταίως το πληροφορήθηκα. Πάνω από δέκα χιλιάδες τ.μ., αν δεν μ’ απατά η μνήμη μου, είναι κατασκευασμένα στο υπόγειο ως μουσείο. Να ξέρουμε, λοιπόν, εάν το Μουσείο Γουλανδρή μπορεί να γίνει και υπογείως.
      Πέραν αυτού, όμως να δούμε και τις παραδόσεις της Ευρωπαϊκής Ένωσης και κλείνω, κύριε Πρόεδρε, και δεν θα σας απασχολήσω άλλο. Τι έχουν στην Ευρωπαϊκή Ένωση; Όταν βλέπουν ένα μουσείο και κάποια λειτουργία που πρέπει να είναι σε ένα συγκεκριμένο μέρος, κάνουν κάποιες αλλαγές. Όπως σας είπα το Υπουργείο Οικονομικών της Γαλλίας έφυγε από το ιστορικό κτίριο που στεγαζόταν και πήγε σχεδόν έξω.
      Δίπλα στο Μουσείο Γουλανδρή είναι ο Ευαγγελισμός. Εξαίρετο νοσοκομείο! Και δεν είναι προς τιμή της χώρας ότι έχει στο κέντρο τα μεγάλα νοσοκομεία. Άντε, λοιπόν, κύριοι του Μουσείου Γουλανδρή που έχετε λεφτά και μπορείτε και απλώς αγωνίζεστε για το χώρο να είναι στο κέντρο, φτιάξτε ένα νοσοκομείο ισότιμο του Ευαγγελισμού και πάρτε το κτίριο εκείνο και μεταμορφώστε το και κάντε το μουσείο μοντέρνας τέχνης. Ο Ευαγγελισμός έχει μπροστά του ένα νεοκλασικό κτίριο από τα λίγα που έχει η Αθήνα. Για να δούμε, έτσι, το Μουσείο Γουλανδρή και την προσφορά όλων αυτών των κυρίων!
      Εν πάση περιπτώσει, η διάταξη είναι θετική. Είπα στην Αίθουσα ότι μπορεί να γίνει όλο το μουσείο υπογείως και καθόλου να μην πειραχτεί. Ο ίδιος αρχιτέκτονας έκανε την πυραμίδα και την επέκταση του Μουσείου του Λούβρου –ή του κτιρίου που είπα- υπογείως. Όλοι οι ελεύθεροι χώροι του Μουσείου του Λούβρου στο υπόγειο, όπως θα ξέρετε στο Παρίσι, έχουν γίνει μουσείο. Ή υπάρχει μια μικρή πυραμίδα που δεν κάνει τίποτα άλλο από να ρίχνει φως και διευκολύνει όλη την κατάσταση.
      Υπάρχουν, λοιπόν, λύσεις. Δεν με ενοχλεί το τι γίνεται εκεί. Με ενοχλούν οι άλλες διαδικασίες. Ευτυχώς βλέπω ότι ο Υπουργός Πολιτισμού έχει λάβει τα μέτρα του, όσα του επέτρεψε ο εντιμότατος κύριος Πρωθυπουργός, γιατί από εκεί ξεκινά η όλη ιστορία. 
      Όμως δεν θα ήθελα και ο Υπουργός Εθνικής Αμύνης να επιμείνει σ’ αυτή την τροπολογία του. Το λέω για εσάς, για τον κ. Παπαντωνίου, για τον κ. Βενιζέλο και για εσάς, αγαπητέ συνάδελφε, κύριε Λωτίδη, που είστε ένας σεμνός και εκλεκτός πολιτικός, δεν θα ήθελα να «χρεωθείτε» μ’ αυτή την τροπολογία.
      Ευχαριστώ, κύριε Πρόεδρε.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ποιά τροπολογία λέτε; Για τους ανυπότακτους;
      ΠΡΟΕΔΡΕΥΩΝ (Κωνσταντίνος Βρεττός): Ο Β΄ Αντιπρόεδρος της Βουλής κ. Παναγιώτης Σγουρίδης έχει το λόγο.
      Ορίστε, παρακαλώ.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κυρία και κύριοι συνάδελφοι, για όσα ακούστηκαν προηγουμένως θα προσθέσω το δικό μου σχόλιο, λέγοντας ότι τα πάντα στη ζωή έχουν να κάνουν με το κόστος και το όφελος. Κάποια στιγμή ζυγίζεις τα θέματα, βλέπεις ότι υπάρχει περισσότερο όφελος και κινείσαι προς αυτή την κατεύθυνση.
      Η Ελλάδα μέτρησε τα υπέρ και τα κατά και ανέλαβε να διοργανώσει τους Ολυμπιακούς Αγώνες του 2004. 
      ΒΑΣΙΛΗΣ ΚΕΔΙΚΟΓΛΟΥ: Ποια είναι τα υπέρ, κύριε συνάδελφε;
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Το έθνος, το κράτος θεώρησε ότι υπάρχουν περισσότερα υπέρ και γι’ αυτό προχώρησε σ’ αυτή την κατεύθυνση.
      Όμως για να ανταποκριθεί η Ελλάδα σ’ αυτό το στοίχημα, για να είναι έτοιμη, ώστε να μπορέσουν να διοργανωθούν οι αγώνες άρτια το καλοκαίρι του 2004, θα πρέπει να επισπευσθούν κάποιες διαδικασίες.
      Oι διαδικασίες στην Ελλάδα ξέρουμε ότι είναι χρονοβόρες. Άρα, σωστά ψηφίσαμε δύο νόμους και παράλληλα κάναμε νομοθετικές παρεμβάσεις για να μπορέσουμε αυτές τις διαδικασίες να τις επιταχύνουμε. Υπάρχει καταληκτική ημερομηνία, δεν χωράνε αναβολές, δεν υπάρχει παράταση. Πρέπει οπωσδήποτε το καλοκαίρι του 2004 η Ελλάδα να είναι έτοιμη. 
      Σωστά, λοιπόν, κινούνται όλες οι νομοθετικές ρυθμίσεις προς την κατεύθυνση αυτή. Πρέπει εδώ να επισημάνω, αγαπητοί συνάδελφοι, ότι όπου και να σκάψεις την Ελλάδα βρίσκεις αρχαία και ότι είμαστε ένα κράτος που σεβόμαστε πολύ την ιδιοκτησία και την έχουμε συνταγματικά κατοχυρωμένη. Άλλωστε, δεν πρέπει να ξεχνάμε ότι ο τρίτος πόλος της εξουσίας, η δικαστική εξουσία, έχει μεγάλη ισχύ.
      Η Ελλάδα δεν είναι Αυστραλία, η Αθήνα δεν είναι Σίδνεϋ, γι’ αυτό πρέπει να ανασκουμπωθούμε όλοι μας. Αν και φοβάμαι πολύ ότι αυτό που συγκινεί εμάς –θα το πω έστω κι αν ακουστεί μέσα στην Αίθουσα ως παράπονο- αυτό που συνεγείρει όλους εμάς, ας πούμε, μιας κάποιας ηλικίας που, αν θέλετε, είναι ένα όφελος για τη χώρα μας, ένα όφελος που δεν είναι άμεσα μετρήσιμο, αλλά είναι μετρήσιμο μέσα στο χρόνο, δε συγκινεί και δε συνεγείρει καθόλου τη νεολαία. 
      Λυπάμαι πολύ γιατί μέσα σ’ αυτή την Αίθουσα χθες είχαμε τη Βουλή των Εφήβων, όπου κανένας έφηβος νέος από τους τριακόσιους που είχαν εκλεγεί ως έφηβοι Βουλευτές, από την Ελλάδα δεν αναφέρθηκε στην Ολυμπιάδα. Δεν αναφέρθηκε κανένας. Οι μόνες αναφορές που έγιναν για την Ολυμπιάδα του 2004 ήταν από δύο έφηβους Βουλευτές του απόδημου ελληνισμού και μάλιστα η μια ήταν έφηβη Βουλευτής από το Βερολίνο. Μόνον οι εκτός Ελλάδας νοιώθουν περήφανοι γι’ αυτό που κάνει η Ελλάδα τώρα εδώ. Μόνο αυτοί που βρίσκονται εκτός Ελλάδας μπορούν να καταλάβουν τη σημασία αυτού του μεγάλου εγχειρήματος και πόσο θωρακίζει την Ελλάδα. 
      Όμως, θα είμαι πάρα πολύ σύντομος, γιατί δε θέλω να πάρω χρόνο από τους υπόλοιπους συναδέλφους και επειδή ξέρω ότι είναι η δεύτερη συνεδρίαση σήμερα. 
      Σωστά κινούνται οι ρυθμίσεις που γίνονται στα άρθρα 80, 81 και 82. Και οι τροπολογίες πάλι προς τη σωστή κατεύθυνση κινούνται. Σίγουρα πρέπει να έχουμε εθελοντές και δίνονται κίνητρα γι’ αυτό τον εθελοντισμό γιατί, ας μην ξεχνάμε, δεν βρέθηκε και κανένας στην Αυστραλία να γίνει εθελοντής χωρίς κίνητρα. Άρα, ας μην κλείνουμε τα μάτια σε όλες αυτές τις διαδικασίες που έγιναν και στην Αυστραλία για τους Ολυμπιακούς Αγώνες του Σίδνεϋ. 
      Εγώ πιστεύω ότι το να δίνεις κίνητρα ηθικά, δεν είναι κακό. Σαφώς δεν μπορεί να θεωρείται κάποιος εθελοντής, όταν έχει υλικό κίνητρο, αλλά τέλος πάντων. Όταν, παραδείγματος χάρη, γινόμαστε αιμοδότες στο στρατό και μας δίνουν τιμητική άδεια πέντε ή δέκα μέρες, αυτό τι είναι; Η αιμοδοσία πρέπει να γίνεται υπό τύπον ανταλλαγής; Αλλά κάποια στιγμή πρέπει να προχωρήσουμε περαιτέρω.
      Κύριε Υπουργέ, θέλω να κάνω όμως δύο παρατηρήσεις στο άρθρο 82.
      Σωστά στην παράγραφο 8 λέτε ότι αναστέλλονται οι συμβάσεις εκμετάλλευσης χώρων, κυλικεία, καφέ εστιατόρια σε υπάρχοντες αγωνιστικούς χώρους. Δηλαδή, κάποιος έχει μια εγκατάσταση σε έναν αγωνιστικό χώρο και αυτός ο χώρος χρειάζεται να δοθεί προς χρήση των Ολυμπιακών Αγώνων. Σωστά, λοιπόν,  αναστέλλεται η λειτουργία και αποζημιώνεται ο ιδιοκτήτης. Μετά το τέλος των Ολυμπιακών Αγώνων, ο οποιοσδήποτε ιδιοκτήτης ή κάτοχος του καταστήματος μπορεί να το ξαναλειτουργήσει. 
      Έρχεστε όμως –όχι εσείς, το Υπουργείο Ανάπτυξης- και στην παράγραφο 19 λέτε ότι οι διατάξεις της παραγράφου 5 του άρθρου 12 του ν. 2730/99 εφαρμόζονται αναλόγως και για τη λύση μισθώσεων ή τη λύση οιοσδήποτε άλλης συμβατικής ή εξωσυμβατικής σχέσης, σε ακίνητα που βρίσκονται στην παραλιακή ζώνη της Αττικής, συμπεριλαμβανομένων και των ακτών, τη διοίκηση και διαχείριση των οποίων έχει η «Ελληνικά Τουριστικά Ακίνητα Α.Ε.», προκειμένου στα ακίνητα αυτά να γίνουν έργα ανάπλασης και αναβάθμισης ενόψει των Ολυμπιακών Αγώνων.
      Καταλαβαίνω ότι, αν το ακίνητο αυτό χρειάζεται για τους Ολυμπιακούς Αγώνες και πρέπει να αναβαθμιστεί, πρέπει να γίνουν κάποιες στέγες, πρέπει να πέσουν κάποιοι τοίχοι κλπ. 
      Σαφώς πρέπει να δίδεται το ακίνητο, αλλά στο τέλος των Ολυμπιακών Αγώνων το ακίνητο αυτό θα πρέπει να επανέλθει σ’ αυτόν ο οποίος το έχει νοικιάσει. Υπάρχει σύμβαση γι’ αυτό. Δεν πρέπει να λύεται –και με το ζόρι μάλιστα- εκβιαστικά η σύμβαση την οποία έχει. Θεωρώ ότι αυτό οδηγεί σε κάτι που είναι, αν θέλετε, και εκτός νομικής ηθικής. 
      Θα έλεγα, λοιπόν, τελειώνοντας, ότι θα πρέπει να προσθέσετε τις εξής λέξεις στο άρθρο 82, παράγραφος 19: σε περίπτωση μη συμμορφώσεως των ιδιοκτητών ακινήτων είτε ενοικιαζομένων είτε όχι, εφαρμόζονται -ή δύνανται να εφαρμοστούν- οι διατάξεις της παραγράφου 5 του άρθρου 12 του ν. 1730/99. Πρέπει, δηλαδή, να το αφήσουμε δυνητικά σε περίπτωση που δεν συμμορφώνεται. 
      Όταν, όμως, ο άνθρωπος συμμορφώνεται και αποδέχεται όλους τους όρους, είναι δυνατόν –επειδή υπάρχουν πιθανόν κάποια άλλα συμφέροντα- να του αφαιρείται το δικαίωμα να συνεχίσει τη σύμβαση μετά το τέλος των Ολυμπιακών Αγώνων; 
      Σίγουρα υπάρχουν συμβάσεις οι οποίες είναι, αν θέλετε, καταχρηστικές. Για παράδειγμα θα μπορούσαμε να αναφέρουμε την περίπτωση να έχει κάποιος νοικιάσει ένα ακίνητο για είκοσι ή είκοσι πέντε χρόνια! Εκεί μπορεί να υπάρχει διαπραγμάτευση. Γι’ αυτό λέω να προστεθεί η λέξη «δύναται» σε περίπτωση μη συμμορφώσεως, ώστε αυτό να προχωρήσει. 
      Δείτε το, κύριε Υπουργέ, γιατί πιστεύω ότι θα κάνετε μία σωστή νομοθετική ρύθμιση. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Δεν θα αναφερθώ καθόλου στο έκτο κεφάλαιο, το οποίο ψηφίζω όπως έχει, όλα τα άρθρα δηλαδή από το 73 μέχρι και το 83. 
      Θα περιοριστώ μόνο σε λίγες επισημάνσεις που έχουν σχέση με την τροπολογία του Υπουργείου Εθνικής Άμυνας. Θα παρακαλέσω, λοιπόν, τους κυρίους Υπουργούς να αναβληθεί για μία εβδομάδα -δεν επείγει- και να την φέρουμε στο επόμενο νομοσχέδιο να την ψηφίσουμε, με κάποιες διευκρινίσεις μάλιστα που θα διασκεδάσουν την ανησυχία που θα προκληθεί στα στελέχη των Ενόπλων Δυνάμεων. 
      Κύριοι συνάδελφοι, είναι ένας παράγοντας  που όχι ότι δεν τον υπολογίζουμε συνειδητά, αλλά τον αγνοούμε. Θεωρούμε δεδομένο το φρόνημα των Ενόπλων Δυνάμεων. Αυτό είναι λάθος! Είναι μέγιστο λάθος!
      Το άρθρο 4 του Συντάγματος καθορίζει δύο θεμελιώδεις υποχρεώσεις κάθε Έλληνα. Η πρώτη είναι να συμβάλει στα δημόσια βάρη, ανάλογα με τις δυνατότητές του και η δεύτερη στην εθνική άμυνα, εφόσον μπορεί να φέρει όπλα. Την τελευταία δεκαετία έχουμε μία έξαρση του φαινομένου των ανυπότακτων, το οποίο συμπληρώνεται με έναν πολύ ανησυχητικό τρόπο από τις διαδοχικές αναβολές και τη διεύρυνση του χώρου των αναβολών που δίνονται, με αποτέλεσμα, αν σε μία Ε.Σ.Σ.Ο. παρουσιάζονταν τριάντα χιλιάδες, σήμερα καλούνται δεκαοχτώ ή δεκαεννιά χιλιάδες, γιατί έχει πέσει σχεδόν στο 50% η στάθμη, λόγω δημογραφικού προβλήματος.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Το ποσοστό έχει πέσει κάτω από το 40%! Και από αυτούς που καλούνται, κύριοι συνάδελφοι, μόνο το 50% πηγαίνουν στρατιώτες, γιατί όλοι οι άλλοι παίρνουν αναβολές!
       Η στάθμη λοιπόν της παρατακτής δύναμης βρίσκεται σε απελπιστικά χαμηλό σημείο, κύριε Υπουργέ! Εύχομαι να μη συμβεί κάτι! Ανησυχώ σαν στρατηγός, γιατί υπηρέτησα δύο χρόνια σαν στρατηγός στα Δωδεκάνησα και δύο χρόνια ως στρατηγός στον Έβρο. 
      Σας παρακαλώ πάρα πολύ, αν εκτιμάτε την απειλή όπως την περιγράφετε, ανησυχώ για τα μέτρα που παίρνετε. Με συγχωρείτε πάρα πολύ, μακάρι να κάνω λάθος, αλλά ανησυχώ!
      Επειδή δε κύριοι συνάδελφοι, η άλλη πλευρά  έχει την πρωτοβουλία, κανείς δεν ξέρει τι μπορεί να βγάλει η επιούσα. Συγχωρείστε με, αλλά πρέπει να πω το εξής, χωρίς να κάνω καμία σύνδεση: Ξέρετε γιατί εκτελέστηκε ο Χατζηανέστης; 
      Κύριε Υπουργέ, τα έχουμε συζητήσει. Γιατί μετετέθη ο τάδε λοχαγός από εκεί, αλλού. Επομένως, δολίως ενεργούσε ο αρχηγός που είχε πάει το Μάιο και τον Αύγουστο έγινε η καταστροφή. Ήταν και κουτσός ο άνθρωπος και έτρεξε όλο το μέτωπο πράγματι. Εκτελέστηκε, λοιπόν, γι’ αυτούς τους ασήμαντους λόγους ο Υπουργός Εθνικής Άμυνας. Καμιά σχέση η μια εποχή με την άλλη και αλίμονο εάν η πατρίδα ξαναγυρίσει εκεί. 
      Αυτό το λέω απλώς, για να περιγράψω την οφειλόμενη ευαισθησία συνδρομής προς το Υπουργείο Εθνικής Άμυνας. Ξέρετε πόσο σας αγαπώ και πόσο σας στηρίζω, αλλά διαμορφώνεται, κύριοι Υπουργοί, ολίγον κατ΄ ολίγον, οσημέραι,  καθημερινά ένα κλίμα μη θητείας. Που πάει η πατρίδα;
      Θα καταλήξουμε, κύριοι συνάδελφοι, στο να υπηρετούν μόνο οι αγρότες και οι εργάτες. Να  μου επιτρέψετε να θυμίσω τα λόγια του μεγάλου Κοσμά του Αιτωλού:«Όλα τα κακά θα προέλθουν από τους γραμματιζούμενους». Είμαι και ο ίδιος και έχω δύο παιδιά γραμματιζούμενα. Δεν στρέφομαι εναντίον της οικογένειάς μου, ούτε εναντίον του εαυτού μου. Τιμώ και ίδρωσα για να σπουδάσω τα παιδιά μου, αλλά θα υπηρετούν, κύριε Υπουργέ, τελικά μόνο οι αγρότες και οι εργάτες αυτήν την πατριδούλα την έρημη ; 
      Πείτε μας, κύριε Υφυπουργέ, τι θα γίνει με τους ανυπότακτους. Εντάξει, να έλθουν. Ποιό θα είναι το διάστημα της προετοιμασίας; Έτσι όπως το αφήνετε, εγώ έχω την συναίσθηση ότι η προετοιμασία αρχίζει τώρα, έχει αρχίσει.  Θα πρέπει να διευκρινιστεί. Αυτό είναι το ένα ζήτημα.
      Δεύτερον, όσον αφορά τις αναβολές, ξέρετε πόσο σας βασανίζει η πτώση της παρατακτής  δύναμης. Θέλετε να θίξω το φαινόμενο της Κω; Δεν θέλω να μιλήσω. Αυτό, όμως, είναι κάτι ασήμαντο. Να συνεννοηθούμε όλοι μαζί. Δεν είναι θέμα αντιπολίτευσης. Η εθνική άμυνα δεν έχει αντιπολίτευση, έχει την συνδρομή όλων μας , για να πάει προς το καλύτερο. Σχετικά με τις αναβολές, αν έχετε ευχέρεια και αν είναι ελάχιστοι, όπως το λέτε, γράψτε το, κύριε Υπουργέ. Γιατί δεν το γράφετε μέσα;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα βάλουμε ημερομηνία.
      ΚΥΡΙΑΚΟΣ ΣΠΥΡΙΟΥΝΗΣ: Στηρίζω κατά σύστημα -δεν υπάρχει άλλη λύση και να μη στηρίξω- το Υπουργείο Εθνικής Άμυνας. Δεν έχω περιθώριο εγώ σαν στρατηγός να μη σας στηρίξω, αλλά μη φέρνετε πράγματα που λίγο ανησυχούν, που προκαλούν συνειρμούς. 
      Να πάω στις άδειες. Εντάξει γι’ αυτούς που υπηρετούν. Για εκείνους που θα έλθουν μέχρι το 2007, θα πάρουν άδεια από τώρα για όταν πάνε τότε; Όταν θα καταταγούν στις 30 Νοεμβρίου του 2007, τότε θα δικαιούνται είκοσι μέρες άδεια γιατί έλαβαν μέρος σε όλα αυτά. Κύριε Υπουργέ, με συγχωρείτε πάρα πολύ, αλλά έχω διαφορετική αντίληψη. 
      Θα αναφερθώ στο τελευταίο θέμα σχετικά με τις προαγωγές. Είπα και στη Διαρκή Επιτροπή ότι δεν έχω καμία αντίρρηση. Πάρτε να διαβάσετε την προσφορά των εφέδρων αξιωματικών. Εκφράζω τιμή και σεβασμό σε αυτό το ηρωϊκό, το τιμημένο σώμα. Τώρα παίρνουμε υψηλής στάθμης έφεδρους αξιωματικούς. Το ξέρετε εσείς γιατρέ, που υπηρετήσατε. Είναι υψηλότατης στάθμης προς τιμήν της δημοκρατίας. 
      Εδώ κύριε Υφυπουργέ, εάν επιτρέπεται, πρέπει να το δούμε ανεξάρτητα των ισχυουσών διατάξεων και των προϋποθέσεων. Ποιές είναι οι προϋποθέσεις για να προαχθεί ένας έφεδρος αξιωματικός; Κατά τη διάρκεια της θητείας του να έχει πάρει διαδοχικές σημειώσεις από το διοικητή της μονάδας, από τον προϊστάμενο και να είναι υψηλής αποδόσεως. Ένας ο οποίος ήταν απαράδεκτος, αυτός δια της τεθλασμένης θα προαχθεί; Όχι.
      Επομένως πρέπει να εξαλείψετε το «χωρίς προϋποθέσεις». Οι ισχύουσες διατάξεις δε μπορούν να αναιρεθούν. Μπορούμε λοιπόν να συνδυάσουμε, με βάση τις ισχύουσες διατάξεις, να πάρει ένα βαθμό μπροστά από τη σειρά των συναδέλφων που θα περιμένουν δύο ή πέντε χρόνια για να προαχθούν. 
      Θα σας πω και ένα απλό εν τη πράξει παράδειγμα. Καλούνται, κύριοι συνάδελφοι, για να προαχθούν να παρουσιαστούν μια δύο φορές σε εβδομαδιαίες ασκήσεις και με την παρουσία τους παίρνουν τις τυπικές προϋποθέσεις για να προαχθούν. Δεν πάνε. Ένας κοπανατζής, κατά σύστημα λοιπόν, δεν παρουσιάζεται. Αυτός θα προαχθεί; Είναι έμμεσος ο τρόπος καταδολίευσης των προϋποθέσεων.
      Θέλω να παρακαλέσω να ψηφίσουμε την τροπολογία με τις αιρέσεις και τις προϋποθέσεις που σας θέτω. Παρακαλώ τον κύριο Υπουργό, να αναβληθεί η ψήφιση για σήμερα, να τη φέρουμε την επόμενη εβδομάδα, να κάνετε αυτές τις διευκρινίσεις και τότε με όλη μου την καρδιά να την ψηφίσω.
      Αλλά σαν στρατηγός, προκαλούμαι όταν βλέπω να διαμορφώνεται το μεγάλο πλήγμα, κύριοι συνάδελφοι. Τριάντα τρία συναπτά έτη έζησα όλες τις παλιοκαταστάσεις. Με το χέρι στη σκανδάλη ήμουν το 1987 στον Έβρο. Ήμουν ένας από τους δύο μεράρχους που είχε ο Έβρος. Είχα αυτή την τιμή. Και σταθήκαμε με το χέρι στη σκανδάλη. Δε φοβηθήκαμε τίποτα. Ας μη χαλάσουμε εκείνες τις εποχές, εκείνο το ωραίο κλίμα.
      Στο κάτω-κάτω της γραφής, κύριοι συνάδελφοι, να μη φτάσω να πω ότι το σημερινό ΠΑ.ΣΟ.Κ. κινδυνεύει να είναι νεόπλασμα του ΠΑ.ΣΟ.Κ.. Το ΠΑ.ΣΟ.Κ. είχε πατριωτισμό. Δεν έχετε ούτε εσείς δικαίωμα, ούτε κανένας άλλος αυτόν τον πατριωτισμό να τον μειώσει. Ούτε πρέπει κανείς να ντρέπεται, γιατί είναι πατριώτης. Έχουμε καταντήσει να φοβόμαστε να πούμε ότι είμαστε πατριώτες. Παίρνει κανείς αμέσως τη ρετσινιά ότι είναι φασίστας.
      Πού πάει η αλλαγή; Πού πάει το πνεύμα το κόμματος, για το οποίο είμαι περήφανος; Αλλά να μη το κάνουμε νεόπλασμα. Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, υπάρχει μια προτασσόμενη δευτερολογία του κ. Κοτσώνη.
      Ορίστε, κύριε Κοτσώνη, έχετε το λόγο. 
      ΘΕΟΔΩΡΟΣ ΚΟΤΣΩΝΗΣ: Κύριε Πρόεδρε, πραγματικά έχω προβληματιστεί όλους τους τελευταίους μήνες με την τροπή που έχει πάρει το θέμα του εθελοντισμού. Εθελοντισμός σημαίνει κάνω κάτι που το θέλω. Πιστεύω ότι το μόνο κίνητρο το οποίο μπορεί να υπάρξει για μια εθελοντική πράξη, είναι το φιλότιμο. Και από φιλότιμο έχει μεγάλο απόθεμα αυτός ο λαός. Εκείνο που χρειάζεται είναι να τον πείσουμε για την ανάγκη της συστράτευσης όλων μας για την επιτυχία των Ολυμπιακών Αγώνων. Τότε δε θα χρειάζονται ιδιαίτερα κίνητρα.
      Γιατί σε τελική ανάλυση, γιατί προσπαθούμε και προσπάθησαν σε όλες τις χώρες να εντάξουν ένα κίνημα εθελοντών στη διοργάνωση των Ολυμπιακών Αγώνων; Για τη μείωση του κόστους. Αν όμως δώσουμε αντιπαροχές, υλικές ή ηθικές, σε όλη αυτήν την ιστορία, τότε δεν κερδίζουμε τίποτα. Πάλι το κόστος θα είναι υψηλό. 
      Πιστεύω ότι ο κύριος Υπουργός έχει την ευφράδεια και μπορεί, βγαίνοντας στα Μέσα Μαζικής Ενημέρωσης, να εξηγήσει στον κόσμο τη μεγάλη σημασία της διοργάνωσης των Ολυμπιακών Αγώνων και όλο το πνεύμα του εθελοντισμού.
      Πιστεύω ότι και η Κυβέρνηση και ο πολυδάπανος Οργανισμός «ΑΘΗΝΑ-2004» έχουν υποχρέωση να κινητοποιήσουν το φιλότιμο των Ελλήνων και μέσα από το φιλότιμο θα βγουν και οι εθελοντές.
      Επίσης θέλω να πω δύο κουβέντες για το Μουσείο Γουλανδρή. Πράγματι είναι πάρα πολύ σημαντικό να γίνει ένα μουσείο μοντέρνας τέχνης στην Αθήνα. Το έχουμε ανάγκη. Όμως και πριν από δέκα χρόνια περίπου είχα μιλήσει εδώ στη Βουλή, επί κυβερνήσεως Νέας Δημοκρατίας και υπουργίας στο Υπουργείο Πολιτισμού της κας Μπενάκη και είχα διαφωνήσει με τη χωροθέτηση του μουσείου. Επιμένω ότι είναι λάθος αυτή η επιμονή για τη δημιουργία νέων μουσειακών χώρων στο κέντρο. Δε μιλώ για το Μουσείο της Ακρόπολης που βρίσκεται σε οργανική και λειτουργική θέση με την Ακρόπολη, αλλά ένα άλλο νέο μουσείο δεν είναι υποχρεωτικό να γίνει στο κέντρο της Αθήνας.
      Ξέρουμε, όσοι έχουμε πάει στη Λισαβόνα, ότι εκεί το Μουσείο Γκιουλμπεκιάν, ένα από τα σπουδαιότερα μουσεία σε όλη την Ευρώπη, έγινε έξω, στην περιφέρεια της Λισαβόνας, και έχει δημιουργήσει τεράστια κίνηση. Γιατί λοιπόν να μη γίνει στο Αιγάλεω ή στη Νίκαια ένα τέτοιο μουσείο, που θα δώσει μια άλλη κίνηση, μία άλλη πολιτιστική ανάπτυξη, αλλά πρέπει όλα να τα μαζέψουμε στο κέντρο με όλα τα συνεπακόλουθα προβλήματα, τα οποία δημιουργούνται; 
      Επιτέλους και για εκείνους, που δεν θεωρούν «σικ» το Αιγάλεω ή τη Νίκαια, ας πάνε να το κάνουν στα βόρεια προάστια. Γιατί επιμένουμε στο κέντρο; 
      Τέλος πάντων, βλέπω ότι έχετε κάνει πολλή δουλειά, για να μπορέσετε να νομοθετήσετε και να επιλύσετε τα μύρια όσα προβλήματα δημιουργήθηκαν για το χτίσιμο αυτού του μουσείου. Καταλαβαίνω ότι είναι αργά τώρα να τα πάρετε πίσω. Όμως, δεν μπορώ παρά να εκφράσω τη μέτρια αισιοδοξία μου για την τελική επιτυχία του εγχειρήματος.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λωτίδης.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Αγαπητοί συνάδελφοι, θα ξεκινήσω από τον τελευταίο συνάδελφο, τον αγαπητό εκ Κορινθίας ορμώμενο κ. Κοτσώνη Θεόδωρο, για τα περί εθελοντισμού. Βεβαίως, είναι κάπως έτσι, όπως τα είπε τα πράγματα. 
      Αγαπητέ συνάδελφε, δεν ήσασταν στη συζήτηση, που προηγήθηκε πριν από μία ώρα περίπου, όπου εκεί προσπάθησα να εξηγήσω -και δεν ξέρω, αν τα κατάφερα- ότι το θέμα του εθελοντισμού βεβαίως αφορά το φιλότιμο, την εθελούσια συμμετοχή σε μία σειρά από κοινωνικές δραστηριότητες σε περιόδους, τομείς και χρονικά διαστήματα, που υπάρχει απόλυτη ανάγκη και το επιτάσσει το εθνικό καθήκον –ακόμα περισσότερο δηλαδή- αλλά και το φιλότιμο του λαού μας.
       Όμως, σε όλες τις περιπτώσεις και στην Ελλάδα -και ανέφερα τις μη κυβερνητικές οργανώσεις, τους εθελοντές πυροσβέστες και αυτό που ισχύει και ειπώθηκε και από τον κ. Σγουρίδη στις Ένοπλες Δυνάμεις- υπάρχει κάποια ειδική ανταμοιβή. Δεν υπάρχει κανένα οικονομικό κίνητρο και δεν έχει κανένα κόστος.
      Ως εκ τούτου, δεν κομίζουμε γλαύκας εις Αθήνας φέρνοντας όλες αυτές τις ρυθμίσεις, τις τέσσερις-πέντε, που αφορούν τις Ένοπλες Δυνάμεις. Απλώς επικαιροποιούμε -αν θέλετε- και εισαγάγουμε κάποιες καινούργιες ιδέες πάντα μέσα στα πλαίσια, τα οποία προβλέπονταν από τις ισχύουσες διατάξεις, οι οποίες διάσπαρτα ήλθαν στο ελληνικό Κοινοβούλιο και ψηφίστηκαν απ’ όλες τις πτέρυγες.
      Βεβαίως, οι διευκολύνσεις, όπως είδαμε πιο μπροστά, δεν είναι φαινόμενο που συναντά κανείς μόνο στην Ελλάδα, αλλά υπάρχει σε άλλες χώρες. Επίσης συναντώνται όπου υπάρχουν προβλήματα, μικρά ή μεγάλα, και βεβαίως, όπου έγιναν Ολυμπιακοί Αγώνες. Ανέφερα το Σίδνεϋ και θα μπορούσα να αναφέρω πολύ περισσότερα. 
      Σε καμία περίπτωση δεν πλήττεται το αξιόμαχο, δεν μειώνεται κατά τι, δεν επηρεάζεται αρνητικά, σύμφωνα όχι με τις δικές μου θέσεις και απόψεις ή τις επιθυμίες, αλλά σύμφωνα με την εκτίμηση που έγινε από τους αρχηγούς των τριών κλάδων των Ενόπλων Δυνάμεων, των οποίων βεβαίως κανένας δεν μπορεί να αμφισβητήσει ούτε τον πατριωτισμό τους ούτε την προσφορά τους ούτε τη διάθεσή τους για τη χώρα, για την πατρίδα και τις Ένοπλες Δυνάμεις. Δεν μπορώ, βεβαίως, να αμφισβητήσω τη διάθεση και τον πατριωτισμό του συναδέλφου, του κ. Σπυριούνη, που ήταν λαμπρός αξιωματικός στις Ένοπλες Δυνάμεις και πάντα έχει μια ιδιαίτερη ευαισθησία σε αυτό.
      Θα μου επιτρέψει όμως να του πω ότι στο θέμα των ανυποτάκτων, που ανέφερε, το εξής: Αγαπητέ συνάδελφε, δεν αίρεται η υποχρέωσή τους να υπηρετήσουν τη θητεία τους. Υπήρξαν φωνές και σ’ αυτήν την Αίθουσα, οι οποίες πίεζαν σ’ αυτή την κατεύθυνση και πριν από τρεις μέρες, που είχαμε ένα στρατολογικό νομοσχέδιο και το απορρίψαμε κατηγορηματικά ως Υπουργείο Εθνικής Άμυνας και νομίζω ότι καλώς πράξαμε.
      Υπάρχουν όμως κάποιες περιπτώσεις, που προβλέπονται εδώ και πολλά χρόνια, πάνω από δέκα-δώδεκα χρόνια. Νομίζω ότι είναι από το 1988. Σε κάθε εκλογική αναμέτρηση παρέχεται η δυνατότητα για σαράντα ημέρες στους ανυπότακτους, σε αυτούς δηλαδή που δεν ήταν συνεπείς προς τις στρατιωτικές τους υποχρεώσεις, το ύψιστο καθήκον για κάθε Έλληνα, να έρχονται, όπως θα έλθουν και τώρα στις δημοτικές εκλογές, επί σαράντα ημέρες, για να ασκήσουν το εκλογικό τους δικαίωμα. 
      ΚΥΡΙΑΚΟΣ ΣΠΥΡΙΟΥΝΗΣ: Αυτές είναι υποχωρήσεις. Δεν είναι τωρινό φαινόμενο. Εδώ και δέκα χρόνια συμβαίνει και το ξέρετε.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δεν είναι τωρινό. Ίσχυε και επί των ημερών σας. Όταν λέω επί των ημερών σας εννοώ, όταν υπηρετούσατε τη θητεία σας. 
      ΠΡΟΕΔΡΕΥΩΝ (Παναγιώτης Σγουρίδης): Όχι δέκα χρόνια. Παραπάνω ισχύει. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ονομαστικά θα γίνει με απόφαση του Υπουργού, για να περιοριστεί και δεν το ανοίγουμε τόσο. 
      Η διατύπωση την οποία λέτε είναι απόλυτα σαφής. Ο χρόνος προετοιμασίας είναι ο χρόνος εκπαίδευσής του από το 2004, ο οποίος μπορεί να είναι δέκα μέρες, δεκαπέντε, ανάλογα με τη θέση που θα κληθούν να υπηρετήσουν. 
      ΚΥΡΙΑΚΟΣ ΣΠΥΡΙΟΥΝΗΣ: Μπορεί να είναι δέκα μήνες; 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Όχι βέβαια.
      ΚΥΡΙΑΚΟΣ ΣΠΥΡΙΟΥΝΗΣ: Το αφήσατε αόριστο. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας):  Όχι. Παρακάτω λέει: «Οι λεπτομέρειες για την υπαγωγή στις διατάξεις της παρούσης παραγράφου καθορίζονται με απόφαση του Υπουργού Εθνικής Άμυνας που δημοσιεύεται στην Εφημερίδα της Κυβερνήσεως». Και βεβαίως και γι’ αυτό θα κριθούμε. Σε κάθε περίπτωση, όμως, αυτό που θα μπορούσα να πω για να το περιορίσω, για να εξαλειφθεί και η τελευταία υποψία ότι μπορεί να υποκρύπτεται κάτι –γιατί δεν υποκρύπτεται τίποτε απολύτως- θα σας διαβάσω τη συγκεκριμένη διάταξη:
       1.α. «Μπορεί να επιτρέπεται ονομαστικά, η είσοδος και παραμονή στην Ελλάδα, χωρίς έλεγχο της στρατολογικής κατάστασης, ανυποτάκτων του εξωτερικού». Διαγράφεται, δηλαδή, «για όλο το χρονικό διάστημα προετοιμασίας και συμμετοχής τους ως εθελοντών στους Ολυμπιακούς Αγώνες του 2004, όχι όμως πέραν της επίσημης ημερομηνίας λήξης των αγώνων.» Και προστίθεται  η φράση:  «για το απαιτούμενο χρονικό διάστημα εκπαίδευσης και συμμετοχής τους, ως εθελοντών στους Ολυμπιακούς Αγώνες του 2004, εντός όμως της χρονικής περιόδου από 1ης Ιουνίου 2004, μέχρι και της επίσημης ημερομηνίας λήξης των αγώνων». Επαναλαμβάνω ότι και αυτό μπορεί να περιοριστεί, αλλά νομίζω ότι τώρα πια δεν υπολείπεται καμία υποψία και καμία αμφιβολία.
      ΦΑΝΗ ΠΕΤΡΑΛΙΑ-ΠΑΛΛΗ: Η εκπαίδευση αυτών πότε θα γίνει;
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Τον Ιούνιο, τον Ιούλιο, δεν ξέρω. Γι’ αυτό το αφήσαμε ανοικτό, γιατί δεν τους εκπαιδεύουμε εμείς.
      Έρχομαι τώρα στο κομμάτι που αναφέρεται στις αναβολές. Είπα όσον αφορά τις αναβολές, για ένα έτος, όταν σε κάθε ΕΣΣΟ περίπου αυτοί θα επηρεάσουν μία μόνο ΕΣΣΟ, του Μάρτη του 2004. Σ’ αυτήν την ΕΣΣΟ, λοιπόν, που προσέρχονται περίπου οκτώ – δέκα χιλιάδες στατιστικά οι εξ αναβολής παρουσιαζόμενοι είναι γύρω στο 25%-30%. Εάν, λοιπόν, αυτό το 30% που είναι εξ αναβολής δηλώσουν συμμετοχή ή μάλλον όχι απλά δηλώσουν, αλλά και επιλεγούν τελικά –γιατί θα έχουν κάποια κριτήρια και προϋποθέσεις- τότε στη χειρότερη περίπτωση, θα επηρεαστεί κατά δυόμισι περίπου, αν υπαχθούν όλοι στη συγκεκριμένη διευκόλυνση. 
      Όσον αφορά τώρα το περί καταναγκασμού που ακούστηκε εδώ, θέλω να πω ότι παρέχει τη δυνατότητα για επανακατάταξη, εάν και εφόσον κάποιοι επιλεγούν και στη συνέχεια δεν προσέλθουν, για να προσφέρουν τις υπηρεσίες τους, ως εθελοντές. Νομίζω ότι είναι αυτονόητο για ποιό λόγο τέθηκε αυτό. Επίσης, θέλω πάνω σ’ αυτό να τονίσω ότι ισχύει, ήδη, από το 1970. Ο στρατηγός γνωρίζει πολύ καλά, όπως και όσοι έχουν κάποια σχέση με το στρατό, ότι αυτοί οι οποίοι απολύονταν είτε από λάθος της υπηρεσίας είτε γιατί εξαπάτησαν με κάποιο δικαιολογητικό τις Ένοπλες Δυνάμεις, επανακαλούνται για να υπηρετήσουν. Έτσι, λοιπόν, επανακατατάσσονται. Άρα, δεν συνιστά ποινή, δεν είναι εξαναγκασμός. Από τη στιγμή που αναλαμβάνουν μία δέσμευση….
      ΦΑΝΗ ΠΕΤΡΑΛΙΑ-ΠΑΛΛΗ:  (Δεν ακούστηκε).
      ΠΡΟΕΔΡΕΥΩΝ (Παναγιώτης Σγουρίδης): Μα είναι λογικό. Από τη στιγμή που έχουν δηλώσει ότι θα πάνε εθελοντές και δεν πάνε εθελοντές, τι θα γίνει; 
       ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Μα, με συγχωρείτε, κυρία Πετραλιά, ίσως είναι περιττή η συγκεκριμένη διατύπωση, αλλά για τους ολίγους που θα θελήσουν να εκμεταλλευθούν αυτή τη διάταξη, νομίζω ότι θα πρέπει να μπει, γιατί ο χώρος των Ενόπλων Δυνάμεων είναι ξεχωριστός. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Προέδρε, κατ’ αρχάς, για να μην υπάρξει πρόβλημα στην ψήφιση, υπάρχει ανάγκη για δύο ακόμα διευκρινίσεις, πέραν των μεταβολών που εκφώνησα στην αρχή. 
      Στο άρθρο 80, στην παράγραφο 10, όπου προβλέπεται το επίδομα των συντηρητών, το τελευταίο εδάφιο πρέπει να διαγραφεί, γιατί μπορεί να δημιουργήσει ερμηνευτικά προβλήματα εξ’ αντιδιαστολής με το επίδομα των αρχαιολόγων. Άρα, λοιπόν, στο άρθρο 80, στην παράγραφο 10, το τελευταίο εδάφιο διαγράφεται. Αυτό έχει ως εξής: «Το πρώτο εδάφιο της παραγράφου 3 του άρθρου 44 του ν. 3016/2002, ΦΕΚ 110Α, δεν έχει εφαρμογή για τη χορήγηση του παραπάνω επιδόματος». Αυτό που διάβασα τώρα διαγράφεται, γιατί θα μπορούσε να δημιουργήσει ερμηνευτικά προβλήματα. 
      ΠΡΟΕΔΡΕΥΩΝ (Παναγιώτης Σγουρίδης): Δηλαδή, αυτό που βάλατε στην επιτροπή το αφήνετε; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, αυτό που έβαλα στην επιτροπή το αφαιρώ, γιατί μπορεί να δημιουργήσει εξ’ αντιδιαστολής ερμηνευτικά προβλήματα σε σχέση με το άλλο επίδομα. Είναι προφανές ότι και τα δύο επιδόματα είναι επιπρόσθετα ειδικά επιδόματα. Δεν συμψηφίζονται με κανένα άλλο προηγούμενο επίδομα. Αυτό το λέω για να καταγραφεί στα Πρακτικά, για να μην υπάρχει καμία αμφιβολία ότι πρόκειται για επιπλέον επιδόματα, που δεν συμψηφίζονται. 
      Τώρα, λόγω των αριθμήσεων και των αναριθμήσεων που κάναμε, προκύπτει η ανάγκη για μια αριθμητική μεταβολή. Στο άρθρο 82, παράγραφος 4, στο πρώτο εδάφιο ο τελευταίος στίχος λέει: «και οι προϋποθέσεις της παραγράφου 3 του παρόντος άρθρου». Αυτό πρέπει να γίνει: «και οι προϋποθέσεις της περίπτωσης β΄ της παραγράφου αυτής». Φυσικά, ισχύουν τα άλλα που έχω εκφωνήσει στην αρχή της συνεδρίασης και η μεταβολή που επέφερε ο κ. Λωτίδης στη συζητούμενη τροπολογία για τα φορολογικά θέματα. 
      ΠΡΟΕΔΡΕΥΩΝ (Παναγιώτης Σγουρίδης): Αυτήν τη θέλουμε γραπτώς στα Πρακτικά. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτές ήταν οι αλλαγές.
      Θα παρακαλούσα να μου δώσετε την προσοχή σας για να διευκρινίσουμε ορισμένα θέματα που τέθηκαν στην Αίθουσα κατά τη συζήτηση αυτής της ενότητας.
      Αρχίζω από τα θέματα που αναφέρονται στην πολιτιστική μας πολιτική. Το Μουσείο Γουλανδρή, δηλαδή το μουσείο του Ιδρύματος Βασιλείου και Ελίζας Γουλανδρή, έχει διανύσει ως τώρα μία πολύ περιπετειώδη διαδρομή. Εγώ ήμουν αυτός που πήρα την απόφαση το 1997 να ακυρωθεί η ανέγερση του μουσείου στην οδό Ρηγίλλης στο οικόπεδο, στο οποίο ανακαλύφθηκε κατά την ανασκαφή το λύκειο του Αριστοτέλους. Χωρίς κανέναν ενδοιασμό, αποφάσισα να μην ανεγερθεί εκεί το μουσείο, όπως ακριβώς έχω αποφασίσει, να μην χρησιμοποιηθεί ο κατασκευασμένος σταθμός του μετρό στον Κεραμεικό. Όπως έχουμε αποφασίσει, θα μεταφερθούν οι εγκαταστάσεις του σλάλομ από το Σχοινιά στο Ελληνικό, για να μην επιβαρυνθεί η περιοχή του Σχοινιά με μια κατασκευή από όγκους σκυροδέματος.
      Στη συνέχεια, μετά από πολλές και επίπονες διαπραγματεύσεις με τους εκπροσώπους του ιδρύματος και χάρη στη συμβολή της αείμνηστης Ελίζας Γουλανδρή, του κ. Μπέη, που πέρα από διάσημος αρχιτέκτονας του αιώνα μας είναι και ένας εξαιρετικά γλυκύς άνθρωπος και χάρη στη συμβολή του καθηγητή κ. Γιώργου Κουμάντου, καταφέραμε να διαμορφώσουμε ένα κοινό πλαίσιο αναφοράς. Παραχωρείται το ακίνητο αυτό, που παλαιά ανήκε στο ίδρυμα Ριζάρη. Τώρα η ιδιοκτησία του ιδρύματος έχει αντικατασταθεί, έχει αναπληρωθεί από άλλο δημόσιο κτήμα, προκειμένου να ανεγερθεί εκεί ένα αρχιτεκτόνημα που έχει από μόνο του πολύ μεγάλη σημασία για την ιστορία της αρχιτεκτονικής. 
      Πρέπει να παραδεχθούμε ότι δεν μπορεί να σταθεί εύκολα στο διεθνή χάρτη το μουσείο σύγχρονης τέχνης, αν το κτίριό του δεν έχει και αρχιτεκτονικά ένα ιδιαίτερο ενδιαφέρον, που θα προσελκύσει τη διεθνή προσοχή. 
      Το ίδρυμα αναλαμβάνει τη δαπάνη κατασκευής, τη δαπάνη συντήρησης και είναι υποχρεωμένο να θέσει και τα αρχιτεκτονικά σχέδια και το μουσειολογικό του πρόγραμμα και το πρόγραμμα εκθέσεων υπό την έγκριση του Υπουργείου Πολιτισμού και, βεβαίως, είναι υποχρεωμένο να εκθέσει σε μόνιμη έκθεση τα αποκτήματα του ιδρύματος τα οποία είναι συγκλονιστικής σημασίας για την ιστορία της σύγχρονης τέχνης. Μόνο οι περιοδικές εκθέσεις που οργανώνονται στην Άνδρο από το ίδρυμα, είναι μεγάλα εικαστικά γεγονότα παγκοσμίου εμβέλειας. Μόνο η έκθεση για το έργο του Πικάσο που θα οργανώσουμε με το ίδρυμα στα πλαίσια της Πολιτιστικής Ολυμπιάδας το 2004, είναι από μόνο του ένα γεγονός που υπερκαλύπτει πολλά άλλα στην εικαστική μας πολιτική. Δεν μπορούμε να τα παραγνωρίσουμε αυτά τα δεδομένα και θα λυπηθούμε όλοι πάρα πολύ, εάν ολιγωρήσουμε και δούμε κάποια στιγμή η συλλογή αυτή του ιδρύματος να φιλοξενείται σε κάποιο μουσείο του εξωτερικού. Είναι εθνικός πλούτος, γιατί τον απέκτησε ο Βασίλειος Γουλανδρής και η γυναίκα του, επενδύοντας πολύ σημαντικά ποσά και πρέπει αυτή η επένδυση να έρθει στην Ελλάδα και να τεθεί στη διάθεση του ελληνικού λαού και των επισκεπτών της χώρας. Εάν οποιαδήποτε προϋπόθεση δεν πληρωθεί, τότε έχει τη δυνατότητα ο Υπουργός να ανακαλέσει την παραχώρηση, ακόμα και με το κτίριο κτισμένο, γιατί φυσικά τα υπερκείμενα περιέρχονται στον κύριο του ακινήτου και η παραχώρηση αυτή τελεί υπό τον όρο της ανάκλησης. Πρόκειται για την πλήρη και απόλυτη διασφάλιση των συμφερόντων του δημοσίου και για μηδενική επιβάρυνση, καθώς το οικόπεδο της οδού Ρηγίλλης που είχε ελεγχθεί και από το Συμβούλιο της Επικρατείας βρίσκεται στο ίδιο τετράγωνο, μένει κενό αυτό γιατί εκεί πια υπάρχει ένας επισκέψιμος αρχαιολογικός χώρος και το κτίριο που ήταν να αναγερθεί εκεί, μεταφέρεται δίπλα. Άρα, δεν υπάρχει επιπλέον επιβάρυνση του τετραγώνου. 
      Εθνική Πινακοθήκη. Αναγκαζόμαστε να θεσπίσουμε ορισμένες ειδικές ρυθμίσεις, προκειμένου να αποκτήσει η Εθνική Πινακοθήκη ευελιξία αντίστοιχη με άλλους κρατικούς θεσμούς εικαστικούς, όπως το Εθνικό Μουσείο και το Κρατικό Μουσείο Σύγχρονης Τέχνης. Ποιά είναι η διαφορά; Τα νέα αυτά μουσεία που τα έχω ιδρύσει εγώ με το ν. 2557/97 είναι νομικά πρόσωπα ιδιωτικού δικαίου του δημόσιου τομέα. Η πινακοθήκη επειδή είναι κληροδότημα, δηλαδή εμπεριέχει και το κληροδότημα Σούτσου, είναι νομικό πρόσωπο δημοσίου δικαίου. Πρέπει να της δώσουμε τη δυνατότητα να κινείται με τους ίδιους ρυθμούς και γι’ αυτό προβλέπουμε μία δυνατότητα σύστασης ανώνυμης εταιρείας για την αξιοποίηση της περιουσίας της, όπως συμβαίνει και με άλλα νομικά πρόσωπα δημοσίου δικαίου, κυρίως, με τα πανεπιστήμια που έχουν εδώ και δεκαπέντε χρόνια τη δυνατότητα να ιδρύουν ανώνυμες εταιρείες αξιοποίησης της περιουσίας τους. Μεταφέρουμε ένα δοκιμασμένο μοντέλο από τα πανεπιστήμια στην Εθνική Πινακοθήκη. Η δε παρατήρηση του κ. Ορφανού ότι αντικαταστάθηκε λόγω του Συντάγματος ο Πρόεδρος του Ελεγκτικού Συνεδρίου και άρα δεν υπάρχουν  οι εγγυήσεις που υπήρχαν, θα έλεγα ότι κακώς, κατά τη γνώμη μου, ο Πρόεδρος του Ελεγκτικού Συνεδρίου είναι Πρόεδρος της Πινακοθήκης, αλλά εν πάση περιπτώσει ο νόμος που ψηφίστηκε με πρόταση του Υπουργείου Δικαιοσύνης προβλέπει αντικατάστασή τους είτε από επίτιμους δικαστικούς λειτουργούς είτε από μέλη του Νομικού Συμβουλίου του Κράτους. Και διορίστηκε ως Πρόεδρος του διοικητικού συμβουλίου ο επίτιμος πρόεδρος του Ελεγκτικού Συνεδρίου. Ε, να είμαστε προσεκτικοί και δίκαιοι σε αυτά τα οποία λέμε. 
      Θα ήθελα, επίσης, να τονίσω ότι με τις διατάξεις αυτές επιλύονται μια σειρά από θέματα, για τα οποία δεν θέλω να σας κουράσω, πολύ σημαντικά θέματα της πολιτιστικής μας πολιτικής, ιδίως όμως εγώ θα ήθελα να επιμείνω στο γεγονός πως επιτέλους δίνουμε ένα στοιχειώδες επίδομα στους αρχαιολόγους και τους συντηρητές. Και επαναλαμβάνω τη δήλωσή μου ότι το Σώμα των Ελλήνων Αρχαιολόγων, των στελεχών της αρχαιολογικής υπηρεσίας είναι το Σώμα δημοσίων υπαλλήλων που έχει τα μεγαλύτερα τυπικά και ουσιαστικά προσόντα, έχει το μεγαλύτερο αριθμό κατόχων διδακτορικού διπλώματος ή μεταπτυχιακού διπλώματος και είναι το χειρότερα αμειβόμενο Σώμα δημοσίων υπαλλήλων, ενώ επωμίζεται ένα τεράστιο βάρος εν όψει του Γ΄ Κοινοτικού Πλαισίου, των μεγάλων έργων, της ολυμπιακής προετοιμασίας κ.ο.κ.
      Και ποτέ, κύριοι συνάδελφοι, δεν έχει ακουστεί τίποτε απολύτως εναντίον της αρχαιολογικής υπηρεσίας. Μπορεί να έχουν ακουστεί πράγματα που αφορούν την εντιμότητα και τη διαφάνεια για όλες τις υπηρεσίες του δημοσίου, αλλά για την αρχαιολογική Υπηρεσία δεν έχει ακουστεί τίποτα. Αυτό δεν είναι τυχαίο. Υπάρχει ένα ήθος στην υπηρεσία. Μπορεί να υπάρχουν αντιρρήσεις για ορισμένες αξιολογήσεις, εμμονές, υπερβολές, αλλά ποτέ για την εντιμότητα και τη διαφάνεια της υπηρεσίας.
      Νομίζω, λοιπόν, ότι το άρθρο 80 είναι ένα άρθρο που θα πρέπει να συγκεντρώσει την ευρύτερη δυνατή συναίνεση.
      Το άρθρο 81 που δεν συζητήθηκε, συνιστά την προσαρμογή της ελληνικής νομοθεσίας στην τελευταία οδηγία για τα πνευματικά δικαιώματα. Και εξήγησα ότι επειδή ακριβώς μεταφέρουμε το κείμενο της οδηγίας στην επίσημη ελληνική μετάφραση, δεν μπορούμε και δεν πρέπει να κάνουμε παρεμβάσεις, οι οποίες θα δημιουργήσουν προβλήματα και ερμηνευτικές τριβές με άλλες χώρες και φυσικά με τους παράγοντες της αγοράς των πνευματικών και συγγενικών δικαιωμάτων. Είναι όμως πολύ σημαντικό το γεγονός ότι είμαστε η πρώτη χώρα που προσαρμόζεται στην τελευταία αυτή οδηγία. 
      Έρχομαι τώρα στο τελευταίο άρθρο με τις ενσωματωμένες τροπολογίες για τα στρατολογικά θέματα και την Παιανία, που είναι το άρθρο των ολυμπιακών ρυθμίσεων. 
      Έχω εξηγήσει όλες τις φορές που συζητήσαμε ολυμπιακά θέματα στην Αίθουσα αυτή ότι μέχρι και την υστάτη στιγμή, μέχρι και την έναρξη των Ολυμπιακών Αγώνων θα χρειαστεί να νομοθετούμε διατάξεις-μέτρα οι περισσότερες από τις οποίες είναι προσωρινής ισχύος. Αυτή τη μέθοδο ακολούθησαν όλες οι ολυμπιακές πόλεις με τελευταίο και χαρακτηριστικό παράδειγμα το Σίδνεϋ, γιατί είναι τέτοιο το μέγεθος του προβλήματος που δεν μπορεί να αντιμετωπιστεί με την κοινή νομοθεσία.
      Θα έλεγα μάλιστα ότι αποδεικνύεται στην πράξη πως υπάρχουν διοικητικές και ελεγκτικές διαδικασίες, οι οποίες καλό είναι να διατηρηθούν και με τα ολυμπιακά, γιατί αποδίδουν πολύ καλά αποτελέσματα. 
      Υπάρχουν τώρα μια σειρά από θέματα εκεί που προκάλεσαν το ενδιαφέρον διαφόρων συναδέλφων. Δίνω όσο μπορώ πιο επιγραμματικά απαντήσεις σε ερωτήσεις, σε υπαινιγμούς, σε απορίες και ξεκινώντας από μια παρατήρηση που έκανα στην αγόρευσή μου επί της αρχής.
      Κύριοι συνάδελφοι, βρισκόμαστε στην τελική φάση της ολυμπιακής προετοιμασίας. Έχουμε αναθέσει το σύνολο των ολυμπιακών υποδομών. Εκτελούνται όλα τα έργα, πολλά τελειώνουν, τα επισκεπτόμαστε και τα χαιρόμαστε. Όλα αυτά έγιναν όπως προβλέπει το Σύνταγμα, η ελληνική νομοθεσία και η κοινοτική νομοθεσία. Όλα έγιναν υπό τον έλεγχο του Ελεγκτικού Συνεδρίου και του Συμβουλίου της Επικρατείας. Όλα έγιναν υπό τον έλεγχο των αντιτιθεμένων συμφερόντων μέσα σε μία αγορά, όπου όταν κάποιος δεν ικανοποιείται βεβαίως, προσφεύγει σε μια δικαστική προστασία ή προσφεύγει στα μέσα ενημέρωσης.
      Ρωτώ και η ερώτησή μου δεν είναι ρητορική, δεν νοιώθουν την ανάγκη όσοι έκαναν τον μάντη κακών επί τόσα χρόνια ότι δήθεν υπάρχει κίνδυνος αδιαφάνειας ή απευθείας αναθέσεων, να πουν ότι έσφαλαν, ότι έχουν ολοκληρώσει τις αναθέσεις και όλα έχουν γίνει με άψογο τρόπο και απόλυτη διαφάνεια; Δεν είναι για τη χώρα καλό αυτό; Δεν είναι καλό για το πολιτικό σύστημα; Δεν είναι καλό για το δημόσιο βίο; Θεωρώ ότι είναι ένα πολύ σημαντικό ολυμπιακό κεκτημένο αυτό.
      Είπα και προχθές ότι η χώρα μας είναι η μόνη τα τελευταία πάρα πολλά χρόνια που με τέτοιους δικαστικούς και νομικούς φραγμούς, κατορθώνει να οργανώσει άψογους τεχνικά Ολυμπιακούς Αγώνες. Μπορεί να συγκριθεί η Ελλάδα με τους συνταγματικούς φραγμούς που έχει με το Συμβούλιο της Επικρατείας, με τις αρχαιότητες, με τις περιβαλλοντικές ευαισθησίες, με αυτό που κάνει τώρα η Κίνα ή με αυτό που έκανε το Σίδνεϋ και η Ατλάντα;
      Είπα και το πρωί στο Υπουργικό Συμβούλιο ότι η ελληνική κοινωνία έχει αναπτύξει μια περιβαλλοντική συνείδηση η οποία προσιδιάζει σε μια υπερανεπτυγμένη κοινωνία. Ταυτόχρονα όμως έχει πρόβλημα, γιατί της λείπουν βασικές υποδομές και πρέπει να αναπληρώσει το κενό των βασικών υποδομών.
      Ταυτόχρονα όμως έχει πρόβλημα, διότι της λείπουν βασικές υποδομές και πρέπει να αναπληρώσει το κενό βασικών υποδομών. Κι ενώ προσπαθεί να αναπληρώσει τώρα χάριν των Ολυμπιακών Αγώνων και χάριν τους Ολυμπιακούς Αγώνες και λόγω του Κοινοτικού Πλαισίου Στήριξης όλα τα κενά δεκαετιών στις βασικές υποδομές, αντιδρά βεβαίως με αντανακλαστικά μιας υπερανεπτυγμένης κοινωνίας, η οποία κανονικά θα έπρεπε να είχε λύσει τα προβλήματα αυτά προ πολλών δεκαετιών. Και αυτό είναι μια χαρακτηριστική αντίφαση, που δείχνει το πραγματικό επίπεδο ανάπτυξης στην Ελλάδα, το οποίο είναι πολύ ψηλό. 
      Δίνω, λοιπόν, με βάση αυτό το πνεύμα, απαντήσεις στις ερωτήσεις που τέθηκαν. Γιατί θέλουμε να έχουμε την ευθύνη να αναθέτουμε τη διεκπεραίωση θεμάτων στην οργανωτική επιτροπή; Επαναλαμβάνω ότι η οργανωτική επιτροπή είναι φορέας του δημοσίου, είναι όψη του δημοσίου, είναι μια ανώνυμη εταιρία του δημόσιου τομέα, με μόνο μέτοχο το ελληνικό δημόσιο και θέλουμε να έχουμε την ευχέρεια να χρησιμοποιούμε έναν ακόμα φορέα, όπως υπάρχουν και πολλοί άλλοι, που έχουν τη μορφή νομικού προσώπου ιδιωτικού δικαίου του δημόσιου τομέα, για να κάνουμε καλύτερα και γρηγορότερα τη δουλειά μας.
      Το Ελεγκτικό Συνέδριο είναι εγκατεστημένο μέσα στην εταιρία, με ειδικό κλιμάκιό του. Όλες οι συμβάσεις ελέγχονται και εφαρμόζεται απολύτως η κοινοτική νομοθεσία.
      Χαίρομαι γιατί για τα θέματα προσωπικού συμφωνήσαμε με τα όσα ειπώθηκαν στην Αίθουσα αυτήν. Είναι πολύ σημαντικό ότι διαμορφώνουμε το νομικό πλαίσιο για τις ολυμπιακές μισθώσεις κατοικιών, τις βραχυχρόνιες μισθώσεις κατοικιών. Είναι πολύ σημαντικό το γεγονός ότι δημιουργούμε τις προϋποθέσεις για μια εικόνα και λειτουργία της πόλης, που να προσιδιάζει στην ιστορία και το χαρακτήρα της Αθήνας, αλλά και των άλλων ολυμπιακών πόλεων. Είναι πολύ σημαντικό το γεγονός ότι διαμορφώνουμε τη νομική βάση για τον εκσυγχρονισμό των ξενοδοχείων β΄ κατηγορίας και κάτω, διότι δεν αρκεί να έχουμε καλά ξενοδοχεία υπερπολυτελείας, αλλά πρέπει να είναι καλά όλα τα ξενοδοχεία. Είναι πολύ σημαντικό επίσης το γεγονός ότι διαμορφώνουμε τις νομικές προϋποθέσεις, για να μπορεί η Δ.Ε.Η. σε μια απελευθερωμένη αγορά ηλεκτρικής ενέργειας να επωμίζεται την κατασκευή υποδομών, που δεν αφορούν την εταιρία, αλλά το ενεργειακό σύστημα της χώρας. Εάν δεν βάλουμε αυτή τη διάταξη, οι επιχορηγήσεις του δημοσίου προς τη Δ.Ε.Η. θα μπορούσαν να θεωρηθούν αντικοινοτικές, επειδή είναι απαράδεκτη η κρατική βοήθεια προς μια εταιρία. Αυτός είναι ο μόνος λόγος. Και φυσικά η Δ.Ε.Η. θα ασχολείται με την ενεργειακή υποδομή της χώρας. Με τίποτε άλλο. Το ίδιο ισχύει και με την εταιρία «τουριστικά ακίνητα» και όλες τις εταιρίες του δημοσίου.
      Χαίρομαι επίσης, γιατί υπήρξε συμφωνία σε σχέση με τους αλλοδαπούς εργαζόμενους, γιατί αντιλαμβάνεσθε όλοι ότι πρέπει να επιλύσουμε νομοθετικά μια σειρά από θέματα σημειακά, όπως είναι η αλάνα της Τούμπας, όπως είναι η Αγία Παρασκευή, όπως είναι η Παιανία, γιατί πρέπει να προχωρήσουν πολύ συγκεκριμένα έργα, εντεταγμένα στο πρόγραμμα της ολυμπιακής προετοιμασίας. Και μέσα από όλα αυτά, θέλω να αναδείξω τα δύο κύρια σημεία των ρυθμίσεων, που είναι η ενότητα των διατάξεων για τα άτομα με ειδικές ανάγκες.
      Είναι πολύ σημαντικό, γιατί δείχνει για πρώτη φορά η ελληνική νομοθεσία τόσο επίμονη και συστηματική ευαισθησία για τα άτομα με ειδικές ανάγκες. Ψηφίζουμε σε κάθε ολυμπιακό νόμο μια δέσμη σχετικών διατάξεων. Και τώρα επιβάλλουμε βαριά πρόστιμά, ώστε να επιβληθεί η εφαρμογή του Γ.Ο.Κ. και να είναι προσβάσιμα τα κτίρια. Προβλέπουμε ακόμα και τη δυνατότητα εισόδου στις ολυμπιακές εγκαταστάσεις των σκύλων, που είναι οδηγοί τυφλών. 
      Προσπαθούμε να λύσουμε όλα, μα όλα τα προβλήματα, ώστε η χώρα μας να γίνει φιλική προς τα ανάπηρα και εμποδιζόμενα άτομα.
      Και βέβαια η τελευταία ενότητα είναι αυτή του εθελοντισμού, για την οποία επικράτησε μια ένταση στην Αίθουσα, με αφορμή την τροπολογία του Υπουργείου Εθνικής Αμύνης. 
      Κοιτάξτε. Ο εθελοντισμός δεν είναι καινούργιο φαινόμενο. Έχει όμως προσλάβει άλλες μορφές. Δεν θα ανακαλύψουμε τώρα, ούτε τον Ερυθρό Σταυρό, ούτε το Σώμα Ελλήνων Προσκόπων, ούτε διάφορες εκδοχές της φιλανθρωπίας, που έχουν ανθίσει και στη χώρα μας.
      Τώρα, όμως, υπάρχει πραγματικά μία οικονομία του ελεύθερου χρόνου και  υπάρχουν πολλοί άνθρωποι οι οποίοι είναι έτοιμοι να διαθέσουν ελεύθερο χρόνο σε εθελοντικές δραστηριότητες. Ο ολυμπιακός εθελοντισμός, όμως, είναι κάτι το καινούργιο, το τελείως πρωτοφανές και το παροδικό. Πρέπει να κάνουμε μεγάλη προσπάθεια να πείσουμε ανθρώπους να μπουν σε μία πολύ ευχάριστη και γοητευτική ιστορία, η οποία δεν είναι εύκολη στην αντιμετώπισή της, διότι οι εθελοντές πρέπει να καταβάλουν κόπο. Δεν είναι στην καρδιά των αθλητικών γεγονότων. Είναι, πολλές φορές, στο δύσκολο παρασκήνιο της οργάνωσης των Ολυμπιακών Αγώνων.
      Πρέπει, λοιπόν, να πείσουμε χιλιάδες ανθρώπους να μετάσχουν σε αυτή την προσπάθεια.
      Τι κάνουμε λοιπόν; Κάνουμε δύο πράγματα. Παρέχουμε διευκολύνσεις και επιβραβεύσεις. Δεν εκβιάζουμε κανέναν, δεν δελεάζουμε κανέναν, δεν αμείβουμε κανέναν με τη μορφή μιας έμμεσης αποδοχής.
      Τι έχουμε κάνει έως τώρα από πλευράς διευκολύνσεων και επιβραβεύσεων; Έχουμε πετύχει –το επαναλαμβάνω- τη σύναψη μιας εθνικής γενικής συλλογικής σύμβασης εργασίας που προβλέπει μία ειδική πρόσθετη δεκαήμερη μετ’ αποδοχών άδεια, για όσους προσφέρουν υπηρεσίες ως εθελοντές. Αυτό είναι μία προσφορά κοινή και των εργαζομένων και των εργοδοτών που θα καταβάλουν το κόστος της άδειας. Και μάλιστα διπλό κόστος, γιατί σημαίνει απουσία από την εργασία και επιπλέον απουσία κατά τη διάρκεια της άδειας. Απουσία για την προσφορά υπηρεσιών και επιπλέον απουσία κατά τη διάρκεια της άδειας.
      Είμαι βέβαιος ότι αυτό θα γίνει και με τη συλλογική σύμβαση των δημοσίων υπαλλήλων με βάση τις νέες διατάξεις του Συντάγματος και της Διεθνούς Σύμβασης Εργασίας που επεκτείνει τη συλλογική αυτονομία και στους δημοσίους υπαλλήλους. 
      Και ερχόμαστε τώρα και πέραν των στρατολογικών ρυθμίσεων, που ανέπτυξε ο κ. Λωτίδης, προσφέρουμε τη δυνατότητα πιστοποίησης της εκπαίδευσης ή κατάρτισης και της εμπειρίας των εθελοντών. Διότι δεν είναι δυνατόν να απαιτείς από ένα άτομο, ιδίως νέο, να εκπαιδευτεί με πειθαρχία, να καθίσει να μάθει πράγματα ή να προσφέρει υπηρεσίες επί δεκαπέντε ημέρες, ένα μήνα ή έστω μία εβδομάδα και να μην του πιστοποιήσεις αυτήν την επίδοση, είτε την εκπαίδευση είτε την εμπειρία, για κάθε νόμιμη χρήση.
      Αυτό, λοιπόν, πιστεύω ότι είναι πολύ σημαντικό στοιχείο και είμαι βέβαιος πως θα το επικροτήσετε και εσείς. Διότι οφείλουμε ως Βουλή να διαμορφώσουμε τις νομοθετικές προϋποθέσεις του εθελοντισμού, του εθελοντικού κινήματος. Και μακάρι να ξανασυζητήσουμε κάποια στιγμή στην Αίθουσα αυτή ένα γενικό νομοθετικό πλαίσιο για τον εθελοντισμό που υπάρχει, αλλά νομίζω ότι πρέπει να συμπληρωθεί μετά την αξιολόγηση της ολυμπιακής εμπειρίας.
      Πιστεύω, λοιπόν, ότι οι διατάξεις είναι σαφείς. Έχουμε ένα πλαίσιο το οποίο είναι πλήρες. Σίγουρα θα επανέλθουμε και με άλλες ρυθμίσεις που είναι αναγκαίες για την Ολυμπιακή προετοιμασία. Όλα αυτά, όμως, πρέπει να συζητούνται με μία ηπιότητα και με μία διάθεση και ρεαλιστική και συναινετική η οποία να μη δημιουργεί προβλήματα στην κοινή γνώμη η οποία θεωρεί ότι εδώ γίνεται κάτι το οποίο είναι παράδοξο και όχι φυσιολογικό.
      Θέλω επίσης να πω κλείνοντας ότι χαίρομαι γιατί δόθηκε η ευκαιρία μετά την παρατήρηση του κ. Ορφανού στον κ. Φούρα να αποσαφηνίσει το ζήτημα του ποδοσφαιρικού αγώνα ΠΑΟΚ-ΚΑΛΛΙΘΕΑΣ. Πρέπει να πω ότι με τη βοήθεια και του κ. Φούρα και των υπηρεσιών της Γενικής Γραμματείας Αθλητισμού διερευνήσαμε και το θέμα αυτό, του κυπριακού προκαθορισμένου στοιχήματος. Και απεδείχθη από την έρευνα αυτή, ότι το συγκεκριμένο αποτέλεσμα του αγώνα δεν επηρεάζει σε τίποτε το συγκεκριμένο προκαθορισμένο στοίχημα. Θα μπορούσε να επηρεαστεί η έκβαση του στοιχήματος εάν το αποτέλεσμα ήταν 3-1 και όχι 3-2 όπως τελικά ήταν. Άρα εξ αντικειμένου δεν υπάρχει πρόβλημα με το θέμα αυτό. 
      Σας ευχαριστώ πολύ για την προσοχή σας.
      Νομίζω, κύριε Πρόεδρε, ότι μπορούμε …
      ΠΡΟΕΔΡΕΥΩΝ (Παναγιώτης Σγουρίδης): Τη φράση «δύναται» θα τη βάλετε στην παράγραφο 19;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, με συγχωρείτε. Η παρατήρησή σας έχει πολύ μεγάλο έρεισμα. Είδα, όμως –γιατί δυστυχώς δεν μπορώ να συνεννοηθώ τώρα με τον Υπουργό Ανάπτυξης- ότι στην παράγραφο 19 του άρθρου 82 προϋπόθεση για την κίνηση του όλου μηχανισμού είναι ο καθορισμός των ακινήτων με κοινή απόφαση των Υπουργών Ανάπτυξης, Περιβάλλοντος, Χωροταξίας και Δημοσίων Έργων και Πολιτισμού.
      Άρα κατά τη φάση της έκδοσης αυτής της απόφασης μπορεί να τεθούν οι προϋποθέσεις, ώστε, αν υπάρχει άλλη δυνατότητα προσαρμογής στις ολυμπιακές απαιτήσεις, να μη πηγαίνουμε στο ακραίο μέτρο της αποβολής. Υπάρχει, λοιπόν, το διαδικαστικό στάδιο στο οποίο μπορεί να ληφθούν υπόψη όλα αυτά που είπατε. 
      ΠΡΟΕΔΡΕΥΩΝ (Παναγιώτης Σγουρίδης): Αυτό σημαίνει και θεωρείτε ότι είναι ερμηνευτική δήλωση στην παράγραφο 19 του άρθρου 82.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κεφαλογιάννης. Σας δίνω δώδεκα λεπτά. Θα έχετε άνεση χρόνου.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ευχαριστώ, κύριε Πρόεδρε.
      Πρώτα απ’ όλα θέλω να ξεκινήσω με μια παρατήρηση. Ο κ. Φούρας έθεσε ένα πολύ σοβαρό θέμα. Χαίρομαι που το Υπουργείο έχει την ευαισθησία να το ψάξει. Η Αντιπολίτευση θα επιθυμούσε όλα τα στοιχεία τα οποία βρήκατε, να τα καταθέσετε και επισήμως στη Βουλή, για να μπορέσουμε και εμείς να δούμε ποιες ήταν οι αφορμές και οι καταγγελίες του κ. Φούρα για το συγκεκριμένο θέμα, τι ακριβώς ερευνήσατε εσείς και τι βρήκατε που, όπως μας διαβεβαιώσατε, λύνει αυτό το πολύ σοβαρό για το ποδόσφαιρο θέμα. 
      Κύριε Πρόεδρε, νομίζω ότι κάναμε λάθος για τον τρόπο με τον οποίο συζητήσαμε αυτήν την ενότητα. Ίσως θα έπρεπε να συζητήσουμε χωριστά τα άρθρα 80, 81 και 82. Είναι τρία διαφορετικά νομοσχέδια. Και ουσιαστικά στα είκοσι πέντε λεπτά που μίλησε ο κύριος Υπουργός δεν θα μπορούσε να δώσει απαντήσεις σε όλα αυτά τα θέματα. Και τα θέματα είναι πολλά. 
      Πρώτα απ’ όλα για το επίμαχο θέμα της ολυμπιακής προετοιμασίας στο άρθρο 82 ο Υπουργός περιορίστηκε σε γενικές απαντήσεις -κατά τη γνώμη μας χωρίς ουσία- γιατί είναι ένα άρθρο το οποίο κάνει εκπτώσεις στη νομιμότητα και στη διαφάνεια. Μίλησε για το «Αθήνα 2004» και τις διευκολύνσεις που δίνει ο νόμος, για να κινηθεί και να ολοκληρωθούν τα έργα της ολυμπιακής προετοιμασίας. Μάλιστα είπε -και έχει δίκιο σ’ αυτό- ότι μοναδικός μέτοχος είναι το ελληνικό δημόσιο. Μα αυτό είναι που μας ανησυχεί.
      Έχουμε ένα νομικό πρόσωπο ιδιωτικού δικαίου το οποίο θα διαχειριστεί δισεκατομμύρια, που υποτίθεται ότι θα έχει ισοσκελισμένο προϋπολογισμό -κάτι το οποίο αμφισβητούμε έντονα και πολύ περισσότερο με τις διατάξεις που φέρνετε με το άρθρο 82- και που ο ελληνικός λαός, ο έλληνας φορολογούμενος θα κληθεί δέκα με δεκαπέντε μέρες μετά την ολοκλήρωση των Ολυμπιακών Αγώνων και των Παραολυμπιακών Αγώνων που θα γίνουν αμέσως μετά να πληρώσει όλα τα ανοίγματα τα οποία θα έχει το «Αθήνα 2004». Το χρέος δηλαδή κληροδοτείται στο ελληνικό δημόσιο. Το δυσβάστακτο χρέος της Ελλάδος θα επιβαρυνθεί και με τις δαπάνες του «Αθήνα 2004». 
      Κυρίες και κύριοι συνάδελφοι, το άρθρο 82 είναι το επίμαχο άρθρο, γιατί στον τομέα της ολυμπιακής προετοιμασίας η Κυβέρνηση φαίνεται ότι βρίσκεται σε απελπιστική κατάσταση όσον αφορά τις καθυστερήσεις των έργων και δράσεων για τους Ολυμπιακούς Αγώνες. Σας το είπε η κα Πετραλιά. Ουσιαστικά φέρνετε ένα έκτο ολυμπιακό νομοσχέδιο. Δεν πρέπει να είστε περήφανοι, όταν καταργείτε τη μονιμότητα και στραγγαλίζετε τη διαφάνεια. 
      Είναι, λοιπόν, ένα έκτο νομοσχέδιο το οποίο επιτρέπει στην παράγραφο 1 τα εξής. Εμείς θα σας τα ξαναπούμε συγκεκριμένα, για να δώσετε στην τριτολογία ή στη δευτερολογία σας συγκεκριμένες απαντήσεις. Στην παράγραφο 1 επιτρέπει την ανάθεση με απλό πρακτικό συνεδρίασης της διυπουργικής Επιτροπής στον «Αθήνα 2004» την εκτέλεση «προμηθειών, έργων ή άλλων δράσεων» για την προετοιμασία των Ολυμπιακών Αγώνων. 
      Κύριε Πρόεδρε, ξέρετε τι σημαίνει αυτό; Θα σας καταθέσω ένα άρθρο της εφημερίδας «ΕΠΕΝΔΥΤΗΣ» της 1ης Ιουνίου 2002 σύμφωνα με το οποίο για τις προσαρμογές -αφού χρειάζεται να μιλάμε ελληνικά- ή στη διεθνή ορολογία τα over lays- το «Αθήνα 2004» θα έκανε έργα 34 δισεκατομμυρίων. Οι άλλοι φορείς του δημοσίου θα έκαναν έργα 70 δισεκατομμυρίων. Σύνολο είναι 105 δισεκατομμύρια περίπου. Μ’ αυτήν την απλή απόφαση της Κυβερνητικής Επιτροπής θα κληροδοτήσετε στον «Αθήνα 2004» μόνο για τις προσαρμογές, δηλαδή για τα over lays, έργα 70 δισεκατομμυρίων. 
      (Στο σημείο αυτό ο Βουλευτής κ. Εμμ. Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αν αυτός, λοιπόν, ο καμβάς συνεχιστεί, καταλαβαίνετε ότι ένας προϋπολογισμός ο οποίος υπολογιζόταν –θα το καταθέσω στα Πρακτικά, κύριε Πρόεδρε- ότι θα φθάσει το ένα τρισεκατομμύριο δραχμές και θα είχε κάποιο άνοιγμα χρησιμοποιώντας και τη διεθνή εμπειρία -στο Sydney ήταν 45%, στην Ατλάντα ήταν 75% από τον προϋπολογισμό τους- θα είχε ένα άνοιγμα τριακόσια, τετρακόσια δισεκατομμύρια. Μπορεί να φθάσει και στο ενάμισι τρισεκατομμύριο. Ποιος θα πληρώσει τα επτακόσια, τα οκτακόσια παραπάνω δισεκατομμύρια; Αυτός είναι ο προβληματισμός μας. Σας λέω ότι μόνο για το Ολυμπιακό Χωριό, μόνο για τα overlays του «Αθήνα 2004», μόνο μ’ αυτήν την απλή πράξη της κυβερνητικής επιτροπής, θα δοθούν εβδομήντα δισεκατομμύρια να τα διαχειρισθεί ο «Αθήνα 2004». 
      Στην παράγραφο 2: Επιτρέπει τις απευθείας προσλήψεις προσωπικού από τον «Αθήνα 2004» κατά την κρίση της διοίκησης της εταιρείας. Προσλήψεις από το παράθυρο. Δεν θέλω να μπω τώρα σε μια φιλολογία του ποιος μπήκε, γιατί μπήκε, τι σχέσεις οικογενειακές, συγγενικές, φιλικές ή προσωπικές είχε με στελέχη κυρίως της κυβερνητικής παράταξης. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Λέτε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πολλά. Δεν θέλω να τα πω στην Αίθουσα, μπορώ να σας τα πω κατ’ ιδίαν. Μάλιστα και στελέχη, τα οποία είχαν και το προνόμιο συγκεκριμένης αρνητικής διαφήμισης από τα Μέσα Μαζικής Ενημέρωσης για περιπέτειες με κυβερνητικά στελέχη και με ποιες διαδικασίες μπήκαν. Δεν είναι, όμως, του παρόντος να μπούμε σ΄ αυτό το κουτσομπολιό. 
      Αν δίνετε, λοιπόν, με αυτήν τη διάταξη τη δυνατότητα στον «Αθήνα 2004» να γίνονται παζαρέματα για το ποιος θα μπει πού, χωρίς να κοιτάζουμε την ποιότητα των στελεχών που μπαίνουν στον «Αθήνα 2004» -έχουμε λιγότερες από επτακόσιες ημέρες πριν από την τέλεση των Ολυμπιακών Αγώνων- τότε καταλαβαίνετε ότι προσφέρουμε κακή υπηρεσία στο όλο εγχείρημα.
      Επιτρέπει επίσης, στο άρθρο 9 και 14, την απεριόριστη χρηματοδότηση από κάθε είδους πόρους του δημοσίου στις εταιρείες «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» και «ΔΕΗ». Είναι δύο εταιρείες εισηγμένες στο χρηματιστήριο. Σας τα είπε ο κ. Κεδίκογλου, σας τα είπε η κα Πετραλιά, σας τα είπε ο εισηγητής μας, ο κ. Ορφανός. Πώς είναι δυνατόν να κάνετε αυτού τους είδους τις παραχωρήσεις σε ιδιωτικές εταιρείες, οι οποίες μάλιστα δεν ελέγχονται; 
      Είναι χαρακτηριστικό, κυρίες και κύριοι συνάδελφοι, αυτό που λέει η έκθεση του Γενικού Λογιστηρίου του Κράτους: «Διοχετεύονται απεριόριστου ύψους κονδύλια με υπουργικές αποφάσεις στις συγκεκριμένες εταιρείες». Τι άλλο πρέπει να σας πει η έκθεση του Γενικού Λογιστηρίου του Κράτους για να αποσύρετε τη συγκεκριμένη διάταξη; Πώς αλλιώς πρέπει να σας το πει; Και πώς αλλιώς πρέπει να σας πει ένας δημόσιος οργανισμός, που υποτίθεται πως ελέγχει τις δαπάνες του δημοσίου, ότι ανοίγετε μία πόρτα τεράστια για χρέη του ελληνικού δημοσίου στο μέλλον;
      Κυρίες και κύριοι συνάδελφοι, μ’ αυτόν τον τρόπο η Κυβέρνηση καταστρατηγεί τη νομοθεσία και αναθέτει έργα και προμήθειες του δημοσίου χωρίς κανέναν έλεγχο. Οι δύο αυτές εταιρίες, τα «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» και η «ΔΕΗ», λειτουργούν χωρίς καμία υποχρέωση τήρησης των διατάξεων του δημόσιου λογιστικού. 
      Αυτά που μας είπατε, κύριε Υπουργέ, προ ολίγου και το είπατε και στην πρωτολογία σας για το Ελεγκτικό Συνέδριο, είναι τουλάχιστον παραπλανητικά, ότι τελούν όλα αυτά τα έργα πάντα υπό τον έλεγχο του Ελεγκτικού Συνεδρίου. Κι αυτό γιατί πρώτον το Ελεγκτικό Συνέδριο δεν έχει καμία ουσιαστική αρμοδιότητα να ελέγχει τις δαπάνες των νομικών προσώπων ιδιωτικού δικαίου και δεύτερον γιατί το περίφημο κλιμάκιο που ελέγχει τις δαπάνες του «Αθήνα 2004», στις οποίες αναφερθήκατε προηγουμένως, δεν κάνει τίποτε άλλο παρά να υποβάλει υπομνήματα στην Πρόεδρο του «Αθήνα 2004». Δεν θέλω να σας πω τι υπομνήματα, τι εκθέσεις κάνει για τα στελέχη και τις δαπάνες του «Αθήνα 2004». 
      Θα ήθελα επίσης να σας πω ότι αυτήν τη συζήτηση την ανοίξαμε στη Βουλή κατά τη διάρκεια της συζήτησης για την Αναθεώρηση του Συντάγματος. Για το άρθρο 98 –είσαστε συνταγματολόγος και είχατε την ευθύνη εκ μέρους της Κυβέρνησης γι΄ αυτό το πολύ σημαντικό θέμα της Αναθεώρησης του Συντάγματος- εμείς σας είχαμε πει και τότε να μην βάλετε ιδίως νομικά πρόσωπα δημοσίου δικαίου, αλλά να ορίσετε σε ποιες περιπτώσεις θα γίνεται ο έλεγχος από το Ελεγκτικό Συνέδριο. Και δεν γίνεται πουθενά.
      Θα σας δώσω δύο, τρία παραδείγματα: Εάν διαβάσετε το ν. 2595/98 που εσείς ψηφίσατε για την οργάνωση των Ολυμπιακών Αγώνων και του «Αθήνα 2004», θα δείτε ότι την εποπτεία της εταιρείας την ασκεί το Υπουργικό Συμβούλιο. Πρόκειται για το άρθρο 1 παράγραφος 10, που αναφέρει τα εξής: «Η εποπτεία της εταιρείας ασκείται από το Υπουργικό Συμβούλιο δια ειδικής διυπουργικής επιτροπής, που συγκροτείται με απόφαση του Πρωθυπουργού».
      Παρακάτω, το άρθρο 12 αναφέρει: «Ο διαχειριστικός έλεγχος της εταιρείας ασκείται από τριμελή ελεγκτική επιτροπή, αποτελούμενη από δικαστικούς λειτουργούς του Ελεγκτικού Συνεδρίου, που ορίζονται με απόφαση του προέδρου τους. Η εκτελεστική επιτροπή συντάσσει πόρισμα, το οποίο υποβάλλεται στον Πρωθυπουργό και στους Υπουργούς.»
      Μα, με πορίσματα, κύριε Υπουργέ, νομίζετε ότι ασκείται ο δημόσιος έλεγχος; Ο κ. Λιάνης έφυγε, αλλά ρωτήστε τον εάν υποβάλλεται αυτό το πόρισμα και στη Βουλή, πέρα από τον Πρωθυπουργό και στους Υπουργούς. Έχει πάρει τόσα χρόνια που ήταν Πρόεδρος της Επιτροπής Μορφωτικών Υποθέσεων ένα από αυτά τα πορίσματα; Να μας πει ο κ. Λιάνης εάν έχει πάρει ένα από αυτά τα πορίσματα.
      Η ουσία είναι ότι δεν έχει το δικαίωμα του καταλογισμού αυτή η επιτροπή για παράνομα εκτελεσθέντα ποσά. Αυτό είναι το πρόβλημα! Διότι όταν δεν υπάρχει ούτε υπηρεσία εντελλομένων εσόδων ούτε Πάρεδρος Ελεγκτικού Συνεδρίου, δεν μπορεί να κάνει έλεγχο. Αυτή είναι η ιστορία!
      Μας κοροϊδεύετε, κύριε Υπουργέ, και κοροϊδεύετε μαζί και τον ελληνικό λαό! Δεν γίνεται κανένας έλεγχος. Εκθεσούλες γίνονται, χωρίς καμία ουσία. Γιατί; Διότι  εσείς ούτε στο Σύνταγμα ορίσατε συγκεκριμένα τι έλεγχο κάνει το Ελεγκτικό Συνέδριο –εσείς ήσασταν ο Υπουργός που είχε την ευθύνη- ούτε με τους εκτελεστικούς νόμους –σας δίνω τον πιο σημαντικό για τον «Αθήνα 2004»- ορίζετε κάποιο ουσιαστικό έλεγχο. Εκθέσεις δίνουν. Αυτή είναι η ιστορία. Γι’ αυτό στέλνετε όλες τις δαπάνες, όπως τις προσαρμογές που σας είπα, και όλα τα έργα σε ανώνυμες ιδιωτικές εταιρείες. Για να μη γίνεται κανένας έλεγχος νομιμότητας. Για να μην υπάρχει κανένας έλεγχος από το δημόσιο λογιστικό. Για να μην ισχύει ο νόμος περί δημοσίων έργων. Για να μην ισχύει ο νόμος περί προμηθειών. Για να μην ισχύει ο νόμος για τις προσλήψεις. Για να μην ισχύει ο νόμος για τις δαπάνες των δημοσίων υπαλλήλων, για τους μισθούς. Αυτή είναι η πραγματικότητα.
      Ας έρθουμε τώρα στο θέμα της εθελοντικής προσφοράς. Είναι η ομολογία της αποτυχίας. Στους προηγούμενους πέντε νόμους που συζητήσαμε σε αυτή την Αίθουσα, σε όλους τους τόνους και εσείς προσωπικά, αλλά και οι προηγούμενοί σας Υπουργοί Πολιτισμού μιλούσαν για τον εθελοντισμό με τίτλο: «Καμία αντιπαροχή». Τότε τι είναι αυτό πού μας φέρνει ο κ. Λωτίδης σήμερα; Είναι τα μπλουζάκια για τα οποία μιλούσαμε το 1998, το 1999, το 2000; Είναι τα σήματα; Είναι η διαμονή; Αντιπαροχή είναι. Σημαίνει ότι η πολιτική της Κυβέρνησης στο κομμάτι του εθελοντισμού –μάλιστα έχει και αρμόδιους Υπουργούς για τον εθελοντισμό- απέτυχε. Αυτή είναι η ομολογία. Η συγκεκριμένη τροπολογία είναι η ομολογία της αποτυχίας.
      Η διάταξη αυτή –είναι η παράγραφος 3- εισάγει βεβαίωση για κάθε δημόσια ή ιδιωτική χρήση. Βεβαίωση, δηλαδή, για πρόσληψη στο δημόσιο; Βεβαίωση για περισσότερη μοριοδότηση; Βεβαίωση για ωφελήματα σε βάρος των αφελών των πολλών, των ανέργων της ελληνικής νεολαίας; Αυτή είναι η φιλοσοφία, η στρατηγική, η σκέψη, αυτό πού θέλει να κάνει η Κυβέρνηση με τον εθελοντισμό;
      Στην παράγραφο 6 α΄ και β΄ -σας το είπε και η κα Πετραλιά- καταργείται η πολεοδομική νομοθεσία. Ευεργετικές διατάξεις για την ανέγερση κτιρίων για τους Ολυμπιακούς Αγώνες επεκτείνονται για μεταολυμπιακή χρήση (νοσοκομεία, νυχτερινά κέντρα, άλλες χρήσεις). Αυτό λέει η διάταξη.
      Εάν εσείς δεν το καταλαβαίνετε, ρωτήστε την αρμόδια Υπουργό ΠΕΧΩΔΕ. Εάν οι σύμβουλοί σας δεν σας συμβούλεψαν καλά, κακώς φέρατε αυτή τη διάταξη. Να την απαλείψετε. 
      Το άρθρο 6 β’ λέει: «Με απλή έγκριση κατασκευών αντί οικοδομικών αδειών» -δηλαδή με απλή βεβαίωση του «Αθήνα 2004» όπως ψηφίσαμε στο νόμο του 2001 για λυόμενες κατασκευές- «επεκτείνεται σε κάθε είδους μόνιμες κτιριακές εγκαταστάσεις». Αυτή είναι η νομιμότητα; Εσείς ο ίδιος –σας το είπα και προχθές αλλά είχατε φύγει- δεν απαλείψατε διάταξη για τη λεωφόρο Κηφισίας, που είχε παρεισφρήσει πάλι σε προηγούμενο νομοσχέδιο, απ’ ό,τι κατάλαβα χωρίς τη δική σας έγκριση, γι’ αυτό και το απαλείψατε, μια διάταξη, η οποία θα έδινε συντελεστές δόμησης για τα οικόπεδα τα οποία βρίσκονται ένα οίκημα μέσα από τη λεωφόρο Κηφισίας πού υπάρχουν συντελεστές δόμησης και θα δινόταν στα εκτός σχεδίου πόλεως οικόπεδα συντελεστής δόμησης 1,8 και 70% κάλυψη; Αυτό κάνετε με αυτήν τη διάταξη. Θα την κρατήσετε; Η Αντιπολίτευση σας ζητά να την αποσύρετε. Και το 6α’ και το 6β’. 
      Τέλος, κύριε Πρόεδρε, με την παράγραφο 16 –και αυτό το γνωρίζετε πολύ καλύτερα εσείς και πιστεύω να έχετε γνώση- επιχειρείτε να νομιμοποιήσετε αναδρομικά από 1.1.2001 τις τεράστιες πρόσθετες παροχές που καταβάλλονται στο προσωπικό των ειδικών υπηρεσιών για έργα του 2004 στο Υπουργείο ΠΕΧΩΔΕ, στη Γενική Γραμματεία Αθλητισμού και στο Υπουργείο Πολιτισμού κατά παράβαση του άρθρου 104 παράγραφος 2 του Συντάγματος –που γνωρίζετε πολύ καλύτερα εσείς από εμένα και από οποιονδήποτε άλλον σ’ αυτήν την Αίθουσα- και του ν. 2470 περί μισθολογίου των δημοσίων υπαλλήλων. Και αξίζουν πραγματικά, κύριε Πρόεδρε, συγχαρητήρια στην Υπηρεσία Εντελλομένων Εσόδων του Υπουργείου Οικονομικών που στύλωσε τα πόδια, δεν εκτέλεσε αυτές τις πράξεις και τις γύρισε πίσω, για να έρθει σήμερα το Υπουργείο Πολιτισμού με νόμο να νομιμοποιήσει τη συγκεκριμένη παρανομία, παραβιάζοντας το Σύνταγμα. 
      Εσείς, ένας συνταγματολόγος, θα δεχθείτε σ’ ένα νομοθέτημα, το οποίο εσείς ο ίδιος εισηγείστε στη Βουλή, να υπάρχει μία τέτοια διάταξη; Πείτε μου: Θα το δεχθείτε αυτό; Θα δεχθείτε, δηλαδή, αυτοί οι δημόσιοι υπάλληλοι -κατά κανόνα φίλα προσκείμενοι στο κυβερνών κόμμα, παιδιά που είναι από είκοσι πέντε χρόνων, ίσως και μεγαλύτεροι, έκτακτοι ή μόνιμοι υπάλληλοι- να πληρώνονται τρεις φορές παραπάνω απ’ ό,τι πληρώνεται δημόσιος υπάλληλος στο ΠΕΧΩΔΕ ή στο Υπουργείο Πολιτισμού με τριάντα χρόνια υπηρεσία και διδακτορικό, με χαριστικές ρυθμίσεις; Διαβάστε το άρθρο αυτό, το άρθρο 82, παρ. 16 και πείτε μου: Είναι δυνατόν να νομιμοποιήσουμε αυτήν την παρανομία κατά παράβαση του Συντάγματος; 
      Θα καταθέσω στη Βουλή, κύριε Πρόεδρε, όλα τα στοιχεία, τα οποία μου εδόθησαν σε απάντηση του Υπουργείου ΠΕ.ΧΩ.Δ.Ε. και του Υπουργείου Πολιτισμού, για του λόγου το αληθές, την αλληλογραφία και τους μισθούς. Το καταθέτω και αυτό στα Πρακτικά.
      (Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Πρόεδρε, αυτό το νομοσχέδιο είναι μία αποτυχία για την Κυβέρνηση, διότι είναι ένα πολυδαίδαλο περιπτωσιολογικό πολυνομοσχέδιο, το οποίο δεν λύνει θέματα, δεν έχει αρχή, μέση και τέλος, δεν έχει φιλοσοφία. Ένα τέτοιο νομοσχέδιο, που κάποιοι στη συζήτηση ονόμασαν «τερατούργημα», η Νέα Δημοκρατία ασφαλώς δεν πρόκειται να το ψηφίσει. Και ασφαλώς δεν θα ψηφίσουμε και τις διατάξεις της συγκεκριμένης ενότητας, με εξαίρεση βέβαια το άρθρο 81 που είναι εναρμόνιση της ελληνικής νομοθεσίας με την κοινοτική νομοθεσία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω να τονίσω στη δευτερολογία μου ότι οι εξηγήσεις τις οποίες έδωσε ο κύριος Υπουργός για το θέμα Μουσείου Γουλανδρή επεδείνωσαν περισσότερο την κατάσταση. Εάν τελικά ο πρόσθετος λόγος για να υποστηρίζουμε αυτό το έργο είναι ότι θα έχουμε αρχιτεκτόνημα με Ιάπωνα αρχιτέκτονα, τότε γιατί υπάρχουν οι επιστήμονες του τόπου μας; Η απάντηση για τη χωροθέτηση αυτού του έργου, όποιο και αν είναι σαν αρχιτεκτόνημα, δεν δόθηκε, όπως δεν δόθηκε απάντηση στους κατοίκους και στο Δήμο Αθηνών που επανέλαβε πως είναι κατά της χωροθέτησης αυτού του κτιρίου.
      Όσον αφορά τα θέματα των προσλήψεων και των πολεοδομικών αλλαγών σε σχέση με τη διευκόλυνση του Οργανισμού «Αθήνα-2004», ορισμένα από αυτά στα άρθρα δεν στέκουν. Προσβάλλουν και τη νομοθεσία μας που μέχρι τώρα την έχουμε προφυλάξει για ένα αντικειμενικό σύστημα προσλήψεων έστω και αορίστου χρόνου με σύμβαση. Δεν είναι δυνατόν να δεχτούμε αυτές τις διατάξεις. Ούτε είναι δυνατόν, μετά το τέλος των έργων και μετά το τέλος των αγώνων να εξακολουθούν να υπάρχουν διαφορετικές διατάξεις από αυτές που ισχύουν στη νομοθεσία μας στα θέματα των οικοδομικών αδειών και σε άλλα θέματα που αφορούν τα έργα.
      Έρχομαι στις τρεις τροπολογίες στις οποίες δεν πρόλαβα να τοποθετηθώ στην πρωτολογία μου. Αποδείχτηκε ότι η τροπολογία που φέρνετε για τον εθελοντισμό για τις άδειες και για τις άλλες παροχές στους στρατευμένους σε καμία περίπτωση δεν αρμόζει στη μεγάλη ιδέα του εθελοντισμού και σ’ αυτό που προσδοκούμε να έχουμε το 2004. Έχετε στοιχεία ότι οι νέοι μας δεν θα στηρίξουν το «2004»; Αναλογιστήκατε ότι οι νέοι μας δεν μίλησαν στη Βουλή των Εφήβων γι’ αυτό το θέμα; Νομίζετε ότι η εικόνα φαίνεται καλή στη νεολαία; Κουβεντιάστε με τη νεολαία για να μάθετε. Η νεολαία πάντως θέλει τον εθελοντισμό. Σε μια σφυγμομέτρηση που είχε γίνει οι νέοι είκοσι έως τριάντα απάντησαν ναι στον εθελοντισμό. Κάτι, λοιπόν, δεν πάει καλά και δεν μπορείτε να το αξιοποιήσετε αυτό. Η Κυβέρνηση και ο «2004» έχουν αποτύχει με την εικόνα που δείχνουν. Αυτό πρέπει να διορθώσετε και όχι να φέρνετε τέτοιες διατάξεις, που αλλοιώνουν το πνεύμα των στρατευμένων παιδιών. Αν θέλετε, δώστε τους κάποια άδεια για να βοηθήσουν στους Ολυμπιακούς. ‘Όμως άδειες εκ των υστέρων φθάνοντας μέχρις αυτούς που θα στρατευθούν το 2007 και στους έφεδρους αξιωματικούς είναι πράγματα που δεν στέκουν. Απορώ πως τα συζητάμε και καταναλώνουμε τόσο χρόνο. Εκτός αν αυτό γίνεται για να αποπροσανατολιστεί η κουβέντα από άλλα σοβαρά θέματα.
      Δεν θα ψηφίσω αυτήν την τροπολογία. Τις άλλες δύο θα τις ψηφίσω. Επίσης, δεν θα ψηφίσω τα άρθρα 80 και 82. 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 80 έως και 82 και επί των τροπολογιών με γενικό αριθμό 1157 και ειδικό 100, με γενικό αριθμό 1156 και ειδικό 99 και με γενικό αριθμό 1147 και ειδικό 90.
      Εισερχόμεθα στην ψήφισή τους κεχωρισμένως.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όπως έχουν διαμορφωθεί.
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτό το άρθρο 80, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 80 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 81 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 81 έγινε δεκτό ομοφώνως ως έχει. 
      Ερωτάται το Τμήμα: Γίνεται δεκτό το άρθρο 82 όπως τροποποιήθηκε από τον κύριο Υπουργό, μαζί με τις τροπολογίες, τις δύο υπουργικές και της κας Πετραλιά, όπως και αυτές τροποποιήθηκαν από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 82 όπως τροποποιήθηκε από τον κύριο Υπουργό, μαζί με τις τροπολογίες, τις δύο υπουργικές και της κας Πετραλιά, όπως και αυτές τροποποιήθηκαν από τον κύριο Υπουργό έγινε δεκτό κατά πλειοψηφία. 
      Εισερχόμαστε στην υπουργική τροπολογία με γενικό αριθμό 1154 και ειδικό αριθμό 97. 
      Ο κ. Ορφανός ζήτησε το λόγο. 
      Κύριε Ορφανέ, έχετε να κάνετε τροποποιήσεις επί της τροπολογίας; 
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, πριν γίνει οποιαδήποτε συζήτηση και πριν γίνουν οι τροποποιήσεις έχω να θέσω ένα διαδικαστικό ζήτημα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Σκυλλάκο, θέτετε διαδικαστικό ζήτημα, παραβιάζοντας, όμως, τον Κανονισμό. 
      ΑΝΤΩΝΗΣ ΣΚΥΛΛΑΚΟΣ: Δεν ξέρω αν παραβιάζω τον Κανονισμό…
      ΠΡΟΕΔΡΕΥΩΝ (Παναγιώτης Σγουρίδης): Είστε παλιός Κοινοβουλευτικός και Κοινοβουλευτικός Εκπρόσωπος του Κομμουνιστικού Κόμματος και ξέρετε τη διαδικασία. 
      ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, αν το θέλετε, παραβιάζοντας τον Κανονισμό!
      ΠΡΟΕΔΡΕΥΩΝ (Παναγιώτης Σγουρίδης): Ο λόγος για παραβίαση του Κανονισμού ζητείται με δύο υπογραφές. 
      Τέλος πάντων, σας δίνω το λόγο για δύο λεπτά επί του διαδικαστικού ζητήματος που θέσατε.
      ΑΝΤΩΝΗΣ ΣΚΥΛΛΑΚΟΣ: Από πολλά χρόνια και από τότε που υπάρχει Κανονισμός στη Βουλή όταν νομοθετούμε και το νομοθέτημα έχει σχέση με τα ατομικά δικαιώματα, δεν το συζητάμε στα Τμήματα. Το θέμα πάει στην Ολομέλεια. 
      Μάλιστα, εδώ πρόκειται για μία διάταξη που μεταξύ των άλλων απαγορεύει σε όλο το κέντρο της Αθήνας, και εκτός του κέντρου, στις βασικές οδούς, να στέλνονται πολιτικά μηνύματα από συνδικαλιστικούς και άλλους κοινωνικούς φορείς. 
      Επομένως, πρόκειται για διάταξη που άπτεται βεβαίως και της δραστηριότητας των Κομμάτων και των κοινωνικών φορέων και των ατομικών δικαιωμάτων. Έχουμε και δημοτικές εκλογές και κάποιοι βγάζουν σποτ μισής ώρας στην τηλεόραση. Όχι, να απαγορευτούν προεκλογικά σε ορισμένους υποψηφίους να στέλνουν και μηνύματα.  Αν, λοιπόν, επιμένει η Κυβέρνηση, ας πάει το θέμα στην Ολομέλεια. 
      Επιπλέον, υπάρχει και δεύτερο ζήτημα. Η διάταξη αυτή δεν έχει σχέση με το νομοσχέδιο. Βάσει του άρθρου του Συντάγματος, η τροπολογία πρέπει να έχει σχέση με το κύριο αντικείμενο του νομοσχεδίου. Το κύριο αντικείμενο του νομοσχεδίου είναι ο αθλητισμός. 
      Ωστόσο, δεν έχει σχέση και με το Υπουργείο Πολιτισμού. Πλασματικά δημιουργείται σχέση με το Υπουργείο Πολιτισμού, διότι ανατίθεται ο έλεγχος της Πατησίων, της Μεσογείων, της Βουλιαγμένης στην εταιρεία «Υλοποίησης των Αρχαιολογικών Χώρων». Τι δουλειά έχει το ιστορικό κέντρο της Αθήνας και οι αρχαιολογικοί χώροι με τόσους δρόμους; Αυτό γίνεται απλά για να περάσει η τροπολογία σήμερα. Δεν έχει καμία σχέση με το νομοσχέδιο, ούτε με το Υπουργείο Πολιτισμού. 
      Ας έρθει, λοιπόν, κανονικά. Μάλιστα, εγώ αισθάνομαι πάρα πολύ άσχημα! Συμμετέχω στη Διακομματική Επιτροπή του Υπουργείου Εσωτερικών, όπου συζητήσαμε επανειλημμένως το τι θα γίνει με τις αφίσες, τι θα γίνει με την πολιτική προπαγάνδα. Φέραμε και ένα νομοθέτημα και νομίσαμε ότι τελειώσαμε μ’ αυτήν την υπόθεση. 
      Ξαφνικά, λοιπόν, μ’ αυτήν την τροπολογία επανέρχονται αυτά τα ζητήματα και μάλιστα με αυστηρότατες ποινές. Αν κοροϊδεύουμε τα κόμματα και μάλιστα τα κόμματα  που δεν έχουν πρόσβαση στην τηλεόραση και γι’ αυτόν ακριβώς το λόγο χρειάζονται αυτά τα μέσα, να τις «βράσω» τις Διακομματικές Επιτροπές. Να μπορούν να βάλουν ένα πανό, μια αφίσα, προκειμένου να πουν τη γνώμη τους. 
      Επιπλέον, δεν πρέπει ο κ. Βενιζέλος να συνδέσει το όνομά του με μία τέτοια τροπολογία, ενάντια στο Σύνταγμα και ενάντια στις διαδικασίες της Βουλής. Να το αφήσει για αργότερα και να γίνουν διαβουλεύσεις με τα Κόμματα. 
      ΦΑΝΗ ΠΕΤΡΑΛΙΑ-ΠΑΛΛΗ: Γιατί αυτή η τροπολογία έχει και μια προϊστορία!
      ΠΡΟΕΔΡΕΥΩΝ (Παναγιώτης Σγουρίδης): ‘Οπως εξήγησα προηγουμένως, κύριοι συνάδελφοι, κατ’ αρχήν δεν μπαίνουν διαδικαστικά θέματα μ’ αυτόν τον τρόπο. Το θέμα του κατά πόσο είναι συνταγματική ή όχι η διάταξη αυτή, θα πρέπει, σύμφωνα με το άρθρο 100, να τεθεί στην αρχή του νομοσχεδίου. 
      ΑΝΤΩΝΗΣ ΣΚΥΛΛΑΚΟΣ: Δεν είναι διαδικαστικό. Δεν έθεσα θέμα συνταγματικότητας!
      ΠΡΟΕΔΡΕΥΩΝ (Παναγιώτης Σγουρίδης): Επικαλείσθε, όμως, τα ατομικά δικαιώματα.
      Το θέμα της συνταγματικότητας έπρεπε να τεθεί επί της αρχής. ‘Αρα, δεν τίθεται τέτοιο ζήτημα. 
      ΑΝΤΩΝΗΣ ΣΚΥΛΛΑΚΟΣ: Ποια επί της αρχής, κύριε Πρόεδρε; 
      Ένσταση συνταγματικότητας θα θέσω επί της ουσίας της διάταξης, όχι επί της διαδικασίας.  
      ΠΡΟΕΔΡΕΥΩΝ (Παναγιώτης Σγουρίδης): Για να συζητηθεί ένσταση αντισυνταγματικότητας, πρέπει να μπει στην αρχή της συζήτησης του νομοσχεδίου. 
      ΑΝΤΩΝHΣ ΣΚΥΛΛΑΚΟΣ: Κύριε Πρόεδρε, τα νομικά και τα συνταγματικά λένε ότι αυτό συμβαίνει, όταν επί της ουσίας υπάρχει ένσταση αντισυνταγματικότητας. Δεν μπήκαμε επί της ουσίας και δεν πρόβαλα ένσταση αντισυνταγματικότητας. Λέω ότι ως Προεδρείο έχετε την ευθύνη τη διάταξη αυτή να την πάτε στην Ολομέλεια. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σκυλλάκο. Οι λόγοι τους οποίους επικαλείστε δεν συνάδουν με τον Κανονισμό της Βουλής. Επομένως, συζητείται η τροπολογία. 
      Ορίστε, κύριε Υπουργέ. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστώ πολύ. 
      Εγώ παίρνω πολύ στα σοβαρά τις παρατηρήσεις του κ. Σκυλλάκου, όπως και όλων των συναδέλφων. Ευχαρίστως θα λάμβανα μέρος σε μια συζήτηση επί της ουσίας των όσων λέει, εάν επρόκειτο να θεσπιστεί τώρα, μέσω αυτής της τροπολογίας, μια νέα διάταξη που να αφορά και τα πολιτικά μηνύματα, και τις πολιτικές διαφημίσεις. 
      Το ζήτημα αυτό ρυθμίζεται ήδη από το 2000 με το άρθρο 2 παράγραφος 1 του ν. 2833/2000. Λέει, λοιπόν, το άρθρο 2 παράγραφος 1 του ν. 2833/ 2000 ότι σε ένα κύκλο οδών που περιλαμβάνουν το ιστορικό κέντρο, υπό την ευρεία έννοια του όρου, απαγορεύεται η τοποθέτηση και η ανάρτηση υπαίθριων διαφημίσεων προβολής εμπορικών και πολιτικών μηνυμάτων σε χειρόγραφη, έντυπη, φωτεινή, ηλεκτρονική ή άλλη μορφή. Αυτός είναι ο βασικός κανόνας που ισχύει. Η τροπολογία προσθέτει δευτερεύοντα στοιχεία σε αυτόν το βασικό κανόνα, τον οποίο και επαναλαμβάνει απλώς και μόνο για λόγους νομοτεχνικούς και συστηματικούς. Άρα, τώρα δεν θεσπίζεται κανένας νέος πρωτεύων κανόνας που να αφορά τα πολιτικά μηνύματα. Πρώτον αυτό. 
      Δεύτερον, ως προς τη συνάφεια του θέματος αυτού με το νομοσχέδιο θέλω να πω το εξής: Το νομοσχέδιο αφορά όλη την ύλη του Υπουργείου Πολιτισμού, κυρίως αθλητικά και ολυμπιακά θέματα.  Κορυφαίο ολυμπιακό ζήτημα είναι η εικόνα και η λειτουργία της πόλης, η οποία αφορά το Υπουργείο Πολιτισμού και ως Υπουργείο Υπεύθυνο για τους Ολυμπιακούς Αγώνες και ως Υπουργείο υπεύθυνο για την πολιτιστική κληρονομιά. 
      Τρίτο και σημαντικότερο είναι το εξής: Μια που έχω το λόγο, θα μου επιτρέψετε να εκφωνήσω μια βελτίωση της τροπολογίας, όπως έχει κατατεθεί από τους συναδέλφους μου και εμένα, μια βελτίωση η οποία διασκεδάζει, αν όχι το σύνολο, πάντως το μεγαλύτερο μέρος των ανησυχιών του κ. Σκυλλάκου. 
      ΑΝΤΩΝHΣ ΣΚΥΛΛΑΚΟΣ: Με αυτό μπαίνουμε επί της ουσίας. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η Βουλή είναι ουσιαστικό Σώμα. Δεν είναι γραφειοκρατικό. 
      Στην παράγραφο 4 της τροπολογίας, στη δεύτερη υποπαράγραφο η διατύπωση είναι ως εξής: «γ) σε σταθμούς, αφετηρίες και στάσεις αναμονής επιβατών κάθε είδους Mέσων Mαζικής Mεταφοράς, σε στάδια, γήπεδα και περίπτερα.» 
      Αυτή, λοιπόν, η περίπτωση γ’ στο εδάφιο α της παραγράφου 4 πρέπει να τροποποιηθεί. Να διαγραφούν οι λέξεις «σε στάδια, γήπεδα» και μετά τη λέξη «περίπτερα» να τεθεί τελεία και να προστεθούν τα εξής δύο εδάφια: «Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων και Πολιτισμού μπορεί να καθορίζονται οι ειδικότεροι όροι υπό τους οποίους επιτρέπεται η τοποθέτηση διαφημίσεων σε κατάλληλα διαμορφωμένους δημοτικούς χώρους και σε στάσεις αναμονής επιβατών. Με όμοια απόφαση καθορίζονται τα σχετικά με τη μορφολογία και την εξωτερική χρήση των περιπτέρων, καθώς και κάθε συναφής και αναγκαία λεπτομέρεια.»
      Στην παράγραφο 5 καταγράφονται διάφορες οδοί που περικλείουν τον ολυμπιακό πυρήνα της πόλης. 
      ΑΝΤΩΝHΣ ΣΚΥΛΛΑΚΟΣ: Όλη η Αθήνα. Μεσογείων, Πατησίων, … 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μετά την αναφορά στην οδό Μεσογείων, εκεί που λέει «από την αρχή της οδού και μέχρι τα όρια του Δήμου Αθηναίων», εκεί που λέει «του Δήμου Αθηναίων» το σωστό είναι, γιατί αλλιώς δεν βγαίνει νόημα τοπογραφικά, να λέει «και μέχρι τα όρια του Δήμου Αμαρουσίου». Και παρακάτω, στο σημείο που αναφέρεται στην οδό Αχαρνών, «από την αρχή της οδού και μέχρι το ύψος της οδούς Πιπίνου», πρέπει η λέξη «Πιπίνου» να αντικατασταθεί από τις λέξεις «Αγίου Μελετίου».
      Με την προβλεπόμενη εδώ κοινή απόφαση των συναρμοδίων Υπουργών αντιμετωπίζονται μία σειρά από θέματα και σε αυτούς τους ειδικά διαμορφωμένους χώρους βεβαίως μπορεί να τοποθετούνται και πολιτικά μηνύματα. Πρέπει, όμως, εδώ να πάρουμε μία γενναία και οριστική απόφαση να διαμορφώσουμε την εικόνα της πόλης. Δεν είναι δυνατόν να ανεχόμαστε αυτό το χάος το οποίο υπάρχει στις εξωτερικές όψεις των κτηρίων και στους δημόσιους δρόμους.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, επί του διαδικαστικού.
      ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει διαδικαστικό θέμα, κύριε Σκυλλάκο. Δεν το καταλαβαίνετε; Με ποιο άρθρο του Κανονισμού βάζετε διαδικαστικό θέμα;
      ΑΝΤΩΝΗΣ ΣΚΥΛΛΑΚΟΣ: Μα, μου επιτρέψατε να μιλήσω. Το παίρνετε πίσω;
      ΠΡΟΕΔΡΕΥΩΝ (Παναγιώτης Σγουρίδης): Ωραία, αλλά αυτά τα οποία είπατε είναι επί της ουσίας.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, ζητάω την προστασία και τη θέση του Προεδρείου στο εξής ζήτημα: ο κύριος Υπουργός έμμεσα αποδέχεται ότι πρόκειται για ατομικά δικαιώματα, αλλά λέει ότι δεν είναι η πρωταρχική διάταξη, αλλά τροποποίηση προϋπάρχουσας. Εγώ να δεχθώ ότι είναι τροποποίηση. Επέκταση σε όλη την Αθήνα είναι! Αλλά και τροποποίηση παλιάς διάταξης –περισσότερης τροποποίησης, όπως λέμε εμείς ή λιγότερης τροποποίησης- αφορά ατομικά δικαιώματα και πρέπει να πάει στην Ολομέλεια. Θέλω τη θέση και την προστασία του Προεδρείου και για το Σύνταγμα και για τον Κανονισμό της Βουλής.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, μου επιτρέπετε;
      Με τον κ. Σκυλλάκο είχαμε μια τόσο ωραία συνεργασία στην Αναθεώρηση του Συντάγματος. Η Αναθεώρηση του Συντάγματος ήταν και ένα εργαστήριο συνταγματικής θεωρίας και πράξης.
      Η δραστηριότητα της Ολομέλειας αφορά τους εκτελεστικούς του Συντάγματος νόμους. Δεν αφορά κάθε νόμο πού μπορεί να έχει επίπτωση σε ατομικό δικαίωμα. Υπάρχει νόμος πού δεν έχει επίπτωση στην οικονομική ελευθερία; Υπάρχει νόμος πού δεν έχει επίπτωση στην προσωπική ελευθερία; Υπό την έννοια αυτή, το Τμήμα Διακοπής δεν μπορεί να ψηφίσει καμία ποινική διάταξη. Άρα, όταν μιλάμε για ατομικά δικαιώματα, εννοούμε τους εκτελεστικούς νόμους και όχι κάθε ρύθμιση που μπορεί να έχει επίπτωση. Αλλιώς ακυρώνεται η νομοθετική αρμοδιότητα των Τμημάτων Διακοπής των Εργασιών της Βουλής.
      Επομένως ή θα μιλήσουμε πρακτικά πολιτικά ή αν θέλετε να μιλήσουμε επί τη βάσει νομικών επιχειρημάτων, τότε η απάντησή μου πρέπει να είναι αναγκαστικά πάρα πολύ ακριβής και άρα απόλυτη. Δεν είναι σωστό αυτό που λέτε.
      ΑΝΤΩΝΗΣ ΣΚΥΛΛΑΚΟΣ: Να μιλήσουμε επί της ουσίας.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πού είναι τα συνταγματικά επιχειρήματα τότε;
      ΠΡΟΕΔΡΕΥΩΝ (Παναγιώτης Σγουρίδης): Εάν μιλήσετε επί της ουσίας, να πάρετε το λόγο όταν θα τελειώσουμε τη διαδικασία όπως πρέπει.
      Τώρα, από πλευράς Προεδρείου να ξεκαθαρίσω ορισμένα πράγματα. Μπορεί να μην είμαι νομικός ούτε συνταγματολόγος. Τουλάχιστον, όμως, αυτά που γνωρίζω, τα γνωρίζω και έχω εδραία πεποίθηση επ’ αυτών.
      Οι τροπολογίες και σύμφωνα με τη συνταγματική διάταξη που έχουμε ψηφίσει έχουν κατατεθεί και εντάσσονται μέσα στο νομοσχέδιο εδώ και πολύ καιρό. Άρα, γνωρίζουμε τις τροπολογίες τις οποίες έχουμε να συζητήσουμε από τη στιγμή που ξεκινάμε να συζητήσουμε το νομοσχέδιο. Αν υπήρχε θέμα το οποίον έθετε συνταγματική παραβίαση, έπρεπε να τεθεί επί της αρχής, να υπάρχει…
      ΑΝΤΩΝΗΣ ΣΚΥΛΛΑΚΟΣ: Στις 13 του μηνός…
      ΠΡΟΕΔΡΕΥΩΝ (Παναγιώτης Σγουρίδης): Έπρεπε να έρθει επί της αρχής, να συζητηθεί με λόγο-αντίλογο και να καταρριφθεί. Τέτοιο ζήτημα δεν τίθεται και συνεχίζουμε τη συζήτηση της τροπολογίας.
      Ζήτησε να προηγηθεί ο κ. Ορφανός, για να μπορέσει να φύγει για το αεροδρόμιο, να μην χάσει το αεροπλάνο. Θα του δώσω τρία λεπτά.
      Ορίστε, κύριε Ορφανέ.
      ΓΕΩΡΓΙΟΣ ΟΡΦΑΝΟΣ: Ευχαριστώ, κύριε Πρόεδρε.
      Θα ήθελα να τοποθετηθώ για την τροπολογία την οποία έφερε το σύνολο των Υπουργών. Κατ’ αρχάς, θα ήθελα να σας πω, κύριε Υπουργέ, ότι στη συγκεκριμένη τροπολογία υπάρχει πρώτα απ’ όλα μία έλλειψη: λείπει η υπογραφή του Υπουργού Εσωτερικών, Δημόσιας Διοίκησης και Αποκέντρωσης, του οποίου αρμοδιότητα είναι το συγκεκριμένο θέμα.
      Δεύτερον, δεν έχει ερωτηθεί η ΚΕΔΚΕ. Υπάρχει απώλεια εισοδημάτων των Οργανισμών Τοπικής Αυτοδιοίκησης και δεν έχει συζητηθεί η θέση. Δεν συζητήσατε με τον Εμπορικό Σύλλογο. Δεν συζητήσατε με κανέναν. Φέρατε μία τροπολογία και θέλετε να περάσει αυτή η τροπολογία χωρίς να τη συζητήσετε πουθενά. 
      Θέλετε να σας πω παρακάτω; Δεν ρωτήθηκαν ούτε οι ανάπηροι, αυτοί που έχουν τα περίπτερα. Φέρνετε τώρα μια τροπολογία και σε μια διατύπωση ενός λεπτού έχετε την απαίτηση να καταλάβουμε όλες τις προεκτάσεις που θα έχει η δική σας σκέψη στην απόφαση που θα βγάλετε. Ε, αυτό δεν είναι λογικό. Οι περιπτεριούχοι έχουν ένα τεκμηριωμένο δικαίωμα, το οποίο και η Ευρωπαϊκή ΄Ενωση έχει αναγνωρίσει για την Ελλάδα ως μία ειδική περίπτωση, να διαφημίζουν. Ξέρουμε ότι όλες οι ολυμπιακές πόλεις είχαν τις δικές τους διαφημίσεις, οργανωμένες βέβαια, έτσι ώστε οι πόλεις τους να είναι όμορφες. Αλλά εσείς έχετε αναγορεύσει ως κεντρικό όργανο μία υπηρεσία σας που έπρεπε να ασχοληθεί με το κέντρο της πόλης, η οποία κατά δήλωση δικού σας παράγοντα έχει κάνει όλα κι όλα oκτακόσια μέτρα εκεί στο κέντρο την ενοποίηση των αρχαιολογικών χώρων και τώρα τη βάζετε να πάει να μαζέψει και λεφτά, λεφτά τα οποία αφαιρείτε από τους δήμους και τα εισπράττει το ΥΠΕΧΩΔΕ.
      Προσωπικά πιστεύω ότι με αυτόν τον τρόπο, συν αυτό που είπε ο κ. Σκυλλάκος και το προσυπογράφω,  επιτυγχάνονται δύο πράγματα: Το ένα είναι ότι αφαιρείτε διαφημιστική μερίδα από την οργανωμένη υπαίθρια διαφήμιση και τη μεταφέρετε σε κάποια άλλα συμφέροντα και δεύτερον, κόβετε τη δυνατότητα σε αυτούς που δεν έχουν τα πολλά χρήματα να πάνε στα μεγάλα διαφημιστικά γραφεία μέσω τηλεοράσεως, να έχουν το δικό τους πολιτικό λόγο, είτε εμπορικό είτε με όποιον τρόπο. 
      Προσωπικά πιστεύω ότι θα ήταν μία καλή κίνηση αν αποσύρετε τη συγκεκριμένη διάταξη, ώστε να συζητηθεί κάτω από προϋποθέσεις, οι οποίες θα είναι και πιο ήρεμες και όχι στο πόδι και σ’ ένα δευτερόλεπτο να περάσουμε μία διάταξη η οποία κάνει το ιστορικό κέντρο της Αθήνας να έχει διάμετρο είκοσι πέντε χιλιόμετρα. Πρώτη φορά βλέπω τέτοιο ιστορικό κέντρο. Σε καμιά πόλη του κόσμου δεν υπάρχει. Εσείς το πετύχατε. Καταφέρατε να διευρύνετε το ιστορικό κέντρο μέχρι την Κηφισιά και λίγο παραπάνω.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Όταν υπάρχουν διαδικαστικά ζητήματα που άπτονται και του Συντάγματος, είναι άλλο πράγμα αυτό και άλλο η ένσταση συνταγματικότητας επί της ουσίας που πράγματι πρέπει να μπει επί της αρχής. Ψάξτε λίγο τη διαφορά και θα δείτε πόσο δίκιο έχω. Η Κυβέρνηση και το Προεδρείο, απ’ ότι καταλαβαίνω, επιμένουν, παρά την πρακτική που έχουμε στη Διάσκεψη των Προέδρων. Γνωρίζω για τους εκτελεστικούς νόμους που λέτε, κύριε Υπουργέ, ότι μόνο αυτοί υποχρεωτικά πάνε στην Ολομέλεια εφόσον άπτονται ατομικών δικαιωμάτων. Αλλά η πρακτική που ακολουθούμε στη Διάσκεψη των Προέδρων, με πρωτοσταντούντα τον Πρόεδρο της Βουλής, είναι όταν προκύπτει ζήτημα ατομικών δικαιωμάτων, να πηγαίνει στην Ολομέλεια. 
      Δεύτερον, το ιστορικό κέντρο το φθάνετε μέχρι τις ακρότερες συνοικίες της Αθήνας για να περάσει τροπολογία μέσω του Υπουργείου Πολιτισμού. Θα έπρεπε να γίνει συζήτηση μεταξύ των κομμάτων. 
      Επί της ουσίας τώρα. 
      Είναι υποκρισία ότι ενδιαφέρεσθε για την εμφάνιση της Αθήνας. Ποιος δημιούργησε το νέφος, την καταστροφή του περιβάλλοντος, τα τσιμέντα; Τώρα σας έπιασε ο πόνος για την πολιτική αφίσα; Απαγορεύσετε τη διαφημιστική αφίσα. Μην εντάσσετε την πολιτική αφίσα ή το πανό του συνδικάτου οικοδόμων ή της ΓΣΕΕ ή των κοινωνικών φορέων. Είναι συστηματική η προσπάθεια να μετατεθεί η πολιτική αντιπαράθεση, η κοινωνική αντιπαράθεση μόνο στα κανάλια, που έχετε προνομιακή μεταχείριση στα κανάλια. Βλέπουμε τα σποτ εν όψει των δημοτικών εκλογών, ποιοι έχουν χρήματα και ποιοι δεν έχουν. Το ίδιο γίνεται και πολλούς μήνες πριν από την επίσημη περίοδο των εκλογών, αλλά δεν παύουν μόνο στις εκλογές, καθόλη την τετραετία. Δηλαδή το Κομμουνιστικό Κόμμα ή κάποιες συνδικαλιστικές οργανώσεις πρέπει σώνει και καλά να υποκύψουν σ’ αυτά που θέλουν οι καναλάρχες, αλλιώς δεν έχουν πρόσβαση; Και όταν δεν θέλουμε, δεν μπορούμε, δεν μας δείχνουν. Να μη μπορούμε στους κεντρικούς δρόμους της Αθήνας να διακινούμε τις ιδέες μας με οπτικά μέσα, έντυπα γραπτά, προφορικά; Και δημιουργείτε τεχνάσματα. Ενώ δεν είναι αρμοδιότητα του Υπουργείου σας, αναθέτετε την ευθύνη για τη Βουλιαγμένη ή για το τέρμα Πατησίων στην εταιρεία ενοποίησης αρχαιολογικών χώρων. Τι δουλειά έχουν οι αρχαιολογικοί χώροι στο κέντρο της Αθήνας και η εταιρεία αυτή με τις διαφημίσεις ή με την πολιτική δραστηριότητα των κομμάτων σε ολόκληρη την Αθήνα;  
        
      Έχετε σαν Κυβέρνηση στο συρτάρι νόμο για την απαγόρευση των διαδηλώσεων, να πηγαίνουν από το πεζοδρόμιο. Έχουμε τους τρομονόμους. Την εξήγγειλε τη νέα διάταξη και προσαρμογή στις Ευρωπαϊκές κατευθύνσεις ο Υπουργός Δικαιοσύνης. Τρομοκρατία θα θεωρείται ό,τι είναι ενάντια στο πολιτικό και κοινωνικό κατεστημένο. Είναι απόφαση της Ευρωπαϊκής Ένωσης αυτά. Είναι όλα μέσα στο σύστημα, γι αυτό αντιδρούμε κατά αυτόν τον τρόπο. 
      Και συνδέεται και προσωπικά, κύριε Υπουργέ, σήμερα το πρόσωπό σας προς μία τέτοια κατεύθυνση. Και είναι πολύ μεγάλο λάθος αυτό και προσωπικό λάθος αυτό που κάνετε. 
      Ξέρετε πού οδηγούμαστε με αυτήν την υπόθεση; ‘Οχι μόνο επεκτείνεται η απαγόρευση στη δράση των κομμάτων και άλλων φορέων σε όλη την Αθήνα, αλλά ένα υπάλληλος θα μπορεί να στέλνει στο δικαστήριο αρχηγό κόμματος. Δηλαδή αν το Κομμουνιστικό Κόμμα γεμίσει με αφίσες έναν κεντρικό δρόμο, μπορεί ο υπάλληλος του ΥΠΕΧΩΔΕ, που λέτε εδώ, με μία απλή πράξη να ζητήσει και να παραπέμψει αρχηγό κόμματος, με απειλή ενός χρόνου φυλακή και πρόστιμο 100.000 ευρώ. 
      Ούτε καν λέτε «από τόσο μέχρι τόσο». Είναι πρωτοφανές αυτό, κύριε Υπουργέ. Ένας περιπτεράς ή ένας νεολαίος από ένα πολιτικό κόμμα θα πληρώσει 100.000 ευρώ; Είναι παρανοϊκές αυτές οι ρυθμίσεις. Βάλτε τουλάχιστον «από 1 μέχρι 100.000 ευρώ»! Το επόμενο βήμα θα είναι, όμως, να απαγορεύσετε τα πάντα. 
      Τώρα μας είπατε ότι θα βάλουν ταμπλό οι δήμοι. Πότε έβαλαν; Γίνεται προσπάθεια να απαγορευθεί αυτού του είδους η προπαγάνδα των κομμάτων και των φορέων. Οι δήμοι δεν βάζουν εδώ και χρόνια, γιατί δεν υπάρχουν οι δυνατότητες. Θα μπουν στην οδό Βασιλίσσης Σοφίας ταμπλό πού θα εμποδίζουν το οπτικό πεδίο των οδηγών; Αυτά θα χαλάσουν το περιβάλλον. Βέβαια, λέμε να μπουν τόσα, ώστε να υπάρχει επάρκεια προπαγάνδας από τη ΓΣΕΕ, από το σωματείο, από το κόμμα των απόψεων. Αν είναι να μπουν σ’ ένα δρόμο τριών χιλιομέτρων τρία ταμπλό, αυτό δεν λέει τίποτα.
      Εμποδίζετε τη διακίνηση των ιδεών, ιδιαίτερα εκείνων των δυνάμεων που είναι ενοχλητικές στην κυρίαρχη πολιτική, στην Κυβέρνηση του ΠΑΣΟΚ και σε άλλες δυνάμεις που έχουν διαφορετική πολιτική από τη δική μας. Αναλαμβάνετε και προσωπικές ευθύνες. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Πετραλιά, έχετε το λόγο. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τι εννοείτε, κύριε συνάδελφε;
      ΑΝΤΩΝΗΣ ΣΚΥΛΛΑΚΟΣ: Να πάμε στο Υπουργείο Εσωτερικών. Αποσύρετέ το. Δώστε χρόνο να το κουβεντιάσουμε. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σκυλλάκο. Η άποψή σας ήταν κρυστάλλινη. Την καταλάβαμε. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε, κύριε Πρόεδρε. Εγώ βάζω κοινή απόφαση των Υπουργών Εσωτερικών, ΠΕΧΩΔΕ και Πολιτισμού.
      ΑΝΤΩΝΗΣ ΣΚΥΛΛΑΚΟΣ: Πού είναι αυτή η απόφαση; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η κοινή αυτή απόφαση δεν θα λάβει υπόψη της τα πορίσματα της διυουργικής διακομματικής επιτροπής;
      ΑΝΤΩΝΗΣ ΣΚΥΛΛΑΚΟΣ: Λείπει ο Υπουργός Εσωτερικών. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Σκυλλάκο, ότι έχω πει σε σας και το κόμμα σας δεν έχει γίνει πάντα για όλα τα θέματα; Σας παρακαλώ. Γιατί δεν μου έχετε εμπιστοσύνη;
      ΑΝΤΩΝΗΣ ΣΚΥΛΛΑΚΟΣ: Υπηρετείτε μία λάθος ενέργεια. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Πετραλιά.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε…
       ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν υπάρχει λόγος τώρα..
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε, κύριε Πρόεδρε, είναι ουσιαστικό το θέμα. Δεν θέλω να έχει το Κομμουνιστικό Κόμμα την αίσθηση ότι τηρείται μία διαδικασία που δεν προστατεύει όλα τα πολιτικά δικαιώματα. 
      ΠΡΟΕΔΡΕΥΩΝ (Παναγιώτης Σγουρίδης): Ό,τι και να κάνετε, το Κομμουνιστικό Κόμμα θα έχει αυτήν την άποψη. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μία κοινή  υπουργική απόφαση, στην οποία συμπράττει ο Υπουργός των Εσωτερικών, ο οποίος προφανώς και θα μεταφέρει τα πορίσματα και τις συμφωνίες της διακομματικής Επιτροπής. Σας παρακαλώ! 
      ΠΡΟΕΔΡΕΥΩΝ (Παναγιώτης Σγουρίδης): Καλώς. Ορίστε, κυρία Πετραλιά, έχετε το λόγο. 
      ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, η τροπολογία αυτή δεν είναι καθόλου αθώα. Θέλω να σας θυμίσω ότι το εδάφιο αυτό της παραγράφου που διαγράφετε εδώ σήμερα, ήταν αυτό που είχατε δεχθεί εσείς, όταν συζητούσαμε το ν. 833. Ήταν μία πρόταση της κας Κανέλλη με μία σωστή συλλογιστική, όταν σας είπε ότι αν θα πάτε για εκλογές τον Απρίλιο του 2004, αυτό τι θα σημαίνει; Ότι η μεν Κυβέρνηση θα μπορεί να διαφημίζει το έργο της, αλλά κανένα άλλο κόμμα δεν θα μπορεί να βάλει ούτε ένα πανό, ένα ταμπλό, μία γιγαντοαφίσα μέσα στο κέντρο της Αθήνας; Τότε το είχατε δεχθεί, κύριε Υπουργέ. Τώρα γιατί έρχεστε εσείς ο ίδιος και το συγκεκριμένο εδάφιο, το διαγράφετε και το παίρνετε πίσω;  
      Σίγουρα δεν είναι αθώα η πράξη αυτή η οποία γίνεται εδώ.
      Δεύτερον, έχετε ήδη εκατόν πενήντα αποφάσεις για να γίνει η αποξήλωση των πινακίδων. Τίποτα δεν έχει γίνει. Στον τελευταίο νόμο που είχαμε ψηφίσει, πάλι τον 2833, είχαμε ψηφίσει μια σωρεία διατάξεων για πάρα πολλούς δήμους και πάρα πολλούς δρόμους όπου έπρεπε να ισχύει η απαγόρευση. Λοιπόν, σας πληροφορώ ότι για την Κατεχάκη τη μία μέρα ψηφίσαμε ότι απαγορευόταν εκεί να μπουν όλες οι πινακίδες και δεν πέρασαν πέντε μέρες από την ψήφιση του νόμου κι έχει γίνει ένα δάσος η Κατεχάκη από όλα αυτά τα φωτεινά και κινούμενα διαφημιστικά πανό. Υποτίθεται ότι, όταν είχαμε ψηφίσει την τελευταία φορά τον προηγούμενο νόμο, ο στόχος μας ήταν να φύγουν όλες αυτές οι άθλιες -η ελληνική αυτή εφεύρεση- πινακίδες πάνω στις ταράτσες. Δεν έχει φύγει ούτε μία. Σας πληροφορώ ότι όπως έρχεστε από τη Λεωφόρο Βουλιαγμένης για να μπείτε στους στύλους του Ολυμπίου Διός δεν τη βλέπετε πλέον την Ακρόπολη, γιατί εκεί έχει μπει μια τεράστια πινακίδα πάνω σε μια ταράτσα.
      Άρα, έχετε σκοπό να ισχύσει αυτός ο νόμος; Διότι εγώ θα σας πω ότι βάσει του νόμου του κ. Πάγκαλου, που είχαμε ψηφίσει το καλοκαίρι του 2001, έπρεπε το Δεκέμβριο του 2001 –και ισχύει αυτός ο νόμος που έχουμε ψηφίσει, άλλο αν ποτέ δεν εφαρμόστηκε- να μην υπάρχει καμία διαφημιστική πινακίδα, να μην υπάρχει κανένα διαφημιστικό σταντ στο κέντρο της Αθήνας και, όμως, αυτά τα σταντς υπάρχουν.
      Επίσης, -και τελειώνω με αυτό, κύριε Πρόεδρε-  θεωρώ ότι σίγουρα δεν είναι καθόλου αθώο αυτό το οποίο σας παρέσυραν να προσθέσετε, κύριε Υπουργέ: Τα ειδικά περίπτερα, τα οποία θα μπουν. Τι σημαίνει «ειδικά περίπτερα»; Ειδικά περίπτερα σημαίνει ειδικές εταιρείες. Σημαίνει κάτι πάρα πολύ ειδικό. Γιατί βάζουμε εδώ τη διάταξη με τα ειδικά περίπτερα; Και επειδή γνωρίζουμε και ακούμε και διαβάζουμε και ξέρουμε συζητήσεις οι οποίες γίνονται, κύριε Υπουργέ, εμείς ως Νέα Δημοκρατία κι εγώ προσωπικά θα σας πω: Ναι, ό,τι αυστηρότερο μπορείτε να κάνετε. Διότι η αισθητική της Αθήνας είναι το σημαντικό.
      Άλλωστε το είπε και ο κ. Όσβαλντ στην προχθεσινή του συνέντευξη. ‘Οταν τον ρώτησαν: «τι είναι εκείνο πού σας ενοχλεί περισσότερο;» είπε: «οι διαφημιστικές πινακίδες στην Αθήνα»! Άρα εσείς ακούτε και τον κ. Όσβαλντ, αφού είσαστε εταίροι με τη ΔΟΕ. Εταίροι, όχι συνεταίροι. Άρα ο εταίρος σας σας υπέδειξε κιόλας τι πρέπει να κάνετε και θεωρώ ότι ορθώς. Υπέρ της αυστηρότητας είμαστε, αλλά εδώ φοβούμαι ότι δεν υπάρχει θέμα αυστηρότητας διότι ο προηγούμενος νόμος ουδέποτε εφαρμόστηκε και δεν έχει γίνει τίποτα για τις αποφάσεις αυτές, που σας πληροφορώ ότι υπάρχει και απόφαση του Συμβουλίου της Επικρατείας. 
      ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς συνάδελφος που θέλει να πάρει το λόγο επί της τροπολογίας αυτής;
      ΑΝΤΩΝΗΣ ΣΚΥΛΛΑΚΟΣ: Θα δευτερολογήσω εγώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Επιμένει ο κύριος Υπουργός. Δύο πράγματα θα μπορούσε να κάνει. Πρώτον, το πολύ που ζητάμε εμείς, να εξαιρεθούν τα πολιτικά μηνύματα, να μείνουμε μόνο στη διαφήμιση -αυτό θα ήταν πάρα πολύ θαρραλέα πράξη- και το ελάχιστο, οι ποινές και τα πρόστιμα να είναι όχι σε κάθε περίπτωση 100.000 ευρώ ή 30.000.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πρόκειται να βάλει κανείς πρόστιμο στο Κ.Κ.Ε.;
      ΑΝΤΩΝΗΣ ΣΚΥΛΛΑΚΟΣ: Να σας πω τώρα γιατί με τσιγκλάτε. Από ό,τι άκουσα δεν έχει κατεβεί καμιά εμπορική διαφήμιση. Όμως δεν σταματώ σχεδόν κάθε βράδυ να τρέχω στα αστυνομικά τμήματα ή να τηλεφωνώ στα αστυνομικά τμήματα και στο Υπουργείο Δημοσίας Τάξης, στο Γενικό Γραμματέα, γιατί η Αστυνομία πιάνει Κνίτες επειδή κολλούν αφίσες του Κ.Κ.Ε.. Και ενώ την εμπορική διαφήμιση δεν την πειράζει κανένας, παρ’ όλο που έχει ψηφιστεί νόμος, κυνηγάνε τους δικούς μας. Σε συνθήκες εκλογικής αντιπαράθεσης, δημοτικές εκλογές, βουλευτικές εκλογές, βεβαίως θα οξυνθεί αυτή η κατάσταση.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν βάζετε τελεία εσείς;
      ΑΝΤΩΝΗΣ ΣΚΥΛΛΑΚΟΣ: Γι’ αυτό, λοιπόν, υπάρχει ένα ερώτημα. Ένας κόλλησε μια αφίσα στην οδό Βασιλίσσης Σοφίας. Θα έχει πρόστιμο και ο Αρχηγός του κόμματος ένα χρόνο φυλακή και 100.000 ευρώ; Δεν υπάρχει το «μέχρι 100.000»; Δεν καταλαβαίνω.  
      Γιατί λέτε 100.000 ευρώ; Είναι πρωτοφανές αυτό! Πρόκειται για 34.000.000 δραχμές! Τουλάχιστον βάλτε μία διαβάθμιση, να είναι «μέχρι» 100.000 ευρώ! 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πού το λέει αυτό; 
      ΑΝΤΩΝΗΣ ΣΚΥΛΛΑΚΟΣ: Πού το λέει; Δεν το προσέξατε! Στην παρ. 13 και στην παρ. 14, εκεί που είναι τα νούμερα. Στην παρ. 13 υπάρχει πρόστιμο από 30.000 έως 50.000 ευρώ. Είναι πρωτοφανές το ποσό των 30.000 ευρώ για κάποιον –μην πω πολιτικό πρόσωπο- που έχει ένα κατάστημα ή ένα περίπτερο! Είναι πρωτοφανές να μην μπορεί να είναι μικρότερο το ποσό! Στην παρ. 14 λέτε «μέχρι ένα χρόνο φυλακή» -εντάξει εδώ υπάρχει το «μέχρι»- «και 100.000 ευρώ»! Δεν λέτε «μέχρι» 100.000 ευρώ! 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ωραία! Θα το αλλάξω! 
      ΑΝΤΩΝΗΣ ΣΚΥΛΛΑΚΟΣ: Βέβαια δεν συμφωνούμε με την τροπολογία, απλώς το λέω για να διευκολύνουμε την κατάσταση.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, στην παρ. 14 η φράση «εκεί προβλέπεται χρηματική ποινή 100.000 ευρώ» θα γίνει «εκεί προβλέπεται χρηματική ποινή έως 100.000 ευρώ». 
      ΑΝΤΩΝΗΣ ΣΚΥΛΛΑΚΟΣ: Το ίδιο πρέπει να γίνει και στην παρ. 13, κύριε Υπουργέ!
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μόλις πάω να κάνω κάτι, αμέσως…
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 1154 και ειδικό αριθμό 97, όπως τροποποιήθηκε από τον κύριο Υπουργό. 
      Ερωτάται το Τμήμα: 
      Γίνεται δεκτή η τροπολογία με γενικό αριθμό 1154 και ειδικό 97, όπως τροποποιήθηκε από τον κύριο Υπουργό; 
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1154 και ειδικό 97, όπως τροποποιήθηκε από τον κύριο Υπουργό, έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Κύριε Υπουργέ, πριν εισέλθουμε στις εμπρόθεσμες τροπολογίες των Βουλευτών, θα ήθελα να σας ρωτήσω το εξής: Κατ’ αρχήν, θα κάνετε δεκτή κάποια από τις εκπρόθεσμες τροπολογίες των Βουλευτών;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): ‘Οχι. 
      ΠΡΟΕΔΡΕΥΩΝ (Παναγιώτης Σγουρίδης): Άρα, αυτές δεν συζητώνται. 
      ΑΝΤΩΝΗΣ ΣΚΥΛΛΑΚΟΣ:  Μπορεί να κάνει δεκτές τις εκπρόθεσμες; 
      ΠΡΟΕΔΡΕΥΩΝ (Παναγιώτης Σγουρίδης):  Φυσικά μπορεί, κύριε Σκυλλάκο. Η τροπολογία, την οποία ενσωματώσαμε, της κας Πετραλιά ήταν εκπρόθεσμη. Γίνεται, εάν το θέλει ο Υπουργός. 
      Κύριε Υπουργέ, από τις εμπρόθεσμες τροπολογίες ποια θα κάνετε δεκτή;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα κάνω δεκτή την τροπολογία με γενικό αριθμό 1151 και ειδικό αριθμό 94 του κ. Φασούλα, η οποία πρέπει να τοποθετηθεί συστηματικά κάπου ως παράγραφος στο άρθρο 78.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε τώρα να το κάνετε αυτό. Στο σύνολο θα γίνουν οι ρυθμίσεις. Δεν γίνεται διαφορετικά. Αυτό το θέμα είναι νομοτεχνικό. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ξέρετε, όμως, τι συμβαίνει; Κανονικά αυτές τις τροπολογίες έπρεπε να τις είχαμε συζητήσει με τα άρθρα, στα οποία αναφέρονται. 
      ΠΡΟΕΔΡΕΥΩΝ (Παναγιώτης Σγουρίδης): Θα μπει μετά, αφού την κάνετε δεκτή. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):’ Όμως, έτσι λέει ο νόμος. 
      ΠΡΟΕΔΡΕΥΩΝ (Παναγιώτης Σγουρίδης): Είναι σωστό αυτό που λέτε. Έπρεπε να το κάνουμε, αλλά δεν το κάναμε. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εντάξει, αναγκαστικά ας γίνει δεκτή τώρα ως άρθρο και θα ενσωματωθεί στο σύνολο ως παράγραφος του άρθρου 78. 
      ΠΡΟΕΔΡΕΥΩΝ (Παναγιώτης Σγουρίδης): Μάλιστα. 
      Θα κάνετε δεκτή άλλη τροπολογία; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα κάνω εν μέρει δεκτή την τροπολογία της κας Ξηροτύρη με γενικό αριθμό 1155 και ειδικό αριθμό 98, η οποία στη συνέχεια, στη ψήφιση στο σύνολο, θα ενσωματωθεί ως πρόσθετο τελευταίο εδάφιο στην παρ. 26 του άρθρου 75. 
      ‘Όμως, η διατύπωση πρέπει να γίνει κάπως διαφορετικά με το ίδιο νόημα. Πρέπει να λέει το εξής: 
      «Η Διεθνής Επιτροπή Αθλητών Κωφών (CISS) μετονομάζεται σε Διεθνή Επιτροπή Αθλητισμού Κωφών (CISS). Οι οικονομικές επιβραβεύσεις που προβλέπονται για τους αθλητές με αναπηρίες ισχύουν και για τους κωφούς αθλητές».  
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, η παράγραφος 2 στην τροπολογία αυτή παραμένει ως έχει; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι. Την τροπολογία αυτή της κας Ξηροτύρη τη διατυπώνω έτσι όπως την εκφώνησα.
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτή η τροπολογία με γενικό αριθμό 1151 και ειδικό 94 του κ. Φασούλα;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1151 και ειδικό 94 έγινε δεκτή ομοφώνως και εντάσσεται στο νομοσχέδιο ως ίδιον άρθρο. Θα γίνει νομοτεχνική επεξεργασία κατόπιν.
      Ερωτάται το Τμήμα: Γίνεται δεκτή η τροπολογία με γενικό αριθμό 1155 και ειδικό 98 της κας Ξηροτύρη, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1155 και ειδικό 98 της κας Ξηροτύρη έγινε δεκτή ομοφώνως, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
      Κύριοι συνάδελφοι, ποιος εκ των συναδέλφων Βουλευτών θέλει να αναπτύξει κάποια από τις εμπρόθεσμες τροπολογίες οι οποίες έχουν κατατεθεί και τις οποίες δεν κάνει δεκτές ο κύριος Υπουργός; 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, το λόγο.
      ΠΑΝΑΓΙΩΤΗΣ ΦΑΣΟΥΛΑΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, εσείς έχετε την τροπολογία με γενικό αριθμό 1092 και ειδικό 50.
      Ορίστε έχετε το λόγο για δύο λεπτά.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, σεβόμενος την κούραση της Αίθουσας θέλω να ευχαριστήσω τον Υπουργό, διότι συμπεριελήφθησαν αρκετές διατάξεις που αφορούν ιδιαίτερα την προσπελασιμότητα των ατόμων με ειδικές ανάγκες καθώς και τα δικαιώματα των κωφών αθλητών.
      Κύριε Πρόεδρε, με την τροπολογία ζητώ από τον Υπουργό να ενταχθεί στον προϋπολογισμό του Υπουργείου Πολιτισμού η υποχρέωση να χρηματοδοτεί τρεις ταινιοθήκες ομιλούντων βιβλίων τυφλών. 
      Πρέπει να σας πω, κύριε Πρόεδρε, ότι το 1920 υπήρχε στη βιβλιοθήκη της Ευαγγελικής Σχολής στη Σμύρνη τμήμα βιβλίων Μπρέιν. Μέχρι σήμερα δεν υπάρχει σε καμία κρατική ή δημοτική βιβλιοθήκη η δυνατότητα σε κάποιο τυφλό πολίτη να έχει ίσες δυνατότητες προσπέλασης στη γνώση, στα πλαίσια του άρθρου 4 και του άρθρου 21 του Συντάγματος που ψηφίσαμε πρόσφατα. Καμία δυνατότητα δεν υπάρχει. Οι τρεις ταινιοθήκες που υπάρχουν στο Πανελλήνιο Σύνδεσμο Τυφλών, στο Φάρο τυφλών και στην Σχολή Τυφλών της Θεσσαλονίκης είναι από ιδιωτικές πρωτοβουλίες. Δεν έχουν καμία στήριξη από το κράτος.
      Επειδή το είχα συζητήσει αυτό και με τον κύριο Υπουργό, τον παρακαλώ έστω αυτήν τη στιγμή, να το δει. Νομίζω ότι είναι θέμα υψίστης πολιτιστικής σημασίας. Είναι οι πρώτες ταινιοθήκες που υπάρχουν στη χώρα. Είναι οι μοναδικές ταινιοθήκες ομιλούντων βιβλίων τυφλών και βιβλίων μπρέιν. 
      Νομίζω ότι στα πλαίσια αυτού του νομοσχεδίου ιδιαίτερα των τελευταίων άρθρων που αφορούν πολιτιστικά ζητήματα, πρέπει να υπάρξει από μεριάς του Υπουργείου η αποδοχή να θεσπιστεί μια τέτοια διάταξη. ‘Εστω και αυτήν τη στιγμή παρακαλώ τον κύριο Υπουργό. Αυτός είναι ο Υπουργός που έφερε τη διάταξη στο άρθρο 21 του Συντάγματος, που παρέχει πλέον υποχρέωση της πολιτείας να εξασφαλίζει ίσες δυνατότητες σε όλα τα άτομα με ειδικές ανάγκες. 
      Νομίζω ότι έχει συνταγματικό δικαίωμα το τυφλό άτομο, κύριε Υπουργέ, προσπέλασης στην πληροφόρηση και στην εγκυκλοπαιδική γνώση. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για ένα λεπτό.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Συμφωνώ με την ουσία και όχι μόνο τρεις, αλλά και περισσότερες. 
      Δεν νομίζω ότι χρειάζεται να ψηφίσουμε διάταξη σε νόμο, η οποία είναι άνευ πρακτικού αποτελέσματος διότι δεν μπορεί να υπαγορεύσει ο τυπικός νόμος το περιεχόμενο του προϋπολογισμού. 
      Επίσης, το Υπουργείο Πολιτισμού έχει και τη δυνατότητα να διαθέτει κονδύλια εκτός τακτικού προϋπολογισμού. 
      Λοιπόν, εγώ αναλαμβάνω την πολιτική δέσμευση αυτό που κάνει το ΕΚΕΒΙ, το Εθνικό Κέντρο Βιβλίων και η Διεύθυνση Γραμμάτων μας να το κάνει συστηματικά με μια μακροχρόνια προγραμματική σύμβαση με όλες τις μεγάλες βιβλιοθήκες τυφλών. Εντός των προσεχών εβδομάδων θα οργανώσουμε την υπογραφή προγραμματικών συμβάσεων με όλες τις μεγάλες βιβλιοθήκες. 
      Να μας βοηθήσει ο κ. Κουρουμπλής, να μας υποδείξει με ποιους να συνάψουμε τις προγραμματικές συμβάσεις και θα αναλάβουμε να τους παρέχουμε μία υποστήριξη και χρηματική, αλλά και με άλλο τρόπο.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Κύριε Φασούλα, ποιες από τις τροπολογίες θέλετε να αναπτύξετε;
      ΠΑΝΑΓΙΩΤΗΣ ΦΑΣΟΥΛΑΣ: Τώρα, τέτοιες ώρες τέτοια λόγια, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης):  Πείτε μας ποιες τροπολογίες θα αναπτύξετε, γιατί εσείς έχετε εδώ πάνω από δεκαεπτά τροπολογίες. 
      ΠΑΝΑΓΙΩΤΗΣ ΦΑΣΟΥΛΑΣ: Κύριε Πρόεδρε, θα μου επιτρέψετε να μείνω καθιστός, γιατί όταν είμαι όρθιος έχω πρόβλημα, επειδή δεν φτάνει το βλέμμα μου μέχρι εδώ. 
      Θα είμαι σύντομος, αναφερόμενος στην πρώτη τροπολογία με  γενικό αριθμό 1118 και ειδικό 66, τη δεύτερη με γενικό αριθμό 1119 και ειδικό 67 και την τρίτη με γενικό αριθμό 1150 και ειδικό 93. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φασούλα, έχετε το λόγο, με τη μόνη διαφορά ότι πρέπει να σηκωθείτε όρθιος.
      ΠΑΝΑΓΙΩΤΗΣ ΦΑΣΟΥΛΑΣ: Κύριε Πρόεδρε, το Προεδρείο είναι Σώμα; Λειτουργεί το Σώμα στο Προεδρείο; Γιατί ο κ. Γείτονας χθες με «διέταξε» να κάτσω κάτω. 
      ΠΡΟΕΔΡΕΥΩΝ (Παναγιώτης Σγουρίδης): Εντάξει, δεν υπάρχει πρόβλημα. Σας δίνω πέντε λεπτά να μιλήσετε. Πιστεύω να είναι αρκετός αυτός ο χρόνος.
      ΠΑΝΑΓΙΩΤΗΣ ΦΑΣΟΥΛΑΣ: Κύριε Πρόεδρε, στην πρώτη τροπολογία που ανέφερα στο άρθρο 32, υπάρχει  διάταξη του νόμου που λέει, ότι τα σωματεία που διατηρούν Τ.Α. και Α.Ε. και δεν έχουν εκπληρώσει τις φορολογικές και ασφαλιστικές υποχρεώσεις, δεν έχουν το δικαίωμα να αποκτούν αθλητές κατά τη διάρκεια της μεταγραφικής περιόδου. 
      Με την τροπολογία που έχω καταθέσει, ζητώ αυτό να ισχύσει και για τις οφειλές προς αθλητές που έχουν τελεσιδικήσει στα δικαστήρια ή στις επιτροπές επίλυσης οικονομικών διαφορών. Θεωρώ ότι ως ελληνικό Κοινοβούλιο και ως πολιτεία, αυτό που πρέπει πρώτα απ’ όλα να προστατευθεί, είναι ο Έλληνας πολίτης που ένας απ’ αυτούς τους πολίτες είναι και ο ‘Ελληνας ποδοσφαιριστής και μπασκετμπολίστας. Πρώτα πρέπει να προστατεύσουμε αυτούς και μετά τις δημόσιες υπηρεσίες, στις οποίες μπορεί να οφείλονται κάποια χρήματα και στις οποίες, εν πάση περιπτώσει, μπορούμε να βρούμε κάποια ρύθμιση στο μέλλον για να μπορούμε να κάνουμε μεταγραφές. 
      Θεωρώ ότι αυτός που πρέπει να προστατευθεί πρώτα απ’ όλα, είναι ο αθλητής. Ο κύριος Υπουργός εισηγητικά έτσι μίλησε, ότι δηλαδή πρόκειται για ένα νομοσχέδιο, το οποίο αφορά έναν αθλητή, τον βάζει στο προσκήνιο και στην πρώτη γραμμή, εν όψει μάλιστα των Ολυμπιακών Αγώνων του 2004. 
      Πιστεύω ότι κάποια στιγμή θα γίνει και αυτό –αν δεν γίνει σήμερα- και δεν υπάρχει κανένας λόγος κατά τη γνώμη μου να καθυστερεί. Κάποια στιγμή θα πρέπει να αποφασίσουν οι παράγοντες των ομάδων ότι δεν μπορούν να κάνουν μεταγραφές, ενώ χρωστούν σε άλλους αθλητές. Το έχω περάσει ο ίδιος, το έχω ζήσει και δεν θέλω να συμβεί στο μέλλον. 
      Μπορούμε, λοιπόν, να βρούμε κάποια ρύθμιση ή κάποιο τρόπο, εν πάση περιπτώσει, αφού έρχονται σε συμφωνία οι αθλητές με τα σωματεία τους με κάποια ρύθμιση του χρέους, να μπορούν να παίρνουν την άδεια για τις μεταγραφές. ‘Όμως, δεν μπορούν να χρωστούν επ’ άπειρον χρήματα και να κάνουν συγχρόνως μεταγραφές.  
      Η άλλη τροπολογία έχει γενικό αριθμό 1119 και ειδικό 67. Στην Ευρώπη, λοιπόν, σύμφωνα με τους κανονισμούς της FIFA, όποιος ποδοσφαιριστής δεν έχει συμπληρώσει το δέκατο όγδοο έτος της ηλικίας του, δύναται να υπογράψει σύμβαση επαγγελματία ποδοσφαιριστή, αλλά μόνο για χρονική διάρκεια που δεν θα υπερβαίνει τα τρία χρόνια. 
      Εδώ, υπάρχει ένα άρθρο στο ν. 2725/99 -δεν υπάρχει άλλο σχετικό άρθρο σ’ αυτό το νόμο- το οποίο λέει ότι επιτρέπεται η συμφωνία των συμβαλλομένων έως τα πέντε έτη. Το άρθρο αυτού του νόμου δεν συνάδει με το τι γίνεται στην Ευρώπη, όσον αφορά στον τρόπο που γίνονται τα συμβόλαια. Έχω προτείνει μ’ αυτήν την τροπολογία να αλλάξει το άρθρο και να διαγραφούν οι λέξεις «επιτρέπεται η συμφωνία έως τα πέντε έτη» και να εναρμονιστεί με την απόφαση της FIFA που δίνει ανώτατο χρονικό όριο τα τρία χρόνια. Αυτό νομίζω ότι είναι κάτι που θα γίνει στο εγγύς μέλλον και δεν καταλαβαίνω γιατί δεν μπορεί να γίνει μέσα σ’ ένα αθλητικό νομοσχέδιο. 
      Όσον αφορά στην τρίτη τροπολογία με γενικό αριθμό 1150 και ειδικό 93, θα ήθελα να πω το εξής: Η παράγραφος 1 του άρθρου 89 του ν. 2725/99 –αυτό είναι το άρθρο 31 στη σελίδα 19- να τροποποιηθεί ως εξής: Στην παράγραφο 1, γράφει ο νόμος ότι οι αθλητές του παρόντος ασφαλίζονται με από κοινού φροντίδα των οικείων επαγγελματικών συνδέσμων και των οικείων συνδέσμων των αθλητών σε ιδιωτικό ασφαλιστικό φορέα. 
      Εμείς προτείνουμε «οι αθλητές του παρόντος να ασφαλίζονται» και όχι «μπορούν να ασφαλιστούν», όπως γράφει ο νόμος αυτήν τη στιγμή. Το «μπορούν να ασφαλιστούν» σημαίνει ότι μπορεί και να μην ασφαλιστούν. Εμείς, θέλουμε να ασφαλίζονται οι αθλητές. Ο τρόπος που αναφέρουμε ότι θέλουμε να τροποποιηθεί η παράγραφος, είναι ο εξής: «Οι αθλητές του παρόντος ασφαλίζονται με από κοινού φροντίδα». Να αφαιρεθεί, δηλαδή, το «μπορούν να ασφαλιστούν». 
      Αυτές οι τρεις τροπολογίες νομίζω ότι είναι πολύ βασικές για την εύρυθμη λειτουργία των πρωταθλημάτων από εδώ και πέρα. Νομίζω, επίσης, ότι είναι και πολύ εύκολο να υιοθετηθούν. Θέλω να ευχαριστήσω τον κύριο Υπουργό, γιατί έχουν περάσει στην κατ’ άρθρον συζήτηση του νομοσχεδίου πολλά ζητήματα που αφορούν τους Έλληνες αθλητές. Βεβαίως θέλω να τον ευχαριστήσω και εκ μέρους του Συλλόγου Ολυμπιονικών για την τροπολογία και να ευχαριστήσω και όλο το Τμήμα βεβαίως.   
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο, αν έχετε να πείτε κάτι επί των τριών τροπολογιών ή αν θα τις δείτε σε κάποιο άλλο νομοσχέδιο. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πολλά απ’ αυτά που λέει ο κ. Φασούλας, είναι σωστά και χρήσιμα. Δυστυχώς, έτσι όπως οργανώνεται η συζήτηση τώρα, κατ’ ανάγκη βρισκόμαστε στη δύσκολη θέση να συζητάμε τροπολογίες επί άρθρων που έχουν ήδη  ψηφιστεί και που έχουν ήδη μια συστηματική διάταξη. Δεν μπορώ να αλλάξω τώρα τα μόλις ψηφισθέντα άρθρα. Θα δω, όμως, τα θέματα αυτά σε πρώτη ευκαιρία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς δεσμεύεται ο κύριος Υπουργός ότι τις τροπολογίες τις οποίες αναπτύξατε, κύριε Φασούλα, θα τις δει σε ένα μελλοντικό νομοσχέδιο. 
      Εισερχόμαστε στην ψήφιση του ακροτελεύτιου άρθρου. 
      Ερωτάται το Τμήμα: Γίνεται δεκτό το ακροτελεύτιο άρθρο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό ομοφώνως. 
      Συνεπώς το νομοσχέδιο του Υπουργείου Πολιτισμού: «Τροποποίηση και συμπλήρωση του ν. 2725/1999, ρύθμιση θεμάτων Υπουργείου Πολιτισμού και άλλες διατάξεις» έγινε δεκτό επί της αρχής και επί των άρθρων. 
      Η ψήφισή του στο σύνολο  αναβάλλεται για άλλη συνεδρίαση. 
      Κύριοι συνάδελφοι, έχουν διανεμηθεί τα Πρακτικά της Τρίτης 10 Σεπτεμβρίου 2002  και ερωτάται το Τμήμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 10 Σεπτεμβρίου 2002  επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.00’ λύεται η συνεδρίαση για την προσεχή Τρίτη, 24 Σεπτεμβρίου 2002 και ώρα 18.30’,  με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 19-9-2002  ΣΕΛ.
(Απόγευμα)

