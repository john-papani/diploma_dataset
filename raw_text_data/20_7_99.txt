Π Ρ Α Κ Τ Ι Κ Α  Β Ο Υ Λ Η Σ 

 

Θ' ΠΕΡΙOΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΙΓ' 

Τρίτη 20 Ιουλίου 1999

 

Αθήνα, σήμερα στις 20 Ιουλίου 1999, ημέρα Τρίτη και ώρα 18.49' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Πριν εισέλθουμε στην ημερήσια διάταξη, θα προβούμε στην ορκομωσία του νέου συναδέλφου κ. Σταύρου Σκοπελίτη, σε αντικατάσταση του κ. Ευστρατίου Κόρακα που παραιτήθηκε. 

Καλείται ο κ. Σκοπελίτης να προσέλθει και να δώσει το νενομισμένο όρκο ενώπιον του εκπροσώπου της Εκκλησίας. 

(Στο σημείο αυτό προσέρχεται ο Βουλευτής κ. Σταύρος Σκοπελίτης και δίνει τον παρακάτω όρκο: 

"Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην Πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου"). 

(Χειροκροτήματα από όλες τις πτέρυγες) 

ΠΡΟΕΔΡΟΣ (Απόστολος Κακλαμάνης): 'Αξιος, άξιος. 

ΟΛΟΙ ΟΙ ΒΟΥΛΕΥΤΕΣ: 'Αξιος, άξιος. 

ΠΡΟΕΔΡΟΣ (Απόστολος Κακλαμάνης): Συγχαρητήρια και καλή θητεία σας ευχόμεθα. 

Εύχομαι να δουλεύετε και εσείς όπως και ο κ. Κόρακας με χαμηλότερους βέβαια τόνους. Εάν, όμως, είναι να είστε συνεπής όπως και εκείνος, ας έχετε και υψηλούς τόνους. Το προτιμώ. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Δημόσιας Τάξης 

Ψήφιση στο σύνολο του σχεδίου νόμου: "Εκδιδόμενα με αμοιβή πρόσωπα και άλλες διατάξεις". 

Η ψήφιση στο σύνολο του παραπάνω νομοσχεδίου θα γίνει στην αυριανή συνεδρίαση. 

Υπουργείου Εργασίας και Κοινωνικών Ασφαλίσεων 

Μόνη συζήτηση επί της αρχής, των άρθρων και του συνόλου του σχεδίου νόμου: "Στεγαστικά Προγράμματα Οργανισμού Εργατικής Κατοικίας (Ο.Ε.Κ.) και άλλες διατάξεις". 

Το νομοσχέδιο αυτό θα συζητηθεί σε τρεις συνεδριάσεις. Σήμερα θα συζητήσουμε την αρχή του νομοσχεδίου και θα ακολουθήσει, την επομένη και μεθεπομένη, η συζήτηση των άρθρων και των τροπολογιών του κυρίου Υπουργού και των συναδέλφων. 

Η Νέα Δημοκρατία ορίζει ως Κοινοβουλευτικό της Εκπρόσωπο τον Βουλευτή Δράμας κ. Θεόδωρο Δαμιανό. 

Το Κομμουνιστικό Κόμμα Ελλάδος ορίζει ως Κοινοβουλευτικό του Εκπρόσωπο τον Βουλευτή κ. Αχιλλέα Κανταρτζή, Βουλευτή Τρικάλων. 

Το Δημοκρατικό Κοινωνικό Κίνημα ορίζει ως ειδικό αγορητή τον κ. Γεώργιο Τσαφούλια, Βουλευτή Αχαϊας. 

'Εχω την τιμή να σας ανακοινώσω ότι με την υπ' αριθμόν 3117/20.7.1999 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές του Τμήματος διακοπής εργασιών της Βουλής της παρούσης συνθέσεως. Το Τμήμα εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Το Τμήμα ενέκρινε και η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους συναδέλφους. 

(Η προαναφερθείσα απόφαση έχει ως εξής: 

"ΒΟΥΛΗ ΤΩΝ ΕΛΛΗΝΩΝ 

ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ 

Αθήνα 20 Iουλίου 1999 

 
 Πρωτ.: 3117
 
Αριθμ.
  
 
 
 Διεκπ. 2454:
 

Α Π Ο Φ Α Σ Η

ΘΕΜΑ : Σύσταση και συγκρότηση των Διαρκών Επιτροπών του Τμήματος Διακοπής Εργασιών της Βουλής, θέρους 1999 

Ο ΠΡΟΕΔΡΟΣ ΤΗΣ ΒΟΥΛΗΣ,

'Εχοντας υπόψη: 

1. Τις διατάξεις των άρθρων 71 και 72 του Συντάγματος και των άρθρων 31, 32, 33 σε συνδυασμό με τα άρθρα 25 παρ. 9 και 15 παρ. 5 του Κανονισμού της Βουλής (μέρος κοινοβουλευτικό), 

2. Την υπ' αριθμ. 2656/2086/17.6.99 απόφαση συγκρότησης του προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (Β' σύνθεση) για την άσκηση του νομοθετικού έργου της Βουλής, 

3. Τις έγγραφες υποδείξεις των Κοινοβουλευτικών Ομάδων και τις δηλώσεις των ανεξάρτητων βουλευτών, α π ο φ α σ ί ζ ο υ μ ε,

συνιστούμε, από τα μέλη του Τμήματος Διακοπής των Εργασιών της Βουλής της Β' Σύνθεσης (20 Ιουλίου έως και 26 Αυγούστου 1999), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως: 

Διαρκής Επιτροπή Μορφωτικών Υποθέσεων των Υπουργείων: 

α) Εθνικής Παιδείας και Θρησκευμάτων 

β) Πολιτισμού 

1. Aκριτίδης Νικόλαος 

2. Αλαμπάνος Δημήτριος 

3. Ανουσάκη Ελένη 

4. Αρσένη Μαρία 

5. Γεωργιάδης Θεόδωρος 

6. Γκαλήπ Γκαλήπ 

7. Κατσιλιέρης Πέτρος 

8. Κοντομάρης Ευτύχιος 

9. Μανίκας Στέφανος 

10. Παντερμαλής Δημήτριος 

11. Παπαδάτος Ιωάννης 

12. Σαρρής Δημήτριος 

13. Σπυριούνης Κυριάκος 

14. Στεφανής Κωνσταντίνος 

15. Γιαννάκου Μαριέττα 

16. Κατσαρός Νικόλαος 

17. Κορκολόπουλος Βασίλειος 

18. Κωνσταντοπούλου Μαρία 

19. Ορφανός Γεώργιος 

20. Παπαδημητρίου 'Ελσα 

21. Παπαθανασίου Χαράλαμπος 

22. Πάππας Βασίλειος 

23. Σκανδαλάκης Παναγιώτης 

24. Τασούλας Απόστολος 

25. Κουναλάκης Πέτρος 

26. Αράπη - Καραγιάννη Βασιλική 

Διαρκής Επιτροπή Εθνικής 'Αμυνας και Εξωτερικών Υποθέσεων των Υπουργείων: 

α) Εξωτερικών 

β) Εθνικής 'Αμυνας 

γ) Μακεδονίας Θράκης 

δ) Αιγαίου 

1. Ανουσάκη Ελένη 

2. Καρακώστας Ιωάννης 

3. Κοτσακάς Αντώνιος 

4. Λεβογιάννης Νικόλαος 

5. Λωτίδης Λάζαρος 

6. Μανίκας Στέφανος 

7. Πάγκαλος Θεόδωρος 

8. Παντερμαλής Δημήτριος 

9. Παπαδάτος Ιωάννης 

10. Παπαθεμελής Στυλιανός 

11. Παπαλέξης Κωνσταντίνος 

12. Σπυριούνης Κυριάκος 

13. Στεφανής Κωνσταντίνος 

14. Σφυρίου Κοσμάς 

15. Βυζοβίτης Χρήστος 

16. Δαμιανός Θεόδωρος 

17. Καραμηνάς Κωνσταντίνος 

18. Λουκάκος Παναγιώτης 

19. Λυμπερακίδης Λεωνίδας 

20. Παπαθανασίου Χαράλαμπος 

21. Σκανδαλάκης Παναγιώτης 

22. Τζωάννος Ιωάννης 

23. Φούσας Αντώνιος 

24. Κολοζώφ Ορέστης 

25. Δανέλλης Σπυρίδων 

26. Αράπη-Καραγιάννη Βασιλική 

Διαρκής Επιτροπή Οικονομικών Υποθέσεων των Υπουργείων: 

α) Εθνικής Οικονομίας 

β) Οικονομικών 

γ) Περιβάλλοντος, Χωροταξίας και Δημοσίων 'Εργων 

1. Γιαννακόπουλος Ιωάννης 

2. Γκαλήπ Γκαλήπ 

3. Δαμιανίδης Αλέξανδρος 

4. Διαμαντίδης Ιωάννης 

5. Καλαφάτης Αλέξανδρος 

6. Κατσικόπουλος Δημήτριος 

7. Κοκκίνης Νικόλαος 

8. Λάλος Κανέλλος 

9. Λουκάκης Εμμανουήλ 

10. Λωτίδης Λάζαρος 

11. Παπαηλίας Ηλίας 

12. Παπαθεμελής Στυλιανός 

13. Ποττάκης Ιωάννης 

14. Σπηλιόπουλος Κωνσταντίνος 

15. Σφυρίου Κοσμάς 

16. Τσιόκας Θεοχάρης 

17. Κορκολόπουλος Βασίλειος 

18. Κωνσταντοπούλου Μαρία 

19. Μεϊμαράκης Ευάγγελος 

20. Νικολόπουλος Νικόλαος 

21. Ορφανός Γεώργιος 

22. Παπαδημητρίου 'Ελσα 

23. Παπαφιλίππου Νικόλαος 

24. Ρεγκούζας Αδάμ 

25. Τζωάννος Ιωάννης 

26. Τσιαρτσιώνης Νικόλαος 

27. Γκατζής Νικόλαος 

28. Aλφιέρη Στυλιανή 

29. Αράπης Ιωάννης 

30. Μάνος Στέφανος 

Διαρκής Επιτροπή Κοινωνικών Υποθέσεων των Υπουργείων: 

α) Υγείας και Πρόνοιας 

β) Εργασίας και Κοινωνικών Ασφαλίσεων 

γ) Μεταφορών και Επικοινωνιών 

1. Βλασσόπουλος Ευάγγελος 

2. Καλαμακίδης Ιωάννης 

3. Κοσσυβάκης Δημήτριος 

4. Κοτσακάς Αντώνιος 

5. Κουράκης Ιωάννης 

6. Κουρουμπλής Παναγιώτης 

7. Κωνσταντινίδης Ιωάννης 

8. Λαμπαδάρης Νικόλαος 

9. Λουκάκης Εμμανουήλ 

10. Πάγκαλος Θεόδωρος 

11. Παρασκευόπουλος Παρασκευάς 

12. Στάικος Ευάγγελος 

13. Τσετινές Δημήτριος 

14. Φωτιάδης Παναγιώτης 

15. Γιαννάκου Μαριέττα 

16. Ζαφειρόπουλος Επαμεινώνδας 

17. Καραμηνάς Κωνσταντίνος 

18. Λυμπερακίδης Λεωνίδας 

19. Μελάς Παναγιώτης 

20. Παπαφιλίππου Νικόλαος 

21. Πολύζος Ευάγγελος 

22. Σπύρου Σπυρίδων 

23. Τσιαρτσιώνης Νικόλαος 

24. Γκατζής Νικόλαος 

25. Αλφιέρη Στυλιανή 

26. Τσαφούλιας Γεώργιος 

Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης των Υπουργείων: 

α) Εσωτερικών, Δημόσιας Διοίκησης και Αποκέντρωσης 

β) Δημόσιας Τάξης 

γ) Δικαιοσύνης 

δ) Τύπου και Mέσων Μαζικής Ενημέρωσης 

1. Αλαμπάνος Δημήτριος 

2. Διαμαντίδης Ιωάννης 

3. Καλαφάτης Αλέξανδρος 

4. Καρακώστας Ιωάννης 

5. Κατσικόπουλος Δημήτριος 

6. Κουλούρης Κίμων 

7. Κωνσταντινίδης Ιωάννης 

8. Λάλος Κανέλλος 

9. Λαμπαδάρης Νικόλαος 

10. Λεβογιάννης Νικόλαος 

11. Παπαηλίας Ηλίας 

12. Ποττάκης Ιωάννης 

13. Σαατσόγλου Ανέστης 

14. Σαρρής Δημήτριος 

15. Στάικος Ευάγγελος 

16. Τσιόκας Θεοχάρης 

17. Δαβάκης Αθανάσιος 

18. Δαμιανός Θεόδωρος 

19. Ζαφειρόπουλος Επαμεινώνδας 

20. Λεονταρίδης Θεόφιλος 

21. Μαρκογιαννάκης Χρήστος 

22. Μεϊμαράκης Ευάγγελος 

23. Νάκος Αθανάσιος 

24. Παναγιωτόπουλος Αθανάσιος 

25. Πάππας Βασίλειος 

26. Φούσας Αντώνιος 

27. Τασούλας Απόστολος 

28. Δανέλλης Σπυρίδων 

29. Τσαφούλιας Γεώργιος 

30. Κάκκαλος Νικόλαος 

Διαρκής Επιτροπή Παραγωγής και Εμπορίου των Υπουργείων: 

α) Ανάπτυξης 

β) Γεωργίας 

γ) Εμπορικής Ναυτιλίας 

1. Ακριτίδης Νικόλαος 

2. Αρσένη Μαρία 

3. Βλαχόπουλος Ηλίας 

4. Γιαννάκης Ιωάννης 

5. Δαμιανίδης Αλέξανδρος 

6. Καλαμακίδης Ιωάννης 

7. Κατσιλιέρης Πέτρος 

8. Κοκκίνης Νικόλαος 

9. Κοσσυβάκης Δημήτριος 

10. Κουλούρης Κίμων 

11. Παρασκευόπουλος Παρασκευάς 

12. Σπηλιόπουλος Κωνσταντίνος 

13. Τσετινές Δημήτριος 

14. Χατζηιωαννίδης Βασίλειος 

15. Δαβάκης Αθανάσιος 

16. Καλλιώρας Ηλίας 

17. Καρασμάνης Γεώργιος 

18. Λεονταρίδης Θεόφιλος 

19. Μπασιάκος Ευάγγελος 

20. Νικολόπουλος Νικόλαος 

21. Πολύζος Ευάγγελος 

22. Σπύρου Σπυρίδων 

23. Τσιτουρίδης Σάββας 

24. Μπούτας Ευάγγελος 

25. Κουναλάκης Πέτρος 

26. Αράπης Ιωάννης 

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"

Ο κ. Ιωάννης Κουράκης, εισηγητής της πλειοψηφίας, έχει το λόγο. 

Καλό καλοκαίρι εύχομαι σε όλους. 

ΙΩΑΝΝΗΣ ΚΟΥΡΑΚΗΣ: Κύριε Πρόεδρε, κυρίες και κύριοι συνάδελφοι, από τους βασικούς άξονες αλλά και συστατικό στοιχείο της πολιτικής του ΠΑΣΟΚ είναι η οικοδόμηση του κράτους πρόνοιας για όλους τους εργαζόμενους, για όλους τους 'Ελληνες, αλλά και η δημιουργία εξειδικευμένων πολιτικών για όλες τις κοινωνικές ομάδες, ώστε η ανάπτυξη και η ανταγωνιστικότητα της οικονομίας να συνδυάζεται με το κοινωνικό πρόσωπο και την ευαισθησία της πολιτείας. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Το παρόν νομοσχέδιο αποτελεί ολοκληρωμένη και συνεκτική επιλογή αντιμετώπισης κρίσιμων θεμάτων στον τομέα της εργατικής κατοικίας. 

Η αποτίμηση του έργου του ΟΕΚ μέχρι σήμερα -φαντάζομαι, αγαπητοί συνάδελφοι ότι συμφωνείτε όλοι- κρίνεται θετική αν λάβει κανείς υπόψη ότι χιλιάδες πολίτες, χιλιάδες εργαζόμενοι δικαιούχοι από την ίδρυση του ΟΕΚ μέχρι σήμερα απέκτησαν σπίτι. Στη μεγάλη τους πλειοψηφία οι εργαζόμενοι αναγνώρισαν και αποδέχθηκαν τη λειτουργία του συγκεκριμένου οργανισμού, τον κοινωνικό του ρόλο, την ευεργετική παρουσία του κράτους που προσφέρει τη δυνατότητα απόκτησης στέγης. 

Σήμερα μετά από σαράντα πέντε χρόνια λειτουργίας του ΟΕΚ υπάρχει μία συσσωρευμένη εμπειρία για τα προβλήματα και τις αδυναμίες και έχουν γίνει οι αναγκαίες προτάσεις για εκσυγχρονισμό και προσαρμογή των διατάξεων του νομοσχεδίου στις νέες κοινωνικές και οικονομικές συνθήκες, στα νέα δεδομένα. 

Σήμερα λοιπόν μπορούμε να μιλάμε για ένα νομοσχέδιο που συνδυάζει τον σύγχρονο τρόπο απόκτησης κατοικίας, την κοινωνική ευαισθησία με την καλύτερη αποτελεσματικότητα του Οργανισμού Εργατικής Κατοικίας. 

Θα επιχειρήσω, αγαπητοί συνάδελφοι, μία σύντομη ξενάγηση στην δραστηριότητα και τη φυσιογνωμία του ΟΕΚ που νομίζω ότι θα είναι χρήσιμη. Ο ΟΕΚ είναι ο κύριος φορέας κοινωνικής κατοικίας στη χώρα μας. Ο οργανισμός αυτός έχει να παρουσιάσει ένα μεγάλο έργο, τόσο σε ποιότητα όσο και σε ποσότητα. Αποτελεί το μεγαλύτερο κατασκευαστικό φορέα κατοικίας στη χώρα μας αλλά ταυτόχρονα και το κύριο όργανο άσκησης κοινωνικής πολιτικής. 

Η συνολική σχεδόν ετήσια οικοδομική δραστηριότητα το 95% του δημόσιου τομέα σε όλην τη χώρα αντιπροσωπεύεται από τον ΟΕΚ. Σχεδιάζει δε και υλοποιεί οικοδομικούς οικισμούς οργανωμένης δόμησης. 

Πρέπει να τονίσω και ένα γενικότερο ρόλο του ΟΕΚ για την ελληνική οικονομία, αφού μέσα από τα δανειοδοτικά του προγράμματα κινητοποιεί και ιδιωτικούς πόρους. Υπολογίζεται ότι κάθε ένα εκατομμύριο δανείου που παρέχεται από τον ΟΕΚ κινεί άλλο ένα εκατομμύριο από ιδιωτική αποταμίευση. 

Ποιοι είναι οι δικαιούχοι των προγραμμάτων του ΟΕΚ. Δικαιούχοι είναι όλοι οι εργατοϋπάλληλοι που καταβάλλουν το 1% των αποδοχών τους υπέρ του ΟΕΚ και η σχέση εργασίας με τον εργοδότη τους είναι ιδιωτικού δικαίου και είναι ασφαλισμένοι σε οποιονδήποτε φορέα κύριας ασφάλισης μισθωτών. 

Δικαιούχοι επίσης είναι οι υπάλληλοι του ευρύτερου δημόσιου τομέα παραδείγματος χάρη ΔΕΗ, ΟΤΕ και άλλοι καθώς και οι συνταξιούχοι όλων αυτών των κατηγοριών. Βέβαια για τη συμμετοχή του ενδιαφερόμενου στα στεγαστικά προγράμματα του ΟΕΚ απαραίτητη προϋπόθεση είναι να μη διαθέτει ιδιόκτητη στέγη ή περιουσιακά στοιχεία, που να του επιτρέπουν να καλύψει αυτές τις στεγαστικές ανάγκες. Οι προϋποθέσεις βέβαια διαφοροποιούνται ανάλογα με την κατηγορία, πόσα παιδιά έχει η οικογένεια, αν είναι πολύτεκνη, αν υπάρχουν άτομα με ειδικές ανάγκες. 

Με βάση τα στοιχεία, που υπάρχουν μέχρι σήμερα, ο αριθμός των δικαιούχων ανέρχεται περίπου σε εκατόν πενήντα χιλιάδες οικογένειες. 

Για να καλύψει τις ανάγκες των δικαιούχων ο ΟΕΚ εφαρμόζει διάφορα προγράμματα. Ποια είναι αυτά: Είναι η έτοιμη κατοικία σε οικισμούς που σχεδιάζει και κατασκευάζει σε όλην την Ελλάδα. 

Δεύτερον, στεγαστικά δάνεια για αγορά ανέγερσης νέας κατοικίας. Για οικογένειες με χαμηλό εισόδημα, το επιτόκιο είναι 2%-8% και η αποπληρωμή σε 25 χρόνια. 

Επίσης, στεγαστικά δάνεια για αγορά ή ανέγερση νέας κατοικίας μέσω του τραπεζικού συστήματος. Τα δάνεια αυτά έχουν διπλή επιδότηση από τον ΟΕΚ και από το ελληνικό δημόσιο ανάλογα με το ύψος του εισοδήματος. Η εξόφληση είναι σε δεκαπέντε έτη και το επιτόκιο είναι κυμαινόμενο ανάλογα με το εισόδημα. 

Επίσης υπάρχουν στεγαστικά δάνεια για επέκταση, αποπεράτωση και επισκευή της ιδιόκτητης κατοικίας. Τα δάνεια αυτά πρέπει να γνωρίζουμε όλοι ότι χορηγούνται από ίδια κεφάλαια του ΟΕΚ και η αποπληρωμή γίνεται σε δεκαπέντε με είκοσι χρόνια και με επιτόκιο 1%-5%. 

Ακόμη, ο ΟΕΚ δίνει επιδόματα ενοικίου σε οικογένειες, ζευγάρια και μεμονωμένα άτομα με ιδιαίτερα χαμηλό εισόδημα. 

Υπάρχουν και ειδικά προγράμματα για τις πολύτεκνες ανάγκες, για άτομα ειδικών κατηγοριών. 

Οι πόροι του ΟΕΚ -είναι ένας οικονομικά αυτόνομος Οργανισμός- αντλούνται από τις εισφορές των εργαζομένων. Το σύνολο περίπου, για το 1998 των εσόδων του ΟΕΚ ήταν εκατόν είκοσι δισεκατομμύρια (120.000.000.000) δραχμές. Τα λειτουργικά του έξοδα είναι το 7% του ετήσιου προϋπολογισμού. 

Δραστηριότητες: Από το 1954 μέχρι σήμερα έχει καλύψει συνολικά στεγαστικές ανάγκες τριακοσίων τριάντα χιλιάδων οικογενειών περίπου. Πιο συγκεκριμένα, έχουν χορηγηθεί σαράντα επτά χιλιάδες κατοικίες, εκατόν εξήντα πέντε χιλιάδες δάνεια για αγορά ή ανέγερση κατοικίας, εκατόν είκοσι χιλιάδες δάνεια για επέκταση, αποπεράτωση, επισκευή της υπάρχουσας ιδιόκτητης κατοικίας. 

Παράλληλα, έχει συνδράμει με επιδόματα ενοικίου σε διακόσιες χιλιάδες οικογένειες χαμηλών εισοδημάτων. 

Επιπλέον με την εφαρμογή των ειδικών προγραμμάτων ενισχύθηκαν περιοχές με ιδιαίτερα οικονομικά και κοινωνικά προβλήματα, αλλά και οι παραμεθόριες περιοχές. 

Πρέπει να τονίσουμε ότι η ποιότητα του κατασκευαστικού έργου του ΟΕΚ είναι ανοδική και συνεχής. Το κόστος δε κατασκευής που αποπληρώνουν οι δικαιούχοι εξακολουθεί να παραμένει πάντα σε χαμηλά επίπεδα, με υπολογισμούς δεν υπερβαίνει τις εκατόν τριάντα χιλιάδες το τετραγωνικό μέτρο, συμπεριλαμβανομένων και των έργων διαμόρφωσης του περιβάλλοντος χώρου. 

Οι σύγχρονοι οικισμοί του ΟΕΚ περιλαμβάνουν πλήρη δίκτυα δρόμων και πεζοδρόμων, πλατείες, παιδικές χαρές, χώρους άθλησης, ελεύθερους χώρους πρασίνου οι οποίοι δημιουργούνται πάντα με δαπάνες του ΟΕΚ βάση μελετών. Επίσης, περιλαμβάνουν πολλές φορές εμπορικό κέντρο, αίθουσα συγκεντρώσεων και πολιτιστικών εκδηλώσεων. 'Οπου δε υπάρχουν μεγάλοι οικισμοί, κατασκευάζεται πολιτιστικό κέντρο με βιβλιοθήκη, ενώ υπάρχει και πρόβλεψηγια εκκλησία, βρεφονηπιακό σταθμό και σχολείο. 

Συνεχής λοιπόν η προσπάθεια βελτίωσης των υπαρχουσών τύπων και ο σχεδιασμός νέων που να ανταποκρίνονται ως μορφή και ως λειτουργία στα σύγχρονα πρότυπα και στις εξελισσόμενες ανάγκες της ελληνικής οικογένειας. 

Ο ΟΕΚ είναι ο φορέας κατασκευής του πρότυπου -και πρέπει να το πούμε-οικισμού ΗΛΙΑΚΟ ΧΩΡΙΟ στη Πεύκη Αττικής, όπου θα εφαρμοστούν οι σύγχρονες τεχνολογίες αξιοποίησης της ηλιακής ενέργειας καθώς και τα νέα συστήματα εξοικονόμησης ενέργειας. 

Είναι δε γνωστό ότι η αναβαθμισμένη στεγαστική πολιτική του Οργανισμού έχει αναγνωριστεί και σε εθνικό και σε διεθνές επίπεδο. Δεν είναι τυχαίο το γεγονός ότι στον ΟΕΚ ανατέθηκε η ανέγερση του κτιρίου του Ευρωπαϊκού Κέντρου για την ανάπτυξη της επαγγελματικής κατάρτισης, που είναι η πρώτη υπηρεσία της Ευρωπαϊκής 'Ενωσης, η οποία μεταφέρει την έδρα της στη χώρα μας από το Βερολίνο. 

Ο ΟΕΚ σε διεθνές επίπεδο έχει πάρει πολλές πρωτοβουλίες, που αφορούν την κοινωνική κατοικία. 

Κυρίες και κύριοι συνάδελφοι, ο σχεδιασμός και η δράση του ΟΕΚ γίνεται, λαμβάνοντας υπόψη τις ανάγκες των δικαιούχων, αλλά και την κοινωνική διάσταση των διαφόρων φαινομένων. Με τα προγράμματα που εφαρμόζει συμβάλλει όχι μόνο στη στέγαση των δικαιούχων αλλά και στην αντιμετώπιση φαινομένων, όπως είναι ο κοινωνικός διαχωρισμός και αποκλεισμός και η περιθωριοποίηση πληθυσμιακών ομάδων, όπως πρόσφυγες, μετανάστες, άτομα με ειδικές ανάγκες, άτομα τρίτης ηλικίας. 

Στόχος του ΟΕΚ σήμερα είναι να αναγνωρίζει και να ευαισθητοποιείται με τα σύγχρονα κοινωνικά προβλήματα εντάσσοντας όλο και περισσότερους εργαζόμενους στα προγράμματά του. Να μπορεί να ανταποκρίνεται στις προσδοκίες τους με ολοκληρωμένο τρόπο προσαρμόζοντας τις μορφές συνδρομής τους στις σύγχρονες οικονομικές και κοινωνικές συνθήκες, αλλά και στις πραγματικές ανάγκες των δικαιούχων, δημιουργώντας έτσι σχέσεις αμοιβαίας εμπιστοσύνης. 

Η αξιοπρεπής και ευχάριστη κατοικία, το ανθρώπινο περιβάλλον είναι χαρακτηριστικά στοιχεία που πρέπει και δικαιούνται να απολαμβάνουν οι 'Ελληνες εργαζόμενοι. Ο Οργανισμός κατά την άποψή μου έχει αποδείξει ότι μπορεί αλλά και πρέπει να τα εξασφαλίζει. 

Κυρίες και κύριοι συνάδελφοι, η συνταγματική κατοχύρωση του δικαιώματος στέγασης είναι αποτέλεσμα μακροχρόνιων αγώνων των εργαζομένων. Είναι εξίσου σημαντική με το δικαίωμα για εργασία, γιατί η ποιότητα ζωής, η ψυχολογική ασφάλεια που παρέχει, επιτρέπουν να αναπτυχθεί και να λειτουργήσει το άτομο στα πλαίσια της οργανωμένης κοινωνίας. Διαφορετικά αισθάνεται περιθωριοποιημένο. Ιδιαίτερα ο 'Ελληνας συνδέεται με μακροχρόνια παράδοση με το σπίτι. 'Οπως είπα και στη Διαρκή Επιτροπή Κοινωνικών Υποθέσεων η Θεά Εστία λατρεύτηκε και τιμήθηκε. Η οικογενειακή εστία από τα μυκηναϊκά χρόνια απετέλεσε στοιχείο καθοριστικό αφού η ύπαρξη στέγης και φυσικά η δυνατότητα να υπάρχει εστία, δηλαδή τζάκι, ήταν κριτήριο ομογενοποίησης ή διάκρισης των κοινωνικών ομάδων. Ο ανέστιος, (ο στερημένος στέγης), δεν είχε καν την ανθρώπινη ιδιότητα. Ο ανέστιος και ο πένης ήταν ο δούλος. 

Πρέπει, επίσης, να σας πω ότι κορυφαίοι 'Ελληνες ποιητές υμνούν το σπίτι. Θα σας διαβάσω ένα στίχο του Κωστή Παλαμά: "Στο σπίτι όπου γεννήθηκα και ας το πατούν οι ξένοι, στοιχείο είναι και με προσκαλεί ψυχή και με προσμένει". Ο Γιώργος Σεφέρης λέει: " Τα σπίτια που είχα μου τα πήραν. 'Ετυχε νάναι χρόνια δίσεκτα". Συνεχίζει: "Οι άλλοι γυρίζουν ή τρελαίνονται στα καταφύγια". Ευτυχώς στη χώρα μας σήμερα δεν χρειαζόμαστε καταφύγια, όπως χρειάστηκαν πρόσφατα οι αδελφοί Σέρβοι. 

Χρειαζόμαστε όμως μια ανθρώπινη κατοικία. Για να υπάρξει αυτή η κατοικία απαιτείται ο εκσυχρονισμός του Οργανισμού και η μεγαλύτερη αποτελεσματικότητά του. Ο φορέας αυτός ο οποίος λειτουργεί από το 1954 έχει δώσει αξιόπιστα δείγματα και έχει καταξιωθεί στη συνείδηση των εργαζομένων, αφού σήμερα πιστεύουμε ότι στέγη σημαίνει, υγιεινή, καλαίσθητη κατοικία και πάνω απ'όλα σεβασμός στο περιβάλλον. Αυτή την αντίληψη την έκανε δυνατή η δράση του συγκεκριμένου Οργανισμού. Κατά την άποψή μου σεβάστηκε το χρήμα που προήλθε από τον ιδρώτα των Ελλήνων εργαζομένων με την εισφορά που παρακρατείται. 

Παράλληλα παρεμβαίνει δυναμικά στην αγορά με τη δημιουργία τράπεζας γης και δραστηριοποιείται σε συγγενείς τομείς. Το θεσμικό πλαίσιο που σήμερα εισηγούμαστε θα επιτρέψει στον Οργανισμό να λειτουργήσει με καλύτερους όρους, να βοηθήσει την προσπάθεια που συνολικά κάνει σήμερα η χώρα μας για να ενταχθεί ισότιμα στην ομάδα των αναπτυγμένων χωρών, αφού ως στοιχείο ανάπτυξης αξιολογείται μαζί με τα άλλα και η ποιότητα της κατοικίας. 

Ο 21ος αιώνας έφθασε χθες. Δυστυχώς καλούμεθα να χαράξουμε πολιτική σε τομείς που οφείλουν άλλοι να είχαν σχεδιάσει πρωτύτερα. Ο ΟΕΚ είναι ικανός και δικαιούται να αποκτήσει ευελιξία για να ολοκληρώσει ένα τιτάνιο έργο, καθώς οι ανάγκες διαφοροποιούνται και οι απαιτήσεις πολλαπλασιάζονται. 'Ομως, η δράση του δυσκολεύεται αν το θεσμικό πλαίσιο δεν αναπροσαρμόζεται συνεχώς. Θα έλεγα εκείνο πρέπει να προηγείται και όχι να έπεται της κοινωνικής ανάγκης. 

Κυρίες και κύριοι συνάδελφοι, με το παρόν νομοσχέδιο ανοίγεται ένα νέο κεφάλαιο στην αντιμετώπιση του θέματος της κατοικίας με κύρια χαρακτηριστικά: Την αντιμετώπιση της στέγης ως δικαιώματος των εργαζομένων και ως κοινωνικό αγαθό για το οποίο η Κυβέρνηση εκδηλώνει απεριόριστα το ενδιαφέρον της. Την ανάπτυξη σύγχρονων και ευέλικτων μορφών στεγαστικών προγραμμάτων που μπορούν να υλοποιηθούν σε σύντομο χρονικό διάστημα και απευθύνονται σε μεγάλο αριθμό εργαζομένων. Την ανάδειξη ενός νέου συμπληρωματικού ρόλου για τον ΟΕΚ γιατί δεν καταργείται τίποτε από τα προηγούμενα, που αφορά στις ανάγκες των παιδιών των εργαζομένων και στην αποκατάσταση του περιβάλλοντος της κατοικίας. 

Επίσης, ανοίγεται νέο κεφάλαιο για τη διευθέτηση των μέχρι σήμερα οικονομικών εκκρεμοτήτων για τους εργαζόμενους τους ενταγμένους στα προγράμματα του ΟΕΚ με ρύθμιση που δημιουργεί προϋποθέσεις ή δυνατότητες εξόφλησης με ικανοποιητικούς όρους. Την διαμόρφωση ενός νέου πλαισίου σύγχρονου, ολοκληρωμένου και αποτελεσματικού, που δίνει την ευχέρεια στον ΟΕΚ να παρέχει τις αναβαθμισμένες υπηρεσίες χωρίς καθυστερήσεις και γραφειοκρατίες. 

Είναι ιδιαίτερα σημαντικό, αγαπητοί συνάδελφοι, ότι σήμερα ο ΟΕΚ ξεπερνά τα "εσκαμμένα" και επιχειρεί να αξιοποιήσει σύγχρονους θεσμούς και πρακτικές προς όφελος των εργαζομένων, προσφέροντας νέες μορφές χρηματοδοτικών προϊόντων που διευκολύνουν τον εργαζόμενο να αποκτήσει κατοικία και ανταποκρίνεται στα εισοδηματικά του δεδομένα. 

Η θέση της Κυβέρνησης του ΠΑ.ΣΟ.Κ. ότι η κοινωνική πολιτική συνδέεται διαλεκτικά με την ανάπτυξη επιβεβαιώνεται για μια ακόμα φορά και διαπιστώνεται ότι η θετική πορεία της οικονομίας δημιουργεί τα αναγκαία πλεονάσματα και παρέχει τα εχέγγυα για τη διαμόρφωση και υλοποίηση μιας μεγαλόπνοης στεγαστικής πολιτικής. 

Με το παρόν νομοσχέδιο ο εργαζόμενος έχει τη δυνατότητα της επιλογής λύσεων για την κάλυψη των στεγαστικών αναγκών και της υλοποίησης σύγχρονων χρηματοδοτικών θεσμών, όπως είναι ο θεσμός του leasing, για να προγραμματίσει σύμφωνα με τις δυνατότητές του. 

Η χρηματοδοτική μίσθωση είναι ένας θεσμός που δίνει την ευχέρεια στον Οργανισμό Εργατικής Κατοικίας να παραχωρεί τη χρήση της κατοικίας και συγχρόνως να παρέχει το δικαίωμα στον εργαζόμενο να αγοράσει με συμβολικό τίμημα τον χρόνο λήξης της μίσθωσης. 

Επίσης, μία σοβαρή καινοτομία που οριοθετεί το νέο ρόλο του ΟΕΚ είναι ότι δεν αντιμετωπίζει περιοριστικά τη στέγαση, αλλά την εντάσσει σε ένα ευρύτερο πεδίο, όπου συνυπάρχουν και άλλες συνυφασμένες κοινωνικές ανάγκες και προτεραιότητες. 'Ετσι, για παράδειγμα, η στέγαση των φοιτητών αποτελεί μια κοινωνική ανάγκη, που αν δεν ικανοποιηθεί ακυρώνει στην πράξη τη δωρεάν παιδεία. 

Με το νομοσχέδιο αυτό οι φοιτητές δικαιούχοι, τα παιδιά των εργαζομένων που είναι φοιτητές, εξασφαλίζουν στέγη για όλην τη διάρκεια των σπουδών με μικρό κόστος και δυνατότητες περαιτέρω αξιοποίησης του δικαιώματος αυτού. 

Το ίδιο ουσιαστικά παρεμβαίνει το νομοσχέδιο στην ανάγκη αποκατάστασης των κοινόχρηστων χώρων των παλαιών οικισμών εικοσιπενταετίας και άνω οικιστικών συγκροτημάτων, αναβαθμίζοντας έτσι το επίπεδο ζωής και παρέχοντας συγχρόνως καλύτερες συνθήκες στους εργαζόμενους και στις οικογένειές τους. 

Κυρίες και κύριοι συνάδελφοι, η έλλειψη συντονισμού και η γραφειοκρατία, είναι χαρακτηριστικά που ανακόπτουν πολλές φορές το σχεδιασμό και την υλοποίηση της αναγκαίας κοινωνικής πολιτικής. Με το νομοσχέδιο αυτό δημιουργείται, ή καλύτερα θα έλεγα αναβαθμίζεται ένας μηχανισμός για τη στεγαστική πολιτική με πολλές δυνατότητες και λύσεις για τους εργαζόμενους, που εξασφαλίζει με πάγιο και επαρκή τρόπο την κάλυψη των στεγαστικών τους αναγκών. Και βέβαια, το νομοσχέδιο αυτό δεν φιλοδοξεί να λύσει το συνολικό πρόβλημα της στέγης των εργαζομένων με τις διατάξεις που εισάγει. Παρατηρήσεις θα κάνει και η πλευρά της πλειοψηφίας στην κατ' άρθρο συζήτηση και νομίζω ότι με τον διάλογο που θα αναπτυχθεί στο Κοινοβούλιο θα φέρουμε το καλύτερο αποτέλεσμα. Γίνεται όμως, αγαπητοί συνάδελφοι, ένα ουσιαστικό βήμα για να αποκτήσουν ακόμα περισσότεροι εργαζόμενοι και κάτω από καλύτερους όρους και προϋποθέσεις στέγη. 

Με βάση τις διατάξεις που εισάγονται, το νομοσχέδιο θα πρέπει να τύχει της καθολικής αποδοχής. 

Η Κυβέρνηση του ΠΑ.ΣΟ.Κ. προσεγγίζει τα προβλήματα των πολιτών και ιδιαίτερα των εργαζομένων με κοινωνική ευαισθησία και διευρύνει τα βασικά κοινωνικά δικαιώματα των εργαζομένων. 

Κύριε Πρόεδρε, κυρίες και κύριοι συνάδελφοι, η Κυβέρνηση προτείνει ένα σχέδιο νόμου με κοινωνική ευαισθησία και προοπτική. Ο ΟΕΚ έχει παρελθόν αξιόπιστο. 'Εχουμε χρέος να του επιτρέψουμε να μπει στη νέα εποχή χωρίς αγκυλώσεις. Ας μην του το αρνηθούμε. Γι'αυτό σας καλώ όλους να υπερψηφίσουμε αυτό το νομοσχέδιο. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομικών κατέθεσαν σχέδιο νόμου: "Κρατικό πιστοποιητικό γλωσσομάθειας και άλλες διατάξεις". 

Επίσης, οι Βουλευτές κύριοι Αδάμ Ρεγκούζας, Δημήτριος Κωστόπουλος, Γεώργιος Παναγιωτόπουλος, Γεώργιος Βουλγαράκης, Επαμεινώνδας Ζαφειρόπουλος, Ιωάννης Παπαδημόπουλος, Θεόδωρος Σκρέκας, Γεώργιος Καρασμάνης, Νικόλαος Νικολόπουλος και Σταύρος Δήμας κατέθεσαν πρόταση νόμου "Φορολογικά κίνητρα για τις μικρομεσαίες επιχειρήσεις και άλλες διατάξεις". 

Παραπέμπονται στις αρμόδιες Διαρκείς Επιτροπές. 

Ο εισηγητής της Νέας Δημοκρατίας κ. Ελευθέριος Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κυρίες και κύριοι συνάδελφοι, είναι δεδομένο ότι η βασική υποχρέωση της πολιτείας είναι να παρέχει στους πολίτες της τη δυνατότητα να ζουν καλά, ευτυχισμένοι και σε ευδαιμονία. Ο κοινός αυτός σήμερα τόπος έλκει την καταγωγή του στη βασική συμφωνία θέσεων μεταξύ Πλάτωνα και Αριστοτέλη, στις βασικές αρχές της ιδανικής πολιτείας. 

Είναι, επίσης, αναμφισβήτητο ότι η οικονομική, κοινωνική, πολιτιστική ανάπτυξη μιας χώρας είναι αλληλένδετα και αμφίδρομα δεμένη με την καθημερινή προσφορά και δράση των πολιτών της όταν αυτοί δρουν, εργάζονται και δημιουργούν σε συνθήκες που ικανοποιούν τις βασικές βιοτικές τους ανάγκες. 

Τέλος, είναι δεδομένο ότι αποτελεί συνταγματική υποχρέωση του κράτους, άρθρο 21, η υποστήριξη για απόκτηση κατοικίας σε όσους τη στερούνται ή ανεπαρκώς στεγάζονται. Κατά συνέπεια, η παροχή κοινωνικής κατοικίας στους εργαζομένους οι οποίοι κατ' εξοχήν νομιμοποιούνται δεν αποτελεί μόνο μέτρο και κριτήριο ευαισθησίας, αλλά κυρίαρχα εκπλήρωση χρέους και αποστολής. 

Επί της αρχής είναι αναμφισβήτητη η γενική συμφωνία σε βαθμό που η διατύπωση αυτών των σκέψεων να μοιάζει με προσκόμιση γλαύκας εις Αθήνας. Τονίζω ότι προσβλέπουμε στο ρόλο του ΟΕΚ ως φορέα που φέρει το βάρος του 95% της δημόσιας κατοικίας. Επιθυμούμε την εξυγίανση και τον εκσυγχρονισμό του και την ανάδειξή του ως βασικού μοχλού υποστήριξης της κοινωνικής πολιτικής και της καταπολέμησης του κοινωνικού αποκλεισμού. 

'Ομως βρίσκομαι στη δυσάρεστη θέση να διαπιστώσω ότι με τις υφιστάμενες διαδικασίες και κυρίως τις συμπεριφορές και τις νοοτροπίες που έχουν αναπτυχθεί, οι στόχοι αυτοί δεν μπορούν να επιτευχθούν και επ' αυτού έχω τις εξής παρατηρήσεις: 

Το νομοσχέδιο που συζητάμε βρίσκεται σε αναντιστοιχία με τις προσδοκίες που καλλιεργήθηκαν μετά τις επανειλημμένες και σε χρονικό διάστημα περίπου ενός έτους διακηρύξεις και πανηγυρικές δηλώσεις. Είκοσι φορές τουλάχιστον μετρήσαμε σε χρονικές συγκυρίες που το ΠΑ.ΣΟ.Κ. αντιμετώπιζε προβλήματα, το Υπουργείο Εργασίας να εξαγγέλλει φθηνά σπίτια στους εργαζομένους, δάνεια στους εργαζομένους, στέγη σε όλους. 'Ηταν κάτι που το ακούγαμε από τον "πρωϊνό καφέ" μέχρι τις βραδινές ειδήσεις. 

Αλλά αναμφίβολα και αυτή η συγκυρία της κατάθεσης του συζητουμένου νομοσχεδίου προφανώς συμπίπτει με την ανάγκη να γίνει λίφτινγκ στο κοινωνικό πρόσωπο της Κυβέρνησης. Ισως αυτοί οι λόγοι και οι συγκυρίες επέβαλαν την κατάθεση του συζητούμενου νομοσχεδίου. Η βασική διάταξη του νομοσχεδίου περιέχεται στο άρθρο 1 με τον τίτλο "Ενοικίαση, αγορά κατοικιών". Δεν κουράστηκε η Κυβέρνηση να μας διαβεβαιώνει για το καινοτόμο και ριζοσπαστικό της ιδέας. Απορώ πώς δεν ζήτησε δίπλωμα ευρεσιτεχνίας! 

Αλλά η διάταξη δεν είναι καινούρια, έρχεται από παλιά. 'Εχει, όπως είπαμε και στην επιτροπή και το αποδείξαμε, θεσμοθετηθεί η ίδια διάταξη, και μάλιστα ευνοϊκότερη όσον αφορά και την ποσόστωση των δόσεων και τη δυνατότητα αναπροσαρμογής που ήταν κάτω του πληθωρισμού τότε, ενώ τώρα είναι παραπάνω, από το ν. 2116/93, που είχε ψηφίσει η προηγούμενη κυβέρνηση της Νέας Δημοκρατίας. Αυτή τη διάταξη η Κυβέρνηση του ΠΑ.ΣΟ.Κ. την κατέστησε ανενεργή, αν και ήταν ευνοϊκότερη για τους εργαζομένους. 

Και έχουμε το εξής παράλογο και αδικαιολόγητο. Με το άρθρο 1 του συζητούμενου νομοσχεδίου εισάγεται σαν νέα διάταξη η ρύθμιση ενοικίασης, η οποία εξελίσσεται σε αγορά κατοικιών. Με το άρθρο 16 του ιδίου νομοσχεδίου, παράγραφος 5 καταργείται η προηγούμενη ευνοϊκότερη διάταξη. Βέβαια, ίσως το ΠΑ.ΣΟ.Κ. δεν αντέχει να έχουν άλλοι απόψεις θετικές, ευνοϊκές και κοινωνικά ωφέλιμες. 

Δεν αναγνωρίζει στους άλλους αυτό το δικαίωμα φαίνεται και γι'αυτό βαφτίζει σαν δικά του και άλλες τέτοιες πράξεις και πρωτοβουλίες, όπως είναι τα προγράμματα επιδότησης επιτοκίου, όπως το πρόγραμμα επιδότησης ενοικίου. Είναι παλιότερες διατάξεις της Νέας Δημοκρατίας. Εμείς δεν έχουμε τέτοιου είδους συμπλέγματα, αλλά δεν υπάρχει λόγος εάν αυτή η διάταξη ήταν θετική να καθυστερεί έξι τουλάχιστον χρόνια. Θα μπορούσε να είχε εφαρμοστεί από το 1993, και τη φέρνετε το 1999 σαν καινούρια διάταξη. 

'Ετσι, λοιπόν, με τρόπο πρόχειρο, νομοτεχνικά ελλειμματικό -και θα αναφερθούμε στα άρθρα σε μία προς μία στις περιπτώσεις- το νομοσχέδιο επιδιώκει να ρυθμίσει λειτουργικά ζητήματα του ΟΕΚ, αλλά και εκ των υστέρων να τακτοποιήσει αξιόποινες πράξεις και ποινικά κολάσιμες συμπεριφορές των οργάνων του ΟΕΚ για τις οποίες αρμοδιότητα έχει πλέον η δικαιοσύνη. Δεν παραλείπετε κατά την προσφιλή στο ΠΑΣΟΚ λογική να προβλέπετε και σ'αυτό το νομοσχέδιο διορισμούς, εκατόν εξήντα περίπου και μάλιστα χωρίς να αναφέρετε ότι εφαρμόζεται η διαδικασία του ν. 2190 με το χαρακτηρισμό σαν "συμβάσεις εργασίας ιδιωτικού δικαίου αορίστου χρόνου". 

Επίσης δεν είναι πολλές οι θέσεις, αλλά είναι πραγματικά πρόκληση τρεις θέσεις στον ΟΕΚ για γραφείο Τύπου. Τι παραπάνω να διαφημίσετε στον ΟΕΚ; 'Οταν ένα χρόνο, είκοσι φορές διαφημίσατε ανύπαρκτο έργο, ε, τότε ας πάρουν τα εύσημα αυτοί οι υπάλληλοι που έκαναν αυτήν τη δουλειά. Δεν χρειάζεται και θεσμοθέτηση γραφείου Τύπου. 'Αλλωστε υπάρχει το γραφείο Τύπου του Υπουργείου Εργασίας -καλώς υπάρχει- και κάνει τη δουλειά του, και νομίζω ότι την κάνει πάρα πολύ καλά. 

'Ετσι, λοιπόν, με αυτήν τη λογική, με αυτές τις προσεγγίσεις, με αυτήν τη νοοτροπία εισάγετε αυτό το νομοσχέδιο, το οποίο πλην των άλλων αποτελεί και ουσιαστικά λευκή νομοθετική εξουσιοδότηση προς την Κυβέρνηση, δεδομένου ότι όχι μόνο για ζητήματα διαδικαστικών λεπτομερειών, που θα ήταν θεμιτό και λογικό, αλλά για βασικά ζητήματα ουσίας, ζητείται η εξουσιοδότηση του Υπουργού Εργασίας ή άλλων συναρμοδίων Υπουργών, να προσδιορίσει ουσιαστικά την ουσία του νόμου. Είναι χαρακτηριστικό ότι σε δεκαπέντε άρθρα ουσίας που έχει το βασικό corpus του νομοσχεδίου, ζητούνται περισσότερες από είκοσι δύο εξουσιοδοτικές διατάξεις. Αντιλαμβάνεσθε ότι άλλο μπορούμε να ψηφίσουμε αυτές τις μέρες και άλλο να βγει μετά τη χρήση των εξουσιοδοτήσεων που θα σας παράσχει η κυβερνητική Πλειοψηφία κατά τα φαινόμενα. 

Ζητήματα επίσης που δεν αντιμετωπίζονται είναι οι συμβάσεις του Οργανισμού Εργατικής Κατοικίας με τις τράπεζες. Σημειώνεται ότι βάσει του προϋπολογισμού του ΟΕΚ οι προμήθειες των τραπεζών για τις εργασίες τις τραπεζικές ανέρχονται το 1997 σε ενάμιση δισεκατομμύριο και το 1998 σε τεσσεράμισι δισεκατομμύρια. Θα πρέπει να γίνουν δυο πράγματα. 'Η να επισπευστούν οι διαδικασίες αξιοποίησης του δυναμικού του ΟΕΚ για απευθείας χορήγηση δανείων ή να αναζητηθούν και να επιτευχθούν καλύτερες και ευνοϊκότερες για τον Οργανισμό Εργατικής Κατοικίας συμβάσεις με τις τράπεζες. Δεν μπορεί το 5% περίπου του οργανισμού να διατίθεται για πληρωμή τραπεζικών εργασιών. 

Με το νομοσχέδιο που συζητάμε δεν προβλέπεται μολονότι θα έπρεπε -ήταν μια ευκαιρία- μέριμνα για τα προγράμματα παραθεριστικής κατοικίας, ενώ θα μπορούσε ο ΟΕΚ σε συνεργασία με την εργατική εστία να κατασκευάζει και να υλοποιεί προγράμματα παραθεριστικής κατοικίας για τους εργαζομένους. 

Τέλος, προκειμένου ο Οργανισμός Εργατικής Κατοικίας αν επιτελέσει τη αποστολή του, θα πρέπει το ταχύτερο να γίνει χρήση των πιο σύγχρονων τεχνολογιών, μηχανοργάνωσης και πληροφορικής με την εφαρμογή ολοκληρωμένου πληροφοριακού συστήματος σε όλην την Ελλάδα. Πληροφορούμεθα ότι έχετε ξεκινήσει ένα πρόγραμμα. Το ζήτημα είναι ότι η διαδικασία κινείται με πάρα πολύ βραδείς ρυθμούς και δεν προβλέπεται να τελειώσει σύντομα. Θα πρέπει να επισπευστούν αυτές οι διαδικασίες. 

'Ενα ζήτημα ουσίας που θέτουμε, αφορά την ποιότητα της ασκουμένης πολιτικής. Είναι απαράδεκτη η παλαιοκομματική, η μικροκομματική, μικροπολιτική λογική που επικρατεί στην υλοποίηση των προγραμμάτων της εργατικής κατοικίας. Αλλού -και έχει καταγραφεί αυτό και σε επίσημες εκθέσεις- προκηρύσσονται οι οικισμοί εργατικών κατοικιών και αλλού πολλές φορές γίνονται τελικά. 

Περιοχές -και είναι πολλές στην Ελλάδα, ξέρω από την πατρίδα μου την Εύβοια- με μεγάλο εργατικό δυναμικό, με σημαντικά κοινωνικά προβλήματα, συστηματικά αγνοούνται από τα προγράμματα. Και μάλιστα, ώριμοι διαγωνισμοί αναιτιολόγητα ακυρώνονται. Στη Λάρισα -δεν θέλω να πιστεύω ότι από εκεί εκλέγεται ένας πρώην Υφυπουργός του Υπουργείου Εργασίας- αυτήν τη στιγμή κατασκευάζονται πέντε οικισμοί. Αν αυτό δικαιολογείται, δεν ξέρω. Φρονώ ότι αυτά μόνο εικόνα και χαρακτηριστικά σοβαρής πολιτικής δεν προσδίδουν. 

'Αλλο μεγάλο ζήτημα και πολύ σημαντικό που τίθεται είναι οι κακοτεχνίες και η μη τήρηση από τους κατασκευαστές συμβατικών υποχρεώσεων. Είναι γνωστές -και έχουν καταγγελθεί- οι μεθοδεύσεις που γίνονται με στόχο τη διατήρηση κλειστού κυκλώματος εκλεκτών εργοληπτών για την ανάθεση και ανάληψη των δημοπρατημένων έργων. Η μόνη εκ των υστέρων τροποποίηση των όρων των δημοπρασιών υπέρ των εργολάβων και σε βάρος του ΟΕΠ. Το ότι οι εργατικές κατοικίες αλλού δημοπρατούνται και αλλού κατασκευάζονται. Πληροφορούμαι ότι ο ΟΕΚ ανέλαβε την κατασκευή του Ολυμπιακού Χωριού, του μεγαλύτερου έργου υποδομής για την Ολυμπιάδα του 2004. Και ενώ, πιστέψτε με, είχα όλην την καλή διάθεση να χαιρετίσω το γεγονός, δεν μου επιτρέπουν οι πρακτικές που ακολουθούνται στον ΟΕΚ, δεν μου το επιτρέπουν οι ποινικά κολάσιμες συμπεριφορές και νοοτροπίες. 

Ο ΟΕΚ δεν είναι μόνος του, τον συναγωνίζονται ο ΟΑΕΔ και άλλοι οργανισμοί του Υπουργείου, οι οποίοι κατά τα φαινόμενα αποτελούν θερμοκήπια σκανδάλων. Δεν έχω ψευδαίσθηση ότι συνοικώ με αγγέλους. 'Ομως, η λογική της πολιτικής ηγεσίας του Υπουργείου Εργασίας, αλλά και της κορυφής της Κυβέρνησης να αντιμετωπίζει τις νοσηρές καταστάσεις σαν εσωτερική ενδοκομματική, ενδοκυβερνητική υπόθεση, με ανησυχεί βαθύτατα. 

Ο κ. Καψής μίλησε για διαφθορά και ανέφερε και παραδείγματα. Προηγήθηκε ο κ. Τζουμάκας ο οποίος urbi et orbe σε μεγάλης ακροαματικότητας τηλεοπτικές εκπομπές δήλωνε ότι ο ισχυρός ακόμα και σήμερα άνδρας του ΟΕΚ, ο διατελέσας δύο τουλάχιστον φορές πρόεδρός του κ. Κανακούλας δεν παραιτήθηκε. Τον αντικατέστησα, έλεγε ο κ. Τζουμάκας, για κακή διαχείριση. Τον εν λόγω τέως πρόεδρο του ΟΕΚ, τον οποίο απεμάκρυνε μια φορά ο κ. Τζουμάκας και μια φορά εσείς κύριε Υπουργέ, προ ολίγων μηνών -και όχι τυχαία- σήμερα τον έχετε ειδικό σύμβουλό σας. Τον απομακρύνατε προς τα πάνω -υπάρχουν και άλλοι τρόποι απομάκρυνσης- χωρίς να δώσετε καμιά εξήγηση. Δεν είναι ειδικός σύμβουλός σας, κύριε Υπουργέ; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οχι. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εγώ έτσι πληροφορούμαι ότι είναι ειδικός σύμβουλος στο Υπουργείο Εργασίας. Μήπως είναι ειδικός σύμβουλος στον Γενικό Γραμματέα του Υπουργείου Εργασίας και δεν είναι "Γιάννης, είναι Γιαννάκης"; Αν είναι έτσι, πείτε το μας. 

Τέλος, από τον Απρίλιο του 1999, έχετε στα χέρια σας την έκθεση της επιθεώρησης ελέγχου του Σώματος Επιθεωρητών, Ελεγκτών Δημόσιας Διοίκησης. Είναι γεγονός ότι αυτή η έκθεση προεκλήθη από ανώνυμες γραπτές αναφορές. Και δεν είναι ό,τι καλύτερο κάποια πράγματα να ξεκινούν από ανώνυμες καταγγελίες. Τα καταγγελλόμενα όμως ήταν υπαρκτά και πραγματικά και διαπιστώθηκαν από την έκθεση ελέγχου των επιθεωρητών και ελεγκτών Δημόσιας Διοίκησης. Εντελώς συνοπτικά αναφέρω ότι διαπιστώνεται πως οι άδειες ολόκληρων οικισμών δεν εξεδόθησαν, εξεδόθησαν πολύ αργότερα, μετά την οικοδόμησή τους, ή και καθόλου, ότι έγινε μετά την υπογραφή των συμβάσεων με τους εργολάβους αλλαγή των όρων κατασκευής των οικισμών και ως προς την ποιότητα και προς το είδος, αλλά και ως προς την ποσότητα των κατοικιών. Επίσης αλλού εδημοπρατούντο έργα και αλλού εγίνοντο. Αυτά δεν τα λέω εγώ, τα λέει η έκθεση των ελεγκτών Δημόσιας Διοίκησης και λέει πάρα πολλά πράγματα. Εδώ και είκοσι μέρες σας έχω ζητήσει με αίτηση κατάθεση εγγράφων διά της επισήμου κοινοβουλευτικής οδού και δεν μου έχουν δοθεί και λυπάμαι που τα προμηθεύτηκα διά της πλαγίας οδού. 

Σας ερωτώ -και είναι το διά ταύτα της έκθεσης- το εξής: Πότε επιτέλους θα παραδοθεί το πόρισμα της ένορκης διοικητικής εξέτασης στον ΟΕΚ την οποία, όπως είπατε στη Διαρκή Επιτροπή, διατάξατε από τον Απρίλιο του 1999; 

Πλησιάζει Αύγουστος και θα πρέπει επιτέλους να ολοκληρωθεί και να κατατεθεί το πόρισμα της ένορκης διοικητικής εξέτασης. Πότε επίσης θα στείλετε το φάκελο στον εισαγγελέα, όπως σας προτείνει και η έκθεση επιθεωρητών ελεγκτών Δημόσιας Διοίκησης; 

Τονίζω για μια ακόμη φορά ότι δεν είναι αρκετές οι νομοθετικές ρυθμίσεις. Πολλές απ' αυτές κινούνται στη σωστή κατεύθυνση, αλλά όχι όλες και θα το δείτε στα άρθρα. Το βασικό ζητούμενο είναι ότι χρειάζεται εξυγίανση του κυκλώματος, χρειάζεται κολασμός των υπαιτίων, διαφορετικά δικαιούμαι να υποψιάζομαι ότι ετοιμάζεσθε για το μεγάλο φαγοπότι με βαποράκι τον ΟΕΚ, κυρίως με την ευκαιρία της κατασκευής του Ολυμπιακού Χωριού. 

'Οπως πληροφορούμαι οι αξιότιμοι κύριοι του ΟΕΚ έχουν αναπτύξει στενή συνεργασία με τον διευθύνοντα σύμβουλο της επιτροπής Ολυμπιακών Αγώνων κ. Μπακούρη. 'Αλλωστε τώρα που για λόγους πολιτειακούς απομακρύνθηκε και ο πρόεδρος της οργανωτικής επιτροπής, τα πράγματα θα είναι πολύ πιο εύκολα. Εξάλλου το ΠΑΣΟΚ έχει αποδείξει ότι είναι πολυέξοδο στις εκλογές του και μας το θύμισε και στις πρόσφατες ευρωεκλογές. 

Στη Διαρκή Επιτροπή προέβη σε συγκεκριμένες καταγγελίες για ποινικά κολάσιμες συμπεριφορές ηγετικών στελεχών του ΟΕΚ. Δεν έκανα τίποτα παραπάνω από το να αναγνώσω την από Απριλίου 1999 έκθεση των ελεγκτών Δημόσιας Διοίκησης. Δεν προσέθεσα τίποτα, μπορώ να σας πω ότι πολλά παρέλειψα κιόλας. Διευκρινίζω όμως ότι εξαιρώ τιμητικά το σύνολο των λοιπών στελεχών και υπαλλήλων του ΟΕΚ που κάνουν τη δουλειά τους σε δύσκολες συνθήκες και παράγουν έργο, αλλά η πολιτική ηγεσία του Υπουργείου Εργασίας και εσείς, κύριε Υπουργέ, αντί να ανησυχήσετε και να προβείτε στα δέοντα, μιλήσατε για σκανδαλολογία. Δηλαδή αποδώσατε μομφή οιονεί συκοφάντου, αυτό σημαίνει με την τρέχουσα ορολογία και ερμηνεία της παρούσης έκφρασης, γιατί έχει γίνει του συρμού. 

Σας προειδοποιώ, λοιπόν, ότι οι καταγγελίες μου είναι θεμελιωμένες, βάσιμες, ουσιαστικές. Δεν έχουν καμία απολύτως σχέση με τις βολικές και αβανταδόρικες, για την Κυβέρνηση του ΠΑΣΟΚ, καταγγελίες του κ. Καψή. Σας ζητώ επιτέλους να πράξετε τα δέοντα. 

Πληροφορούμαι ότι από τον περασμένο Μάιο του 1999 βρίσκονται στα χέρια του κ. Σημίτη αποδεικτικά στοιχεία των καταγγελλομένων, του έχουν δοθεί πειστήρια της διαφθοράς και όμως αδρανεί έχοντας την άποψη ότι η υπόθεση αφορά το ΠΑΣΟΚ και τις ισορροπίες του. Νομίζει ότι τα ζητήματα αυτά αφορούν πρωταρχικά το ΠΑΣΟΚ και όχι το δημόσιο συμφέρον και είναι ό,τι χειρότερο -με την ευκαιρία της αναφοράς του κ. Καψή που έγινε- να πάτε στον εισαγγελέα. Οι Βουλευτές στο φυσικό τους χώρο, στο Κοινοβούλιο, αναφέρονται και εκεί ό,τι έχουν να πουν το λένε. Από κει και πέρα ας κινηθούν οι θεσμοθετημένες διαδικασίες. 

Τέλος θέλω να σας υπενθυμίσω, κύριε Υπουργέ -και εσάς προσωπικά σας εξαιρώ τιμητικά γιατί σας θεωρώ έντιμο άνθρωπο, λυπάμαι όμως που αυτό δεν ισχύει για τους υπόλοιπους- ότι πέρασε ήδη μία εβδομάδα από τη δήλωσή σας ότι θα κάνετε αναφορά στον αρμόδιο εισαγγελέα για να επιληφθεί των όσων καταγγελιών έγιναν στη Διαρκή Επιτροπή. Και όμως ουδέν πράξατε. 'Εμεινε όμως η κουβέντα ότι σκανδαλολογούμε και μπορεί να μείνει και αύριο. 

'Ετσι, λοιπόν, θέσαμε ζητήματα που θέλουν απάντηση επειγόντως. Δεν μπορεί ο δημόσιος βίος να δηλητηριάζεται άλλο και δεν μπορεί να θεωρείτε ζητήματα που αφορούν γενικότερα τον ελληνικό λαό και το δημόσιο συμφέρον σαν interna corporis του ΠΑΣΟΚ. 

Επιστρέφοντας στο νομοσχέδιο, καίτοι θα έχω την ευκαιρία στη δευτερολογία μου, αλλά και στην κατ' άρθρο συζήτηση να αναφερθώ με λεπτομέρεια, έχω να συμπληρώσω ότι είμαι με την επιφύλαξη της ειδικότερης αναφοράς. Δηλώνω ότι επί της αρχής καταψηφίζουμε το νομοσχέδιο. Είναι αυτονόητο ότι τις επιμέρους θετικές ρυθμίσεις θα τις υπερψηφίσουμε. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Κομμουνιστικού Κόμματος Ελλάδος κ. Αχιλλέας Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι Βουλευτές, έρχεται σήμερα για συζήτηση και ψήφιση το νομοσχέδιο για τα στεγαστικά προγράμματα του Οργανισμού Εργατικής Κατοικίας, το οποίο ταυτόχρονα καταπιάνεται και με αρκετά άλλα ζητήματα. Είναι ένα νομοσχέδιο το οποίο, όπως επισημάνθηκε και από άλλους συναδέλφους, κατ' επανάληψη έχει εξαγγελθεί από την Κυβέρνηση τα τελευταία χρόνια, στην επιδίωξή της να παρουσιάσει ένα δήθεν φιλολαϊκό προσωπείο. 

'Ετσι, την περίοδο που η εργατική τάξη και οι εργαζόμενοι γενικότερα στη χώρα μας δέχονται μια ολομέτωπη επίθεση με την πολιτική της λιτότητας, με την αύξηση της ανεργίας, με την υπονόμευση των κατακτήσεων και δικαιωμάτων των εργαζομένων -όπως συλλογικές συμβάσεις, οκτάωρο, την υπονόμευση του ασφαλιστικού συστήματος- που οδηγούν ολοένα και πιο πλατιά στρώματα του λαού μας στη φτώχεια και το περιθώριο, την ίδια ακριβώς περίοδο οι εργαζόμενοι βομβαρδίζονται με τις δήθεν εξαγγελίες για φθηνή κατοικία που θα συμβάλει στην ανακούφισή τους, όπως υποτίθεται ότι έρχεται να προωθήσει και το παρόν νομοσχέδιο που συζητάμε. 

Διαβάζοντας τα Πρακτικά από τη συζήτηση στη Διαρκή Επιτροπή, είναι φανερό ότι πολύς λόγος έγινε για το ρόλο του Οργανισμού Εργατικής Κατοικίας. Πραγματικά κατά τη γνώμη μας αυτό είναι το κρίσιμο ζήτημα στο οποίο πρέπει να απαντήσουμε, για να μπορέσουμε να κρίνουμε για τις επιμέρους ρυθμίσεις που προωθεί το νομοσχέδιο. 

Τι είναι ο Οργανισμός Εργατικής Κατοικίας; Σε ποιον ανήκει αυτός ο Οργανισμός; Αυτό είναι κατά τη γνώμη μας το βασικό ερώτημα. 

Ο Οργανισμός Εργατικής Κατοικίας πρέπει να είναι εργαλείο για την άσκηση κοινωνικής πολιτικής για την ανακούφιση των οικονομικά αδύνατων εργαζομένων. 'Εχει λεχθεί ότι οι πόροι του προέρχονται από εισφορές των εργαζομένων και των εργοδοτών. Θα πρέπει να το ξεκαθαρίσουμε μια και καλή αυτό το ζήτημα. 'Ολα, μα όλα είναι χρήματα των εργαζομένων. Γιατί και αυτά που βάζουν οι εργοδότες με την εργοδοτική εισφορά προέρχονται από την υπεραξία των εργαζομένων, από τον ιδρώτα και το αίμα τους και επομένως οι εργαζομένοι θα πρέπει να διαφεντεύουν αυτόν τον Οργανισμό και όχι βέβαια να χρησιμοποιείται για άλλες σκοπιμότητες που υπονομεύουν τον κοινωνικό του ρόλο και την αποστολή του. 

Με την ευκαιρία που αναφερόμαστε στους πόρους του Οργανισμού θα ήθελα να επισημάνω το εξής. Η εργοδοτική εισφορά είναι το 0,75%. Χρόνια τώρα βλέπουμε να αυξάνονται με ραγδαίους ρυθμούς τα συνολικά κέρδη των βιομηχάνων και των μεγάλων επιχειρήσεων. Μόνο την περσινή χρονιά σας υπενθυμίζω ότι τα συνολικά κέρδη των βιομηχάνων αυξήθηκαν γύρω στο 25%. Είναι πραγματικά πρόκληση, τη στιγμή που οι εργαζόμενοι βλέπουν καθημερινά το εισόδημά τους να μειώνεται. Πάρτε τουλάχιστον μέτρα, αυξήστε την εργοδοτική εισφορά, διπλασιάστε την εργοδοτική εισφορά από 0,75% στο 1,5%, για να μπορέσουν να αυξηθούν οι πόροι και τα έσοδα του Οργανισμού, ώστε να μπορέσουν να ανακουφιστούν οι εργαζόμενοι. 

Και δεν είναι βέβαια μόνο το ζήτημα της εργοδοτικής εισφοράς. 'Η μήπως, για να συνεχίσω αυτήν τη σκέψη, σχεδιάζεται και η αφαίρεσή της στο όνομα της ελάφρυνσης του μη μισθολογικού κόστους της εργασίας, συζητήσεις που έχουν γίνει κατ'επανάληψη στην Ευρωπαϊκή 'Ενωση; Αυτό είναι μέτρο, που όπως αντιλαμβάνεσθε, θα πλήξει καίρια και τον Οργανισμό Εργατικής Κατοικίας. 

Και μια και μιλάμε για τους πόρους, τι θα γίνει με τις οφειλές του ΙΚΑ προς τον Οργανισμό Εργατικής Κατοικίας; Μέχρι τις 31-12-1986 το ΙΚΑ χρωστούσε από χρήματα που εισέπραξε για λογαριασμό του Οργανισμού, αλλά δεν τα απέδωσε, περίπου σαράντα έξι δισεκατομμύρια (46.000.000.000) δραχμές. 

ΓΕΩΡΓΙΟΣ ΤΣΑΦΟΥΛΙΑΣ: Τώρα είναι ακριβώς πενήντα πέντε δισεκατομμύρια (55.000.000.000) δραχμές. 

ΑΧΙΛΛΕΥΣ ΚΑΝΤΑΡΤΖΗΣ: Αν είναι έτσι, ακόμα χειρότερα. 

Ακούγονται οι φήμες ότι η Κυβέρνηση σκοπεύει να προχωρήσει σε ρύθμιση, δηλαδή σε διαγραφή της οφειλής αυτής προς τον Οργανισμό Εργατικής Κατοικίας. Αληθεύουν αυτά τα πράγματα; Περιμένουμε απάντηση από τον κύριο Υπουργό. 

Τέλος, τι θα γίνει με την κρατική επιχορήγηση, που για δεκαετίες τώρα παραμένει καθηλωμένη στα εξευτελιστικά επίπεδα των εκατό εκατομμυρίων (100.000.000) δραχμών; Αυτή είναι η περίφημη κρατική επιχορήγηση, δηλαδή τρία με τέσσερα διαμερίσματα. 

Υπάρχουν προβλήματα λειτουργίας στον οργανισμό; Ασφαλώς και υπάρχουν σοβαρά προβλήματα, σοβαρότατα θα λέγαμε, στη χάραξη της στεγαστικής πολιτικής. Δεν είμαστε εμείς αυτοί που θα κλείσουμε τα μάτια, μπροστά σε αυτά τα προβλήματα. Δεν θα πέσουμε, όμως, στην παγίδα εκείνων που θέλουν να αναδείξουν τα σκάνδαλα σαν διακριτικό γνώρισμα του οργανισμού για να τον υπονομεύσουν και τελικά να τον καταργήσουν με τον ένα ή τον άλλο τρόπο. 

Απαντά το παρόν νομοσχέδιο στα προβλήματα λειτουργίας του οργανισμού, ώστε να ανταποκριθεί στην κοινωνική του αποστολή και στον κοινωνικό του ρόλο, δηλαδή να συνδράμει τους οικονομικά αδύνατους, για την απόκτηση στέγης; 

Κατά τη γνώμη μας, ούτε με αυτό το νομοσχέδιο γίνονται τέτοιες προσπάθειες, αντίθετα μάλιστα, χρησιμοποιείται για να καλλιεργήσει ακόμη μία φορά, τις αυταπάτες στους εργαζόμενους, τις ψεύτικες ελπίδες για την απόκτηση φθηνής στέγης. 

Ούτε ασφαλώς είναι τυχαίο ότι μετά από πολλές τυμπανοκρουσίες, έρχεται για ψήφιση σε μία χρονική περίοδο, που δεν απέχει πολύ από τις εκλογές, όπου έτσι και αλλιώς θα γίνουν το αργότερο σε ένα χρόνο, ώστε να συντηρείται ένα κλίμα παροχολογίας και δήθεν μέτρων κοινωνικής ευαισθησίας, τα οποία όμως, στην πραγματικότητα δεν είναι τίποτα άλλο, από τα ανέξοδα θα, θα, θα και αυτό φαίνεται και από όλες τις βασικές διατάξεις του νομοσχεδίου. 

Συγκεκριμένα τώρα. Τα άρθρα 1 και 2 πάνε να δημιουργήσουν την απατηλή εντύπωση στους εργαζόμενους που είναι δικαιούχοι του ΟΕΚ ότι με τα νέα προγράμματα στέγασης θα έχουν επιπλέον διευκολύνσεις, επιπλέον δυνατότητες για την απόκτηση φθηνής στέγης. Για άλλη μία φορά πρόκειται για μία καθαρά απατηλή εντύπωση με στόχο την άγρα ψήφων εν όψει των εκλογών. Λέμε απατηλή γιατί σε καμία περίπτωση -και το υπογραμμίζουμε αυτό- δεν προβλέπεται να έχουμε ανέγερση επιπλέον κατοικιών από όσες ανεγείρονταν μέχρι σήμερα για να ικανοποιηθούν περισσότεροι δικαιούχοι. Πόσα σπίτια δίνονταν για παράδειγμα στην Αττική στην τετραετία, πεντακόσια, εξακόσια; Τα ίδια θα δίνονται και πάλι. Τα ίδια ακριβώς θα δίνονται και πάλι. Το μόνο που αλλάζει είναι ο τρόπος διανομής. 

Επομένως μην καλλιεργούμε αυταπάτες στον κόσμο ότι δήθεν θα έχουν τη δυνατότητα να αποκτήσουν στέγη, ότι δήθεν θα επιλυθεί το στεγαστικό πρόβλημα. Η στέγη θα παραμείνει και πάλι όνειρο θερινής νυκτός και όχι μόνο θα παραμείνει, αλλά και θα οξύνεται διαρκώς το στεγαστικό πρόβλημα. Το μόνο που αλλάζει είναι ο τρόπος διανομής και τίποτα άλλο. Πεντακόσια έδινε στο παρελθόν, πεντακόσια θα δώσει και πάλι. 

Με τη μέθοδο λύσεων λέει η Κυβέρνηση που εισάγει το άρθρο 1 διευκολύνονται οι εργαζόμενοι. Για να το εξετάσουμε και αυτό. Για να δούμε, διευκολύνονται οι εργαζόμενοι; θα αναφερθώ στο ίδιο παράδειγμα το οποίο ανέφερε ο κύριος Υπουργός κατά την τοποθέτησή του στη Διαρκή Επιτροπή στη Βουλή. 

Τι είπε: 'Ενα σπίτι εκατό τετραγωνικά μέτρα που κατασκευάζει ο Οργανισμός Εργατικής Κατοικίας στοιχίζει περίπου δεκαπέντα εκατομμύρια (15.000.000) δραχμές. Αυτό σημαίνει ότι με το ένα τετρακοσιοστό της αξίας του που θα πληρώνει για ενοίκιο ο εργαζόμενος, δηλαδή τριάντα πέντε χιλιάδες το μήνα και μετά από πέντε χρόνια, θα μπορεί να το αγοράζει στην αρχική αξία που είχε και αφού αφαιρεθούν όσα πλήρωσε ως ενοίκιο. 'Ετσι δεν είναι; 

Για να δούμε τώρα το εξής: Μέσα στην πενταετία ο εργαζόμενος θα δαπανήσει κατά μέσο όρο σαράντα χιλιάδες (40.000) δραχμές για ενοίκιο, γιατί υπάρχει και η προσαύξηση 3% κάθε χρόνο στο αρχικό μίσθωμα. Αυτό σημαίνει ότι μέσα στην πενταετία θα έχει δώσει δυόμισι εκατομμύρια (2.500.000) δραχμές. Αν τα αφαιρέσουμε από τα δεκαπέντε εκατομμύρια (15.000.000) δραχμές που αναφέρει ο κύριος Υπουργός ότι στοιχίζει αυτό το σπίτι των εκατό τετραγωνικών μέτρων, μένουν άλλα δωδεκάμισι εκατομμύρια (12.500.000) δραχμές, τα οποία όμως θα πρέπει να τα καταβάλει ντούκου και μετρητοίς. Αυτό σημαίνει ότι για οποιονδήποτε εργαζόμενο που αμείβεται με βάση την εθνική συλλογική σύμβαση εργασίας, θα είναι αδύνατον να καταβάλει τέτοιο ποσό, ακόμη και αν εργάζεται άλλο μέλος της οικογένειάς του, πράγμα δύσκολο και σπάνιο, με την ανεργία που μαστίζει τη χώρα μας. Και ακόμη πιο δύσκολο, όταν με την πολιτική της λιτότητας, καθημερινά συρρικνώνεται το εισόδημα των εργαζομένων. 

Πρόσφατα μάλιστα ήταν τα στοιχεία που δημοσιεύτηκαν της EUROSTAT, τα οποία έδειχναν ότι ολοένα και μεγαλύτερος αριθμός δυσκολεύεται να αποταμιεύσει και δεν χρειαζόταν βέβαια η EUROSTAT για να μας πει αυτό το πράγμα, το ζούμε καθημερινά. 

Επομένως από τη ρύθμιση του άρθρου 1 αποκλείονται οι χαμηλόμισθοι. Μόνο τα ανώτερα εισοδήματα θα μπορούν ίσως να ανταπεξέλθουν σε μια τέτοια ρύθμιση. Αλλά όμως το παράδειγμα το οποίο ανέφερε ο κύριος Υπουργός στην Επιτροπή είναι η καλύτερη δυνατή από όλες τις περιπτώσεις, γιατί πέρα από τις κατοικίες που θα κατασκευάζει ο οργανισμός, θα έχουμε και τα σπίτια τα οποία προέρχονται από την ελεύθερη αγορά. Και όπως είναι γνωστό, τα διαμερίσματα που προέρχονται από την ελεύθερη αγορά των εκατό τετραγωνικών μέτρων δεν πωλούνται δεκαπέντε εκατομμύρια (15.000.000) δραχμές αλλά τριάντα και βάλε. 

Συνεπώς στην περίπτωση αυτή στην πενταετία μέσα ο εργαζόμενος πρέπει να καταβάλει όχι δωδεκάμισι εκατομμύρια (12.500.000) δραχμές μετρητοίς, αλλά είκοσι πέντε εκατομμύρια (25.000.000) δραχμές. Να γιατί λέμε ότι είναι απατηλές οι διακηρύξεις για φθηνή στέγη με το νομοσχέδιο που έρχεται για ψήφιση. 

Κάπως έτσι έχουν τα πράγματα και με τα προγράμματα πώλησης κατοικιών σε δανειολήπτες του ΟΕΚ. Τα χρήματα που χορηγεί σαν δάνειο ο οργανισμός δεν θα επαρκούν για να αγορασθεί κατοικία. 'Αρα ο εργαζόμενος που δεν έχει κομπόδεμα στην άκρη θα αναγκαστεί να καταφύγει στον επιπλέον δανεισμό των εμπορικών τραπεζών. 'Ομως επαναλαμβάνω και πάλι το βασικό για μας ζήτημα είναι ότι δεν θα υπάρχει αύξηση του αριθμού των κατοικιών που θα κατασκευαστούν, αλλά απλά θα αλλάξει ο τρόπος διανομής και μάλιστα με τρόπο που θα περιορίζει ακόμα περισσότερο τις δυνατότητες των χαμηλόμισθων και των οικονομικά πιο αδύνατων. 

Επομένως κανένα πρόβλημα δεν θα λύσουν οι ρυθμίσεις αυτές στα νέα προγράμματα. Να γιατί λέμε ότι στοχεύουν στην ψήφο των εργαζομένων εν όψει των εκλογών. Και με την ευκαιρία αυτή θα ήθελα να θίξω και ένα άλλο σοβαρό ζήτημα. Αν και το έχουμε αναφέρει και άλλες φορές, έχουμε αυτήν τη διαδικασία, αιτήσεις, κληρώσεις και ξανά αιτήσεις και ξανά όνειρα και ξανά απογοητεύσεις και η ιστορία αυτή να επαναλαμβάνεται για χρόνια και για ορισμένους ίσως για μια ζωή ολόκληρη, αφού δεν θα μπορέσουν ποτέ να πάρουν τι σπίτι που ονειρεύονται αν και έχουν πληρώσει εισφορές στον Οργανισμό Εργατικής Κατοικίας. 

Εμείς θα σας κάνουμε μία πρόταση, κύριε Υπουργέ. Αφήστε τις κληρώσεις και τα νέα προγράμματα που τα βλέπουμε κάθε φορά να εμφανίζονται εν όψει των εκλογών. Φτιάξτε μια λίστα, μια επετηρίδα και να γίνει η κατάταξη των δικαιούχων με αντικειμενικά μετρήσιμα κριτήρια. Ποια θα είναι αυτά; Θα τα συζητήσουμε. Θα μπορούσαμε να πούμε ο χρόνος εργασίας, δηλαδή ο χρόνος απασχόλησης, το εισόδημα, η οικογενειακή κατάσταση. Να τα συζητήσουμε τα κριτήρια, έτσι που ο καθένας να ξέρει πότε θα έρθει η σειρά του για να κάνει και τον προγραμματισμό του. Αν δεν θέλετε να τρέφει ο κόσμος ψεύτικα όνειρα και ελπίδες να συνεχίζεται αυτή η αβεβαιότητα και το σακατιλίκι που νιώθουν όσοι μένουν έξω από την κλήρωση, φτιάξτε μια τέτοια λίστα. θα μας πείτε, μα υπάρχουν μια σειρά από δεδομένα τα οποία μπορεί να αλλάζουν. Και γι αυτά τα θέματα υπάρχει τρόπος να λυθούν. Και από ό,τι γνωρίζω, η άποψη αυτή έχει απασχολήσει και άλλους χώρους και το δικό σας κάποτε. Δεν προχωράτε όμως ούτε εσείς ούτε οι προηγούμενες κυβερνήσεις σε μια τέτοια ρύθμιση για να συνεχίζεται και να διαιωνίζεται η ίδια ιστορία όπως δείχνουν και οι τυμπανοκρουσίες για τα προγράμματα leasing, για να καλλιεργούνται τα ψεύτικα όνειρα και οι ελπίδες. 

Στην ίδια κατεύθυνση με τα άρθρα 1 και 2 κινούνται και οι άλλες βασικές διατάξεις του νομοσχεδίου, οι οποίες παρουσιάζονται δήθεν σαν πρωτοποριακές. Και αναφέρομαι στο άρθρο 3. Θα φτιάξει, λέει, σπίτια ο ΟΕΚ για να τα εκμισθώσει στα παιδιά των δικαιούχων ή σε δικαιούχους που σπουδάζουν στα ΑΕΙ και στα ΤΕΙ με μίσθωμα. Θα έλεγε κανείς με μία πρώτη ματιά ένα σωστό μέτρο, μια σωστή διακήρυξη που ακόμα και αν δεν πραγματοποιηθεί και μείνει στο πεδίο των αφηρημένων προεκλογικών διακηρύξεων είναι θετική. Για να πάρουμε όμως τα πράγματα με τη σειρά, για να δούμε αν είναι έτσι. 

Τα έξοδα για την παραπαιδεία, τα έξοδα για τη σίτιση και στέγαση των φοιτητών είναι μια πραγματική μάστιγα, ένας πραγματικός εφιάλτης για τους εργαζόμενους που δίνουν και το αίμα τους για να σπουδάσουν τα παιδιά τους για να μπορέσουν να μορφωθούν. Και αυτοί οι δύο παράγοντες είναι που υπονομεύουν βασικά την κατά τα άλλα δημόσια δωρεάν παιδεία. Να το ξεκαθαρίσουμε το πράγμα. Η υποχρέωση δωρεάν στέγασης και όχι στέγαση με ενοίκιο που προβλέπει το νομοσχέδιο είναι υποχρέωση του κράτους. Το κράτος πρέπει να έχει την ευθύνη να κατασκευάσει φοιτητικές εστίες για τα παιδιά των οικονομικά αδύνατων, ώστε να έχουν και αυτά τη δυνατότητα να σπουδάσουν. Το κράτος και όχι ο ΟΕΚ που έχει άλλη αποστολή. 

Δεν μπορεί η Κυβέρνηση να κάνει μνημόσυνο με ξένα κόλλυβα. Πολύ φοβόμαστε ότι όλα αυτά που λέει το άρθρο 3 αν δεν έχουν προεκλογικό χαρακτήρα, κρύβουν κάτι άλλο ακόμα πιο επικίνδυνο. Δηλαδή να μεταθέσουν στις πλάτες των εργαζομένων με έμμεσο τρόπο στοιχειώδεις υποχρεώσεις του κράτους για τη δωρεάν παιδεία. 

Θα ήθελα ακόμη, κύριε Πρόεδρε, να αναφερθώ στο ειδικό κεφάλαιο αλληλεγγύης που προβλέπεται στο παρόν νομοσχέδιο. Το Κ.Κ.Ε. έχει τη θέση που επανειλημμένα έχει διατυπώσει, ότι οι δικαιούχοι που πέτυχαν της στεγαστικής συνδρομής του ΟΕΚ θα πρέπει να εκπληρώνουν τις υποχρεώσεις τους προς αυτόν. Εξαίρεση θα μπορεί να γίνεται μόνο για συγκεκριμένες περιπτώσεις που θα πρέπει να προβλέπεται ρητά, όπως για παράδειγμα περίπτωση θανάτου δικαιούχου, περίπτωση αναπηρίας ή περίπτωση ανεργίας, βεβαιωμένης ανεργίας, οπότε όλη η οφειλή ή μέρος αυτής και οι απώλειες θα πρέπει να απαλλάσσεται για το δικαιούχο. Και οι απώλειες αυτές πρέπει να καλύπτονται από το κράτος και όχι να είναι εις βάρος του Οργανισμού Εργατικής Κατοικίας. 

Θα μπορούσε, λοιπόν, κανείς να πει ότι είναι θετικό το βήμα που γίνεται με το άρθρο 9. 'Ομως στην πραγματικότητα στο άρθρο 9 βλέπουμε γενικές διατυπώσεις. Μια γενική εσωτερική διάταξη στον Υπουργό για να ρυθμίσει όλα τα βασικά ζητήματα με υπουργικές αποφάσεις. 'Αλλωστε όλο το νομοσχέδιο βρίθει τέτοιων υπουργικών αποφάσεων. 'Ολα τα βασικά ζητήματα αφήνονται σε υπουργικές αποφάσεις. Και επιπλέον, οι δικαιούχοι θα κρίνονται από μια τριμελή επιτροπή, η οποία ουσιαστικά θα ελέγχεται από την Κυβέρνηση. 

'Ολα αυτά δείχνουν ότι εδώ έχουμε να κάνουμε με ένα μηχανισμό που θα χρησιμοποιηθεί ρουσφετολογικά και όχι βέβαια για την επίλυση του κοινωνικού προβλήματος, όπως αναφέρεται σαν διακήρυξη. 

Αν η Κυβέρνηση δεν θέλει έναν τέτοιο μηχανισμό, αλλά θέλει να τον λειτουργήσει πραγματικά με αντικειμενικές διαδικασίες, πρέπει να ξεκαθαρίσει όλα τα ζητήματα στην κατ'άρθρον συζήτηση τροποποιώντας και τις σχετικές διατάξεις των άρθρων. 

Κύριοι συνάδελφοι, αναφέρθηκα στις πιο βασικές διατάξεις του νομοσχεδίου. Εμείς με τις βασικές αυτές επισημάνσεις δεν μπορούμε να ψηφίσουμε το παρόν νομοσχέδιο. Στην κατ' άρθρον συζήτηση θα αναφέρουμε αναλυτικά τις απόψεις μας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Συνασπισμού της Αριστεράς και της Προόδου ορίζει ειδική αγορήτρια για το νομοσχέδιο αυτό την κ. Στυλιανή Αλφιέρη, η οποία έχει και το λόγο. 

ΣΤΥΛΙΑΝΗ ΑΛΦΙΕΡΗ: Κυρίες και κύριοι συνάδελφοι, αυτό είναι ένα ακόμα νομοσχέδιο που έρχεται στο θερινό Τμήμα της Βουλής, είναι ένα νομοσχέδιο που προσπαθεί για άλλη μια φορά μέσα από την αοριστολογία του να λύσει ένα πολύ σημαντικό θέμα, δηλαδή το θέμα της εργατικής κατοικίας. 

Πολλές φορές στη χώρα μας τα ανθρώπινα και κοινωνικά δικαιώματα που είναι συνταγματικά κατοχυρωμένα δεν κατοχυρώνονται από τη μεριά των πολιτικών επιλογών της Κυβέρνησης του ΠΑ.ΣΟ.Κ. σήμερα και της Νέας Δημοκρατίας παλαιότερα, παρ' όλο που εξαγγελίες συχνά δείχνουν ότι ζούμε στη γη της επαγγελίας. Και οι κοινωνικές εξαγγελίες έχουν αυτό το περιεχόμενο.

Τις προηγούμενες ημέρες δόθηκαν στη δημοσιότητα στοιχεία που διαψεύδουν ακόμα και τις καλύτερες προθέσεις. Τα περισσότερα ελληνικά νοικοκυριά είναι χρεωμένα και μεγάλο μέρος των χρεών τους προέρχεται από στεγαστικά δάνεια. Η πράξη έχει αποδείξει ότι πολλές φορές τα ανθρώπινα και κοινωνικά δικαιώματα γίνονται αντικείμενο εμπορίας και εκμετάλλευσης. Το δικαίωμα στη στέγη και κατοικία δεν ξεφεύγει από τον παραπάνω κανόνα. 

Δεκαετίες ολόκληρες μετά το Β' Παγκόσμιο Πόλεμο το όνειρο κάθε 'Ελληνα εργαζόμενου είναι να αποκτήσει δική του στέγη και ξέρουμε πόσο δύσκολο και δαπανηρό είναι αυτό. 

Ποτέ οι κυβερνήσεις του ΠΑ.ΣΟ.Κ. και της Νέας Δημοκρατίας δεν ενδιαφέρθηκαν να δημιουργήσουν στεγαστική πολιτική συντηρώντας και επαυξάνοντας τα κερδοσκοπικά συμφέροντα που εμπορεύονται το δικαίωμα στην κατοικία μέσα κυρίως από τους επαχθείς όρους των στεγαστικών δανείων και όχι μόνο αυτών. Οι ίδιες πολιτικές ήταν που οδήγησαν και εξακολουθούν να οδηγούν στην τσιμεντοποίηση του Λεκανοπεδίου και στη συσσώρευση του κόσμου σε σπίτια κλουβιά. 

'Ολοι γνωρίζουμε ότι τα στεγαστικά προγράμματα του Οργανισμού Εργατικής Κατοικίας δεν ανταποκρίνονται στις πραγματικές ανάγκες. Τα λεφτά που δίνονται είναι λίγα και οι δικαιούχοι του οργανισμού είναι πολύ λιγότεροι από όσους έχουν ανάγκη και διαθέτουν τα κοινωνικά και οικονομικά κριτήρια προκειμένου να αποκτήσουν φθηνότερη, για τα μέτρα και τις δυνατότητές τους, στέγη. 

Από τα στοιχεία του Οργανισμού Εργατικής Κατοικίας προκύπτει ότι η αναλογία κάλυψης των αναγκών στην Αθήνα είναι 1 προς 18, ενώ αντίθετα στην περιφέρεια είναι 1 προς 3. 

Κυρίες και κύριοι συνάδελφοι, με την έννοια αυτή, ο Συνασπισμός υποστηρίζει ότι σήμερα, σε συνθήκες αύξησης της ανεργίας και της φτώχειας, θα έπρεπε να επανεξετάσουμε τη στεγαστική μας πολιτική, όχι μόνο όσον αφορά τις λειτουργίες και τις αρμοδιότητες του Οργανισμού Εργατικής Κατοικίας, που επιχειρείται στην προκειμένη περίπτωση με αυτό το νομοσχέδιο, αλλά εξίσου και στις κατηγορίες και στα κριτήρια των δικαιούχων με την κατεύθυνση της διερεύνησής τους. 

Δεν έχουμε πρόθεση να αμφισβητήσουμε το έργο του Οργανισμού Εργατικής Κατοικίας. Πρέπει να πούμε ότι το επίπεδο υπηρεσιών έχει ανέβει, όπως και σε ορισμένες περιοχές ο βαθμός ικανοποίησης της προσφοράς του είναι πολύ υψηλός. 

Θα πρέπει να τονίσουμε εδώ πόσο σημαντική είναι η προσφορά των εργαζομένων στον οργανισμό παρ' όλες τις δυσκολίες, γιατί γνωρίζουμε όλοι σε αυτήν την Αίθουσα ότι είναι οι πιο κακοπληρωμένοι στο δημόσιο. 

Υπάρχει όμως και η πραγματικότητα που λέει ότι η στέγη, πολύ περισσότερο σήμερα, είναι ένα άπιαστο όνειρο για χιλιάδες 'Ελληνες εργαζόμενους πολίτες, άνδρες και γυναίκες. 

Ο Συνασπισμός υποστηρίζει ότι η στεγαστική πολιτική της χώρας είναι ανάγκη σήμερα να συνδεθεί με πολιτικές κοινωνικής ένταξης και επανένταξης κοινωνικών κατηγοριών και ομάδων που είτε απειλούνται από κοινωνικό αποκλεισμό, όπως οι μακροχρόνια άνεργοι είτε περιθωριοποιούνται κοινωνικά, όπως οι πολύτεκνες, οι μονογονεακές οικογένειες, οι ανύπαντρες μητέρες, οι άστεγοι των πόλεων, οι οικονομικοί μετανάστες, τα άτομα με ειδικές ανάγκες, οι τσιγγάνοι, οι απεξαρτημένοι και οι αποφυλακισμένοι. 

Είναι ανάγκη η στεγαστική πολιτική να ορισθεί σαν δικαίωμα του πολίτη και όχι μόνο του εργαζομένου, όπως ισχύει σήμερα και όπως επιμένει το παρόν νομοσχέδιο. Αυτό, όμως, δεν γίνεται παρ' όλο που, κύριε Υπουργέ, κινδυνεύουμε και πάλι από την πολιτική ηγεσία του Υπουργείου σας να κατηγορηθούμε για ρουσφετολογική πολιτική σε όφελος των κοινωνικά αποκλεισμένων ομάδων και κατηγοριών του πληθυσμού. 

Θα προτείνουμε με νομοθετική ρύθμιση ένα σύστημα θετικών διακρίσεων τόσο όσον αφορά την πρόσληψη στην εργασία όσο και τη στέγαση για τις παραπάνω κοινωνικές κατηγορίες που ανέφερα. 

Το παρόν σχέδιο νόμου είναι γεμάτο ευχολόγια. Για μια ακόμη φορά κατατίθεται ένα νομοσχέδιο που το πλαίσιο μεν κατατίθεται στη Βουλή, οι υπουργικές αποφάσεις, όμως, είναι μυστικά του Υπουργού και τα κρατάει καλά κλεισμένα στο συρτάρι. Διαπιστώνουμε αδυναμία νομοθέτησης σε μία σειρά σημαντικά ζητήματα που αφορούν τον εκσυγχρονισμό της δομής και της οργάνωσης του Οργανισμού Εργατικής Κατοικίας, ώστε να μειωθεί η γραφειοκρατία και να αυξηθεί η αποτελεσματικότητα. 

Αυτό, κύριε Υπουργέ, ήταν ανάγκη να γίνει στο παρόν νομοσχέδιο, για να εκλείψουν και οι φωνές μέσα στο ελληνικό Κοινοβούλιο από ανώνυμες καταγγελίες, να ποινικοποιούνται οι εργαζόμενοι χωρίς συγκεκριμένα στοιχεία και χωρίς να κατατίθενται εδώ συγκεκριμένες καταγγελίες. Διότι πιστεύω, ότι μία ανώνυμη καταγγελία που έχει στόχο έναν εργαζόμενο, δεν εξυπηρετεί και έχει ύποπτη πολιτική συμπεριφορά. 

Πρέπει επιτέλους το έργο του Οργανισμού Εργατικής Κατοικίας, ως εκφραστή της επίσημης στεγαστικής πολιτικής, όχι μόνο να καταξιωθεί αλλά και να διευρυνθεί. Σήμερα, αυτό δεν μπορεί να γίνει. Ο προϋπολογισμός είναι συγκεκριμένος, οι εισφορές και η κρατική επιχορήγηση είναι πολύ μικρές. Γι' αυτό και κάθε πέντε ή δέκα χρόνια, ο Οργανισμός αναγκάζεται να κάνει ρυθμίσεις αποπληρωμής, ώστε να μπορέσει να αποκομίσει νέα έσοδα. 

Στο παρόν σχέδιο νόμου, επιχειρείται μία εξαιρετικά μεγάλη διεύρυνση του πεδίου δραστηριοτήτων του Οργανισμού Εργατικής Κατοικίας, χωρίς να ενταχθούν στα προγράμματα νέες ομάδες δικαιούχων, όπως είναι οι τσιγγάνοι -και πρέπει, κύριε Υπουργέ, να δούμε ότι η υπόθεση της στέγασης των τσιγγάνων μέσα από ένα πρόγραμμα του Ο.Ε.Κ. είναι αναγκαίο διότι δεν μπορούμε να ανεχθούμε στον πολιτισμό του 2000 να συμβιώνουν στο Χαλάνδρι, στην Αγία Παρασκευή σκηνίτες τσιγγάνοι κάτω από τις πολυκατοικίες και δίπλα από τον πολιτισμό το δικό μας, γιατί πιστεύω ότι είναι στίγμα στο δικό μας πολιτισμό και ο Οργανισμός Εργατικής Κατοικίας, διότι είναι εργαζόμενοι άνθρωποι και αυτοί, θα έπρεπε να έχει δει και να έχει αντιμετωπίσει αυτό το πρόβλημα- και χωρίς να δημιουργηθούν νέες, αναγκαίες για τον οργανισμός υπηρεσίες, αλλά και χωρίς να εξασφαλίζεται η αναδιάρθρωση των υπαρχόντων, όπως και η υλικοτεχνική μελέτη. 

Ταυτόχρονα οι πάμπολες υπουργικές αποφάσεις κατανοούν το σχέδιο νόμου ένα ευχολόγιο και όχι ένα εργαλείο άσκησης μιας σοβαρής στεγαστικής πολιτικής. 

Με όσα παραπάνω θέσαμε σαν προϋποθέσεις, ο Συνασπισμός υποστηρίζει ότι σήμερα το ζητούμενο είναι η αναβάθμιση του Οργανισμού Εργατικής Κατοικίας σε ένα ευέλικτο παραγωγικό και αποτελεσματικό οργανισμό. Υπάρχει εμπειρία χρόνων που πρέπει να αξιοποιηθεί, υπάρχει εξειδικευμένο προσωπικό επτακοσίων εργαζομένων σε όλη την Ελλάδα και μάλιστα είναι από τους χαμηλότερα αμειβόμενους εργαζόμενους του δημοσίου. Αυτή, λοιπόν, η εμπειρία θα μπορούσε να είχε κατατεθεί στο παρόν σχέδιο νόμου για να μιλήσουμε για ένα Οργανισμό Εργατικής Κατοικίας που θα ανταποκρίνεται και θα λύνει τα σύγχρονα προβλήματα του εργαζόμενου. 

Πέρα όμως από την ανάγκη διερεύνησης της στεγαστικής πολιτικής, στο παρόν σχέδιο νόμου δεν προβλέπονται ρυθμίσεις για μια σειρά πρακτικά όσο και σοβαρά ζητήματα. Συγεκριμένα δεν θεσμοθετείται ο μηχανισμός είσπραξης που είναι αναγκαίος. Το ΙΚΑ χρωστά στον Οργανισμό Εργατικής Κατοικίας πενήντα πέντε δισεκατομμύρια (55.000.000.000) δραχμές, χωρίς να προβλέπεται η διαδικασία διακανονισμού και εξόφλησης του χρέους. Αυτό όμως μειώνει ακόμα περισσότερο τα έσοδα του οργανισμού. Και πιστεύω, κύριε Υπουργέ, ότι θα πρέπει υπεύθυνα να αντιμετωπιστεί από τη μεριά της Κυβέρνησης και να μας απαντήσετε εδώ τι σχεδιάζετε να κάνετε για να εισπράξετε αυτά τα πενήντα πέντε δισεκατομμύρια (55.000.000.000). 

Το τρίτο μεγάλο θέμα είναι η Ολυμπιάδα του 2004 και η κατασκευή του Ολυμπιακού Χωριού. Πέρα από το ζήτημα της χωροθέτησης για το οποίο έγκαιρα έχουμε εκφράσει τις διαφωνίες μας όσον αφορά τις οικιστικές και τις περιβαλλοντικές επιπτώσεις. Το Ολυμπιακό Χωριό εσείς επιμένετε ότι θα φτιαχτεί. Συμμεριζόμαστε την αγωνία του συλλόγου εργαζομένων και των στελεχών του οργανισμού. Φοβόμαστε ότι για μια ακόμα φορά η υπόθεση αυτή θα ανατεθεί σε μεγαλοϊδιώτες, οι οποίοι αφού αναλάβουν τη δουλειά, στο παρά πέντε θα ζητήσουν ως συνήθως την κρατική συνδρομή, με αποτέλεσμα να γεμίζουν τη τσέπη τους κέρδη και να μειωθεί για μια ακόμα φορά ο κρατικός κορβανάς. 

Ο Συνασπισμός υποστηρίζει ότι ο Οργανισμός Εργατικής Κατοικίας πρέπει να αναλάβει τη μελέτη και κατασκευή του Ολυμπιακού Χωριού. Και θα θέλαμε, κύριε Υπουργέ, τη δέσμευσή σας ή αν θέλετε τη διάθεσή σας, που δεν βγαίνει μέσα από το παρόν νομοσχέδιο, πώς το αντιμετωπίζει η Κυβέρνηση και τι προτίθεται να κάνει. Πρόκειται για δυόμισι χιλιάδες κατοικίες που μπορούν μετά το τέλος των αγώνων, με επιδιορθώσεις ενός εξαμήνου, να δοθούν με κλήρωση σε δικαιούχους. 

'Ενα επίσης σημαντικό και επίκαιρο ζήτημα είναι αυτό των οικονομικών μεταναστών, στο οποίο ήδη αναφέρθηκα παραπάνω. Κόντρα, λοιπόν, στην έντεχνη και μεθοδευμένη καλλιέργεια ξενοφοβικού κλίματος -που πρέπει να πούμε ότι η Κυβέρνηση αυτήν την εποχή είναι πρωταθλήτρια- και στην ανάπτυξη ρατσιστικών ιδεολογημάτων, με το παρόν σχέδιο νόμου δίνεται η δυνατότητα μέσα από τον Οργανισμό Εργατικής Κατοικίας να σταματήσει αυτή η ιστορία. Υπάρχουν χιλιάδες οικογένειες μεταναστών που έχουν καταθέσει τα χαρτιά τους για νομιμοποίηση. Πιστεύω, λοιπόν, και προτείνω να δοθεί η δυνατότητα στους μόνιμα εγκατεστημένους στην Ελλάδα μετανάστες, να μπορούν να καταθέτουν τα χαρτιά τους στον Οργανισμό Εργατικής Κατοικίας. Τυπικά άλλωστε είναι εργαζόμενοι στο ΙΚΑ, έχουν το δικαίωμα. Υπάρχουν και άλλες πολιτικές, κύριε Υπουργέ -πολιτικές ειρήνης θα τις ονόμαζα- πέρα από τις πολιτικές του ρατσισμού και της ξενοφοβίας που αυτό τον καιρό ζούμε και βιώνουμε και μας κάνει να ανησυχούμε σημαντικά. 

Μπορούν και πρέπει να αποκτήσουν και ουσιαστικά. Υπάρχουν όροι και προϋποθέσεις για την κοινωνική ένταξη των οικονομικών μεταναστών, υπάρχουν τρόποι να προλάβουμε την εγκληματικότητα αρκεί να υπάρχει βούληση από την Κυβέρνηση. 

Στο παρόν σχέδιο νόμου επιχειρείται μέσα από μία σειρά νέων ρυθμίσεων και συγκεκριμένα στο άρθρο 1 η διασπορά αρμοδιοτήτων του ΟΕΚ, που αμφισβητούν τον εκσυγχρονισμό και απειλούν το σημερινό του επίπεδο. Ο Συνασπισμός υποστηρίζει ότι η νομοθετική ρύθμιση θα έπρεπε να ενισχύσει το κατασκευαστικό και δανειοδοτικό χαρακτήρα του οργανισμού, που άλλωστε είναι και το κύριο έργο του, επεκτείνοντας τις δραστηριότητές του στο σύνολο των εργαζομένων και των νέων κοινωνικών ομάδων που περιθωριοποιούνται κοινωνικά. 

Αυτό που πρέπει να έχουμε στο μυαλό μας ήτοι η κοινωνία της αλληλεγγύης και όχι του αθέμιτου κέρδους, που εσείς υπηρετείτε. Και πρέπει επίσης εδώ να εκφράσουμε τη διαφωνία μας με το λίσιγνκ. Με ποιές υπηρεσίες θα γίνουν όλα αυτά; Πιστεύω ότι είναι ένα προεκλογικό τέχνασμα το οποίο θα απασχολήσει πολύ τις εφημερίδες, ότι λύνεται επιτέλους το πρόβλημα της Εργατικής Κατοικίας. Με ποιο τρόπο άνθρωποι στα όρια της ανεκτής επιβίωσης, για να μην πω της φτώχειας, θα επωφεληθούν μέσα σε μία δεκαετία, θα είναι σε θέση να πληρώσουν το 60% ή το 70% της αξίας του ακινήτου, δέκα εκατομμύρια (10.000.000) δραχμές προκειμένου να το αποκτήσουν; Εκτός και αν η Κυβέρνηση σκοπεύει -και θα ήταν πολύ ενθαρρυντικό και ενδιαφέρον, να πάρει δραστικά μέτρα για τη βελτίωση του βιωτικού επιπέδου των πολιτών, την αντιμετώπιση της ανεργίας και την εξάλειψη της φτώχειας; 

Στο παρόν σχέδιο νόμου διευκρινίζεται ότι η συγκεκριμενοποίηση των όρων των προϋποθέσεων των δανειοδοτικών προγραμμάτων είναι υπόθεση υπουργικών αποφάσεων που γνωρίζουμε πόσες λαμβάνονται και πόσες εφαρμόζονται. 

Πάγια είναι η θέση των κυβερνήσεων μέχρι τώρα. "'Οταν δεν θέλουν να ζυμώσουν, μια ζωή κοσκινίζουν". Δηλαδή, καταθέτουν προεδρικά διατάγματα τα οποία ποτέ δεν γίνονται πραγματικότητα. Τα υπόλοιπα, όχι μόνο είναι ευχολόγια, αλλά κινδυνεύουν να αυξήσουν τα χρέη των ελληνικών οικογενειών που απεγνωσμένα αναζητούν στέγη. 

Κύριε Υπουργέ, μοιάζει πολύ καλό -εμείς θα το στηρίξουμε- για να είναι είναι αληθινό το γεγονός, ότι ο ΟΕΚ με το παρόν σχέδιο νόμου αναλαμβάνει την ευθύνη συντήρησης επισκευής και κατασκευής νέων φοιτητικών εστιών. Ποτέ μέχρι σήμερα και από καμία κυβέρνηση δεν υπήρξε μέριμνα για τη σπουδάζουσα νεολαία και τις οικογένειες των φοιτητών. Γνωρίζουμε όλοι και όλες μέσα σ'αυτήν την Αίθουσα, ότι η συντήρηση ενός φοιτητή μακριά από την κατοικία του κοστίζει περίπου διακόσιες χιλιάδες (200.000) δραχμές, δηλαδή ένα μισθό. Θα ήταν σημαντική ανακούφιση, λοιπόν, για πολλές ελληνικές οικογένειες και χιλιάδες νέους και νέες, η αντιμετώπιση της αυξημένης ζήτησης φοιτητικής στέγης, αλλά και η βελτίωση των συνθηκών ζωής στις φοιτητικές εστίες με παρέμβαση της πολιτείας. 

Δεν είναι τυχαίο, ότι οι βιομήχανοι σε έγγραφο εξέφρασαν τη διαφωνία τους για το άρθρο 3 του παρόντος σχεδίου νόμου. Ο Συνασπισμός, όχι μόνο στηρίζει το συγκεκριμένο άρθρο, αλλά θα ασκήσει και πιέσεις ώστε να υλοποιηθεί. Είναι γνωστό ότι οι περισσότερες εστίες βρίσκονται σε άθλια έως επικίνδυνη για τη ζωή των φοιτητών κατάσταση. Επίσης, υπάρχει αυξημένη ζήτηση όπως και χαμηλή οικονομική δυνατότητα σε χιλιάδες οικογένειες που αναγκάζονται να επωμισθούν τα βάρη συντήρησης και ενοικίου, είτε ο νέος και η νέα να εγκαταλήψουν τις σπουδές τους. 

'Ερχομαι στη συντήρηση και επισκευή των κοινόχρηστων χώρων και των εγκαταστάσεων των εργατικών κατοικιών, όπως προβλέπεται στο άρθρο 4. Πρέπει εδώ να πούμε ότι οι περισσότερες εργατικές πολυκατοικίες κτισμένες δεκαετίες πριν παραμένουν για πολλά χρόνια ασυντήρητες. Η εικόνα των εργατικών πολυκατοικιών στη Δραπετσώνα, τον Ταύρο, το Ρέντη και άλλες περιοχές, όσον αφορά κυρίως τη συντήρηση των εγκαταστάσεων, αλλά και τη φροντίδα των κοινόχρηστων χώρων, είναι τραγική και ακυρώνει την όποια στεγαστική πολιτική. 

Σας θυμίζω ότι από τα πρώτα έργα του ΟΕΚ ήταν το συγκρότημα πολυκατοικιών στου Ρέντη και στη Νέα Φιλαδέλφεια. Ειδικότερα για τη Νέα Φιλαδέλφεια, μιλάμε για ένα τεράστιο συγκρότημα όταν μεταξύ του 1955 και του 1996 κτίστηκαν χίλια εξακόσια ογδόντα εννέα διαμερίσματα. Η κατασκευή και η επιλογή χώρων είναι πολύ χαμηλού επιπέδου. Μπορεί η κατασκευή εργατικών πολυκατοικιών να είναι με γνώμονα τη γειτνίαση με τους χώρους εργασίας, κυρίως εργοστασιακές και βιομηχανικές μονάδες, αλλά και τη συγκέντρωση και την εξυπηρέτηση όλο και μεγαλύτερου αριθμού εργαζομένων, αλλά σήμερα οι περισσότερες βρίσκονται σε περιοχή με μεγάλη ρύπανση που δημιουργεί σοβαρά προβλήματα υγείας ενώ γίνεται ζωτικό για τους ενοίκους το θέμα της ύπαρξης ελευθέρων και κοινόχρηστων χώρων. 

Το σημαντικότερο πρόβλημα είναι η γκετοποίηση των δικαιούχων σε χώρους και κτίρια που προορίζονται για συγκεκριμένες κοινωνικές κατηγορίες. Κακά τα ψέματα τα περισσότερα συγκροτήματα εργατικών πολυκατοικιών ακόμα της δεκαετίας του 1980 αντανακλούν και μάλιστα με αυστηρό τρόπο, την ταξική διαστρωμάτωση της κοινωνίας μας. 

Σήμερα η αντίληψη αυτή, κύριε Υπουργέ, πρέπει να σπάσει. Η Κυβέρνηση οφείλει να αντιμετωπίσει τους δικαιούχους του ΟΕΚ ως πολίτες και όχι με βάση την κοινωνική τους θέση. 

Ο Συνασπισμός προτείνει ότι το ύψος των βελτιώσεων και συντηρήσεων πρέπει να ανέλθει στο 10% του προϋπολογισμού από το 5% που προτείνετε. 

'Ενα εξίσου σημαντικό πρόβλημα που κρατά σε ομηρία χιλιάδες οικογένειες δικαιούχων, είναι οι ρυθμίσεις αποπληρωμής. Στο σχέδιο νόμου γίνεται λόγος για κακοπληρωτές και δεν λέμε ότι δεν υπάρχουν τέτοιοι. Πρέπει όμως εδώ να πούμε πως οι ίδιες οι κυβερνήσεις, αλλά και οι γραφειοκρατικές δυσκινησίες κάνουν πολλούς δικαιούχους κακοπληρωτές, αφού αυτοί καλλιεργούν τη νοοτροπία όπου κάθε δέκα ή πέντε χρόνια θα γίνεται η ρύθμιση και η εξόφληση χρεών. 

Θα σας πω μια εμπειρία. Στο Ροδίνι της Ρόδου υπάρχουν εκατόν πενήντα οικογένειες που επί τριάντα χρόνια είναι δικαιούχοι των κατοικιών στις οποίες μένουν και παρακαλούν επί τριάντα χρόνια αναζητώντας τρόπους εξόφλησης του χρέους τους, ώστε να αποκτήσουν τα οριστικά παραχωρητήρια και κανείς δεν ενδιαφέρεται. Δύο χρόνια ασχολούμαι με την υπόθεση, με ερωτήσεις, τροπολογίες και παρεμβάσεις, χωρίς μέχρι σήμερα να έχει υπάρξει μια διέξοδος. 'Εχω καταθέσει την τροπολογία και πιστεύω, κύριε Υπουργέ, να το ρυθμίσουμε και να λυθεί επιτέλους αυτό το πρόβλημα. Οι άνθρωποι θέλουν να πληρώσουν για να σταματήσει να υπάρχει αυτή η εκκρεμότητα. Πρέπει να λυθεί. 

Τέλος, όσον αφορά τις ρυθμίσεις υπέρ των δικαιούχων, προτείνουμε τη διεύρυνση της ρύθμισης, ώστε να περιλάβει και άλλες περιοχές που είτε έχουν χαρακτηριστεί ως φθείνουσες, όπως είναι η Εύβοια, ο Βόλος, είτε έχουν οικονομικά και κοινωνικά χαρακτηριστικά φθεινουσών περιοχών, αποβιομηχάνιση, ανεργία, φτώχεια. Σε αυτές τις περιοχές υπάγεται και ο Πειραιάς τόσο ως προς την παράταση του χρόνου επιδότησης του επιτοκίου, όσο και ως προς τον ανακαθορισμό του επιτοκίου δανείου. Δημιουργεί ερωτηματικά το γεγονός ότι η Εύβοια εξαιρείται των παραπάνω ρυθμίσεων όσο και η ευρύτερη περιοχή του Πειραιά. Είναι μια κοινή διαπίστωση των πολιτών του Πειραιά ότι δεν ωφελήθηκε, αλλά ζημιώθηκε ο Πειραιάς με την ύπαρξη Πειραιώτη Υφυπουργού. 

Η ανεργία ξεπερνά το 20% και φθάνει μέχρι 41% στους νέους και τις γυναίκες. Οι άστεγοι αυξάνουν. Οι μικρομεσαίες επιχειρήσεις κλείνουν. Οι ναυτιλιακές εταιρείες φεύγουν και χάνονται χιλιάδες θέσεις εργασίας. Το περιβάλλον υποβαθμίζεται και οι ελεύθεροι χώροι καταπαντούνται. Πιστεύουμε, κύριε Υπουργέ, ότι εδώ θα πρέπει να περιληφθεί και ο Πειραιάς και η Εύβοια. 

Τελειώνοντας, θα ήθελα να θέσω δύο ζητήματα. Στο παρόν σχέδιο νόμου θα έπρεπε οπωσδήποτε να υπάρχει η ρύθμιση των ογδόντα υπαλλήλων που με σύμβαση ορισμένου χρόνου έχουν προσληφθεί, για να εξυπηρετούν πάγιες και διαρκείς ανάγκες του ΟΕΚ. Στην προκειμένη περίπτωση το νέο σχέδιο νόμου αγνοεί την ύπαρξη των ογδόντα υπαλλήλων που πραγματικά προσφέρουν συγκεκριμένο έργο και με την απόλυσή τους αρκετές υπηρεσίες του οργανισμού θα μείνουν πίσω. 

Τελειώνοντας, θέλω να πω ότι ο Συνασπισμός δεν θα ψηφίσει το παρόν σχέδιο νόμου, θα ψηφίσει όμως τρία άρθρα τα οποία θεωρεί πολύ σημαντικά παρ' όλο βέβαια που δεν υπάρχουν τα προεδρικά διατάγματα που θα τα καταστήσουν εφικτά και θεμιτά. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος κ. Γεώργιος Τσαφούλιας, έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Η άσκηση κοινωνικής πολιτικής πρέπει να είναι σύμφωνη με το πιστεύω εκείνων που προσπαθούν να εφαρμόσουν κοινωνική πολιτική. Κοινωνική πολιτική μπλεγμένη με νομοσχέδια τα οποία έχουν σχέση με τη λειτουργία του τραπεζικού και χρηματιστηριακού κατεστημένου δεν ανταποκρίνεται στο πραγματικό περιεχόμενο της άσκησης κοινωνικής πολιτικής. 

Θα έπρεπε να έχει ξεκαθαρίσει πέρα για πέρα η εφαρμογή της αξίας της έννοιας του ν.2963/54 όπου το ιδρυτικό ορίζει, ότι η κοινωνική προσφορά στη στέγαση των εργατοϋπαλλήλων είναι εφαρμογή της άσκησης κοινωνικής πολιτικής. Εδώ ερχόμαστε σε ένα μεγάλο ερώτημα και σε ένα μεγάλο πρόβλημα. Εκείνοι που στερούνται στέγης πληρούν τις προϋποθέσεις του ν.2963/54 δηλαδή, έχουν τα ένσημά τους και τηρούν τις προϋποθέσεις σύμφωνα με το ιδρυτικό; Στην Ελλάδα η πραγματικότητα είναι ότι αυτοί που στερούνται στέγης είναι αυτοί οι άνθρωποι που εργάζονται αλλά στη συνέχεια της λειτουργίας του χρόνου της εργασίας τους δεν μπόρεσαν να τα βγάλουν πέρα από την ανεργία από τις κακουχίες, από τις αρρώστιες, από τη μεγάλη καταστροφή όλων εκείνων των προϋποθέσεων που έπρεπε να συντρέχουν και δεν συνέτρεξαν. Εδώ είναι το μεγάλο πρόβλημα της εφαρμογής του νόμου. Δηλαδή έχουμε τυποποιημένες διατάξεις και καλούμε όσους έχουν τα ένσημα και τις προϋποθέσεις να πάρουν το σπίτι και εκείνους οι οποίοι αστόχησαν, εκείνους οι οποίοι δεν βρέθηκαν στο σημείο να έχουν τις προϋποθέσεις τους βγάζουμε έξω; 

Επομένως, ο νόμος αυτός στην ουσία του θα έπρεπε να είναι νόμος και το νομοσχέδιο που έρχεται προς συζήτηση, να είναι ένα νομοσχέδιο που θα λύτρωνε τους ανθρώπους που πράγματι δεν έχουν τις προϋποθέσεις για να πάρουν το σπίτι. 

Πήγατε στην Τρούμπα, στην Αγρακατερίνη της Πάτρας, πήγατε στο Γκύζη, πήγατε σε άλλες περιοχές που ζουν σε κάτι καλύβια σαν παράγκες με δύο δωμάτια, που έχουν εργαστεί και τους λείπουν λίγα ημερομίσθια ή δεν έχουν όλες τις προϋποθέσεις να μπουν στο παιχνίδι του Οργανισμού της Εργατικής Κατοικίας και της τράπεζας; Πήγατε να δώσετε πραγματική εικόνα ή απαρίθμηση όλων εκείνων που είναι καταδικασμένοι στη ζωή να μην έχουν σπίτι ούτε να αποκτήσουν ποτέ; Αλλά είχαν εργαστεί και έχουν ημερομίσθια στο ΙΚΑ και έχουν αρρώστιες και έχουν κατάσταση πλήρους οικονομικής καταστροφής. Να τους καταγράψετε και να πείτε ότι αυτοί αξίζουν να τύχουν του ευεργετήματος να πάρουν σπίτι, τροποποιώντας διατάξεις του 2963/54 για άσκηση πραγματικής κοινωνικής πολιτικής. Και αυτό ώστε τους απόκληρους, τους πεθαμένους θα τους φέρουμε με την τροποποίηση των σχετικών διατάξεων στη ζωή και θα τους δώσουμε σπίτι να μείνουν. 

Κάνατε τέτοια δουλειά; Κάνατε λογαριασμό με τις τράπεζες, κάνατε λογαριασμό με το χρηματιστηριακό και με το τραπεζικό κατεστημένο. Και αυτός ο οργασμός του τραπεζικού κατεστημένου και του χρηματιστηριακού κατεστημένου και της λειτουργίας του είναι απότοκο της τοκογλυφίας και της αισχροκέρδιας των τραπεζών που γίνεται με τη δική σας ευθύνη, με την εντολή του Υπουργού Εθνικής Οικονομίας και από την τράπεζα του διορισμένου διοικητή του Λουκά Παπαδήμου. Τα επιτόκια χορηγήσεων είναι 16%-20%. Στην Ευρώπη είναι 9,3%. Και εδώ σας ερωτώ: Των καταθέσεων τα επιτόκια είναι 6% και 7%. Yπάρχει μεγαλύτερη λωποδυσία, εκμετάλλευση, αισχροκέρδεια, τοκογλυφία, την οποία υιοθετείτε και επικροτείτε; 'Εχετε σύνδεσμο λειτουργίας με το τραπεζικό κατεστημένο. Το τραπεζικό κατεστημένο στοιχίζει σε σας όσο αξίζει να έχετε δυνατότητα λειτουργίας άσκησης εξουσίας. Το τραπεζικό κατεστημένο είναι η ψυχή σας. Για ποιο σοσιαλισμό μιλάτε; Εκείνοι που πίστεψαν στο σοσιαλισμό έχουν απογοητευθεί. Εκείνοι που πίστεψαν στο σοσιαλισμό δεν πιστεύουν σήμερα, διότι το παιχνίδι του σοσιαλισμού το μετατρέψατε σε χρηματιστηριακό και τραπεζικό τζόγο. Και επομένως αυτή η κοινωνία που προσπαθήσατε να της κάνετε αυτό τον πολιτικό μεταβολισμό, έχει γνώση ότι δεν θα σας ακολουθήσει, γιατί όχι μόνο έχετε παραβιάσει σχετικές αρχές και διατάξεις, εξαγγελίες και προγραμματικές δηλώσεις, αλλά έχετε γίνει εφαρμοστές αυτού του μεγάλου θρίλερ του χρηματιστηριακού και τραπεζικού κατεστημένου, το οποίο το βάζετε και στον Οργανισμό Εργατικής Κατοικίας. Γιατί χαρίζετε τίποτε από την τσέπη σας; Είπατε ότι το κράτος θα δώσει λεφτά; Και με την επιδότηση λέτε 12,75%. Tι 12,75%; Φθάνει 16%, 14%, 15%. Και τους δίνετε επιδοτηση και φθάνει 8% και 9% και περιμένετε με αυτό να φτιάξει σπίτι και να του κάνετε τις ρυθμίσεις; 

Να βγάλετε από τον κρατικό προϋπολογισμό, αν θέλετε κοινωνική πολιτική. Τι μπλέκετε τους τραπεζίτες και τα χρηματιστήρια για να δώσετε στους φτωχούς δήθεν τη δυνατότητα να αποκτήσουν στέγη; Με αυτά τα παραμύθια προσπαθείτε προεκλογικά να λειτουργήσετε και να λύσετε θέματα που έχουν σχέση με την άσκηση της κοινωνικής πολιτικής, να παρουσιάσετε ένα αϊ-βασιλιάτικο, ψεύτικο πρόσωπο σε εκείνους που θα πληγούν από τη λειτουργία των διατάξεων, τις οποίες έχετε φέρει συγκεκριμένα εδώ για να ρυθμίσετε θέματα στεγάσεως ; Δεν καταλαβαίνουν ότι αυτό δεν είναι θέμα στέγασης; Αλλά ότι είναι καταδίκη, ότι είναι άγχος ; Του βάζεις ένα άγχος πως θα αποκτήσει σπίτι. 

Πρώτον, ο ιδρυτικός νόμος 2963/54 δεν λέει να νοικιάζουν σπίτια με το 1/400. Εκατό τετραγωνικά με το 1/400 είναι δεκαέξι εκατομμύρια; Είναι σαράντα χιλιάδες το μήνα. Αλλά δεν θα στοιχίσει δεκαπέντε εκατομμύρια. Θα έχουμε την υπέρβαση και θα φθάσει στα δεκαεπτά, διότι χωρίς το οικόπεδο το κατασκευαστικό κόστος έχει ανέλθει σε εκατόν εξήντα-εκατόν εβδομήντα χιλιάδες το τετραγωνικό. Δηλαδή, μιλάμε για κατάσταση μίας στοιχειώδους αντιμετώπισης στέγασης. Και επομένως θα φθάσει σαράντα-σαράντα πέντε και με την προσαύξηση του 3% θα φθάσουν τα εκατό τετραγωνικά πενήντα χιλιάδες το μήνα. Και στα πέντε χρόνια τα πενήντα χιλιάρικα το μήνα είναι τρία εκατομμύρια. Και του λες "έλα να αγοράσεις σπίτι με δεκαπέντε, δηλαδή να δώσεις και τα υπόλοιπα". Που θα βρει τα δώδεκα εκατομμύρια; Το νοίκι θα πληρώνει με τις πενήντα χιλιάδες ή τη ζωή του, το φαί του; Τι θα πληρώνει για να βρει τα υπόλοιπα να του τα πάρει; Πώς θα του τα πάρει; Η τράπεζα θα τα πάρει, με την οποία συνεργάζεσαι και είσαι συνεταίρος. Είσαι ο σοσσιαλιστικός συνεταίρος του τραπεζιτικού συστήματος και έχεις αποβάλει πάσα δυνατότητα λειτουργίας σχέσεως με την απονομή της κοινωνικής δικαιοσύνης. 

Επομένως με αυτά δεν λύνονται τα προβλήματα της εμφάνισης κοινωνικού προσώπου και της άσκησης κοινωνικής πολιτικής. Απλούστατα είναι ένα προεκλογικό εφεύρημα. "Ελάτε να πάρετε σπίτια". Στην πράξη να δούμε τι θα γίνει με τα σπίτια. Από την ώρα που θα αρχίσει η πράξη θα φανεί. Βέβαια τώρα είναι νωρίς. Πρέπει να ψηφιστεί ο νόμος, να περάσει από την Εφημερίδα της Κυβέρνησης, να αρχίσουν οι διαδικασίες. Μέχρι τότε θα έχουν φθάσει οι εκλογές, αλλά το πυροτέχνημα θα υπάρχει. 

Το διακηρύξατε και το κάνατε πανηγύρι σαν μια προεκλογική φιέστα, στην Εφημερίδα. Τώρα περνάει η προθεσμία και το πανηγύρι θα λήξει προ των εκλογών και θα αρχίσει πάλι μετά τις εκλογές. Δηλαδή, την ώρα που θα πάει να γίνει πραγματικότητα ο νόμος τότε θα έχουν γίνει οι εκλογές. Επομένως το παιγνίδι που παίζετε είναι μέχρι τις εκλογές. Δεν είναι δυνατόν να υιοθετήσει κανένας αυτές τις διατάξεις που εσείς λέτε ότι έχουν σχέση με την εξυπηρέτηση του κοινωνικού συνόλου. 

Είπατε δε στην επιτροπή ότι το νόμο τον είχε ψηφίσει η Νέα Δημοκρατία, αλλά δεν τον είχατε εφαρμόσει εσείς. 'Ηταν ο ν. 1166 που είπε ο κ. Παπαγεωργόπουλος. Δίνετε δηλαδή δικολαβικές απαντήσεις για την καθυστέρηση εφαρμογής λέγοντας ότι ο νόμος είχε ατέλειες. Αυτό το κάνουν και οι δύο παρατάξεις όταν η μία δεν θέλει να εφαρμόσει το νόμο που ψήφισε η άλλη. 'Ετσι και ο Κούβελας δεν εφήρμοσε το νόμο του Κουτσόγιωργα, γιατί είπε ότι έχει ατέλειες, για να μην υπάρχει η δευτεροβάθμια Νομαρχιακή Αυτοδιοίκηση. Το ίδιο κάνατε και με το νόμο 1166 της Νέας Δημοκρατίας. Είπατε στην ομιλία σας στην επιτροπή με αόριστες φράσεις ότι δήθεν δεν τον εφαρμόσατε για κείνο και για το άλλο. 

Επομένως πως είναι δυνατόν αυτές οι διατάξεις να αποτελέσουν αντικείμενο πραγματικής έκφρασης άσκησης κοινωνικής πολιτικής για αγορά κατοικιών; 

'Ερχομαι στο φοιτητικό θέμα. Λέτε στους δικαιούχους φοιτητές ότι θα τους δώσετε σπίτια. Για να φτιαχτούν αυτά τα σπίτια θα περάσουν χρόνια. Γιατί μπλέκετε εδώ τις τράπεζες, με τους φοιτητές, με τις κατασκευές; Μπορείτε, κύριε Παπαϊωάννου, να μας φέρετε, μια κατάσταση των εργολάβων που έχουν αναλάβει τις εργατικές κατοικίες σε όλη την Ελλάδα, αν έβγαιναν δηλαδή οι ίδιοι στις δημοπρασίες και αν κάνουν οι ίδιοι τη δουλειά. 

Και γιατί απέλυσε τον Χανακούλα ο κ. Τζουμάκας, τον απολύσατε και εσείς και τον κράτησε ο Γιαννόπουλος; Και τι δουλειά έκανε ο Χανακούλας; Καθαρές δουλειές. 'Οχι ότι παρήλθε η πενταετία και λόγω σεβασμού προς την ηλικία του τον απολύσατε. Αυτά είναι παραμύθια που δεν τα πιστεύει ο λαός. Συμφωνώ εδώ με τον κ. Παπαγεωργόπουλο. Δώσατε εντολή να γίνει ΕΔΕ με την έκθεση των λογιστών του δημοσίου. Εδώ σήμερα γίνεται συζήτηση για το νομοσχέδιο. Να δώσετε την έκθεση σε όλους τους Βουλευτές. 'Ο,τι αφορά σκάνδαλα ή παράβαση νόμου ή κομπίνα ή έλλειψη άσκησης ορθής πολιτικής δεν φέρνετε εδώ. Το είπε στην επιτροπή ο κ. Παπαγεωργόπουλος. Είπε ότι υπάρχει έκθεση των ελεγκτών Δημόσιας Διοίκησης και δικής σας ενέργεια για ΕΔΕ. Πρέπει να τα δουν οι Βουλευτές. Εγώ για προσωπικούς λόγους δεν μπόρεσα να τα ζητήσω. Να τα φέρετε τώρα που συζητάμε το θέμα, για να δούμε την έκθεση των ελεγκτών και τις δικές σας ενέργειες. 

Πρέπει δε να σας πω ότι ο Μιτεράν στους φοιτητές είχε δώσει επιδότηση ενοικίου. Αν θέλετε να δώσετε δωρεάν παιδεία, να δώσετε λεφτά στον φοιτητή για να νοικιάσει σπίτι. Γιατί, λοιπόν, μπλεκόσαστε εσείς με δημοπρασίες, με εργολάβους, με Χανακούληδες για να φτιάξετε εργατικές κατοικίες; Γιατί μπλέκεστε με τους Θρακομακεδόνες; 

Δώστε τα εδώ και τώρα με 2% να φτιάξουν σπίτι οι φτωχοί και αφήστε τις κουβέντες ότι κάνετε κοινωνική πολιτική. Μπλέκετε τράπεζες, εργολάβους, λέτε παραμύθια, υποσχέσεις, αγορά ελπίδας ότι θα ζήσουν καλύτερα. Δώστε τα από τον κρατικό κορβανά, δώστε τα από τον προϋπολογισμό και αφήστε τις τράπεζες και τα παραμύθια. Και λέτε στους φοιτητές ότι θα τους φτιάξετε σπίτια, πολυτέλειες και τέτοια παραμύθια. Δώστε τους την επιδότηση! Το έκανε και ο Μιτεράν στη Γαλλία και ακόμα δεν τολμά κανείς να τον καταργήσει. Δίνει επιδότηση στους φοιτητές και δεν τους δίνει τίποτε άλλο. 

Γιατί δεν κάνετε φοιτητικές εστίες; Πού είναι η δωρεάν παιδεία; Και θέλετε στους δικαιούχους να κάνετε σπίτια; Γιατί; Πόσοι είναι οι φοιτητές; Πόσα θα χαλάσετε; Πόσο είναι το κόστος; 'Εχετε δει πόσοι είναι οι φοιτητές των δικαιούχων; Φέρτε έναν κατάλογο για όλη την Ελλάδα, για μια δεκαετία, κάντε μια στατιστική, μια μελέτη. Δεν τα βλέπουμε πουθενά αυτά τα πράγματα. Τα έχετε, κύριε Παπαϊωάννου; Φέρτε μου να δω για δέκα χρόνια πόσοι είναι οι φοιτητές των δικαιούχων, πόσα λεφτά θα χαλάσετε, να δούμε ποιο είναι το κέρδος και για κείνους που προσπαθείτε να ευεργετήσετε σαν φοιτητές και για τους άλλους οι οποίοι οπωσδήποτε θα είναι οι δικαιούχοι. Φέρτε τα εδώ τα χαρτιά να δούμε τι γίνεται. 

Γιατί δεν τους δίνετε επιδότηση; Γιατί δεν φτιάχνετε φοιτητικές εστίες και επιδότηση, λεφτά, αφού με λεφτά τζογάρετε. Δεν τζογάρετε με σοσιαλισμό, με λεφτά τζογάρετε. Τον άλλον έχετε ανάγκη. Σοσιαλισμό έχετε στο μυαλό σας, κοινωνική δικαιοσύνη; Φέρτε τα εδώ αφού τα έχετε! 

Συμφωνήστε, λοιπόν, καθαρά και με τον Κόκκαλη και με τους εργολάβους και με το Λαμπράκη και με τον Τεγόπουλο και με όλους. Και θα πείτε, για σταθείτε βρε παιδιά, δεν μπορούμε να τη βγάλουμε τη δουλειά πέρα, μας κατάλαβαν ότι οι αρχές της εφαρμογής του σοσιαλισμού δεν επικρατούν και επικρατεί ο τζόγος. Πρέπει να δώσουμε. Ούτε αυτό το κάνετε! 

Αφήστε, λοιπόν, τα παραμύθια για τους φοιτητές και δώστε τους μια επιδότηση. Καλύτερα να την πάρετε τη διάταξη, διότι μυρίζει πολλά αυτή η διάταξη, μυρίζει κομπίνα, μυρίζει προεκλογική καμπάνια. Και δεν νομίζω ότι θα εφαρμοστεί ποτέ, διότι αν περάσουν οι εκλογές θα πάει στις καλένδες, όπως και ο νόμος της Νέας Δημοκρατίας. 

'Οσον αφορά την παρέμβαση και βελτίωση στην ποιότητα ζωής και στους οικισμούς κ.λπ., θα πληρώνουν. Για ποια κοινωνική πολιτική μιλάτε; Να μην έχει ο άλλος πλατεία και να πληρώνει για να έχει πλατεία; Είναι κοινωνική πολιτική αυτή; Είναι κοινωνικό πρόσωπο; Κάνεις άσκηση εφαρμογής κοινωνικής πολιτικής και κάνεις προεκλογική δαπάνη; Αφού τον βάζεις να πληρώνει. Την πλατεία θα την πληρώσει, την επέκταση θα την πληρώσει, τα παιχνίδια για τα παιδιά στη γειτονιά θα τα πληρώσει ο φτωχός. Τί παραμύθια είναι αυτά; Αφού πληρώνει, τον καλείς εδώ να συμμετέχει, να πληρώνει για να έχει αέρα, για να έχει πλατεία, δέντρα, οξυγόνο. Για ποια κοινωνική πολιτική λοιπόν μιλάμε; 

'Οσον αφορά το θέμα της αλληλεγγύης στο άρθρο 9, τα κριτήρια ποια θα είναι; Η μεγαλύτερη σαγηνευτική διάταξη για λεία αφελών σε προεκλογική έκφραση. 

Τους λέτε ότι θα κανονίσετε εσείς ποιοι θα έχουν τα κριτήρια στο κεφάλαιο της αλληλεγγύης, ώστε να τους απαλλάξετε, οι οποίοι λόγω μακρόχρονης ανεργίας ή άλλων ιδιαίτερα σοβαρών λόγων αδυνατούν να εξοφλήσουν τις οφειλές τους, που προέρχονται από παραχώρηση κατοικίας από δάνεια. 

Λέει: "Η οικονομική αυτή ενίσχυση συνίσταται στην εξόφληση κ.λπ. 

Ο ορισμός του προέδρου και των λοιπών μελών της επιτροπής, των αναπληρωματικών μελών, του εισηγητή και του γραμματέα γίνεται με απόφαση του Υπουργού Εργασίας και Κοινωνικών Ασφαλίσεων". 

'Εχετε απόφαση στα χέρια σας και θα τους λέτε, ότι ξέρετε εγώ θα σας απαλλάξω. Να ποια είναι η εξαγορά της ψήφου κατευθείαν. Μπαίνετε στο ζουμί προ των εκλογών. Διότι το άρθρο 9 θα εφαρμοστεί μετά τις εκλογές. Μέχρι τις εκλογές θα του την πάρετε την ψήφο του αφελούς. Και αν δεν υπάρχει πλήρης διδαχή της αληθινής διάστασης της ερμηνείας της διατάξεως, οπωσδήποτε θα σας ψηφίσει, διότι θα πει, ότι εδώ έβαλε διάταξη και αύριο ο Παπαϊωάννου θα με απαλλάξει. Πότε θα το εφαρμόσετε; Και αυτό θα το κάνεις μόνο και μόνο από το χέρι σου; Πού είναι οι αντικειμενικοί όροι εδώ στο άρθρο 9 και οι προϋποθέσεις για να λειτουργήσει η απαλλαγή ότι θα απαλλάσσονται εκείνοι, εκείνοι όσοι χρωστάνε τόσα, όσοι έχουν ημερομίσθια τόσα, όσοι έχουν πιστοποιητικό γιατρού ότι είναι στο θεραπευτήριο των φυματιόντων, ότι έχουν αρρώστια τάδε, τάδε. Βάλτα εδώ, δεσμεύσου ότι θα είναι αυτοί και δεν θα είναι οι δικοί σου "ημέτεροι". Διότι εδώ τους λες ότι θα γίνετε "ημέτεροι" θέλετε δεν θέλετε, παπάς κρεμάμενος είδε και απόειδε εκ του γεγονότος ότι εγώ στα χέρια μου έχω το μέλι και εγώ θα σε βοηθήσω, δεν θα πληρώσεις δεκάρα. Αυτά θα λένε οι Βουλευτές του ΠΑΣΟΚ στο Νομό Αχαίας, στο Νομό Αιτωλοακαρνανίας εκεί κάτω που είμαι εγώ. Θα τους λένε οι Βουλευτές όπως τα λέμε. Τα λένε ιδίως οι κυβερνητικοί, εγώ τι να πω, η Αντιπολίτευση τι να πει. Τα κόμματα της μικρής Αντιπολίτευσης και να πούμε δεν μας πιστεύουν, θα γίνουμε γελοίοι. Γι' αυτό λέμε, αγωνιζόμαστε και δεν υποσχόμεθα. Εκείνοι όμως θα μπουν μέσα και θα πουν υπάρχει εδώ, θα μπει στο νόμο ο Παπαϊωάννου αύριο το πρωϊ θα σε απαλλάξει, είμαι εγώ στη μέση δώστην, την έδωσε. Αυτό είναι. 'Ετσι είναι οι καθαρές κουβέντες, να μην λέμε παραμύθια. 'Εξω από τα δόντια αυτά είναι, αυτά λέμε, αυτά θα γίνουν. 

Τώρα βέβαια δεν με παίρνει και η ώρα, έφθασα στο δέκατο ένατο λεπτό με αναλυτική διάχυση των γεγονότων και ως εκ τούτου δεν είναι δυνατόν να πάω σε όλα τα άρθρα. Κατ' αρχήν είναι, αυτά θα τα αντιμετωπίσουμε και μετά και με τις τροπολογίες. 

Ειδικό προσωπικό. Θέλεις ένα δημοσιογράφο. Χρειάζονται δημοσιογράφοι στον Οργανισμό Εργατικής Κατοικίας; Τι να κάνουν οι δημοσιογράφοι; Τα καθήκοντα του Ρέππα; Οι δημοσιογράφοι στον Οργανισμό Εργατικής Κατοικίας! Πού ακούστηκε το ρουσφέτι αυτό! Στον Οργανισμό Εργατικής Κατοικίας το άρθρο 13 είναι ρουσφετολογικό, θέσεις στην Εργατική Εστία 1862/166. Θέσεις στον Οργανισμό Εργατικής Κατοικίας δημοσιογράφοι. Αφού τα καθήκοντα του δημοσιογράφου, του κυβερνητικού εκπροσώπου τα έχει ο Ρέππας. Θα συγκρουστεί με το Ρέππα ο επί του Τύπου εκπρόσωπος του Οργανισμού Εργατικής Κατοικίας. Να μας πείτε το λόγο που θέλετε το δημοσιογράφο. 

Αυτά είναι κατευθείαν προσωπικά ρουσφέτια. Με το άρθρο 13 ρουσφετολογείτε. 'Ερχεται και το όραμα της κ. Βάσως η οποία σου λέει θα αλλάξουν τα πάντα στις περιφέρειες, ο νόμος του Πεπονή κ.λπ. Δημιουργείται προεκλογικό κλίμα. Εδώ είναι άλλοι οι οποίοι είναι πέντε χρόνια στον Οργανισμό Εργατικής Κατοικίας και έχουν τροπολογία και θέλουν να γίνουν αορίστου χρόνου. Την τροπολογία την έχει καταθέσει ο Συνασπισμός και συμφώνησα. Δεν έχετε απαντήσει και δεν ξέρω αν θα ψηφίσετε την τροπολογία. Εδώ έχουν δικαιώματα οι άνθρωποι, δουλεύουν, είναι έτοιμοι να τους απολύσετε και να βάλετε τους δικούς σας. Τι θα κάνετε με την τροπολογία; Εκείνους που είναι για αορίστου χρόνου θα τους κάνετε; Οι άνθρωποι ήρθαν αγωνιώντας τώρα και μου λένε τι θα γίνει έχουμε πέντε χρόνια να γίνει αορίστου, να φάμε ψωμί, να ζήσουμε, έχουμε οικογένειες. Και μου βάζεις το δημοσιογράφο. Τι θα γίνει; Επιβάρυνση του προϋπολογισμού του Οργανισμού Εργατικής Κατοικίας; Θα βάλουμε τους δημοσιογράφους και εκείνους τι θα τους κάνουμε που έχουν πέντε χρόνια και πεινάνε; 

Με αυτά τα δεδομένα για να μην πω ότι οι εργοδότες, οι τραπεζικοί οργανισμοί και οι χρηματιστηριακοί οργανισμοί, οι φίλοι σας όλοι αυτοί οι κομπιναδόροι φίλοι σας βάλτε τους να πληρώνουν 1,5% που είπε και ο Κανταρτζής. Εργοδοτική εισφορά από 0,75%, 1,5%. Του φτωχού του παίρνεις 1% και 0,75% εκείνου που είναι φίλος σου και πιστεύει στο σοσιαλισμό. Δεν πιστεύει σε τίποτα, πιστεύει στο χρηματιστηριακό τζόγο. Βάλτου να δώσει 1,5%. Να μια πραγμάτωση της λειτουργίας της εφαρμογής των αρχών της κοινωνικής δικαιοσύνης και των σοσιαλιστικών αρχών. Να μια ευκαιρία. Βάλτο στο 1,5% με τροπολογία μέχρι την Πέμπτη. 

Μ' αυτά τα ψεύτικα αϊβασιλιάτικα παραμύθια και για την κλήρωση προβλέπω ότι η κλήρωση θα καταργηθεί. Πέσαμε στο τραπεζικό και χρηματιστηριακό κατεστημένο. Πόσα θα κληρώνονται από εδώ και πέρα; Ποια θα κληρωθούν και ποιοι θα τα παίρνουν; Τους έχεις στην κλήρωση, τους έχεις στη μίσθωση, τους έχεις στην αγορά και τα έχασαν. Είναι προκλητική διάκριση της αδικίας άλλοι να περιμένουν να κληρωθούν να μην πληρώσουν, άλλοι να πληρώσουν. Τι γίνεται εδώ; Ποιοι θα πληρώνουν, ποιοι δεν θα πληρώνουν; Ποιες αρχές εφαρμόζονται; Τι εφαρμογή της αρχής της κοινωνικής δικαιοσύνης και λειτουργία κοινωνικού προσώπου; 'Αλλοι θα περιμένουν το λαχνό, την κλήρωση, άλλοι θα πληρώνουν, άλλοι θα μισθώνουν; Για ποια αρχή και ιεράρχηση βαθμίδων λειτουργίας απονομής κοινωνικού δικαίου και αλληλεγγύης; 

Θέλετε αλληλεγγύη, αλληλεγγύη του λαού, θέλετε προσφορά της αλληλεγγύης του λαού; Βάλτε τις εν τω άμα εδώ. Λοιπόν καθαρίστε τη θέση σας με τις κληρώσεις, με τις αγορές, με τις μισθώσεις ώστε μέσα από αυτό το σκοτεινό φάσμα της λειτουργίας της έκφρασης της κοινωνικής αδικίας χάρη του κομματισμού, να μπορέσετε πλέον να πείτε ότι το ανατρέπουμε και σας δίνουμε την καθαρή εικόνα. Με τέτοια ψευτοδιλήμματα και αϊβασιλιάτικα προεκλογικά πυροτεχνήματα δεν συμφωνούμε και καταρχήν το καταψηφίζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώστε. Μιλήσατε με άνεση. 

Ο Υπουργός Εργασίας και Κοινωνικών Ασφαλίσεων έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κυρίες και κύριοι συνάδελφοι πριν μπω επί της ουσίας του σχεδίου νόμου, που σήμερα συζητούμε, θεωρώ σκόπιμο να σημειώσω με έμφαση, στην αρχή της ομιλίας μου, ότι όταν δεν υπάρχει περιθώριο ουσιαστικής κριτικής για ένα σχέδιο νόμου, όταν δεν υπάρχει ουσιαστικός αντίλογος επί της ουσίας, τότε δυστυχώς η Αντιπολίτευση και ιδιαίτερα η Νέα Δημοκρατία ενθυμείται τη σκανδαλολογία, αποφεύγει την ουσία, αφήνει το συγκεκριμένο χώρο και προσπαθεί να παίξει, ας μου επιτραπεί η έκφραση, στο γήπεδο της λασπολογίας, της σκανδαλολογίας, της ανευθυνότητας και της δημαγωγίας. Θα επανέλθω όμως σε αυτό γιατί το θεωρώ πολύ κρίσιμο. 

Οι κοινωνικές πολιτικές κύριοι συνάδελφοι δεν είναι θέμα ευχών και επιθυμιών, είναι θέμα κοσμοθεωρίας και αποτυπώνεται σε έργα. Αποτυπώνεται σε έργα μέσα από συγκεκριμένες πολιτικές αλληλεγγύης και αναδιανομής. 

'Ισως εκφεύγει της προσοχής μερικών συναδέλφων ότι στο χώρο της κοινωνικής κατοικίας, που σωστά αναφέρθηκε ότι η εργατική κατοικία καλύπτει το 95%, είμαστε πρωτοπόροι στην Ευρώπη. Η Ελλάδα είναι η πρώτη χώρα στην Ευρώπη που έχει καλύψει το ανθρώπινο δυναμικό της, τους πολίτες της περισσότερο από κάθε άλλη χώρα σε σχέση με τις στεγαστικές ανάγκες. Και αυτό δίνει τη δυνατότητα στον κ. Παπα-γεωργόπουλο να ισχυρίζεται ότι πρέπει να φύγουμε πλέον από την εργατική κατοικία και να δει ο οργανισμός και προγράμματα παραθεριστικής κατοικίας. 

Πίσω από τους αριθμούς τον απολογισμό και τον προγραμματισμό στον οποίο θα αναφερθώ πολύ επιγραμματικά υπάρχουν άνθρωποι, άνθρωποι με ονοματεπώνυμο, άνθρωποι έχουν ικανοποιήσει τις ανάγκες τους μέσα από τον Οργανισμό Εργατικής Κατοικίας έναν οργανισμό που έχει τα πρωτία από όλους τους δημόσιους οργανισμούς όσον αφορά το διοικητικό κόστος λειτουργίας του σε σχέση με το παραγόμενο έργο, έναν οργανισμό πρότυπο. Και θα ήθελα να καταθέσω εδώ -και παρακαλώ να με διαψεύσετε αν είναι διαφορετικά τα πράγματα- ότι τουλάχιστον τα τρία χρόνια που έχω την τιμή να είμαι επικεφαλής του Υπουργείου Εργασίας και Κοινωνικών Ασφαλίσεων δεν έχει κατατεθεί ούτε μία ερώτηση, δεν έχουμε μπει σε καμία διαδικασία κοινοβουλευτικού ελέγχου όσον αφορά το έργο του Οργανισμού, την ποιότητα, την αντικειμενικότητα, τη διαφάνεια και τη λειτουργία του. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Ελεος, κύριε Υπουργέ! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ, είμαι εδώ να ακούσω. 

ΕΥΑΓΓΕΛΟΣ ΜΠΑΣΙΑΚΟΣ: Τι είναι αυτά τα πράγματα; 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μην κάνετε διακοπές. Σας άκουσε ο κύριος Υπουργός και μιλήσατε όχι απλώς ελεύθερα και απεριόριστα αλλά και καθ' υπερβολήν. Σας παρακαλώ αφήστε τον κύριο Υπουργό να μιλήσει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας άκουσα και στη Θήβα. Την ανευθυνότητα των λόγων σας την άκουσα και στη Θήβα. 

ΕΥΑΓΓΕΛΟΣ ΜΠΑΣΙΑΚΟΣ: Τι είναι αυτά που λέτε; Και βέβαια έχουμε καταθέσει. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε1 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Μπασιάκο, σας άκουσα με προσοχή. 

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριε συνάδελφε, μη διακόπτετε. Σας άκουσε ο κύριος Υπουργός και επέδειξε μεγάλη υπομονή. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σήμερα ο Οργανισμός εκτελεί ειδικά προγράμματα. Για όλες τις κατηγορίες των εργαζομένων κάνει εξατομικευμένες παρεμβάσεις και ασφαλώς το σχέδιο νόμου ανοίγει για τον Οργανισμό νέους ορίζοντες. 

Δεν θα κάνω συγκρίσεις με το παρελθόν. Απλώς και μόνο θα καταθέσω στο Τμήμα, κύριοι συνάδελφοι, ότι από το 1996 μέχρι σήμερα διατέθηκαν τριακόσια πενήντα δύο δισεκατομμύρια δραχμές για την τροφοδότηση του συνόλου των προγραμμάτων του ΟΕΚ, ογδόντα δισεκατομμύρια για το κατασκευαστικό, διακόσια σαράντα δισεκατομμύρια για το δανειοδοτικό και τριάντα δύο δισεκατομμύρια για την επιδότηση ενοικίου. 

Αυτήν τη στιγμή ανεγείρονται στη χώρα εννέα χιλιάδες τριακόσιες κατοικίες και θα στεγάσουν πενήντα χιλιάδες μέλη οικογενειών εργαζομένων. Την τριετία 1996-1998 δημοπρατήθηκαν τρεις χιλιάδες εξακόσιες πενήντα οκτώ κατοικίες, παραδόθηκαν δύο χιλιάδες εξακόσιες πενήντα και θεμελιώθηκαν τρεις χιλιάδες εκατόν είκοσι οκτώ. Μέσα σ'αυτά υπάρχουν και ειδικά προγράμματα παραμεθόριων περιοχών, περιοχών που δοκιμάστηκαν από σεισμούς ή από άλλες φυσικές καταστροφές. 

Την ίδια περίοδο κάναμε αναπλάσεις παλαιών όπως στην 'Εδεσσα, και τη Βέροια- οικισμών. Αποκτήθηκαν ενενήντα έξι νέα οικόπεδα, δύο χιλιάδες διακόσια στρέμματα. 

Σε σχέση με το ειδικό δανειοδοτικό πρόγραμμα που υλοποιήσαμε για την περίοδο 1996-1998 υποβλήθηκαν πενήντα χιλιάδες αιτήσεις, εγκρίθηκαν οι σαράντα δύο, ήδη έχουν υλοποιηθεί τριάντα χιλιάδες πεντακόσιες και έχουν στεγαστεί εκατόν είκοσι χιλιάδες άτομα. Σ'αυτά πρέπει να προσθέσει κανένας το ειδικό πρόγραμμα πολυτέκνων. Αφορά περίπου δυόμισι χιλιάδες οικογένειες πολυτέκνων, που ξέρετε ότι έχουν το δικαίωμα να αγοράζουν ελεύθερα, με δάνεια που παίρνουν από τον Οργανισμό, άτοκα δάνεια, τα δικά τους διαμερίσματα. Την ίδια περίοδο επιδοτήθηκαν εκατόν είκοσι χιλιάδες νοικοκυριά με συνολικό ποσό τριάντα δύο δισεκατομμύρια δραχμές. 

Για το 1999 και μόνο ο προγραμματισμός μας, που είναι ένας προγραμματισμός άλματα μπροστά σε σχέση και με τον προηγούμενο που ήταν πάλι άλματα μπροστά σε σχέση με το παρελθόν. Διατίθενται μέσα στο 1999 διακόσια δισεκατομμύρια δραχμές. Σαράντα δισεκατομμύρια θα δοθούν για το κατασκευαστικό πρόγραμμα, τρεις χιλιάδες νέες κατοικίες το 1999 και τρεις χιλιάδες νέες κατοικίες το 2000, εκατόν πενήντα δισεκατομμύρια για δεκαπέντε χιλιάδες νέα δάνεια, δέκα δισεκατομμύρια για επιδότηση τριάντα πέντε χιλιάδων δικαιούχων ενοικίου. Από αυτά, εκατόν είκοσι δισεκατομμύρια θα διατεθούν από τραπεζικά κεφάλαια. Το νέο δανειοδοτικό πρόγραμμα έχει ξεκινήσει από 1η Ιουλίου, όπως από 1η Οκτωβρίου ξεκινάει και το νέο πρόγραμμα, γιατί υπάρχει το παλιό και είναι σε εξέλιξη, για μικρές επισκευές, διορθώσεις κλπ. κτιρίων. 

Και βέβαια, για να δώσω και μία απάντηση στη συνάδελφο από το Συνασπισμό, μέσα στο χρόνο μπαίνει μπροστά και το πιλοτικό πρόγραμμα για εκατόν πενήντα κατοικίες για τσιγγάνους στους Σοφάδες Καρδίτσας. 

Το νομοσχέδιο που έχουμε σήμερα μπροστά μας και για το οποίο δεν ακούστηκαν πολλα λόγια, δεν το είχε ανάγκη η Κυβέρνηση προκειμένου να παρουσιάσει έργο γύρω από την εργατική κατοικία η για να υλοποιήσει το πρόγραμμα της στεγαστικής της πολιτικής. Τι κάνει αυτό το σχέδιο νόμου; Ανοίγει νέους ορίζοντες στον ΟΕΚ. 

Τον εξοπλίζει με εξουσίες και αρμοδιότητες για να μπορέσει να βρει σύγχρονα, νέα προϊόντα, με βάση τις ανάγκες της ελληνικής κοινωνίας. Θα μπορούσαμε και χωρίς το νομοσχέδιο τόσο εγώ όσο και ο Υφυπουργός και οι συνεργάτες μου στο Υπουργείο, να είμαστε κάθε βδομάδα -το τονίζω-σε όλη την Ελλάδα για να εγκαινιάζουμε ή να παραδίδουμε εργατικές κατοικίες. Το κάνουμε. Δεν το κάναμε ξέρετε πότε; 'Ενα μήνα πριν από τις εκλογές, γιατί εμείς σεβαστήκαμε την προεκλογική περίοδο. 

ΕΥΑΓΓΕΛΟΣ ΜΠΑΣΙΑΚΟΣ: Στις δημοτικές εκλογές το κάνατε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Να μη γίνει καμία καταχώρηση των ανεπίτρεπτων και απαράδεκτων διακοπών. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ο κ. Μπασιάκος ενοχλήθηκε. 

ΕΥΑΓΓΕΛΟΣ ΜΠΑΣΙΑΚΟΣ:... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε συνάδελφε, έχω μείνει έκπληκτος από την ενόχλησή σας ότι ο Οργανισμός Εργατικής Κατοικίας επί ΠΑ.ΣΟ.Κ. κατασκευάζει τόσες εκατοντάδες σπίτια στη Βοιωτία. Αυτό δεν μπορώ να το καταλάβω. 

'Εχω πάει σε όλη την Ελλάδα, έχουν βρεθεί συνάδελφοι σε αυτά τα εγκαίνια ή σε αυτές τις παραδόσεις από όλες τις παρατάξεις. Ο μόνος που διαμαρτυρήθηκε από όλη την Ελλάδα, σε αυτές τις διαδικασίες, ήσασταν εσείς. Αυτό είναι ένα φαινόμενο... 

ΕΥΑΓΓΕΛΟΣ ΜΠΑΣΙΑΚΟΣ: ... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Μπασιάκο, δεν μπορείτε να έχετε διάλογο με τον κύριο Υπουργό. Δεν νομιμοποιείσθε να διακόπτετε συνεχώς. Σας παρακαλώ! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ, σεβαστείτε τουλάχιστον αυτήν την Αίθουσα. Κάνατε το προεκλογικό σας παιχνίδι στη Θήβα, σεβαστείτε αυτήν την Αίθουσα. Σας παρακαλώ! 

ΕΥΑΓΓΕΛΟΣ ΜΠΑΣΙΑΚΟΣ:... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ! 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλεί και το Προεδρείο. Κύριε Μπασιάκο, είσθε αγνώριστος σήμερα. 

ΕΥΑΓΓΕΛΟΣ ΜΠΑΣΙΑΚΟΣ:Μας προκαλεί, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τι θα πει σας προκαλεί; Εκφράζει τις απόψεις του ο κύριος Υπουργός και έχει αυτό το δικαίωμα. Αν δεν σας αρέσουν, περιμένετε να τελειώσει για να πάρετε το λόγο και να πείτε τις δικές σας απόψεις. Οφείλετε όμως να ακούσετε τον κύριο Υπουργό και εν πάση περιπτώσει δεν δικαιούσθε να εμποδίζετε τους άλλους να ακούνε. Είναι δικαίωμα και των άλλων να ακούσουν και παρεμποδίζετε αυτό το δικαίωμα. Σας παρακαλώ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κατά συνέπεια, κύριοι συνάδελφοι, μη μιλάτε για προεκλογική περίοδο και μην κάνετε το λάθος να θεωρείτε -γιατί αυτό ακούσθηκε και από την άλλη Αντιπολίτευση- ότι και σήμερα που συζητάμε το σχέδιο νόμου, είναι προεκλογική περίοδος. Διότι αν ήταν έτσι τα πράγματα, αυτό θα ήταν η χειρότερη συνεισφορά όλων μας στην υπόθεση της ανάπτυξης στη χώρα μας, αλλά και της σωστής λειτουργίας των θεσμών και της δημοκρατίας. 

Τι κάνουμε με το σχέδιο νόμου; Εκτός από το συνάδελφο εισηγητή της Πλειοψηφίας, κανένας άλλος ουσιαστικά δεν αναφέρθηκε. Προχωρούμε στο θεσμό της ενοικίασης της κατοικίας, αυτό ίσως δεν έγινε κατανοητό ότι είναι το leasing και στη συνέχεια του δικαιώματος αγοράς της κατοικίας από αυτόν που την ενοικιάζει, έναντι χαμηλού μισθώματος. Είπα για εκατό τετραγωνικά, τριάντα πέντε χιλιάδες (35.000) δραχμές το μήνα, με δυνατότητα μετά από πέντε χρόνια να αγοράσει κάποιος το σπίτι με την αρχική τιμή κατασκευής, αφαιρώντας ό,τι είχε πληρώσει για ενοίκιο. 

ΑΘΑΝΑΣΙΟΣ ΝΑΚΟΣ: Το οικόπεδο θα πληρώνεται, κύριε Υπουργέ; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να μη γίνεται καμία καταχώρηση σε καμία διακοπή. Σας παρακαλώ, δεν είναι διάλογος αυτός. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, παρακαλώ να συνεχίσω. Δεν διέκοψα κανέναν και παρακαλώ να μη με διακόπτουν. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δίκιο, κύριε Υπουργέ. 

ΘΕΟΔΩΡΟΣ ΔΑΜΙΑΝΟΣ: Μία διευκρίνιση ζήτησε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ναι, αλλά εγώ πιστεύω, κύριε συνάδελφε, ότι δεν είναι σωστή αυτή η διαδικασία συζήτησης. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, σας παρακαλώ. Δεν είναι δυνατόν να γίνεται αυθαίρετος διάλογος συνεχώς σ'αυτήν την Αίθουσα. Ακούστηκαν όλοι οι εισηγητές και ειδικοί αγορητές των κομμάτων χωρίς διακοπή από τον κύριο Υπουργό και μάλιστα ακούστηκαν σε έντονο ύφος και με επιχειρηματολογία που προκαλούσε. Ωστόσο, ο κύριος Υπουργός άκουσε τους πάντες. Εδώ δεν έχετε την υπομονή να ακούσετε και αυτό δείχνει μια άλλη νοοτροπία, κύριοι συνάδελφοι, την οποία το Προεδρείο οφείλει να επισημάνει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ακούστε, κύριε συνάδελφε. Αυτά που λέω σήμερα εδώ, όπως και όλα τα άλλα σε σχέση με την κοινωνική μας πολιτική, θα τα ακούτε μέχρι τις εκλογές και θα πάμε να πείσουμε με το χειροπιαστό έργο που έχουμε κάνει τον ελληνικό λαό για να ανανεώσει την εμπιστοσύνη του σε εμάς, είτε το θέλετε είτε δεν το θέλετε. Κατά συνέπεια, τον εκνευρισμό σας ή τα επιχειρήματά σας αφήστε τα για εκτός αυτής της Αιθούσης. Σας παρακαλώ. 

Γιατί αυτός ο θεσμός προσφέρει πολλά πλεονεκτήματα; Είναι αυτονόητο. Γιατί αν κάποιος μπει και πληρώνει κανονικά το ενοίκιο, το μίσθωμα, θα προσέξει την κατοικία επειδή θα ξέρει ότι είναι δική του. 

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ) 

Αυτό είναι ένα πολύ καλό κίνητρο, γιατί η πληρωμή των υποχρεώσεων προς τον οργανισμό γίνεται αμέσως. Αυτά τα χρήματα βέβαια ο Οργανισμός θα τα επανεπενδύσει για τα άλλα του προγράμματα. Για να πάρουν κάποιο από τα προγράμματά του σπίτι, όσοι εργαζόμενοι δεν έχουν πάρει. Επιπλέον παρέχει τη δυνατότητα στον ίδιο τον εργαζόμενο δικαιούχο για μετεγκατάσταση. 

Επίσης, κάναμε και τόσα άλλα. Κάναμε το πρόγραμμα πώλησης κατοικιών σε δανειολήπτες του ΟΕΚ. Ξέρετε ότι ο Οργανισμός Εργατικής Κατοικίας έχει κόστος 20% και 30% παρακάτω από την ελεύθερη αγορά και σήμερα χτίζει σπίτια καλύτερης ποιότητας από το μέσο όρο της αγοράς. Αυτή είναι η πραγματικότητα. 

Από την άλλη μεριά δίνουμε τη δυνατότητα σε παιδιά που εργάζονται, κυρίως παιδιά που πηγαίνουν σε νυχτερινά γυμνάσια και λύκεια, αν δεν αρκούν οι φοιτητικές εστίες. Είναι άδικο, κύριοι συνάδελφοι, να ισοπεδώνεται το έργο που έχει γίνει από το Υπουργείο Παιδείας, από την Κυβέρνηση, σε σχέση με τις φοιτητικές εστίες. Σήμερα επιδιώκουμε να μένουν οι ίδιοι οι δικαιούχοι ή παιδιά δικαιούχων σε σπίτια έναντι χαμηλού ενοικίου, για να μπορέσουν να σπουδάσουν. Και αυτό το βρήκατε αρνητικό και προεκλογικό, ενώ είναι αυτονόητο ότι αυτή η διάταξη λειτουργεί συμπληρωματικά, σε σχέση με αυτό που σήμερα υπάρχει ή με αυτό που πρέπει να γίνει. 

Προβλέπουμε δυνατότητα παρέμβασης και βελτίωσης παλαιών οικισμών. Σας είπα να κάνετε μία βόλτα μέχρι την Πάρνηθα, αν δεν θέλετε να πάτε στις επαρχιακές πόλεις της Ελλάδος. Σήμερα φύγαμε από τις κεντρικές πόλεις της κάθε περιφέρειας και πάμε στις περιφέρειες. Φεύγουμε από το Κιλκίς και πάμε στο Πολύκαστρο, φεύγουμε από την Κοζάνη και πάμε στα Σέρβια κ.ο.κ. Κάνουμε μία αποκεντρωτική πολιτική, γιατί θέλουμε να διατηρήσουμε τον περιφερειακό ιστό της χώρας. Κάντε μια βόλτα για να δείτε την ποιότητα των κατασκευών αυτών των οικισμών. 

Αλλά οι παλαιοί οικισμοί που έγιναν με άλλη λογική δεν πρέπει να αναπλαστούν; Δεν πρέπει να μπουν σε μία διαδικασία σύγχρονης λειτουργίας; Αυτό κάνουμε. Δίνουμε τη δυνατότητα εξόφλησης των οφειλών, χωρίς να κάνουμε χάρισμα στους κακοπληρωτές σε βάρος των καλοπληρωτών. 

'Ακουσα να υπάρχει κριτική και μάλιστα από το Κομμουνιστικό Κόμμα Ελλάδος, σε σχέση και με το λογαριασμό αλληλεγγύης. Γιατί τον κάνουμε αυτό το λογαριασμό αλληλεγγύης; 

Τον κάνουμε, κύριοι συνάδελφοι, γιατί σήμερα υπάρχουν πάρα πολλοί εύποροι δικαιούχοι του Οργανισμού Εργατικής Κατοικίας που δεν πληρώνουν, γιατί είναι αυτονόητο -το πιστεύουν οι ίδιοι- ότι αν πάει ο Οργανισμός να κάνει αναγκαστικά μέτρα, θα πουν "είμαστε εργαζόμενοι", "το ανάλγητο κράτος", ο ανάλγητος οργανισμός..." . 

Είναι σωστό όμως αυτό; Δεν πρέπει να πληρώνουν όλοι τις υποχρεώσεις τους απέναντι στον Οργανισμό, απέναντι στο κράτος; 

Επειδή όμως απευθυνόμαστε σε εργαζόμενους, γνωρίζουμε ότι υπάρχουν και κάποιοι άνθρωποι που αντικειμενικά δεν μπορούν να πληρώσουν. Αυτό δεν σημαίνει ότι τα χρήματα δεν πρέπει να πληρωθούν. Γι' αυτό κάνουμε ένα λογαριασμό αλληλεγγύης. Θεσπίζουμε κριτήρια, όχι μόνο μέσα στο νόμο που έχει τις αρχές, αλλά με απόφαση του διοικητικού συμβουλίου που θα περιληφθεί τον τύπο υπουργικής απόφασης ώστε να γίνει ουσιαστικά νόμος του κράτους, κανονιστική πράξη. Αυτή είναι η αλήθεια και όχι οι ωραίες ιστορίες που ακούσαμε από τον κ. Τσαφούλια ότι θα κάνει ο καθένας ό,τι θέλει. Είναι αυτονόητο ότι δεν μπορεί ο καθένας να κάνει ό,τι θέλει στην ελληνική πολιτεία. Πέρασε η εποχή που τα διαμερίσματα τα μοίραζε η Αγία Αθανασία του Αιγάλεω. Τα ξεχάσατε, κύριοι συνάδελφοι, αυτά; Επί των ημερών σας ήταν, πριν από λίγο καιρό. Αυτά έχουν γίνει για μας παρελθόν. Υπάρχει αντικειμενικότητα, υπάρχει διαφάνεια, υπάρχουν κοινωνικά κριτήρια για όλους τους 'Ελληνες. Δεν υπάρχει ουρά και δεν υπάρχει τηλέφωνο αυτήν τη στιγμή για να προταχθεί και να βγεί ένα δάνειο. 

'Ακουσα όλα όσα ειπώθηκαν σήμερα στην Εθνική Αντιπροσωπεία, γι' αυτό είπα ότι λείπει το επιχείρημα. 'Ετσι, λοιπόν, αυτή τη στιγμή αυτό το ειδικό κεφάλαιο αλληλεγγύης έρχεται να καλύψει τις πραγματικές αδυναμίες, γιατί κάποιος είναι άνεργος ένα ή δύο χρόνια και δεν μπορείς να τον βγάλεις έξω, αφού υπήρχαν τέτοιες συνθήκες στην οικογένειά του. Αυτές θα είναι εξαιρετικές περιπτώσεις. Δεν μπορεί αυτή η χώρα να έχει -γιατί έχει σήμερα- συλλόγους δανειοληπτών του ΟΕΚ, για να μην πληρώνουν. 

Πρέπει να τελειώνουμε με αυτές τις ιστορίες ή συμφωνείτε; Γιατί, αν συμφωνείτε με όλα αυτά, να μας το πείτε, κύριοι συνάδελφοι. 'Οχι και με εκείνους και με τους άλλους. Γιατί αυτό που γίνεται, ειλικρινά, δεν προάγει ούτε τον πολιτικό διάλογο ούτε αναβαθμίζει τον πολιτικό βίο της χώρας. 

Ας έλθουμε στα θέματα προσωπικού που έγινε κεντρικό ζήτημα για αδιαφανείς διαδικασίες και όχι με τον ν.2190, ότι ο ΟΕΚ θα κάνει γραφείο τύπου και θα έχει δύο δημοσιογράφους. Αυτό βρήκατε να πείτε απ'όλο το νομοσχέδιο, όταν σήμερα γραφεία τύπου έχουν ακόμη και οι πιο μικροί οργανισμοί και οι πιο μικρές επιχειρήσεις. Ιδιαίτερα τώρα, που υπάρχει η μεγάλη πρόκληση για να αναλάβει ο ΟΕΚ το Ολυμπιακό Χωριό. 

Και άκουσα και εδώ κριτική από τη Νέα Δημοκρατία. Και σ'αυτό το ζήτημα. Ποια ήταν η κριτική: Ξέρετε -λένε κάποιοι- ο οργανισμός έχει σκάνδαλα, βαρύνεται. Κατά συνέπεια, αυτός ο οργανισμός με την τόση αποτελεσματικότητα που αποδεικνύεται καθημερινά και το ξέρουν όλοι οι 'Ελληνες πολίτες, δεν μπορεί να αναλάβει το Ολυμπιακό Χωριό. Να μην πάμε δηλαδή στη λογική ότι θα κτιστούν διόμισι χιλιάδες κατοικίες στους Θρακομακεδώνες και μάλιστα υψηλών προδιαγραφών γιατί θα είναι Ολυμπιακό Χωριό. Και στη συνέχεια αυτές οι κατοικίες θα δοθούν στους εργαζόμενους του λεκανοπεδίου, γιατί περί αυτού πρόκειται, με αποτέλεσμα φυσικά να ενισχυθεί και το πρόγραμμα του ΟΕΚ στην επαρχία, γιατί το πρόγραμμα δεν έχει να κάνει μόνο με την Αθήνα, αλλά και έχει και η Αθήνα ανάγκες. Είναι αυτονόητο ότι αυτή η παρέμβαση βοηθάει συνολικά το πρόγραμμα του ΟΕΚ. 

Δηλαδή, τι προτείνετε κύριοι συνάδελφοι; Αυτή βέβαια είναι μια επιλογή του Πρωθυπουργού, πολύ σοβαρή, χωρίς τυμπανοκρουσίες και θορύβους, για να πάνε αυτά τα διαμερίσματα στους εργαζόμενους. 'Εχετε άλλη πρόταση; Να πάνε στους εργολάβους; Να πωληθούν; Μήπως πωλήθηκαν ή αξιοποιήθηκαν σε άλλες εμπειρίες που είχαμε στον υπόλοιπο κόσμο σε σχέση με Ολυμπιακό Χωριό; 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αυτά καταλάβατε όση ώρα μιλάμε; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων: Παρακαλώ, λοιπόν, αυτήν τη στιγμή σε αυτά τα ζητήματα να τοποθετηθείτε με ευθύνη. 

Υπάρχει κάτι άλλο. 'Ακουσα τον κ.Παπαγεωργόπουλο να λέει ότι υπάρχουν διατάξεις που έρχονται εκ των υστέρων -σημείωσα ακριβώς- "να νομιμοποιήσουν νομικά κολάσιμες πράξεις". Μπορείτε να μας τις δείξετε και εμάς, κύριε Παπαγεωργόπουλε; Γιατί αν δεν μας τις δείξετε, μιλάμε ανεύθυνα σ' αυτήν την Αίθουσα και επιβεβαιώνονται αυτά που είπα, περί σκανδαλολογίας και ανευθυνότητας στην αρχή. Παρακαλώ, λοιπόν, να μας τα παρουσιάσετε. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Οικοδομικές άδειες. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Παπαγεωργόπουλε. Σας δίδει τη δυνατότητα ο κύριος Υπουργός, στη δευτερολογία σας θα τα πείτε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων: 'Οσον αφορά δε τα περίφημα ζητήματα σε σχέση με τις οικοδομικές άδειες και τον τρόπο του συμβατικού αντικειμένου, εγώ δεν θέλησα να διαβάσω τίποτα από την έκθεση των ελεγκτών Δημόσιας Διοίκησης. 

Απλώς και μόνο θέλω να καταθέσω τούτο όταν ήλθε μια ανώνυμη καταγγελία στο Υπουργείο Εργασίας και Κοινωνικών Ασφαλίσεων και κοινοποιήθηκε και σε όλους, ως ανώνυμη καταγγελία. Θα μπορούσα να μην την πάρω καθόλου υπόψη, μα καθόλου. Δεν μπορεί ο καθένας που καταγγέλλει κάτι να μην υπογράφει. 'Ετσι είναι πολίτης αυξημένης ευθύνης. 

Παρ'όλα αυτά, μόλις την πήρα, αμέσως διέταξα 'Ενορκη Διοικητική Εξέταση και μετά από δύο-τρεις ημέρες πήγε το θέμα στους ελεγκτές Δημόσιας Διοίκησης, οι οποίοι μας υπέβαλαν ένα πόρισμα. Το πόρισμα δεν είναι κρυφό, δεν γράφει πουθενά εμπιστευτικό και είναι αυτονόητο ότι είναι στη διάθεσή σας. Σε όποιον το θέλει ανά πάσα στιγμή. Μου καταθέσατε αίτηση και μέσα νόμιμη προθεσμία να σας το καταθέσω. Και αυτήν τη στιγμή μπορεί να σας δοθεί. Σας παρακαλώ να μην δημιουργούμε εντυπώσεις. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είκοσι ημέρες έχουν περάσει. 

ΠΡΟΕΔΡΕΥΩΝ (Νικόλαος Κατσαρός): Κύριε Παπαγεωργόπουλε, θα σας παρακαλέσω πάρα πολύ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Παπαγεωργόπουλε, σας παρακαλώ πάρα πολύ. 

'Ολα τα άλλα, είναι για εντυπώσεις. Προσέξτε όμως. Θα διαβάσω κάτι για να δούμε πόσο άσχημα αυτήν τη στιγμή παίζεται το παιχνίδι της σκανδαλολογίας. Λένε οι ελεγκτές: "Διαπιστώθηκε τροποποίηση των συμβατικά συμφωνηθέντων στοιχείων μετά τη δημοπράτηση και την υπογραφή των συμβάσεων, των έργων κατασκευής οικισμών του ΟΕΚ. Με εφαρμογή νέων βελτιωμένων τύπων κατοικιών και παράλληλη μείωση στις περισσότερες περιπτώσεις του αριθμού των κατασκευασμένων κατοικιών. Αναγνωρίζεται -αυτό έχει αξία- η σκοπιμότητα των διορθωτικών παρεμβάσεων, τροποποιήσεων και μελετών των υπό κατασκευήν οικισμών για την απόδοση στους χρήστες σύγχρονων και ευρύχωρων λειτουργικά κατοικιών με περιβάλλον ποιοτικά αναβαθμισμένο. 

Η υπέρβαση αυτή με κίνητρο τον εκσυγχρονισμό των κατοικιών, τη βελτίωση των οικιστικών προγραμμάτων, την υλοποίηση πολλών παράλληλων έργων, μπορεί πιθανόν να έχει θετικά αποτελέσματα για το κατασκευαστικό έργο του ΟΕΚ". 

Αυτό το "πιθανόν" όμως, το οποίο δεν μπορώ και εγώ να το ελέγξω, όπως δεν θα μπορούσατε και εσείς, όπως και η έκθεση δεν μπορεί να καταλήξει στο αν υπάρχουν γι'αυτά τα ζητήματα ναι ή όχι ποινικές ευθύνες, γιατί περί αυτών συζητάμε, είναι σίγουρο ότι είναι αντικείμενο του εισαγγελέα. Αλλά τι λέει η έκθεση παρακάτω, κύριε Παπαγεωργόπουλε, που έχετε στα χέρια σας; "Η ένορκη διοικητική εξέταση να εμπλουτισθεί και με τα στοιχεία που σήμερα θέτουν -να γίνει παραπέρα έρευνα- οι ελεγκτές Δημόσιας Διοίκησης". Είναι, λοιπόν, φανερό και ξεκάθαρο ότι ο υπάλληλος που έχει αναλάβει να κάνει την ένορκη διοικητική εξέταση, την κάνει σύμφωνα και με αυτά τα πορίσματα. Σας το διαβεβαίωσα αυτό και στην Κοινοβουλευτική Επιτροπή, αμέσως μόλις ολοκληρωθεί και πιστεύω ότι θα είναι θέμα ημερών, θα διαβιβαστεί, έστω και αν δεν υπάρχουν εδώ ή δεν κατονομάζονται ποινικά κολάσιμες πράξεις στον εισαγγελέα να διερευνήσει την υπόθεση. Αναμφίβολα τότε, κύριε Παπαγεωργόπουλε, και παρότι εδώ είναι ο κύριος τόπος άσκησης των καθηκόντων μας της λειτουργίας μας, αλλά και εσείς, όμως, έχετε χρέος μια και μιλήσατε για τόσα σκάνδαλα ότι κρύβονται στα συρτάρια του Πρωθυπουργού, να πάτε στον εισαγγελέα και να τα καταθέσετε. 'Οχι να επικαλείσθε την ένορκη διοικητική εξέταση που ούτως ή άλλως με διαβιβαστικό του Υπουργού θα πάει στον εισαγγελέα. Γι'αυτό σας είπα ότι το παιγνίδι είναι πολύ επικίνδυνο και φοβάμαι ότι σε αυτή τη λάσπη θα κολήσετε μέσα. Και αυτό δεν έχει να κάνει μόνο με σας σαν παράταξη, έχει να κάνει με την ίδια τη λειτουργία της δημοκρατίας. Γιατί ξέρετε πόσο δηλητηρίασε το δημόσιο βίο της χώρας και πόσο ανασταλτικός παράγοντας υπήρξε για την ανάπτυξη και την προκοπή του τόπου η περίφημη σκανδαλολογία. Μην θυμίζετε, λοιπόν, εποχές για γεγονότα που δεν μπορούν να σας οδηγούν στα αυθαίρετα συμπεράσματα, στα οποία οδηγηθήκατε στην πρωτολογία σας. 

Είπατε και κάτι άλλο. Αναφερθήκατε στον κ. Χανακούλα. Ο κ. Χανακούλας κατέθεσε με την παρουσία του στον ΟΕΚ ένα τεράστιο έργο. Συμπληρώθηκαν αρκετά χρόνια παρουσίας του εκεί. Ο ίδιος ζήτησε για λόγους προσωπικούς να μην είναι Πρόεδρος και αυτό έγινε. Μου είπατε ότι σήμερα είναι σύμβουλός μου. Σας απάντησα ότι δεν είναι. Θα μπορούσε να είναι, όμως δεν είναι, αυτή είναι η αλήθεια. Ο κ. Χανακούλας είναι υπάλληλος του ΟΕΚ. Είχε το βαθμό αν βαθμό, αν θυμάμαι καλά, του τμηματάρχη ή διευθυντή και σήμερα θα ήταν πολύ δύσκολο να επανέλθει σαν υπάλληλος σε έναν οργανισμό που ήταν διοικητής, τουλάχιστον σε αυτή τη φάση. Γι' αυτό ζήτησε και αποσπάστηκε στο γραφείο του γραμματέα του κ. Μπρακατσούλα. Αποσπάστηκε ως υπάλληλος όπως σας είπα και όπως είχε το δικαίωμα. Τί έπρετε να κάνει ο κ. Χανακούλας, αφού δεν έχει συμπληρώσει τα συνταξιοδοτικά του δικαιώματα; 'Επρεπε να παραμείνει υπάλληλος την επόμενη ημέρα σε έναν οργανισμό που διοικούσε πέντε χρόνια; Δώστε απαντήσεις και σε αυτά τα ερωτήματα. Γιατί εδώ δημιουργούνται εντυπώσεις και προσπαθούμε έμμεσα να σπιλώσουμε υπολήψεις και ανθρώπους που προσέφεραν στο δημόσιο βίο της χώρας χωρίς στοιχεία. Οι υπερβολές έχουν όρια. 

Είπατε ότι υπάρχουν παράπονα. Θα σας πω και εγώ, υπάρχουν. Παρ'ότι γίνεται ένα τεράστιο έργο σε όλη τη χώρα, υπάρχουν περιοχές που ζητούν περισσότερα ή κάποιες περιοχές νομίζουν ότι προτάσσονται κάποιες άλλες κ.λπ. Αλλά μου δόθηκε η ευκαιρία να σας πω στην Κοινοβουλευτική Επιτροπή, ότι πολλές φορές το πρόβλημα του ΟΕΚ έχει κάποιες παρεκκλίσεις σε σχέση με προτεραιότητες. Γιατί; Γιατί αναζητούμε οικόπεδα. Και αναζητούμε οικόπεδα είτε από το δημόσιο, είτε από τους ΟΤΑ για να ελαχιστοποιήσουμε το κόστος κατασκευής των διαμερισμάτων. Και αν κάποιοι δήμοι ή κάποιες περιοχές δεν έχουν και κάποιες άλλες προσφέρουν το οικόπεδα, πολλές φορές, χωρίς να σημαίνει αυτό ότι είναι ο κανόνας, μπορεί να μην υπάρχει απόλυτη ιεράρχηση. Αλλά είναι αυτονόητο ότι αυτό δεν γίνεται για πολιτικές σκοπιμότητες, γιατί θέλουμε να στηρίξουμε τη μια περιοχή ή την άλλη, αλλά οι πραγματικές ανάγκες το επιβάλλουν. 

Θα δώσω μία απάντηση ακόμα στο θέμα που έθεσε ο εκπρόσωπος του Κ.Κ.Ε., αλλά και του Συνασπισμού. Πράγματι, υπάρχουν παλαιές οφειλές του Ι.Κ.Α., αναφέρομαι για τέσσερα χρόνια πριν, προς τον Ο.Ε.Κ., όπως και προς τον Οργανισμό Απασχόλησης Εργατικού Δυναμικού. Είναι χρήματα που έχουν εισπραχθεί μέσω του Ι.Κ.Α. και έπρεπε να είχαν αποδοθεί. Και σήμερα καταβάλλουμε μία προσπάθεια το Ι.Κ.Α. σιγά σιγά να εξοφλήσει τις παλαιές οφειλές. Δεν μπορεί το Ι.Κ.Α. άμεσα να τις καταβάλει, διότι και το Ι.Κ.Α. είναι των εργαζομένων, δεν είναι μόνο ο Ο.Ε.Κ. Και υπάρχουν άλλοι οργανισμοί, όπως ξέρετε, κύριοι συνάδελφοι, που χρωστάνε στο Ι.Κ.Α. Αν μπορούσε δε να εισπράξει απ' αυτούς τους οργανισμούς, τότε είναι φανερό ότι θα μπορούσε να ανταποκριθεί και εκείνο στις υποχρεώσεις του απέναντι στον Ο.Ε.Κ. Αυτό δεν είναι ένα φαινόμενο σημερινό. Είναι ένα χρόνιο φαινόμενο και επιχειρούμε, χωρίς να σημαίνει ότι θα διαγράψουμε οφειλές του Ι.Κ.Α. προς τον Ο.Ε.Κ., μέσα απ' αυτούς τους λογαριασμούς, να βρούμε την ισορροπία, ώστε να μπορούν να λειτουργούν αποτελεσματικά και οι δύο οργανισμοί. 

Ο Οργανισμός Εργατικής Κατοικίας, κύριοι συνάδελφοι, με το συγκεκριμένο νομοσχέδιο εξοπλίζεται με περισσότερες εξουσίες, με περισσότερες αρμοδιότητες, ανοίγονται νέοι ορίζοντες για να μπορέσει να κάνει εξειδικευμένες και εξατομικευμένες επεμβάσεις για κάθε κατηγορία δικαιούχων. Είναι φανερό ότι το σύστημα των σπιτιών με κληρώσεις θα παραμείνει. Είναι αυτονόητο ότι το σύστημα που έχει να κάνει με το leas ing απευθύνεται κυρίως στους χαμηλών εισοδημάτων πολίτες. 

Ανέφερε προηγούμενα ο εκπρόσωπος του Κ.Κ.Ε., πώς οι χαμηλόμισθοι θα μπουν στο σύστημα του leasing. Είναι όμως αυτονόητο πως, θα υπάρχουν και κάποιες οικονομίες. Εδώ μιλάμε πως με δεκαπέντε εκατομμύρια θα αγοράσεις εκατό τετραγωνικά και αφού αφαιρέσεις όλα αυτά, θα πρέπει να έχεις και κάποιες οικονομίες. Αν δεν κάνεις αυτό, θα πας στη διαδικασία της κλήρωσης. Αλλά υπάρχει μια κατηγορία που μπορεί να μπει σ' αυτήν τη διαδικασία. 

Είναι επίσης φανερό ότι τα δάνεια πάνε σε παραπάνω εισοδηματικές τάξεις, με κατηγορίες και με κλιμάκωση. 

Θα σας θυμίσω, κύριοι συνάδελφοι, ότι σήμερα τα δάνεια του Ο.Ε.Κ. με την αφαίρεση της επιδότησης η οποία γίνεται για έναν ανύπανδρο ή για ένα ζευγάρι είναι 7%, για ένα ζευγάρι με τρία παιδιά είναι 3% και από κει και πέρα, με παραπάνω παιδιά, πάμε στην κατηγορία των πολυτέκνων, που είναι άτοκα. Και τώρα, με την πτώση των επιτοκίων, ως αποτέλεσμα μιας πολύ συγκεκριμένης οικονομικής πολιτικής, θα πάμε και παρακάτω, που σημαίνει φτηνό σπίτι για όλους τους 'Ελληνες εργαζόμενους. 'Ετσι θα πορευθούμε και αυτό το έργο θα αναδείξουμε σε κάθε κατεύθυνση. Θα γίνει κτήμα του ελληνικού λαού με όλα μας τα μέσα. Και απευθύνομαι κυρίως στη Νέα Δημοκρατία, ο κ. Μπασιάκος έφυγε, που ενοχλείται, όταν η Κυβέρνηση του ΠΑ.ΣΟ.Κ. εγκαινιάζει ή παραδίδει εργατικές κατοικίες σε κάθε περιοχή. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας, κ. Θεόδωρος Δαμιανός, έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριοι συνάδελφοι, δεν ξέρω πόσοι εξ ημών είχαν την τύχη να ακούσουν τους εισηγητές και τον Υπουργό. 'Οσοι όμως είχαν την τύχη αυτή, θα έχουν πιστεύω την ίδια αίσθηση που έχω κι εγώ, ότι ο Υπουργός μάλλον βρισκόταν σε άλλη αίθουσα. Διότι, κατά τη διάρκεια των ομιλιών των εισηγητών, διέψευδε αυτά τα οποία μετά με την ομιλία του ο ίδιος επιβεβαίωσε. 

Ξεκίνησε βέβαια κατά το συνήθη τρόπο, τον ΠΑΣΟΚικό τρόπο, πομπωδώς. Μίλησε και μάλιστα ελαφρώς απειλητικά για σκάνδαλα, για λασπολογία, για ανευθυνότητα, για δημαγωγία κλπ. 

Αναφέρθηκε, επίσης, επιτιμητικά προς το πρόσωπο του εισηγητή της Νέας Δημοκρατίας, αλλά και των άλλων εισηγητών, των άλλων κομμάτων, για το περίφημο αυτό θέμα που ο ίδιος ανέφερε πιο πριν του πορίσματος των Ελεγκτών Δημόσιας Διοίκησης. 

Επιβεβαίωσε όμως ο κύριος Υπουργός με τα λεγόμενά του, αυτά τα οποία είπαν και οι εισηγητές, ότι υπάρχει πόρισμα, ότι το πόρισμα έχει βρει πράγματα τα οποία θέλουν περαιτέρω διερεύνηση και ορισμένα εξ αυτών είναι εκ των προτέρων βέβαιο ότι είναι παρατυπίες, αν όχι παρανομίες. 

Μας είπε σήμερα ότι θα τα στείλει στον εισαγγελέα, αλλά αυτό σας το ζητάει το ίδιο το πόρισμα, κύριε Υπουργέ, οι ίδιοι ελεγκτές από τον Απρίλιο και τώρα έχουμε τέλος Ιουλίου. Και πάλι μας είπατε, "θα το στείλετε στον εισαγγελέα". Γιατί δεν το στείλατε νωρίτερα; Από τον Απρίλιο το έχετε στο χέρι σας. Και μακάρι ο εισαγγελέας να βρει ότι όλα είναι σωστά, εμείς θα χαρούμε. Διότι θα έπρεπε να ξέρετε -και κακώς κάνατε τέτοιου είδους αναφορά- ότι κανείς μέσα σ' αυτήν την Αίθουσα δεν χαίρεται, όταν παρουσιάζονται δημόσιοι λειτουργοί να έχουν καταπατήσει τον όρκο τους. Αλλά και κανείς μέσα σ' αυτήν την Αίθουσα δεν πρέπει να έχει αιτιολογία, το παρελθόν για να ζητάει να μην πάνε οι δημόσιοι λειτουργοί που καταπατούν τον όρκο τους στον εισαγγελέα. Η κάθαρση πρέπει να είναι αυτοσκοπός όλων μας και μακάρι να μην υπάρχει ποτέ θέμα τέτοιο. Επομένως, κύριε Υπουργέ, σας επιστρέφουμε όλες τις εκφράσεις περί σκανδαλολογίας, λασπολογίας, ανευθυνότητος και δημαγωγίας, μέχρι να δούμε ότι έχετε στείλει πράγματι το πόρισμα στον εισαγγελέα και να δούμε και τι θα πει και ο εισαγγελέας. 

Και βέβαια εκείνο που δεν κατάλαβα καθόλου ήταν γιατί εξανέστητε όταν ο εισηγητής της Νέας Δημοκρατίας αναφέρθηκε στον κ. Χανακούλα, όταν εσείς ο ίδιος τώρα είπατε ότι πράγματι "ο κ. Χανακούλας, υπηρετεί στο γενικό γραμματέα". Τώρα αν έπρεπε ή δεν έπρεπε, αυτό δεν είναι δικό μας θέμα, είναι δικό σας θέμα, εσείς είσθε Κυβέρνηση, αναλαμβάνετε τις ευθύνες σας. Αλλά γιατί πιο πριν είπατε ότι "δεν", ενώ τώρα μας είπατε ότι "ναι είναι εκεί"; Τον είχε αποσπάσει λέει. Καλά έκανε και τον είχε αποσπάσει. Γιατί το διαψεύσατε στην αρχή; 'Αρα δεν κατάλαβα, σε ποια χώρα βρισκόμαστε, σε ποια αίθουσα βρισκόσασταν εσείς. Μας είπατε ότι κανένα κόμμα πλην του εισηγητού του δικού σας κόμματος, της Πλειοψηφίας, δεν αναφέρθηκε στο νομοσχέδιο, το οποίο μάλιστα σεις ο ίδιος είπατε επί λέξει, "δεν το έχει ανάγκη η σημερινή Κυβέρνηση για να εφαρμόσει την κοινωνική της πολιτική". 

Εμείς, λοιπόν, θα συμφωνήσουμε 100% μαζί σας. Δεν το είχε ανάγκη αυτό το νομοσχέδιο η Κυβέρνηση. Αυτό το νομοσχέδιο είναι καθαρά για λόγους εντυπώσεων, δεν προσθέτει τίποτε. Είπατε ότι θεσπίζετε το leasing. Μα δεν θεσπίζετε το λήζινγκ. Βάλατε το άρθρο 1, καταργώντας στο άρθρο 16, ήδη υπάρχουσα διάταξη που ήταν καλύτερη. Διότι με εκείνη τη διάταξη ήταν το 1 προς 500 ενώ τώρα το πήγατε στο 1 προς 400 άρα χειρότερο για τον εργαζόμενο. Και σε εκείνη τη διάταξη προβλέπονταν 5% αύξηση κάθε χρόνο όταν τότε ήταν 20% ο πληθωρισμός και σήμερα προβλέπεται 3%, όταν εσείς λέτε ότι σήμερα ο πληθωρισμός είναι 2%. Δηλαδή, βάζετε αύξηση μιάμιση φορά πάνω από τον πληθωρισμό. Ενώ η διάταξη που καταργείτε ήταν κάτω από τον πληθωρισμό, στο 1/4 του πληθωρισμού. 

Σας ερωτώ λοιπόν, κύριε Υπουργέ, γιατί δεν υλοποιήσατε διάταξη ψηφισμένη από το 1993, εδώ και έξι χρόνια και μας φέρνετε σήμερα σαν να ανακαλύψατε την πυρίτιδα, μία διάταξη που είναι επαναλαμβάνω χειρότερη και είναι και πρόχειρη -θα το πούμε στη συζήτηση επί των άρθρων- από αυτή που καταργείτε. 

Μιλήσατε -και δεν ξέρω αν έχετε διαβάσει το νομοσχέδιό σας- για τη στέγαση των φοιτητών. Αλλά εδώ μας είπατε για νυχτερινά γυμνάσια, για συμπαθείς εργαζόμενους μαθητές. Εδώ όμως δεν προβλέπεται πουθενά τέτοιο πράγμα. Εδώ μιλάτε για φοιτητές και σπουδαστές μόνο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Διαβάστε το. 

ΘΕΟΔΩΡΟΣ ΔΑΜΙΑΝΟΣ: Εγώ να το διαβάσω; Μάλλον δεν το έχετε διαβάσει εσείς. Λέτε "σε πόλεις που λειτουργούν ανώτατα εκπαιδευτικά ιδρύματα και τεχνολογικά εκπαιδευτικά ιδρύματα, δύναται να κατασκευάζει κτίρια τα οποία εκμισθώνει για τη στέγαση σπουδαστών και φοιτητών. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Διαβάστε παρακάτω. 

ΘΕΟΔΩΡΟΣ ΔΑΜΙΑΝΟΣ: 'Οσο θέλετε. Συνεχίζω: "...που φοιτούν σε αυτά και που είναι οι ίδιοι δικαιούχοι ή παιδιά δικαιούχων". 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πώς θα ήταν δικαιούχοι αν δεν ήταν εργαζόμενοι; 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, σας παρακαλώ. Σας ενοχλούσε όταν σας διέκοπταν. 

ΘΕΟΔΩΡΟΣ ΔΑΜΙΑΝΟΣ: Εγώ δέχομαι τη διακοπή, αλλά φαίνεται ότι ο κύριος Υπουργός ή δεν ξέρει τι είπε ή δεν ξέρει τι γράφει. 

Μας μιλήσατε για μαθητές νυχτερινών γυμνασίων. Πάρτε τα Πρακτικά και δείτε τη δήλωσή σας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μου επιτρέπετε; 

ΠΡΟΕΔΡΕΥΩΝ (Νικόλαος Κατσαρός): Αν δέχεται ο κ. Δαμιανός δεν έχω αντίρρηση. 

ΘΕΟΔΩΡΟΣ ΔΑΜΙΑΝΟΣ: Βεβαίως σας επιτρέπω. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε συνάδελφε, για να στεγαστεί κάποιος πρέπει, λέει, να είναι δικαιούχος του Ο.Ε.Κ. Δικαιούχος του Ο.Ε.Κ. σημαίνει ότι ήταν εργαζόμενος και είχε κολλήσει ένσημα. 'Ενας φοιτητής για να είναι δικαιούχος του Ο.Ε.Κ. προϋπόθεση είναι να είχε εργασθεί πριν γίνει φοιτητής. Για να έχει εργασθεί πριν γίνει φοιτητής, πρέπει κατά κανόνα να δούλευε όταν ήταν στο γυμνάσιο ή στο λύκειο. 

ΘΕΟΔΩΡΟΣ ΔΑΜΙΑΝΟΣ: Να ήταν, λοιπόν. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ. 

Και λέει, η μία κατηγορία είναι αυτή και η δεύτερη είναι παιδιά δικαιούχων του Ο.Ε.Κ. Για να είσαι, λοιπόν, δικαιούχος πρέπει να έχεις κάποια ένσημα. 

Λέει ο κύριος συνάδελφος "πόσα πρέπει να είναι τα ένσημα;" Ξεκινούν από οκτακόσια μέχρι χίλια πεντακόσια, ανάλογα με κάποιες κατηγορίες. Δεν μπορώ τώρα να σας πάω σε λεπτομέρειες. Για να συγκεντρώσεις, όμως, οκτακόσια ένσημα, πρέπει να έχεις δουλέψεις τρία ή τέσσερα χρόνια. Για δε τις κατηγορίες με την εξουσιοδότηση που έχουμε, μπορούμε να το πάμε και παρακάτω. Αυτή είναι όλη η ιστορία. Πάμε να εξυπηρετήσουμε αυτά τα παιδιά. Επιπρόσθετα από αυτά που τους δίνει η φοιτητική εστία. Κακό είναι; Αυτό ρώτησα εγώ. Τι άλλο να πω; 

ΠΡΟΕΔΡΕΥΩΝ (Νικόλαος Κατσαρός): Συνεχίστε, κύριε Δαμιανέ. 

ΘΕΟΔΩΡΟΣ ΔΑΜΙΑΝΟΣ: Κύριε συνάδελφε, δεν είναι χείριστο. Εδώ όμως είστε και εδώ είμαι. Ούτε θα το υλοποιήσετε, αλλά θα δημιουργήσετε και μεγάλα προβλήματα. 

Και μια και λέω ότι δεν θα το υλοποιήσετε, αυτό το νομοσχέδιο, το ίδιο, σε πολλά σημεία δεν θα υλοποιηθεί διότι προβλέπετε είκοσι τρεις υπουργικές αποφάσεις, δικές σας ή κοινές, σε δεκαεπτά άρθρα. Και η εμπειρία που έχω σ' αυτό το Κοινοβούλιο επί δεκαοκτώ χρόνια μου επιτρέπει να σας πω ότι το 40% περίπου των ψηφισμένων νομοσχεδίων δεν εφαρμόζεται στην Ελλάδα, απ' όσο θα ξέρετε, κύριοι συνάδελφοι, ακριβώς διότι δεν βγαίνουν ποτέ οι υπουργικές αποφάσεις. Πρόσφατα μάλιστα εσείς οι ίδιοι -πέρυσι το καλοκαίρι- ψηφίσατε νόμο που αλλάζει τον τρόπο εγγραφής και ενημέρωσης των εκλογικών καταλόγων. Και έχουν περάσει δεκατέσσερις μήνες και το Υπουργείο Εσωτερικών δεν έχει κάνει τίποτα επ' αυτού, διότι δεν έχετε εκδόσει -λέει- τις υπουργικές αποφάσεις. Δεκατέσσερις μήνες μετά δεν θα είστε καν Κυβέρνηση και άρα είναι πρακτικώς αδύνατον να τον εφαρμόσετε το νόμο αυτό. 

Μιλήσατε και μας είπατε πολλά με νούμερα -άχαρη δουλειά τα νούμερα και άχαρο να το ακούει κανείς και το είπατε και στην επιτροπή απ' ό,τι διαβάζω στα Πρακτικά- για το τι κατασκευάσατε, το τι δανείσατε, το τι αγοράσατε. Να μας πείτε, όμως, κύριε Υπουργέ, για να έχουμε και μέτρο σύγκρισης, τι έγινε και τα προηγούμενα χρόνια. Διότι αν δεν κάνω λάθος, το Υπουργείο Εργασίας και η στεγαστική πολιτική, ο Οργανισμός Εργατικής Κατοικίας, δεν ξεκίνησε επί των ημερών σας, γιατί μας μιλήσατε για τα τρία τελευταία χρόνια που ήσασταν εσείς. Να μας πείτε και για τα προηγούμενα χρόνια που δεν ήσασταν εσείς αλλά ήταν πάλι Υπουργός του ΠΑ.ΣΟ.Κ., αλλά να μας πείτε και για τα χρόνια που ήταν η Νέα Δημοκρατία. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πολύ ευχαρίστως. 

ΘΕΟΔΩΡΟΣ ΔΑΜΙΑΝΟΣ: Βεβαίως. Να μας τα δώσετε τα στοιχεία. Διότι θα σας πω και εγώ ότι σήμερα -και το ομολογήσατε μόνος σας- υπάρχουν καθυστερήσεις γιατί ψάχνετε για οικόπεδα. Αν μη τι άλλο η Νέα Δημοκρατία σας παρέδωσε δεκάδες έτοιμα οικόπεδα σε όλη την Ελλάδα και πάρα πολλές κατοικίες. 

Σας άκουσα να λέτε ότι τώρα ξεκινάτε και πάτε στην περιφέρεια. Ποια περιφέρεια; Τώρα την ανακαλύψατε την περιφέρεια; Επί Νέας Δημοκρατίας πήγαμε -θα σας πω για εγώ το νομό μου- στο Νευροκόπι. Ξέρετε πού είναι το Νευροκόπι; Οι περισσότεροι δεν το ήξεραν. Εκείνο, λοιπόν, το "ανακάλυψε" η Νέα Δημοκρατία. Καλό θα είναι να ανακαλύψετε και εσείς μερικές άλλες περιοχές.... 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Το 'Ανω ή το Κάτω; 

ΘΕΟΔΩΡΟΣ ΔΑΜΙΑΝΟΣ: Το Κάτω, κύριε συνάδελφε. Το 'Ανω, αν δεν το ξέρετε, είναι σε άλλη χώρα, τουλάχιστον για τα τελευταία πενήντα χρόνια. 

Μας είπατε ότι θα σας ακούμε και μέχρι τις εκλογές. Μέχρι τις εκλογές θα σας ακούμε. Μετά δεν θα σας ακούμε. Είναι βέβαιο αυτό. Θα μας ακούτε εσείς μετά από εδώ και θα είστε εσείς εκεί πέρα. Εμείς δεν έχουμε αντίρρηση να σας ακούμε. Είναι συμπαθής η φυσιογνωμία σας και η φωνή σας. Εκείνο που μας ενδιαφέρει είναι αυτά που λέτε να μην απέχουν από την πραγματικότητα. 

Θα επανέλθω στο νομοσχέδιο επί του οποίου ούτε εσείς μιλήσατε, για να σας πω ότι -το είπα και πιο πριν, απλά θα το επαναλάβω- στο άρθρο 1 καταργείτε διάταξη και φέρνετε καινούρια, που είναι δυσμενέστερη της παλαιάς. 

Στο άρθρο 3 θα δημιουργήσετε μείζον θέμα. Και βέβαια εδώ θα ήταν καλό να μας πείτε και με ποιο τρόπο θα τα νοικιάζετε και σε τι ποσά θα τα νοικιάζετε έναντι του τρέχοντος ενοικίου; Διότι εάν είναι να κάνει εμπόριο ο Οργανισμός Εργατικής Κατοικίας και ανταγωνισμό απλά στους όποιους ιδιώτες εργολάβους, τότε δεν ξέρω κατά πόσο θα μας βρείτε σύμφωνους. Επίσης, θα πρέπει να μας πείτε πώς θα γίνει η κάλυψη, γιατί κρατάτε το δικαίωμα όλα αυτά να τα κάνετε με δική σας υπουργική απόφαση εν αγνοία της Βουλής, κάποτε, όποτε εσείς νομίζετε. 

Εάν πράγματι θέλετε να έχετε τη συναίνεση, αυτά πρέπει να τα ξέρει και το Τμήμα, διότι εδώ ψηφίζουμε ένα νομοσχέδιο στην κυριολεξία εν αγνοία του Τμήματος, με είκοσι τρεις υπουργικές αποφάσεις, διότι υλοποιούνται τα πάντα στο γραφείο του Υπουργού Εργασίας και πουθενά αλλού. 

Διαμαρτυρηθήκατε γιατί οι συνάδελφοι μίλησαν για τους δημοσιογράφους. Εγώ δεν θα μπω στη λογική αν χρειάζονται ή δεν χρειάζονται οι δημοσιογράφοι και το Γραφείο Τύπου. Θα μπω όμως, στη λογική, κύριε Υπουργέ, ότι μας φέρνετε ένα νομοσχέδιο που είναι άκρως ρουσφετολογικό, όσον αφορά προσλήψεις και μετατροπές συμβάσεων. Και θα σας ρωτήσω: Γιατί μετατρέπετε δύο μηχανικούς -έτσι λέτε τουλάχιστον στην εισηγητική έκθεση-του ΟΕΚ, όταν υπάρχουν δεκάδες -να μην πω εκατοντάδες, να μην πω χιλιάδες-αντίστοιχες περιπτώσεις σε άλλους τομείς, πέραν του δικού σας Υπουργείου ή αν το ψάξουμε λίγο, και στο δικό σας ακόμα Υπουργείο, μια που είναι ένα από τα θεωρούμενα υπερυπουργεία; Με ποια λογική επιλέξατε αυτούς τους δύο και μας φέρνετε μια φωτογραφική διάταξη, δήθεν για να καλύψετε τη διαφορά που υπάρχει μεταξύ αυτών και των υπολοίπων εργαζομένων; Δηλαδή αυτοί ήταν σε μειονεκτική θέση, ενώ όλοι οι υπόλοιποι εργαζόμενοι που είναι αντιστοίχου κατηγορίας με αυτούς τους δύο, συμπαθείς ανθρώπους -δεν τους γνωρίζω, δεν με ενδιαφέρει- δεν είναι σε δυσμενή θέση; 

Ακόμα λέτε στην εισηγητική έκθεση -όχι στο νομοσχέδιο- ότι πρέπει να καλύψετε τις ανάγκες των ήδη υπαρχόντων βρεφονηπιακών σταθμών της Εργατικής Εστίας. Λέτε ότι είναι γνωστές οι ανάγκες, γι' αυτό έχετε προβλέψει και τα άτομα, αλλά μέσα εδώ γιατί δεν μας λέτε ακριβώς τι θα είναι τα άτομα και πού θα πάνε τα άτομα; Γιατί προβλέπετε απλά -θα επαναλάβω τη δήλωση του συναδέλφου εισηγητού της Νέας Δημοκρατίας- χωρίς να λέτε με ποιο τρόπο θα γίνουν οι προσλήψεις; Το είπατε εδώ προφορικά. Δεν γράφετε πουθενά ότι είναι με το ν. 2190. 

Βέβαια, να μην πω για το αν είναι αναγκαίος ο ειδικός στα κινηματογραφικά, τηλεοπτικά και ραδιοφωνικά του οργανισμού!! Λέτε "με απόφαση του Υπουργού Εργασίας και Κοινωνικών Ασφαλίσεων κατανέμονται οι θέσεις αυτές ανά ειδικότητα". Γιατί να είναι "με απόφαση"; Αφού ξέρετε το πρόβλημα, γιατί δεν μας λέτε εδώ ποιοι είναι; 

'Ετσι είναι, κύριε Υπουργέ. Μη γελάτε. Το ρουσφέτι έτσι γίνεται. 

ΙΩΑΝΝΗΣ ΚΟΥΡΑΚΗΣ: Το ξέρετε. 

ΘΕΟΔΩΡΟΣ ΔΑΜΙΑΝΟΣ: Βεβαίως το ξέρω, κύριε συνάδελφε. Τα έχουμε ζήσει. Σας βλέπουμε τόσα χρόνια. 

'Εχω μια πολύ απλή απορία. Γιατί υπάρχει στο άρθρο 10 η παράγραφος 3, που μιλάει συγκεκριμένα για Λαύριο, Πάτρα και Θήβα; Μόνο εκεί αντιμετωπίζετε προβλήματα τέτοιου είδους; Δεν υπάρχουν σε άλλες περιοχές δικαιούχοι με τα ίδια προβλήματα ή μόνο εκεί σας πιέζουν οι φίλα προσκείμενοι; Και δικαιολογημένα φωνάζει ο κ. Μπασιάκος και δεν ξέρω αν θα ήταν παρόντες, αν θα φώναζαν και οι συνάδελφοι των άλλων περιοχών που αναφέρονται. 

Δεν έχουμε αντίρρηση να διορθώσετε κακώς κείμενα, αλλά έχουμε σαφώς αντίρρηση στις επιλεκτικές διορθώσεις οι οποίες υποκρύπτουν και πολλά άλλα τα οποία ο καθένας από εμάς μπορεί να καταλάβει. 

Κύριε Υπουργέ η εισηγητική σας έκθεση άλλα κόστη μας δίνει, η έκθεση του Γενικού Λογιστηρίου άλλα κόστη μας δίνει. Καταρχάς υπάρχει μία πλήρης αναντιστοιχία εισηγητικής έκθεσης και άρθρων του νομοσχεδίου. 

Εδώ, κύριε Πρόεδρε -αναφέρομαι σε σας- είναι ένα γενικό πρόβλημα, το οποίο παρατηρούμε σε όλα σχεδόν τα νομοσχέδια που φέρνει το ΠΑΣΟΚ. Η υποχρέωση για κατάθεση των καταργουμένων και τροποποιουμένων διατάξεων είτε δεν εφαρμόζεται καθόλου, άρα δεν τις έχουμε καθόλου ή σε περιπτώσεις όπως αυτό το νομοσχέδιο τις έχουμε εν μέρει, με αποτέλεσμα ο κάθε συνάδελφος εισηγητής ή οποιοσδήποτε άλλος Βουλευτής θέλει να μιλήσει, να γίνεται και λίγο ντέντεκτιβ για να ανακαλύψει σε ένα νομοσχέδιο που τροποποιεί -γιατί μόνο αυτό κάνει- δεκάδες άρθρα άλλων νομοσχεδίων, ποια είναι αυτά που τροποποιούνται, ποια είναι αυτά που καταργούνται και τι συνέπειες μπορεί να έχουμε. 

Αν ρίξετε μια ματιά στο νομοσχέδιο θα δείτε ότι η αναφορά σε άρθρο το οποίο τροποποίησε προηγούμενο άρθρο και το οποίο σήμερα καταργείται και στη θέση του μπαίνει κάποιο άλλο, υπάρχει τουλάχιστον δέκα φορές. Αντιλαμβάνεσθε ότι χωρίς να τηρείται η υποχρέωση από πλευράς της Κυβέρνησης να έχουμε αυτά τα οποία τροποποιούνται και καταργούνται δεν επιτρέπεται στους Βουλευτές να κάνουν τη δουλειά τους. 

ΠΡΟΕΔΡΕΥΩΝ (Νικόλαος Κατσαρός): Κύριε Δαμιανέ, αυτή η υποχρέωση υπάρχει στο αρχικό νομοσχέδιο, όπως κατατίθεται στη Διαρκή Επιτροπή. Αν αναφέρεσθε σε αυτό, έχετε απόλυτο δίκιο. 

ΘΕΟΔΩΡΟΣ ΔΑΜΙΑΝΟΣ: Σ' αυτό αναφέρομαι σαφώς. Το έχω μπροστά μου. 'Εχει τροποποιούμενες και καταργούμενες διατάξεις. 'Ομως δεν τις έχει όλες. Και αυτές που έχει, τις έχει λάθος. Ενδεικτικά θα σας πω ότι αναφέρει παράγραφο 5 που δεν υπάρχει στο νομοσχέδιο, παράγραφο 6 που δεν υπάρχει στο νομοσχέδιο. Πρέπει, λοιπόν, ο καθένας από μας να ψάχνει να βρει πού έχετε κάνει ηθελημένα ή αθέλητα τα λάθη. Και βεβαίως, εξακολουθεί να υπάρχει το ερώτημα γιατί δεν μας καταθέτετε όσα δεν μας καταθέτετε. 

ΠΡΟΕΔΡΕΥΩΝ (Νικόλαος Κατσαρός): Αυτό έπρεπε να επισημανθεί στη συνεδρίαση της Διαρκούς Επιτροπής, ώστε να έρθουν εδώ οι καταργούμενες διατάξεις. 

ΘΕΟΔΩΡΟΣ ΔΑΜΙΑΝΟΣ: Επισημάνθηκε, κύριε Πρόεδρε, αλλά απ' ότι φάνηκε μιλάμε σε ώτα μη ακουόντων. 'Αλλα λέμε εμείς και άλλα καταλαβαίνει η Κυβέρνηση ή καταλαβαίνει αυτά που η ίδια θέλει. Δεν καταλαβαίνει αυτά που όλες οι πτέρυγες της Βουλής αναφέρουν. Και βεβαίως δεν παίρνει απαντήσεις η Αντιπολίτευση επί των θεμάτων που θέτει. 

Είναι αυτονόητο, λοιπόν, ότι δεν πρόκειται να ψηφίσουμε αυτό το νομοσχέδιο επί της αρχής. Επιπροσθέτως δεν έχει κάποια συγκεκριμένη αρχή, διότι τροποποιεί ήδη υπάρχοντα νομοσχέδια. 'Αρα, δεν μπορεί να αποτελέσει αρχή νομοσχεδίου. Δεν φέρνετε κάποια καινούρια ιδέα και δεν προσθέτετε τίποτα καινούριο στο οπλοστάσιο της στεγαστικής πολιτικής. 

Τελειώνοντας, θα σταθώ στη φράση που εσείς ο ίδιος είπατε. Δεν χρειαζόταν αυτό το νομοσχέδιο η Κυβέρνηση για να εφαρμόσει την πολιτική της. Το έφερε καθαρά και μόνο για λόγους εντυπωσιαμού. 

(Χειροκροτήματα από την πτέρυγα της Νέας Δημοκρατίας) 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, παρακαλώ το λόγο για να διευκολύνω τη συζήτηση και για να μην επαναλαμβανόμαστε. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ, έχετε το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κατ'αρχήν, σε σχέση με τις εξουσιοδοτικές πράξεις, πρέπει να πω ότι σε όλους είναι γνωστό ότι δεν έχουν ποτέ το στοιχείο της αυθαιρεσίας. Στηρίζονται σε κάποιες αρχές οι οποίες περιγράφονται στο σχέδιο νόμου, το οποίο έχει περάσει και από τη νομοπαρασκευαστική επιτροπή. Ξέρετε ότι αν είναι ευρείες κρίνονται ως αντισυνταγματικές. 

Για να καταλάβετε τι πάμε να κάνουμε, θα σας διαβάσω την παράγραφο 2 του άρθρου 1, την πρώτη εξουσιοδοτική διάταξη. Το ίδιο θα κάνω και στο άρθρο 2. "Με αποφάσεις του Υπουργού Εργασίας και Κοινωνικών Ασφαλίσεων που εκδίδονται μετά από γνώμη του Δ.Σ. του ΟΕΚ, καθορίζονται οι κατηγορίες δικαιούχων, οι όροι, οι προϋποθέσεις και τα κριτήρια εκμίσθωσης των κατοικιών, οι διαδικασίες της οριστικής παραχώρησης καθώς και κάθε αναγκαία λεπτομέρεια για την εφαρμογή των διατάξεων αυτού του άρθρου". Δηλαδή, όλα αυτά θα καθοριστούν, θα υπογραφεί η απόφαση, θα δημοσιευθεί στην Εφημερίδα της Κυβερνήσεως, για να έχει τυπική ισχύ και με βάση αυτή, θα κινηθεί ο οργανισμός. 'Ετσι κινείται ο οργανισμός χρόνια τώρα. Αλίμονο αν μπαίναμε εδώ λεπτομερώς για να αναλύσουμε ποιο θα είναι το εισόδημα, τι θα δικαιούται η οικογένεια με τρία παιδιά ή με τέσσερα παιδιά, τι σημαίνει μακροχρόνια ανεργία κλπ. 'Ολοι οι νόμοι πρέπει να είναι νόμοι-πλαίσια. 

Στην παράγραφο 2 του επόμενου άρθρου λέει: "Με αποφάσεις του Υπουργού Εργασίας που εκδίδονται μετά γνώμη του ΟΕΚ...". Πρέπει να γνωρίζετε ότι το Δ.Σ. του ΟΕΚ αποτελείται από εκπροσώπους εργοδοτών, εργαζομένων και πολιτείας. Δεν είναι ένα διοικητικό συμβούλιο που διορίζεται από την πολιτεία. Τα εννέα μέλη είναι τρία, τρία και τρία. Εξειδικεύονται, λοιπόν, οι παράγοντες διαμόρφωσης του κατά την προηγούμενη παράγραφο πραγματικού κόστους διάθεσης των κατοικιών, καθορίζονται η διαδικασία, τα κριτήρια των δικαιούχων, ιδίως με βάση τον αριθμό ημερών εργασίας, τον αριθμό προστατευομένων μελών, το συνολικό οικογενειακό εισόδημα, όπως και κάθε αναγκαία λεπτομέρεια για την εφαρμογή αυτού. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Την παράγραφο 1 να διαβάσετε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αν έχετε να προσθέσετε κάτι σε αυτά τα κριτήρια, πολύ ευχαρίστως. Αλλά είναι λάθος να δημιουργούμε την εντύπωση ότι αυτές οι αποφάσεις, οι οποίες είναι κανονιστικού περιεχομένου, μπορούν να καταστρατηγούνται ή να ερμηνεύονται ή να είναι στη αυθαίρετη χρήση του κάθε Υπουργού ή του κάθε διοικητικού συμβουλίου. 

Παρακαλώ, κύριοι συνάδελφοι, να μην επιμείνετε σε αυτό. Αν δεν μπορώ να σας πείσω, δεν μπορώ να κάνω τίποτε άλλο! 

Βάζετε τώρα ένα ζήτημα, ότι οι εξουσιοδοτικές αποφάσεις δεν εκδίδονται. 

Κύριοι συνάδελφοι, είναι ο τέταρτος ή ο πέμπτος νόμος που αυτήν τη στιγμή έχω την τιμή να εισηγούμαι στην Εθνική Αντιπροσωπεία. Πριν από λίγο καιρό πάλι τα ίδια είχα ακούσει για το ασφαλιστικό νομοσχέδιο που έχω φέρει. Σχεδόν όλες οι εξουσιοδοτικές πράξεις έχουν βγει, έχουν γίνει νόμος του κράτους και είναι όλα σε εφαρμογή. 

Είπε τώρα κάτι ο Κοινοβουλευτικός Εκπρόσωπος της Νέας Δημοκρατίας ότι μέχρι τις εκλογές δεν θα προφτάσετε, μπορεί να έλθουμε εμείς. 

Δηλαδή, αν έλθετε εσείς, δεν θα βγάλετε τις εξουσιοδοτικές πράξεις; Δηλαδή, δεν θα εφαρμόσετε το νόμο; Θα ήταν ενδιαφέρον να ακούσω επ'αυτού τις προτάσεις και τις θέσεις σας. 

'Οσον αφορά τώρα το να τροποποιήσετε, επικαλείται ο κ. Παπαγεωργόπουλος -και σωστά- ότι αυτή η διάταξη όσον αφορά την παράγραφο 1 είχε νομοθετηθεί το 1992. 'Ομως, ξέρετε γιατί δεν εφαρμόσθηκε μέχρι σήμερα; Γιατί ήταν μόνο η παράγραφος 1. Δείχνει τότε τη δική σας προχειρότητα και ίσως τη δική σας πρόθεση να παρουσιάσετε κάτι χωρίς να θέλετε να το εφαρμόσετε. Γιατί, κύριε συνάδελφε, ούτε είχατε βάλει διάταξη που να έλεγε μετά από πόσα χρόνια και σε ποιο χρονικό διάστημα έχει τη δυνατότητα κάποιος να μετατρέψει τη μίσθωση σε αγορά. Τότε έχεις ολοκληρωμένη μορφή του leasing. Διαβάστε τη διάταξη. Πολύ δε περισσότερο δεν είχε η διάταξη αυτό για το οποίο σήμερα μας κατηγορείτε, δηλαδή δεν είχε την εξουσιοδοτική διάταξη με βάση ποια διαδικασία θα καθορισθούν οι όροι, οι προϋποθέσεις ώστε να μπουν σε εφαρμογή. 

Αντί, λοιπόν, να κάνετε αυτοκριτική, αντί να δείτε όλα αυτά σας τα λάθη και όλες αυτές τις αδυναμίες, ακούσαμε όλα αυτά τα οποία σήμερα ακούμε. 

Να κλείσω με το περίφημο ζήτημα των προσλήψεων όσον αφορά τον Οργανισμό Εργατικής Εστίας. 

Ο Οργανισμός Εργατικής Εστίας έχει σε πολλές πόλεις της χώρας, όπως ξέρετε, βρεφονηπιακούς σταθμούς. Αυτοί οι βρεφονηπιακοί σταθμοί έχουν πολλές ελλείψεις σε προσωπικό. Προβλέπονται στον Κανονισμό της Εργατικής Εστίας. Είναι διαφόρων ειδικοτήτων. Πάντα αυτά ρυθμίζονται με υπουργικές αποφάσεις και με προεδρικά διατάγματα. Αλλά ένα θα σας πω, σε όλα τα νομικά πρόσωπα δημοσίου δικαίου προκειμένου περί οργανικών θέσεων ισχύει ο ν. 2190. Ξέρετε να μπορεί να γίνει νόμιμα κάποια πρόσληψη σε νομικό πρόσωπο δημοσίου δικαίου χωρίς το ν.2190; Γιατί, λοιπόν, όλος αυτός ο θόρυβος και όλες αυτές οι εντυπώσεις; Δεν υπάρχει ούτε μία στο εκατομμύριο, δεν υπάρχει καμία πρόθεση να γίνει η οποιαδήποτε πρόσληψη έξω από τις κάθε φορά νόμιμες διαδικασίες. Και αυτή δεν είναι μόνο δήλωσή μου, αυτή είναι απόφαση, είναι γνωστό σε όλους. Μη δημιουργούμε, λοιπόν, εντυπώσεις. 

ΠΡΟΕΔΡΕΥΩΝ (Νικόλαος Κατσαρός): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, αγαπητοί συνάδελφοι, βλέπω ακόμη μία φορά -τουλάχιστον έτσι έχουμε συνηθίσει σε αυτήν την Αίθουσα- σε ένα νομοσχέδιο το οποίο κατά κοινή ομολογία ανοίγει νέους ορίζοντες, δίνει καινούριες δυνατότητες, εξασφαλίζει το απαραίτητο θεσμικό πλαίσιο, για να αναπτύξει ακόμα περισσότερο τη στεγαστική πολιτική ο Οργανισμός Εργατικής Κατοικίας και η Αντιπολίτευση δείχνει τη μικροψυχία της. Δηλαδή, αντί να έλθει να επαινέσει τα όποια θετικά περιέχει αυτό το νομοσχέδιο, να έλθει να κάνει κριτική σε λάθη που εντοπίζει και να δείξει ότι λειτουργεί σε αυτήν την Αίθουσα καλές προθέσεις, έρχεται ουσιαστικά να μηδενίσει τα πάντα και να λέει ότι δεν έχει αρχή. 

'Ερχεται και αρνείται την ψήφιση επί της αρχής του νομοσχεδίου και όχι επιμέρους διατάξεων στις οποίες τυχόν θα διαφωνούσε. Δηλαδή, εμμέσως επανάληψη σκηνικού να ασκεί αντιπολίτευση για την αντιπολίτευση γιατί έτσι νομίζει ότι μπορεί να δημιουργεί εντυπώσεις. 'Η ακόμη χειρότερα φοβούμαι ότι νομίζει πως εκεί εξαντλείται ο ρόλος της Αντιπολίτευσης στην Εθνική Αντιπροσωπεία. Είναι ένα ακόμη σφάλμα της στείρας νοοτροπίας με την οποία λειτουργεί η Αντιπολίτευση στην Εθνική Αντιπροσωπεία και ιδιαίτερα η Αξιωματική Αντιπολίτευση. Η οποία εκτός από το να σκανδαλολογεί και να μηδενίζει, δεν προσθέτει τίποτε με συγκεκριμένες προτάσεις και επιχειρήματα για να κάνει καλύτερο το νομοσχέδιο που συζητούμε. 

Ξεκίνησε με την κριτική που αφορά την παραπομπή του πορίσματος των ελεγκτών της Δημόσιας Διοίκησης στον εισαγγελέα. Και μάλιστα πανηγύρισε διότι, όπως λέει, επιβεβαιώθηκε ότι υπάρχει πόρισμα. Πρώτα-πρώτα είναι προφανές ότι αν υπάρχει πόρισμα, αυτό οφείλεται στο γεγονός ότι η Κυβέρνηση και ιδιαίτερα ο Υπουργός Εργασίας πήρε την πρωτοβουλία και παρέπεμψε το θέμα για να ελεγχθεί, να διερευνηθεί από τους ελεγκτές Δημόσιας Διοίκησης. Διαφορετικά, πώς θα υπήρχε πόρισμα, κύριοι συνάδελφοι; Και σήμερα είδαμε ότι δεσμεύθηκε ο κύριος Υπουργός - (παρ'ότι διάβασε ορισμένα αποσπάσματα που δίνουν απαντήσεις διαφορετικές από αυτές που επικαλέσθηκε η Αξιωματική Αντιπολίτευση στην Εθνική Αντιπροσωπεία)-πως για κάθε ενδεχόμενη υποψία που θα μπορούσε να υπάρχει, θα παραπέμψει το όλο θέμα στον εισαγγελέα. Και βεβαίως αυτό αποτελεί μία αποστομωτική απάντηση στις αιτιάσεις της Αξιωματικής Αντιπολίτευσης. 

Βεβαίως κριτική με υπονοούμενα, κύριοι συνάδελφοι, σκανδαλολογία είναι και τίποτα περισσότερο. Γιατί αν η Αξιωματική Αντιπολίτευση έχει οποιοδήποτε στοιχείο για το θέμα που συζητούμε, θα μπορούσε αντί να σκανδαλολογεί, να κτυπήσει εκείνη την πόρτα του εισαγγελέα και να παραδώσει το όποιο στοιχείο έχει και όχι να αφήνει υπονοούμενα. Το δρόμο τον ξέρει. Τον έχει χρησιμοποιήσει και στο παρελθόν αρκετές φορές και τα αποτελέσματα τα γνωρίζουμε. Είναι νωπές ακόμη οι μνήμες της πολιτικής σκανδαλολογίας της δεξιάς στα χρόνια που ξαναβρέθηκε στην αντιπολίτευση και απεγνωσμένα προσπαθούσε να αναρριχηθεί στην εξουσία. Δηλαδή, ποιος Υπουργός της Νέας Δημοκρατίας στο παρελθόν, για στελέχη τα οποία διοίκησαν οργανισμούς δεν έκρινε ότι μπορούσαν πράγματι, αντί να επανέλθουν ως απλοί υπάλληλοι -παραδείγματος χάρη να κάνει τον τμηματάρχη ο πρώην διοικητής- να τους δώσουν τη δυνατότητα να αποσπασθούν και να υπηρετήσουν, προσφέροντας λόγω εμπειρίας, κοντά στο γενικό γραμματέα του Υπουργείου; Είναι αυτός λόγος για να ασκείτε κριτική και να σκανδαλολογείτε; Να σας αναφέρω δεκάδες παραδείγματα την εποχή που η Νέα Δημοκρατία κυβέρνησε και που κάποιοι που είναι σήμερα στην Αίθουσα είχαν τις ευθύνες του Υπουργού; 

Με κάλυψε ο Υπουργός σε αυτό που είπε σε ό,τι αφορά το νόμο περί leasing. Δηλαδή, πραγματικά κατηγορείτε την Κυβέρνηση γιατί δεν έχει την πολιτική βούληση να εφαρμόσει το νόμο που έγινε στο παρελθόν. Γιατί δεν τον εφάρμοσε η Νέα Δημοκρατία το 1992; Και όλο το 1993 είχε τη δυνατότητα να τον εφαρμόσει. Γιατί δεν τον εφάρμοσε; Γιατί απλούστατα αποδείχθηκε στην πράξη ότι ήταν ανεφάρμοστος, διότι δεν είχε εξουσιοδοτικές διατάξεις, δεν έλυνε όλες τις λεπτομέρειες που απαιτούσε η εφαρμογή του νόμου και γι'αυτό δύο χρόνια έμεινε ανεφάρμοστος. Είναι προφανές ότι έπρεπε να τροποποιηθεί και αυτό γίνεται σήμερα. 

Ασκήθηκε αρκετή κριτική γιατί με κανονιστικού περιεχομένου πράξεις δίνουμε εξουσιοδοτήσεις για να ρυθμισθούν μία σειρά ζητήματα. Κύριε Υπουργέ, πρέπει να ρυθμίζονται με υπουργικές αποφάσεις και κάποιες από αυτές πιστεύω ότι δεν πρέπει να είναι εξουσιοδοτήσεις για εφάπαξ εφαρμογή. 

Μερικές λεπτομέρειες υπάρχει ανάγκη από την ίδια την εφαρμογή στην πράξη, να μπορούν να τροποποιηθούν με εξουσιοδοτήσεις που να έχουν και διαρκή χαρακτήρα. Διαφορετικά θα οδηγηθούμε όχι σε νόμο εφαρμόσιμο, αλλά σε νόμο που αν απαιτούμε όλες τις λεπτομέρειες να ρυθμίζονται με τις ρητές διατάξεις του νόμου, θα είναι ανεφάρμοστος όπως το παράδειγμα που αναφέραμε του νόμου του 1992 περί leasing. 

ΘΕΟΔΩΡΟΣ ΔΑΜΙΑΝΟΣ: Του 1993. Διαβάστε πότε είναι ο νόμος. 

ΚΟΣΜΑΣ ΣΦΥΡΙΟΥ: Τώρα, σε ό,τι αφορά την κριτική που ασκήθηκε ότι τάχα επιχειρείται να μην εφαρμοσθεί ο ν. 2190, ότι τάχα με απόφαση του Υπουργού κατανέμονται οι θέσεις, άρα προσπαθείτε να διαβλέψετε ρουσφέτι. Πού; Στο γεγονός ότι έρχεται με το νόμο και συνιστά θέσεις για εκείνες τις περιπτώσεις των παιδικών σταθμών της Εργατικής Εστίας, που γνωρίζουμε όλοι πολύ καλά (ο καθένας έχει εμπειρίες από την περιοχή του), που δουλεύοντας οι άνθρωποι οκτάμηνα, με βάση την εποχική απασχόληση, είχαμε αρνήσεις πολλές φορές των Παρέδρων του Ελεγκτικού Συνεδρίου, που θεωρούν πολλοί από αυτούς, ότι καλύπτουν πάγιες και διαρκείς ανάγκες και πολλές φορές έτσι είναι -εγώ θα έλεγα τις περισσότερες φορές έτσι είναι- και ήταν επιβεβλημένο να έρθει και να γίνει αυτή η ρύθμιση και να συσταθούν αυτές οι θέσεις στους παιδικούς σταθμούς της Εργατικής Εστίας. 

Σε ό,τι αφορά δε το ν. 2190, δεν ρυθμίζονται οι γενικές διατάξεις κάθε φορά σε κάθε νομοσχέδιο. Δεν είναι ανάγκη να αναφέρει κάθε φορά ο κάθε νόμος ότι πρέπει να γίνει εφαρμογή του ν. 2190. Υπάρχουν και αυτό είναι γνωστό, οι γενικές διατάξεις που ισχύουν σε όλο το εύρος του δημόσιου τομέα και δεν χρειάζεται να επαναλαμβάνονται. 

'Ηθελα να ρωτήσω: Είναι ρουσφετολογία η κατανομή των θέσεων από τον Υπουργό Εργασίας; Μα, δεν υπάρχει καμία απολύτως περίπτωση από τις εγκρίσεις που δίνονται ως γενικοί αριθμοί, πάντα επί όλων των κυβερνήσεων με πράξεις υπουργικού συμβουλίου ή με αποφάσεις της τριμελούς εξ Υπουργών επιτροπής, που στη συνέχεια να μη γίνεται η κατανομή ανάλογα με τις ανάγκες από το φορέα, από τον αρμόδιο Υπουργό. 

Επειδή, κύριοι συνάδελφοι της Αντιπολίτευσης, δεν βρίσκετε ουσία για να ασκήσετε κριτική επί του περιεχομένου του νομοσχεδίου, προσπαθείτε να αναζητήσετε αιτίες, για να δικαιολογήσετε τη στείρα τοποθέτησή σας απέναντι στην πολιτική την οποία εισάγει το συγκεκριμένο νομοσχέδιο και τις δυνατότητες τις οποίες ανοίγει με τις διατάξεις του. Γιατί αν τονίσθηκε ότι δεν χρειαζόταν, για την εφαρμογή της στεγαστικής πολιτικής, είναι γιατί και χωρίς αυτό το νομοσχέδιο έγινε ένα σημαντικό έργο, είτε με την πραγματοποίηση, την κατασκευή εργατικών κατοικιών, είτε με την χορήγηση δανείων, είτε με την επιδότηση του ενοικίου. Και βέβαια ακούσαμε τη σχετική κριτική από τον Κοινοβουλευτικό Εκπρόσωπο της Νέας Δημοκρατίας. Να συγκρίνουμε λέει το έργο που πραγματοποιήθηκε στα χρόνια που κυβέρνησε η σημερινή Αξιωματική Αντιπολίτευση. Και μας ανέφερε το παράδειγμα του Νευροκοπίου. Λοιπόν, κύριοι συνάδελφοι, μια και αναφερθήκατε σε συγκεκριμενη περιοχή, εγώ καλώ τους συναδέλφους να το κάνουν όλοι από ολες τις περιοχές. Συμβαίνει να κατάγομαι από παραμεθόριο νομό, που στα χρόνια που κυβέρνησε η Νέα Δημοκρατία, δεν κατασκεύασε ούτε μία κατοικία. 'Οσες χιλιάδες κατοικίες κατασκευάστηκαν μετά τη μεταπολίτευση, "κατά σύμπτωση" κατασκευάσθηκαν τις εποχές που το ΠΑ.ΣΟ.Κ., με την εμπιστοσύνη του λαού, κυβερνούσε τη χώρα. 

Μήπως ήταν τυχαίο ή ήταν συνέπεια μια πολιτικής σαφούς φροντίδας για τον εργαζόμενο από τη μία πλευρά σε ό,τι αφορά την Κυβέρνηση του ΠΑ.ΣΟ.Κ. ή ελλειψη προτεραιότητας ή αδιαφορίας από την πλευρά της Νέας Δημοκρατίας; Δεν γνωρίζω για τις άλλες περιφέρειες. Θα ήθελα οι συνάδελφοι, όταν πάρουν το λόγο, να καταθέσουν τη δική τους εμπειρία, για να δούμε τελικά πότε εφαρμόστηκε αποδοτική στεγαστική πολιτική για τον εργαζόμενο πολίτη και πότε υπήρξε η αδιαφορία στο συγκεκριμένο τομέα για τον οποίο συζητούμε. 

Κύριοι συνάδελφοι, είμαι ειλικρινά περίεργος να ακούσω (και θα προσπαθήσω αύριο όταν θα συζητούνται τα άρθρα να προσέξω) ποιες είναι οι διαφωνίες σας στις επιμέρους διατάξεις. Ποιες είναι; Δηλαδή, διαφωνείτε με τις διατάξεις, με τις οποίες γίνεται εφαρμόσιμη η νομοθεσία περί leassing, σε ό,τι αφορά την απόκτηση κατοικίας στα πρώτα δέκα χρόνια με χαμηλότατο ενοίκιο για τους φτωχότατους δικαιούχους και στη συνέχεια ανοίγεται ο δρόμος για την απόκτηση κυριότητας). Διαφωνείτε σε ό,τι αφορά την ουσία της πολιτικής που εισάγει αυτή η διάταξη, μια και η προηγούμενη έμεινε ανεφάρμοστη επί τόσα χρόνια; 

Διαφωνείτε επί της ουσίας για τη δυνατότητα να μπορεί, αντί να καταφεύγει αυτός που έχει την έγκριση του δανείου -ο δικαιούχος- στον ιδιώτη κατασκευαστή, με το υψηλό κόστος της κατοικίας, να αγοράζει από τον ίδιο τον οργανισμό με χαμηλότερο κόστος, για να είναι εφικτή η αγορά τελικά, που είναι και ο αντικειμενικός σκοπός του στεγαστικού προγράμματος; Διαφωνείτε; 

Κατακεραύνωσε με πολλά επιχειρήματα η μικρή Αντιπολίτευση και ιδιαίτερα το ΔΗ.Κ.ΚΙ. την Κυβέρνηση. Οι άνθρωποι το μόνο που γνωρίζουν σε αυτήν την Αίθουσα είναι να δημαγωγούν και να ασκούν κριτική, χωρίς ουσιαστικό περιεχόμενο. Μάλιστα είπαν ότι η πολιτική αυτή δεν είναι κοινωνική, αλλά ταυτίζεται με το χρηματιστηριακό κατεστημένο, με τραπεζικό κατεστημένο και άλλα τέτοια περίεργα, τα οποία δεν έχουν καμία σχέση με την πραγματικότητα και καμία σχέση με την αλήθεια. 

Επιδότηση, λέει, του ενοικίου. Μα, εφαρμόζεται πολιτική επιδότησης του ενοικίου και υπάρχουν συγκεκριμένοι προϋπολογισμοί, με συγκεκριμένες εκατοντάδες δισεκατομμυρίων δραχμών που διατέθηκαν στα τρία τουλάχιστον τελευταία χρόνια, από το 1996 μέχρι το 1999 για επιδοτήσεις επιτοκίων. Το γεγονός ότι παρεμβαίνει ένας οργανισμός, που το αντικείμενό του είναι να στεγάζει αυτούς που έχουν ανάγκη να στεγαστούν να μπορεί να δημιουργήσει υποδομή για φοιτητική κατοικία, δεν είναι κάτι πολύ σοβαρό; Η φοιτητική εστία έχει άλλη δομή όμως: πρόκειται για μία μαζική κατοικία φοιτητών σε ένα συγκεκριμένο κτίριο. Εδώ με τις πολεοδομικές διατάξεις (που ισχύουν σε κάθε πόλη), δημιουργεί μικρότερα συγκροτήματα κατοικιών, για να μπορεί να δώσει τη δυνατότητα στους φοιτητές να στεγαστούν με όρους κατοικίας και όχι μόνο με όρους φοιτητικής εστίας. Διαφωνείτε μ' αυτήν την πολιτική; 'Εχετε κάτι άλλο καλύτερο να αντιπροτείνετε; Να το κάνετε κατά τη συζήτηση που θα έχουμε στα άρθρα. 

Υπάρχουν επίσης και μια σειρά άλλες διατάξεις που δεν θα ήθελα να τις εξαντλήσω, γιατί θα έχουμε την ευκαιρία να τις συζητήσουμε στην κατ'άρθρο συζήτηση. 'Ομως, δεν άκουσα να εκφράζετε συγκεκριμένες διαφωνίες πάνω στις καινούριες δυνατότητες και στους νέους δρόμους που ανοίγει αυτό το νομοσχέδιο. Το μόνο που κάνετε είναι να ασκείτε μία κριτική για την κριτική, μία αντιπολίτευση για την αντιπολίτευση, μηδενίζοντας και όσα θετικά στοιχεία περιέχει αυτό το νομοσχέδιο, μια και δεν άκουσα έστω και μία φράση που να λέει, ναι, αυτό είναι σωστό και το επικροτούμε. Δηλαδή δεν βρίσκετε τίποτα που να επικροτείτε στο νομοσχέδιο που συζητούμε και είναι όλα για τη δημιουργία των εντυπώσεων; Χαρακτηρίστηκε δε ότι είναι ένα προεκλογικό εφεύρημα το νομοσχέδιο, το οποίο νομοσχέδιο έχει φτιαχτεί πολλούς μήνες πριν φθάσουμε στις εκλογές και κατατέθηκε στη Βουλή αμέσως μετά τις εκλογές. Καταλαβαίνετε, λοιπόν, πόσους και πόσους μήνες δουλεύτηκε αυτό το νομοσχέδιο πριν και μάλιστα συζητήθηκε με τις συνδικαλιστικές οργανώσεις και πήραν θέση οι εκπρόσωποι των εργαζομένων στο διοικητικό συμβούλιο του Οργανισμού Εργατικής Κατοικίας. Δουλεύεται πολύ καιρό πριν το νομοσχέδιο, για να έλθει μεστό σε αυτήν τη συζήτηση που έχουμε στην Εθνική Αντιπροσωπεία και όμως αυτό παραγνωρίζετε και το μόνο που επιχειρεί να πει η Αντιπολίτευση είναι ότι πρόκειται δήθεν περί προεκλογικού εφευρήματος. 

Προς Θεού, κύριοι συνάδελφοι. Μη χάνουν τελείως το νόημά τους οι λέξεις. Αν έχετε να πείτε κάποια πράγματα επί της ουσίας και να ασκήσετε την κριτική σας και να προτείνετε, αν θέλετε να παίξετε έναν πιο ουσιαστικό ρόλο σαν Αντιπολίτευση, υπάρχει πεδίο δόξης λαμπρό, να το κάνετε κατά τη συζήτηση των άρθρων. Τα υπόλοιπα, όταν είναι απλά για μηδενισμό, για στείρα αντιπολίτευση, χωρίς να έχετε κάτι ουσιαστικά για να συμβάλετε στη συζήτηση του νομοσχεδίου, χαρακτηρίζουν μια αντιπολίτευση η οποία δεν έχει να συνεισφέρει τίποτε. Τουλάχιστον η συζήτηση που έγινε επί της αρχής αυτήν την εικόνα έδωσε στο Κοινοβούλιο. Ας ελπίσουμε ότι θα δώσει μια καλύτερη εικόνα κατά τη συζήτηση των άρθρων. 

Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Μου ζήτησαν το λόγο οι Κοινοβουλευτικοί Εκπρόσωποι κύριοι Κανταρτζής και Δαμιανός. 

Θα παρακαλέσω πολύ να εφαρμόσουμε απαρέγκλιτα τον Κανονισμό. Θα δευτερολογήσετε και θα κάνετε στη συνέχεια οποιαδήποτε παρέμβαση, αφού πρωτολογήσουν οι Βουλευτές. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε... 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ πολύ, μην επιμένετε, κύριε Κανταρτζή. Θα τα πείτε στη δευτερολογία σας. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, σας παρακαλώ. 

ΠΡΟΕΔΡΕΥΩΝ (Νικόλαος Κατσαρός): Δεν θα σας δώσω το λόγο, γιατί θα είμαι αναγκασμένος να δώσω το λόγο σε όλους τους Κοινοβουλευτικούς Εκπροσώπους και ενδεχομένως και στον κύριο Υπουργό και καταλαβαίνετε τι θα συμβεί με τους κυρίους συναδέλφους. 

ΑΧΙΛΛΕΥΣ ΚΑΝΤΑΡΤΖΗΣ: Είμαι Κοινοβουλευτικός Εκπρόσωπος. 'Ομως γνωρίζετε το πρόβλημα που έχουν τα μικρά κόμματα. Για το λόγο αυτό θα ήθελα να κάνω χρήση της δευτερολογίας για πέντε λεπτά μόνο. 

ΠΡΟΕΔΡΕΥΩΝ (Νικόλαος Κατσαρός): Λυπάμαι, δεν θα σας δώσω το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, δεν μπορεί να γίνει αυτή η δυσμενής μεταχείριση σε βάρος μας, σε βάρος των μικρών κομμάτων. 'Εχουμε τα ίδια δικαιώματα. 

ΠΡΟΕΔΡΕΥΩΝ (Νικόλαος Κατσαρός): Σ' αυτήν εδώ τη θέση βρίσκομαι για να εφαρμόζω τον Κανονισμό. Δεν μεταχειρίζομαι δυσμενώς κανέναν απολύτως. Σας παρακαλώ. 

ΑΧΙΛΛΕΥΣ ΚΑΝΤΑΡΤΖΗΣ: Ζητώ το λόγο για πέντε λεπτά ως Κοινοβουλευτικός Εκπρόσωπος. 

ΠΡΟΕΔΡΕΥΩΝ (Νικόλαος Κατσαρός): Κύριε Κανταρτζή, εκτός από σας ζήτησε το λόγο και κ. Δαμιανός. Ενδεχομένως θα επανέλθει και ο κ. Σφυρίου. 

ΑΧΙΛΛΕΥΣ ΚΑΝΤΑΡΤΖΗΣ: Δεν μίλησα ως Κοινοβουλευτικός Εκπρόσωπος, αλλά ως εισηγητής του κόμματός μας. Να μου δώσετε το χρόνο της δευτερολογίας να μιλήσω ως Κοινοβουλευτικός Εκπρόσωπος. 

ΠΡΟΕΔΡΕΥΩΝ (Νικόλαος Κατσαρός): Είσθε Κοινοβουλευτικός Εκπρόσωπος και μ'αυτήν την ιδιότητα μιλήσατε. 

Ο κ. Σαρρής έχει το λόγο. 

ΔΗΜΗΤΡΙΟΣ ΣΑΡΡΗΣ: Κύριε Πρόεδρε, κυρίες και κύριοι συνάδελφοι, το παρόν σχέδιο νόμου που συζητούμε σήμερα επί της αρχής με τίτλο "Στεγαστικά Προγράμματα του Οργανισμού Εργατικής Κατοικίας" περιλαμβάνει θέματα που αφορούν τις κοινωνικές κατοικίες των εργαζομένων. 

Η κατοικία αποτελεί κοινωνικό αγαθό, γιατί από αρχαιοτάτων χρόνων αποτελεί για τον άνθρωπο είδος πρώτης ανάγκης. Ο πρωτόγονος άνθρωπος για να προστατευθεί από τα στοιχεία της φύσης τον αέρα, τη βροχή, το κρύο, τη ζέστη, τα άγρια ζώα, τις επιθέσεις ομοφύλων ή αλλοφύλων επιδρομέων, βρήκε πάντα καταφύγιο στη φυσική ή τεχνητή του κατοικία, στην ιερή του εστία. 

Την εποχή του λίθου οι άνθρωποι ζούσαν σε πρωτόγονη νομαδική ζωή μέσα στις πολυάριθμες σπηλιές και πάνω στα δέντρα. Κατοικούσαν στο μπροστινό μέρος της σπηλιάς κοντά στην είσοδο, ενώ στο βάθος έθαβαν τους νεκρούς τους και έκαναν διάφορες θρησκευτικές τελετές. Διαμόρφωναν δε ειδικούς χώρους μέσα στις σπηλιές για να αποθηκεύουν τα πρωτόγονα εργαλεία τους. Αργότερα οι αρχέγονοι κάτοικοι εγκατέλειψαν τις σκοτεινές και υγρές σπηλιές, καθώς γίνονταν ολοένα και περισσότεροι, έχτιζαν πρωτόγονους οικισμούς πάνω σε λόφους, κοντά σε πηγές νερού. 

Η ανθρώπινη κατοικία βέβαια τις επόμενες περιόδους βελτιώθηκε, κλιμακωτά, κατά εντυπωσιακό τρόπο. 

Σήμερα τα σύγχρονα πολεοδομικά συγκροτήματα είναι φανταστικά και πολύ λειτουργικά, παρά τα όποια προβλήματα που είναι σύμφυτα με αυτά. Οι ουρανοξύστες, οι πολυτελείς επαύλεις, οι σύγχρονες κατοικίες, τα μεγάλα δημόσια και ιδιωτικά κτίρια και οι λεωφόροι που τα συνδέουν, τίποτα δεν θυμίζουν από τις αρχέγονες κατοικίες. Η ανθρώπινη κατοικία όμως ακολούθησε ιστορικά τις κοινωνικές διαιρέσεις και τις κοινωνικές ανισότητες. Δίπλα στην πολυτελή έπαυλη ή κοντά σε αυτή, υπάρχει ακόμα και σήμερα το φτωχό σπιτάκι ή η τρώγλη ή τα γκέτο. 

Το χειρότερο όμως είναι ότι μέσα στις μεγαλουπόλεις της Αμερικής και της Ευρώπης, παραδείγματος χάρη στο Λονδίνο και το Παρίσι σήμερα βλέπουμε συχνά άστεγους να καλύπτουν το γυμνό σαρκίο τους, σε περιβάλλον που η θερμοκρασία είναι πολύ κάτω από το μηδέν, μέσα σε χαρτόκουτες. 

Αυτό το ακραίο κοινωνικό φαινόμενο αποτελεί βέβαια ντροπή για τον πολιτισμό μας. Δυστυχώς σε παγκόσμιο επίπεδο η κατοικία δεν αντιμετωπίσθηκε χρόνια και χρόνια τώρα σαν κοινωνικό αγαθό, αλλά σαν εμπορευματικό προϊόν. Αφέθηκε άθικτη η ασυδοσία της κερδοσκοπίας της γης και της κατοικίας, που ακολούθησε την άναρχη υπερσυγκέντρωση στα μεγάλα αστικά κέντρα με την παράλληλη ερήμωση της υπαίθρου. 

Η ανεπάρκεια της πολιτικής ως προς τη χρήση της γης, η ελλιπής στεγαστική πολιτική σε σχέση με τις υπαρκτές ανάγκες για στέγη, οδήγησαν στην άναρχη οικοδομική δραστηριότητα που καθημερινά οξύνεται. Το πολεοδομικό και το στεγαστικό πρόβλημα έγινε μέρα με τη μέρα πιο δύσκολο. 

Για το κατάντημα αυτό των πόλεων, πέρα από το κράτος που έχει την κύρια ευθύνη, ευθύνονται και πολλοί πολίτες, από το βιομήχανο μέχρι τον αυθαίρετο οικιστή, ο καθένας με κλιμάκωση της ευθύνης του. 

Γεγονός όμως είναι ότι παρά τον οικοδομικό οργασμό, οι στεγαστικές συνθήκες, ιδιαίτερα για τις εργατικές λαϊκές τάξεις παραμένουν επιεικώς απαράδεκτες. Το απαγορευτικό κόστος της αγοράς οικοπέδου για τις κατώτερες, αλλά και για τις μεσαίες εισοδηματικές τάξεις, το υψηλό κόστος κατασκευής της οικοδομής, της έκδοσης της οικοδομικής άδειας, η υπερβολική τιμή των οικοδομικών υλικών καθιστούν το πρόβλημα της στέγης πολλές φορές άπιαστο "όνειρο". Επίσης το πολύ υψηλό κόστος της αγοράς διαμερισμάτων τα καθιστά απρόσιτα για το βαλάντιο και τις αποταμιευτικές δυνατότητες των λαϊκών στρωμάτων. "Λύση" τότε έρχεται να δώσει πολλές φορές η αυθαίρετη δόμηση. 

Η κατοικία όμως είναι δικαίωμα και κοινωνικό αγαθό για τον πολίτη. Η παροχή της στέγης αποτελεί υποχρέωση της πολιτείας και υπάγεται στον τομέα της κρατικής κοινωνικής πολιτικής. 

Βασική αφετηρία μιας σωστής κοινωνικής πολιτικής κατοικίας πρέπει να είναι οι πραγματικές ανάγκες του λαού και στόχος η σύμμετρη ανάπτυξη πόλης, χωριού και η εξασφάλιση μιας σύγχρονης και άνετης κατοικίας για όλους τους πολίτες. 

Η κατοικία δεν είναι μια ξεκομμένη μονάδα στο χώρο, αλλά βρίσκεται σε άμεση συνάρτηση με τη χωροταξική ή και την πολεοδομική οργάνωσή του. Πρέπει να κατοχυρώνεται η αρμονική σχέση κατοικίας, εργασίας, ψυχαγωγίας, υπηρεσιών. 

Πέρασαν πολλά χρόνια, χωρίς δυστυχώς βασικές θεμελιακές μελέτες υποδομών. Τα ρυθμιστικά σχέδια των πόλεων ακόμα δεν έχουν αποπερατωθεί και η Επιχείρηση Πολεοδομική Ανασυγκρότηση, του μακαρίτη του Τρίτση, δεν έχει ακόμα ολοκληρωθεί. Το Κτηματολόγιο μόλις πρότινος άρχισε να καταρτίζεται και βέβαια μόνο η Αλβανία δεν έχει Κτηματολόγιο άπό τις ευρωπαϊκές χώρες. Αυτό βέβαια είναι υπέρ της Αλβανίας, διότι στην Αλβανία μέχρι πρότινος, λόγω του καθεστώτος, η γη είχε έναν ιδιοκτήτη, το κράτος. 'Αρα, λοιπόν, είμαστε πίσω και από την Αλβανία. Τώρα βέβαια ξεκίνησε το κτηματολόγιο και νομίζω ότι μέχρι το 2010 θα έχει τελειώσει. 

Αποτέλεσμα όλων αυτών είναι να μην υπάρχει σαφής πολιτική γης και το πρόβλημα της λαϊκής στέγης να παραμένει ουσιαστικά ανολοκλήρωτο. Το μεγάλο κόστος του χρήματος ήταν βέβαια το κύριο εμπόδιο. Τώρα μόλις, με την επιτυχία της οικονομικής πολιτικής της Κυβέρνησης, με την πάταξη του πληθωρισμού δίδονται χαμηλότοκα στεγαστικά δάνεια, τα οποία ο δανειοδοτούμενος αποπληρώνει σε πολλά χρόνια, πληρώνοντας ποσό ίσο με το κόστος του ενοικίου του σπιτιού, αν ήταν ενοικιαστής. 

Είναι ένα μεγάλο επίτευγμα της Κυβέρνησης. 'Ηρθε καθυστερημένο, αλλά είναι μεγάλο επίτευγμα. Τώρα μόλις ο νέος αγρότης μπορεί να κτίσει πληρώνοντας το ήμισυ του κόστους της μελέτης της κατοικίας του και το ήμισυ των ασφαλιστικών εισφορών. 

Στον τομέα δε της εργατικής κατοικίας, ιδιαίτερα τα τελευταία χρόνια -και πρέπει να το πούμε- ο ΟΕΚ έχει παράγει προς την κατεύθυνση αυτή σημαντικότατο έργο, με χαμηλό σχετικά διοικητικό κόστος. Παράγει υψηλής ποιότητας κατοικίες που δεν έχουν να ζηλέψουν τίποτα από τις ιδιωτικές κατασκευές. 

Οι εργατικές κατοικίες της χούντας και της δεξιάς από μακριά έδιναν την εντύπωση "γκέτο" και θύμιζαν ομοιόμορφα κουτιά. Αυτά αποτελούν παρελθόν. Σήμερα χτίζονται εννέα χιλιάδες τριακόσιες εργατικές κατοικίες που θα στεγάσουν πενήντα τέσσερις χιλιάδες μέλη οικογενειών εργαζομένων. 

Τα τρία τελευταία χρόνια ο οργανισμός έδωσε σαράντα δύο χιλιάδες δάνεια και επιδοτήθηκαν εκατόν είκοσι χιλιάδες οικογένειες. Ο οργανισμός διαθέτει ιδιόκτητα οικόπεδα και σε συνεργασία με την Τοπική Αυτοδιοίκηση μέχρι το τέλος του 2000 θα έχει ολοκληρώσει και την κατασκευή άλλων τριών χιλιάδων κατοικιών. Γίνονται δε δεκτές αιτήσεις για το νέο δανειοδοτικό πρόγραμμα. 

Η εισαγωγή δε του θεσμού της ενοικίασης της αγοράς, που αποτελεί νέα μορφή χρηματοδότησης-μίσθωσης, είναι ένας θεσμός που πραγματικά σε ένα βαθμό είναι καινοτόμος. 

Στη χώρα μας, στον τομέα της κοινωνικής κατοικίας κατέχουμε την πρώτη θέση στην Ευρώπη, όμως, χρειάζονται παραπέρα βήματα. Κύριος στόχος πρέπει να είναι η επίτευξη της δυνατότητας ώστε η ελληνική οικογένεια να έχει τη δική της κατοικία, σύμφωνα με τις ανάγκες της. 

Πρέπει να ληφθούν μέτρα για την πάταξη της κερδοσκοπίας στη γη και στα δομικά υλικά, για την εξυγίανση του κυκλώματος της μελέτης - επίβλεψης - κατασκευής, για την προστασία των εργαζομένων, εργοδοτών, εργατών, υπαλλήλων και ελευθέρων επαγγελματιών. Πρέπει να ενισχυθεί η αυτοστέγαση με χαμηλότοκα δάνεια και να επεκταθεί ο θεσμός της κοινωνικής κατοικίας. Η κατοικία πρέπει να είναι κοινωνικό αγαθό, δικαίωμα του κάθε πολίτη και όχι δυσπρόσιτο εμπορευματικό προϊόν μίας απάνθρωπης αγοράς. 

Επειδή το νομοσχέδιο αυτό είναι ένα σημαντικό βήμα προς τη θετική κατεύθυνση, προς την κατάκτηση, δηλαδή, του στόχου της αναγόρευσης της κατοικίας ως ενός κοινωνικού αγαθού το οποίο να είναι υποχρέωση της πολιτείας και δικαίωμα του πολίτη, καλώ τους κυρίους κυρίους συναδέλφους να υπερψηφίσουμε το παρόν νομοσχέδιο. 

Ευχαριστώ κύριε Πρόεδρε. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Ο κ. Βλασσόπουλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κυρίες και κύριοι συνάδελφοι, το συζητούμενο νομοσχέδιο είναι πράγματι ένα πολύ σπουδαίο νομοθέτημα με ρυθμίσεις και διατάξεις που αναδεικνύουν και αντανακλούν την κοινωνική ευαισθησία της Κυβέρνησης, της πολιτικής ηγεσίας του Υπουργείου Εργασίας και Κοινωνικών Ασφαλίσεων, αλλά και του ΠΑΣΟΚ. 

Αυτό το νομοσχέδιο βλέπει τη σημερινή πραγματικότητα και αντικρύζει με αισιοδοξία το μέλλον, γι' αυτό και ενοχλείται η Αντιπολίτευση, γι' αυτό και οι συνάδελφοι της Αντιπολίτευσης και κυρίως της Νέας Δημοκρατίας, έχουν προβεί σε υπερβολές εναντίον του και γιατί όχι, σε αναίτιες επιθέσεις. Επιθέσεις εναντίον του Οργανισμού, των λειτουργιών του, αλλά και των λειτουργών του. Και αναφέρομαι στον πρώην διοικητή του ΟΕΚ, τον κ. Χανακούλα, που είμαι υποχρεωμένος από αυτήν τη θέση να αναλάβω τη υπεράσπισή του, μια και ο ίδιος είναι απών, δηλώνοντας πως όσα ελέχθησαν είναι προϊόντα κακής πληροφόρησης ή παραπληροφόρησης, δηλώνοντας πως όσα ελέχθησαν δεν απηχούν στην πραγματικότητα και είναι συκοφαντικά και παντελώς ψευδή. Επιθέσεις που φοβούμαι πως υπάρχει κίνδυνος να επηρεάσουν την πορεία του οργανισμού και να δηλητηριάσουν την πολιτική ζωή του τόπου. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Αυτό, κατά την άποψή μου, είναι το περισσότερο επικίνδυνο. Αντί, δηλαδή, επιχειρημάτων αρκέστηκαν οι συνάδελφοι στη διαβολή και στη σκανδαλολογία. Αλλά, κύριοι συνάδελφοι της μείζονος Αντιπολίτευσης, μην ταρασσέτω υμών η καρδία, αλλά, κύριοι συνάδελφοι της μείζονος Αντιπολίτευσης, ο αναμάρτητος πρώτος τω λίθω βαλέτο και στο θέμα του ΟΕΚ και των εργατικών κατοικιών, κύριοι συνάδελφοι, έχω τη γνώμη ότι δεν υπήρξατε, σε μία περίοδο τουλάχιστον, αναμάρτητοι. 

Κύριοι συνάδελφοι, με το υπό συζήτηση νομοσχέδιο στο Τμήμα της Εθνικής Αντιπροσωπείας με τίτλο "Στεγαστικά Προγράμματα του Οργανισμού Εργατικής Κατοικίας και άλλες διατάξεις" επιχειρείται η σύγχρονη παρέμβαση του κράτους μέσω του ΟΕΚ στον τομέα της εργατικής και κατ' επέκταση της κοινωνικής κατοικίας με νέα καινοτόμα στεγαστικά προγράμματα για τους εργαζομένους. 

'Οπως είναι γνωστό, ο ΟΕΚ στη σαρανταπεντάχρονη λειτουργία του έχει προσφέρει πολλά στη στέγαση των εργαζομένων και γι' αυτό έχει καταξιωθεί στη συνείδησή τους, αλλά και στη συνείδηση όλου του ελληνικού λαού. 

Πράγματι, ο Οργανισμός Εργατικής Κατοικίας σ' αυτό το διάστημα έχει παράγει και παράγει σπουδαίο έργο και μάλιστα με το χαμηλότερο διοικητικό κόστος, αλλά το μικρότερο κατασκευαστικό κόστος, ενώ στον τομέα της ποιότητος του παραγομένου έργου- προϊόντος, υπερέχει του μέσου όρου της αγοράς. 

Αυτές οι σπουδαίες εποδόσεις έχουν καταστήσει τον ΟΕΚ πρότυπο οργανισμό, που αν και δημόσιος λειτουργεί ουσιαστικά με ιδιωτικοοικονομικά κριτήρια. 

Στο σημείο αυτό πρέπει να υπομνηστεί πως η υποδομή και η εμπειρία του οργανισμού, αλλά και το πλούσιο έργο του αποτέλεσαν, πέραν των άλλων, ουσιαστικά κριτήρια για να του ανατεθεί η κατασκευή του Ολυμπιακού Χωριού στην Πάρνηθα, αλλά αποτελούν εχέγγυα για το ότι θα φέρει σε αίσιο πέρας αυτό το μεγάλο έργο το οποίο ανέλαβε. 

Πρέπει ακόμη να τονιστεί πως με τις υπό συζήτηση διατάξεις του νομοσχεδίου δεν καταργούνται οι μέχρι τώρα παρεχόμενες και προσφερόμενες υπηρεσίες, προϊόντα και παροχές. Αντιθέτως με τις διατάξεις αυτές επέρχεται συμπλήρωση και επέκταση των παρεχομένων υπηρεσιών και προγραμμάτων τόσο στους δικαιούχους, αλλά και σε ευαίσθητες κοινωνικές ομάδες όπως παραδείγματος χάρη τους φοιτητές. 

Με τις διατάξεις αυτού του νομοσχεδίου αναδεικνύεται και επεκτείνεται ο κοινωνικός ρόλος του ΟΕΚ αλλά και του κράτους και επισημοποιείται έτι περαιτέρω θεσμικά πως η κατοικία αποτελεί αναφαίρετο, συνταγματικά κατοχυρωμένο δικαίωμα του 'Ελληνα εργαζόμενου πολίτη, και πως η στέγη αποτελεί ύψιστο κοινωνικό αγαθό. 

Πριν κλείσω αυτή την εισαγωγή, θέλω να θυμίσω στους συναδέλφους, που ελπίζω ότι δεν το ξεχνούν σκόπιμα, πως η χώρα μας κατέχει την πρώτη θέση από όλες τις ευρωπαϊκές χώρες στον τομέα της κοινωνικής κατοικίας και να τους θυμίσω επίσης πως ένα μεγάλο μερίδιο αυτής της επιτυχίας φέρει ο Οργανισμός Εργατικής Κατοικίας και επίσης πως ένα μεγάλο μερίδιο φέρει το ΠΑΣΟΚ, ο πολιτικός φορέας που κυβερνάει επιτυχώς τα τελευταία χρόνια τη χώρα. 

Ας δούμε τώρα σε γενικές γραμμές ποιες είναι οι επιχειρούμενες με το νομοσχέδιο ρυθμίσεις, στον τομέα των στεγαστικών προγραμμάτων. 

Πρώτον, παρέχεται η δυνατότητα στον ΟΕΚ να εκμισθώνει στους δικαιούχους του κατοικίες με μηνιαίο μίσθωμα το ένα τεσσαρακοσιοστό του κόστους κατασκευής τους. Μετά δε παρέλευσης πενταετίας και το αργότερο μέχρι τη συμπλήρωση δεκαετίας από την εκμίσθωση, οι δικαιούχοι εκμισθωτές μπορούν να γίνουν κύριοι της κατοικίας αρκεί να καταβάλουν εφάπαξ τη διαφορά μεταξύ του συνολικού ποσού που πλήρωσαν για τα μισθώματα και της αρχικής τιμής σύμφωνα με την οποία καθορίστηκαν τα μηνιαία μισθώματα. Σε περιπτώσεις όμως που δεν ζητηθεί η απόκτηση της εκμισθωθείσης κατοικίας στο διάστημα των δέκα χρόνων, η μίσθωση λήγει αυτοδικαίως. 

Με τη ρύθμιση αυτή σκοπείται η απόκτηση κατοικίας από εργαζομένους με χαμηλό εισόδημα, στην αρχή με μίσθωση και έπειτα με αγορά, αφού το ενοίκιο με σημερινές τιμές, για διαμέρισμα εκατό περίπου τετραγωνικών θα είναι τριάντα πέντε χιλιάδες (35.000) δραχμές το μήνα. Στην ελεύθερη αγορά το ενοίκιο ξεπερνά τις εκατό χιλιάδες (100.000) δραχμές το μήνα και η τιμή κτήσεως, επίσης χαμηλή, λόγω του μικρού κόστους κατασκευής από τον ΟΕΚ. Η τιμή κτήσεως φθάνει τα δεκαπέντε περίπου εκατομμύρια σε σημερινές τιμές. 

Με τη ρύθμιση αυτή της ενοικίασης-αγοράς που αποτελεί ειδική μορφή χρηματοδοτικής μίσθωσης, leasing, θα ανακουφιστούν οι εργαζόμενοι με χαμηλά εισοδήματα, αποκτώντας δικό τους σπίτι. 

Στο σημείο αυτό πρέπει να τονιστεί πως η πρακτική αυτή που ως καινοτόμα πρακτική έρχεται να την εφαρμόσει η Kυβέρνηση του ΠΑΣΟΚ και η πολιτική ηγεσία του Υπουργείου, εφαρμόζεται από χρόνια στην Ευρώπη. 

Δεύτερη καινοτόμος ρύθμιση αφορά τη δυνατότητα του Οργανισμού Εργατικής Κατοικίας να πραγματοποιεί προγράμματα κατασκευής οικισμών που οι κατοικίες τους διατίθενται κατά προτεραιότητα με προεγγραφή-προπώληση σε δανειολήπτες δικαιούχους και με χαμηλό κόστος. Δανειολήπτες δικαιούχους, που έχουν τύχει δανειδότησης από τον Οργανισμό Εργατικής Κατοικίας για αγορά κατοικίας. 

Η τρίτη καινοτόμος ρύθμιση, καινοτομία μεγάλη για τη χώρα μας, συνίσταται στην κατασκευή κτιρίων σε πόλεις που διαθέτουν τεχνικά επαγγελματικά ινστιτούτα και ΑΕΙ για τη στέγαση δικαιούχων φοιτητών ή παιδιών δικαιούχων. Η μίσθωση-στέγαση διαρκεί όσο και ο χρόνος των σπουδών, προσαυξανόμενος σε κάθε περίπτωση κατά ένα χρόνο. 

Τετάρτη ρύθμιση-καινοτομία, αναφέρεται στη δυνατότητα του Οργανισμού Εργατικής Κατοικίας να προβαίνει σε αναπλάσεις κοινοχρήστων χώρων σε οικισμούς, που οι κατοικίες τους έχουν κτισθεί και κληρωθεί από εικοσιπενταετίας και πλέον. Ανακαινίσεις και αναπλάσεις με σκοπό τη βελτίωση της ποιότητας ζωής των εκεί κατοικούντων εργαζομένων. Ανακαινίσεις και αναπλάσεις σε οικισμούς που χτίστηκαν πριν από κάποιες δεκαετίες και που απέχουν πολλά έτη φωτός από τα όσα σήμερα ισχύουν ρυμοτομικά και πολεοδομικά. 

'Εκτη ρύθμιση-καινοτομία. Αναφέρεται σε οφειλέτες του Οργανισμού Εργατικής Κατοικίας και στις διευκολύνσεις εξοφλήσεως των υποχρεώσεών τους. Ρυθμίσεις δανείων που έχουν χορηγηθεί από το στεγαστικό κεφάλαιο του Οργανισμού Εργατικής Κατοικίας για επέκταση, αποπεράτωση, αναμόρφωση και επισκευή κατοικίας. Ρυθμίσεις δανείων, επίσης, που έχουν χορηγηθεί από το ειδικό στεγαστικό ανακυκλούμενο κεφάλαιο. Ρυθμίσεις ευεργετικές για τους δανειολήπτες εργαζομένους υπαλλήλους και εργάτες. 

Υπάρχουν ρυθμίσεις οφειλών σεισμοπλήκτων εργατοϋπαλλήλων δικαιούχων του Οργανισμού Εργατικής Κατοικίας. Ρυθμίσεις που αφορούν την αναστολή πληρωμών για τρία επιπλέον χρόνια -τα τρία χρόνια γίνονται έξι- ρυθμίσεις που αφορούν τους σεισμοπλήκτους περιοχών των Νομών Μεσσηνίας, Ηλείας, Αχαϊας, Κοζάνης και Γρεβενών, κύριοι Υπουργοί, ξεχάσατε τη Λευκάδα η οποία και αυτή έχει σεισμόπληκτες περιοχές. 

Εβδόμη ρύθμιση. Θα αναφερθώ στην καινοτόμο ρύθμιση συστάσεως δημιουργίας του ειδικού κεφαλαίου αλληλεγγύης ΕΚΑ με σκοπό την οικονομική ενίσχυση-συνδρομή των δικαιούχων οι οποίοι λόγω μακροχρόνιας ανεργίας ή άλλων σοβαρών λόγων αδυνατούν να ανταποκριθούν στις υποχρεώσεις. Η ρύθμιση αυτή δείχνει τη μεγάλη κοινωνική ευαισθησία του ΠΑΣΟΚ, του Υπουργού και της πολιτικής ηγεσίας του Υπουργείου Εργασίας και Κοινωνικών Ασφαλίσεων, ευαισθησία που διαφαίνεται και διαπερνά όλες τις διατάξεις του νομοσχεδίου, κυρίως όμως τη διάταξη του άρθρου 9. 

Μετά τα όσα ανέφερα, δηλώνω πως θα ψηφίσω το νομοσχέδιο και καλώ τους συναδέλφους να πράξουν το ίδιο. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Λουκάς Αποστολίδης): Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν διαφωνεί κανείς, κύριε Υπουργέ, για το ύψιστο αγαθό και κατοχυρωμένο συνταγματικά ανθρώπινο δικαίωμα που είναι αυτό της στέγασης. 'Εχει εξάλλου ψηφιστεί από τον ΟΗΕ στη Συνδιάσκεψη του Λονδίνου το 1993 και στη Συνδιάσκεψη της Κωνσταντινούπολης το 1995 ότι μεταξύ των βασικών ανθρωπίνων δικαιωμάτων είναι αυτό της ποιότητας ζωής και του ευπρεπούς habitat. 

Εκείνο που είναι περίεργο είναι ότι αυτό εξασφαλίζεται μόνο με οικιστική πολιτική, με στρατηγική που θέτει και ιεραρχεί κριτήρια, βάζει κατευθύνσεις και κοινωνικοπεριβαλλοντικές παραμέτρους που και η χώρα μας έχει προσφέρει απλόχερα σ'αυτές τις δύο συνδιασκέψεις, χωρίς κανένας ποτέ σ' αυτήν την Αίθουσα να έχει ασχοληθεί σοβαρά, να συνδυάσει εκείνες τις προτάσεις με νομοθετήματα σαν το σημερινό. Και αναρρωτιέται κανείς γιατί. 

Μιλά η εισηγητική σας έκθεση για νέους και σύγχρονους τρόπους οίκησης. Μίλησε ο εισηγητής της Πλειοψηφίας για πολιτική που θα βοηθήσει την άρση του κοινωνικού αποκλεισμού. Και έχει πάγια εισηγηθεί η Ελλάς ότι η άρση του κοινωνικού αποκλεισμού αρχίζει να εμπαιδώνεται όταν καταργήσουμε τη στέγαση ομοειδών ομάδων ανθρώπων. 'Οταν, δηλαδή, σπάσουμε τις εργατικές πολυκατοικίες, τις δικηγορικές πολυκατοικίες, όταν δηλαδή παύσουμε να αγελαδοποιούμε ανθρώπους. 

Επομένως, θα περίμενε κανείς το 2000 μ.Χ., στην αρχή του αιώνα ένα νομοσχέδιο τέτοιο να έλθει στη Βουλή και πραγματικά να προτείνει σύγχρονο τρόπο στέγασης των εργαζομένων με ενσωμάτωσή τους μέσα στο σύνολο της ελληνικής κοινωνίας. 

'Οσο καλές και να είναι οι προθέσεις είναι αποδεδειγμένο ότι αυτές οι κατοικίες παλαιώνουν πολύ ευκολότερα από τις άλλες και πολύ σύντομα αποτελούν οπτική και λειτουργική μόλυνση για τις πόλεις. Και οπωσδήποτε ενισχύουν αντίθετα απ'ό,τι προτείνει η εισηγητική σας έκθεση, το συναίσθημα του αποκλεισμού που είναι η χειρότερη μορφή ρατσισμού. 

Θα μπω στα άρθρα λεπτομερώς σε οποιοδήποτε κομμάτι διαφωνώ αλλά οφείλω επί της αρχής να δηλώσω γιατί δεν ψηφίζω αυτό το νομοσχέδιο. Δηλαδή, το κάνω χωρίς καμιά διάθεση αντιπολίτευσης. Το κάνω γιατί πιστεύω πραγματικά ότι ίσως μερικά πράγματα μπορούμε ακόμη να τα διορθώσουμε. 

Δεν επιλύεται κανένα σοβαρό κοινωνικό πρόβλημα. Τουλάχιστον, αδυνατούμε να το δούμε μέσα στο νομοσχέδιο, κύριε Υπουργέ, και έχοντάς σας ακούσει και δεν αντιλαμβανόμαστε γιατί πρέπει ο ΟΕΚ να γίνει εργολάβος και να στεγάσει σπουδαστές και μάλιστα να στεγάζει το 2000 σπουδαστές επιτείνοντας τον αποκλεισμό και σε επίπεδο φοιτητών. Δηλαδή, σε μια χώρα που έχει κριθεί από τη Σύγκλητο, από τον ακαδημαϊκό κόσμο, από όλους μας, ότι χρειάζεται η δημιουργία Campuses, πανεπιστημιακών προγραμμάτων στέγασης για όλους τους φοιτητές. Δηλαδή, έχουν και τα παιδιά πλούσιων οικογενειών και δικαίωμα και υποχρέωση να κατοικούν μαζί με ομοήλικές τους, να διάγουν μια φοιτητική ζωή... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Στο εξωτερικό πληρώνουν και πολλά μάλιστα. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Στο εξωτερικό δεν πληρώνουν πολλά. Το γνωρίζω πολύ καλά, εκεί σπούδασε και εκεί θα σπουδάσει και η κόρη μου εντός ολίγου. Πληρώνουν πολύ λιγότερα απ' ό,τι πληρώνουν στα υπόλοιπα μορφώματα της κοινωνίας και σίγουρα πληρώνουν περισσότερα οι έχοντες. 'Εχουν άλλους τρόπους να πληρώνουν περισσότερα οι έχοντες. Αλλά, το ότι οφείλουν και οι έχοντες και οι κατέχοντες -κατά την ΠΑΣΟΚική ρήση- να διαβιούν μαζί με όλους τους σπουδαστές -και οπωσδήποτε οφείλουμε εμείς να μην απομονώσουμε και σε επίπεδο φοιτητικής ηλικίας τα παιδιά των εργαζομένων, των δικαιούχων του ΟΕΚ- είναι αυτονόητο και οτιδήποτε άλλο είναι μειωτικό και απαράδεκτο. 

Αλλά, εν πάση περιπτώσει αυτό γιατί να μην το φροντίσει το πανεπιστήμιο; Αυτό γιατί να μην το φροντίσει το Υπουργείο Παιδείας; 'Εχετε τόσο καλά εξασκηθεί ως εργολάβοι στον ΟΕΚ που θα αναλάβετε να εργολαβήσετε -διότι αυτό μόνο κάνετε- ή έχοντες το 34% σε κάποιες εταιρείες να βοηθήσετε κάποιους, ημετέρους ίσως, προεκλογικά ακόμα καλύτερα, από όσους συστήσουν τις εταιρείες που προβλέπει η επέκταση του οικιστικού ν. 2508 που κάνετε σήμερα; 

Γιατί πρέπει να το κάνουν αυτοί και να μην το κάνει το κομμάτι της πολιτείας που είναι υπεύθυνο για την παιδεία και για τους 'Ελληνες αυτής της ηλικίας; 

Η Νέα Δημοκρατία, απ' ό,τι είπαν ο εισηγητής μας και ο Κοινοβουλευτικός μας Εκπρόσωπος, διαφωνεί τελείως με το άρθρο 3. Πιστεύω ότι δεν πρέπει να το εξήτασε πολύ καλά ο κ. Αρσένης, για να έχει συνυπογράψει. 

Σε εκείνο, όμως, κύριοι συνάδελφοι, που πραγματικά πριν ακούσουμε τον πετεινό τρεις φορές φάνηκε να δικαιωνόμαστε, είναι το άρθρο εκείνο που προβλέπει τις πολεοδομικές νέες ρυθμίσεις και το άρθρο βέβαια που προβλέπει τη βελτίωση -δήθεν- της ποιότητας ζωής. 

Στη συζήτηση του πολιτιστικού νόμου για τους Ολυμπιακούς, όταν αναφέρθηκε ότι το Ολυμπιακό Χωριό χωροθετείται στις παρειές της Πάρνηθας, αναρωτηθήκαμε σ' αυτήν την Αίθουσα, γιατί ενώ οι υπόλοιπες τέσσερις χώρες που ήταν στην πεντάδα -και κατέθεσαν με την πεντάδα το φάκελο υποψηφιότητας- είχαν προσφέρει πολύ μικρότερη γη και η Ελλάδα ξεκίνησε από τα οκτακόσια εκτάρια για να φτάσει στα χίλια διακόσια, τι χρειάζεται όλος αυτός ο χώρος. Και όταν εδόθη συντελεστής σ' αυτόν το χώρο, ρωτήσαμε: 'Ολον αυτόν τον συντελεστή τι τον θέλετε; 'Οταν είναι δεδομένο ότι έχουμε να στεγάσουμε δεκαπέντε χιλιάδες αθλητές, μαζί με κάποιους αναγκαίους επιπλέον χώρους, βγάλτε πόσους χώρους χρειάζονται. 'Ενα team μηχανικών ήδη τους έχει βγάλει. Υπήρχε η προμελέτη. 'Ετσι κι αλλιώς η μελέτη γίνεται και ο διαγωνισμός "θα" προκηρυχθεί, κύριοι συνάδελφοι. Μας είπαν, για να γίνουν κάποιες υποστηρίζουσες το Ολυμπιακό Χωριό (και το αυριανό κομμάτι του οικισμού της Εργατικής Κατοικίας, προφανώς) εγκαταστάσεις. 

Αναρωτηθήκαμε -είναι στα Πρακτικά της Βουλής, παρακαλώ να τα δείτε- εάν τελικά δοθεί συντελεστής σε όλη αυτήν την τεράστια έκταση. Και αναρωτηθήκαμε βεβαίως διότι η Αθήνα, οι δρόμοι της -και οι μέλλοντες να κατασκευαστούν δρόμοι της- δεν χωράνε. Η φέρουσα ικανότητα της Αθήνας έχει ξεπεραστεί πολλές φορές. Σήμερα, λοιπόν, βλέπουμε στο άρθρο το σχετικό με τις πολεοδομικές ρυθμίσεις ότι δίδεται η δυνατότητα, όπου ο Ο.Ε.Κ. συμμετέχει, να αξιοποιεί το σύνολο του αυξημένου συντελεστή. Αυτό ξέρετε τι θα πει; 'Οτι διατίθεται όλος ο χώρος, γίνεται το Ολυμπιακό Χωριό και η καινούρια εταιρεία, όπου ο Ο.Ε.Κ. μαζί με τα νομικά πρόσωπα δημοσίου δικαίου συμμετέχουν με 34% μόνο. Το υπόλοιπο είναι κάποιοι εργολάβοι, "κολοσσιαίοι". Δηλαδή -να θυμάστε την ημερομηνία, σήμερα είναι 20 Ιουλίου 1999- θα υποστούμε στην Πάρνηθα μία απαράδεκτη οικιστική ανάπτυξη. 

Και πιστεύω ότι αν αυτό κάπως πέρασε στο νομοσχέδιο, θα πρέπει να το δείτε με την κ. Παπαζώη και τον κ. Λαλιώτη αύριο το πρωί, διότι καταστρατηγείται αυτό που σε αυτήν την Αίθουσα μας έχει υποσχεθεί, ότι τελικά θα γίνουν μόνο κάποιες υποδομές για να λειτουργήσει ο οικισμός. Εδώ μπαίνουμε σε ξέφραγο αμπέλι, κύριε Πρόεδρε, και δεν μπορεί να νομοθετούμε με αυτόν τον τρόπο. 

Επιπλέον στο άρθρο 4, σε αντίθεση με την εισηγητική σας έκθεση όπου προβλέπετε την αναβάθμιση των παλαιών, προ εικοσιπενταετίας, εργατικών κατοικιών με, βεβαίως, τη συναίνεση, όπως λέτε, των δικαιούχων, των διαβιούντων εκεί -έτσι λέτε στην εισηγητική έκθεση- βάζετε διαζευκτικά στο άρθρο "με πρόταση του Συλλόγου των Οικιστών ή του οικείου δήμου". 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 

'Ενα λεπτό, κύριε Πρόεδρε. 

Εδώ πάτε να παρακάμψετε την αντίθεση των κατοίκων των πέντε συγκροτημάτων της Αθήνας, που γνωρίζετε τα προβλήματα που έχουν. Αλλά δεν μπορείτε να λέτε ότι βοηθάτε τους φτωχούς εργαζόμενους που κατοικούν σε άθλιες συνθήκες -και τις γνωρίζω από μέσα- όταν μόνο παρεμβαίνετε και μάλιστα με οικονομική συμμετοχή τους, χωρίς τη γνώμη τους, μια και ο δήμος μπορεί μόνος του να προτείνει, για εξωραϊσμό μόνο των προσόψεων και των κοινοχρήστων. 

'Εχετε μπει στις κουζίνες και στα μπάνια των ανθρώπων στους Αμπελοκήπους και στο Γουδί, κύριε Υπουργέ; Αυτά δεν θα επιδοτηθούν; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα τα κάνει στις προσωπικές τους περιουσίες; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ασφαλώς θα τα κάνετε στις προσωπικές τους περιουσίες. Πού θα τα κάνετε; Θα κάνετε μόνο για αναβάθμιση της πόλης, δηλαδή των επιπτώσεων της δυστυχίας τους, σε εσάς και σε εμένα; 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κυρία Παπαδημητρίου. Ο διάλογος καλός είναι, αλλά να γίνει επί των άρθρων. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Το θεωρώ, κύριε Υπουργέ, απόλυτα απαράδεκτο και δεν συνάδει με το ανθρωπιστικό ύφος του νομοσχεδίου σας. 

Εδώ, κύριοι συνάδελφοι, υπάρχει ένα μέγιστο πρόβλημα. Οι ιδιοκτήτες αυτών των πέντε συγκροτημάτων της Αθήνας δεν συναινούν και ορθώς. Μια πολιτεία που σέβεται τον εαυτό της πρέπει να τους μετεγκαταστήσει κάπου και να δώσει αυτούς τους χώρους ως πνεύμονες πρασίνου στην Αθήνα. 'Η τουλάχιστον πείτε ότι το κάνετε γι'αυτά τα πέντε συγκροτήματα. Δεν μπορεί να κοροϊδευόμαστε εδώ μέσα. Δεν μπορείτε να τους υποχρεώνετε να φτιάξουν τις φάτσες και τουςκοινόχρηστους χώρους και να συνεχίσουν να ζουν οι ίδιοι με ποντίκια. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Στη Βέροια και στην 'Εδεσσα κάναμε τα πρώτα. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κυρία Παπαδημητρίου. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Αυτό εγώ το διαβάζω ως τα πέντε συγκροτήματα της Αθήνας και, εν πάση περιπτώσει, ταιριάζει. Και εμείς είχαμε το πρόβλημα, αλλά σας διαβεβαιώ ότι είχαμε πολύ καλύτερες προτάσεις, όπως έχουν και οι υπάλληλοί σας. Ακούστε τους. 

Αν θέλετε δηλαδή να λύσετε τα προβλήματα της γήρανσης αυτών των κτιρίων, υπάρχουν καλύτεροι τρόποι να το κάνετε. Δεν μπορείτε να αγνοείτε τι είναι μέσα και να εξωραϊζετε το έξω μέρος. Θα επανέλθω στα άρθρα. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κυρία και κύριοι συνάδελφοι, συζητούμε ένα νομοσχέδιο που καλύπτει δύο προσανατολισμούς με τις διατάξεις του. Το πρώτο στοιχείο αφορά την ομάδα των διατάξεων που αναφέρονται στον Οργανισμό Εργατικής Κατοικίας. Ο δεύτερος προσανατολισμός αποκρυσταλλώνεται σε ορισμένες πρόσθετες διατάξεις που αντικρίζουν προβλήματα τις αρμοδιότητας του Υπουργείου Εργασίας. 

Σε ό,τι αφορά τον Οργανισμό Εργατικής Κατοικίας, πρόκειται περί ενός σχήματος πλούσιας εμπειρίας μιας δράσεως πέντε δεκαετιών, που έχει το χαρισματικό -θα έλεγα- προνόμιο να είναι πρώτος στο είδος του, στο σύνολο της Ευρώπης, να ενεργεί αθροίζοντας δύο πλεονεκτήματα: Χαμηλό διοικητικό κόστος και αποτελεσματικότητα υψηλού έργου. Αυτά τα δύο πλεονεκτήματα του Οργανισμού εξασφαλίζουν και καλύπτουν τις προϋποθέσεις που έχει ένας με ιδιωτικοοικονομικά κριτήρια δρων οργανισμός. Επομένως ο ΟΕΚ μπορεί, τόσο από πλευράς πείρας όσο και απο πλευράς γενικού εξοπλισμού, νοοτροπίας, εμπειρίας, προσωπικού, κλπ. να ανταγωνιστεί έμπειρες εταιρείες κατασκευών, όπως εξάλλου επαληθεύεται στην πράξη και από το γεγονός ότι οι κατασκευές του είναι φθηνότερες κατά 20% με 30% από τις αντίστοιχες των εργολαβικών εταιρειών. 

'Ενα δεύτερο στοιχείο του νομοσχεδίου είναι σε τι στοχεύει, τι επιδιώκει, ποια είναι η βαθύτερη επιδίωξή του. Οι στόχοι είναι να εμπλουτίσει τις δυνατότητες του Οργανισμού με νέες μορφές χρηματοδοτικών προγραμμάτων, και να διευρύνει, να διευκολύνει τις δυνατότητες που μπορούν να εξασφαλιστούν στους δικαιούχους για την απόκτηση ή την αποδοχή, την υιοθέτηση προγραμμάτων, που θα διευκολύνουν τις στεγαστικές τους ανάγκες. Οι ειδικές διατάξεις του νομοσχεδίου διαμορφώνουν, διευρύνουν τις δυνατότητες των εργαζομένων να αποκτήσουν στέγη και παρέχουν -και είναι σημαντικότατο στοιχείο αυτό- στον οργανισμό, με τον εμπλουτισμό στις αρμοδιότητες και στη δράση, την ανύψωση, τον εμπλουτισμό του κοινωνικού χαρακτήρα του οργανισμού, που είναι βασικό στοιχείο της ύπαρξής του, βασικό στοιχείο της λειτουργίας του. 

Το νομοσχέδιο αποτελείται από δύο κεφάλαια, από το Α' κεφάλαιο, που καλύπτεται από τα άρθρα 1 μέχρι 4 και κανονίζει ρυθμίσεις που αναφέρονται σε νέες μορφές στεγαστικών προγραμμάτων και το Β' κεφάλαιο καλυπτόμενο από τα άρθρα 5 μέχρι το ακροτελεύτιο 18, που καλύπτει ρυθμίσεις που αναφέρονται στους δικαιούχους, διεκολύνοντάς τους στις επιδιώξεις α, β, γ, κλπ. για να αποκτήσουν στέγη, είτε ακόμα εν τη αδυναμία τους, την καλόπιστη να ξοφλήσουν τα οφειλόμενα, να διευκολυνθούν με αντίστοιχες ρυθμίσεις ή ακόμα και την κακόπιστη αδυναμία, την κατασκευασμένη και σκόπιμη αδυναμία που έρχεται το νομοσχέδιο να την εντοπίσει και να την εξουδετερώσει, υποχρεώνοντάς τους να πληρώσουν εκείνο που οφείλουν. 

Ειδικότερα σημεία του νομοσχεδίου, που αποτελούν και τον περιεχόμενο πλούτο του, είναι οι νέες ρυθμίσεις που υιοθετεί και που οι ρυθμίσεις αυτές αναφέρονται είτε σε νέες μορφές προγραμμάτων, όπως είναι στα άρθρα 1 μέχρι 4 του κεφαλαίου Α', είτε στο κοινωνικό πρόσωπο στην κοινωνική λειτουργία του οργανισμού είτε σε ρυθμίσεις υπαγόμενες και αυτές, αν θέλετε, εν ευρεία έννοια μέσα στην κοινωνική του λειτουργία, σε ρυθμίσεις που διευκολύνουν τους έχοντες στεγαστικές σχέσεις, δανειακές σχέσεις, οφειλές τουτέστιν, με τον Οργανισμό Εργατικής Κατοικίας. 

Ειδικότερα η αγορά και η ενοικίαση κατοικιών σαν αρμοδιότητα πλέον του Οργανισμού Εργατικής Κατοικίας πιστεύω ότι είναι ένας σημαντικός παράγοντας που διευρύνει τη δράση του και κυρώνει με σύγχρονο τρόπο το έργο του, διευκολύνοντας με τις διατάξεις που αναφέρονται στο άρθρο 1, αυτό το μετασχηματισμό της μίσθωσης σε κυριότητα του διαμερίσματος. 

'Ενα δεύτερο στοιχείο είναι τα προγράμματα πώλησης κατοικιών, με τους δανειολήπτες και με την επισήμανση ότι το κόστος είναι περίπου 20% με 30% των κατοικιών αυτών, χαμηλότερο από το αντίστοιχο της αγοράς. Είναι ένας σημαντικός εμπλουτισμός. 

Τρίτο στοιχείο. Καίτοι θα συμφωνήσω με τις παρατηρήσεις της κ. Παπαδημητρίου, το έχω ζήσει αυτό το σύστημα του γκέτο στα στρατιωτικά οικοδομήματα, τα λεγόμενα ΣΟΑ, όπου στεγάζονται κυρίως σε ακριτικές περιοχές, αξιωματικοί κλπ., μετατιθέμενοι. Μπήκα στη ζωή μου μία μόνο φορά. 

Είναι πράγματι γκέτο. Βλέπεις τους ίδιους ανθρώπους του ίδιου επαγγέλματος, της ίδιας νοοτροπίας. Απομονώνονται. Λειτουργεί ένας ακόμη ερεθισμός στην απομόνωση της τάξεως. Σαφώς θα είναι μέσα στις σκέψεις σας. Κυρία Παπαδημητρίου, αν κανείς αξιολογήσει το περιεχόμενο των διατάξεων του νομοσχεδίου, πιστεύω ότι θα διαπιστώσει πως είναι στην εκσυγχρονιστική διεύρυνση που γίνεται, ότι σαφώς δεν είναι μόνο η ποιότητα της εργασίας και κατασκευής αλλά και ο τρόπος διασποράς αυτών των διαμερισμάτων, ώστε να εντάσσονται σε ένα ευρύτερο κοινωνικό περιβάλλον και να σπάει αυτός ο αποκλεισμός της απομόνωσης που δημιουργείται από τις ομοειδείς τάξεις που στεγάζονται σε ορισμένου τύπου κατοικίες, σε ορισμένο χώρο, σε μονοσήμαντες λειτουργίες, μονοσήμαντα χρώματα και σχήματα. 

Είναι βασικό στοιχείο. Και το οφείλουμε στους φοιτητές και μάλιστα σε όλους χωρίς διακρίσεις. Υπάρχουν και άλλοι τρόποι και συμφωνώ. Αλλά κυρίαρχο και βασανιστικό είναι το στοιχείο, είναι το πρόβλημα του φτωχού φοιτητή. Εντάξει και ο πλούσιος φοιτητής. Αλλά άλλο να στερείσαι το ψωμάκι και άλλο να αγοράζεις κρέας. Είναι προβλήματα στέρησης. Αλλά άλλο το ένα πρόβλημα και άλλο το άλλο. 

Είναι ένα μέτρο θετικό, χωρίς αμφισβήτηση, η στέγαση των φοιτητών. Ας κάνει και το Υπουργείο Παιδείας κάτι αντίστοιχο, ας κάνει και το ΠΕΧΩΔΕ, ας κάνουν όλοι οι φορείς. Είναι σημαντικό όμως ότι η κοινωνική ευαισθησία απλώνει και αρπάζει τον πρώτο Οργανισμό, που έχει πλούσια εμπειρία και του λέει "κύριε, σε αυτές τις ευθύνες, που έχεις, εγώ σου δίνω τη δυνατότητα με την εμπειρία σου να μου καλύψεις ένα μέρος". Αν θέλετε, είναι μία συμβολική προσφορά, είναι ένας συμβολισμός έκφρασης ευαισθησίας προς μία τάξη, στην οποία οφείλουμε ακόμη περισσότερο. Η στέγαση των φοιτητών είναι μία θετική διάταξη. 

Δεν θα συμφωνήσω μαζί σας, κυρία Παπαδημητρίου, για τους παλιούς συνοικισμούς. 'Εχουμε και στη Θεσσαλονίκη τέτοιους, που είναι σε άθλια κατάσταση η εξωτερική τους εικόνα, που δεν προσιδιάζει ούτε στο πολιτιστικό επίπεδο της πατρίδας μας ούτε στην ανθρώπινη εικόνα που πρέπει να δίνουμε και μεταξύ μας. Γιατί να μη γίνει αυτή η εξωτερική ανάπλαση, αυτή η ανακαίνιση της εικόνας; Αναμφισβητήτως και με συνεργασία. 'Ετσι το πιστεύω και εγώ, με τη συνεργασία των ίδιων. Αφού εξάλλου θα συμμετέχουν και στη σχετική δαπάνη με κάποιο ποσοστό. Είναι θέμα αποφάσεων. 

Τελειώνω με το ειδικό κεφάλαιο αλληλεγγύης. Είναι μία θετικότατη πρόνοια, που ανταποκρίνεται στην αδυναμία κάποιων ανθρώπων να εξοφλήσουν, είτε λόγω ανεργίας είτε λόγω ασθενείας κλπ. ή να ανταποκριθούν στις υποχρεώσεις ενός στεγαστικού δανείου. 'Ερχεται το κράτος να τους βοηθήσει. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριοι συνάδελφοι, ακούσαμε τον κύριο Υπουργό προηγουμένως να ωραιοποιεί ό,τι γίνεται από τον Οργανισμό Εργατικής Κατοικίας. Τα πάντα βαίνουν καλώς. Χιλιάδες κατοικίες παραδόθηκαν. Φαίνεται ότι εμείς στο Νομό Κοζάνης είμαστε οι πλέον άτυχοι, διότι μέσα σε αυτά που μας είπε ο κύριος Υπουργός υπολείπονται και δεν παραδόθηκαν διακόσιες είκοσι εργατικές κατοικίες στην Πτολεμαϊδα με παραχώρηση του οικοπέδου, στις παρυφές της πόλεως δωρεάν. 

Αυτές οι κατοικίες έχουν κληρωθεί και έχουν τους δικαιούχους. 'Επρεπε να είχαν παραδοθεί πέρυσι τον Ιούνιο. Δόθηκε μια παράταση ενός έτους. 'Ηδη τελείωσε η παράταση. Προχθές όμως είδα στις εφημερίδες, κύριε Υπουργέ, μία καταγγελία του Εργατικού Κέντρου Πτολεμαϊδας -είναι το μεγαλύτερο εργατικό κέντρο στη χώρα μας- ότι αυτές οι εργατικές κατοικίες δεν πρόκειται να παραδοθούν ούτε στους προσεχείς μήνες. 'Ετσι αναστατώθηκε η κοινωνία της Πτολεμαϊδας, διότι ένας εργαζόμενος που ξέρει ότι θα πάρει κατοικία σε μια συγκεκριμένη θέση και τη συγκεκριμένη ημερομηνία, προγραμματίζει τη ζωή του σχετικά. Πηγαίνουμε λοιπόν από αναβολή σε αναβολή. 

Δεν ξέρω τις πταίει στη συγκεκριμένη περίπτωση, διότι προηγουμένως εδώ ελέχθη ότι υπάρχει ένα σύστημα ανάθεσης κατασκευής αυτών των κατοικιών μέσω των υπηρεσιών του ΟΕΚ. Εκεί βέβαια αναπτύσσονται ορισμένα κυκλώματα. Υπάρχουν οι μεγάλοι εργολάβοι οι οποίοι αναλαμβάνουν τα έργα, αλλά δεν τα κατασκευάζουν. Τα δίνουν σε υπεργολάβους και από εκεί και πέρα χάνει κανείς τον έλεγχο και δεν βλέπει ούτε το μεγάλο εργολάβο ούτε το μικρό. 'Εχουμε τα φαινόμενα που σας ανέφερα προηγουμένως, αναβολές, παρατάσεις κλπ. 

'Ετσι κατασκευάζονται οι εργατικές κατοικίες, μέσω των οποίων ασκείται η κοινωνική πολιτική, που είναι χρέος της πολιτείας να την ασκεί παρέχοντας κατοικία στις πλέον ασθενείς οικονομικά τάξεις των εργαζομένων με πολυπληθείς οικογένειες κλπ. 

Συνεπώς τα πράγματα δεν λειτουργούν όπως μας τα εξέθεσε εδώ ο κύριος Υπουργός. Κύριε Υπουργέ, είμαστε μάρτυρες του τι έγινε σε μία συμφορά της περιοχής μας η οποία προήλθε από τον καταστρεπτικό σεισμό. Και αυτήν τη δύσκολη κατάσταση κάποιοι θέλησαν να την εκμεταλλευτούν και να γίνουν έτσι ατασθαλίες. Λόγω εσπευσμένης ανάγκης να κατασκευαστούν ορισμένα σπίτια για να στεγαστούν οι σεισμόπληκτοι, αυτό κατέληξε, με τις εφαρμοζόμενες διαδικασίες, να πληρωθεί υπερδιπλάσιο τίμημα για κάθε τετραγωνικό, διότι όπως αποδείχθηκε εκ των υστέρων, έγιναν και άλλες δημοπρασίες μετά από δύο τρία χρόνια. Δηλαδή, ενώ περνώντας ο καιρός θα έπρεπε να αυξηθεί το τίμημα, αντιθέτως φτάσαμε στο 50% του αρχικού τιμήματος μετά από τρία χρόνια. 

Και να μην αναφερθούμε, κύριε Υπουργέ, στην ποιότητα κατασκευής των κατοικιών που παραδίδονται. 'Εχουμε καταγγελίες του κόσμου. Ουδείς εργολάβος γυρίζει πίσω για να δει. Πόρτες που δεν κλείνουν γιατί έγιναν μεγαλύτερες ή γιατί σκεύρωσαν προτού παραδοθούν. Τώρα λοιπόν μας κυνηγάνε εμάς οι κακομοίρηδες οι δικαιούχοι, για να πάμε να βρούμε τους εργολάβους οι οποίοι δεν κατάγονται από την περιοχή. Ψάξε τώρα στη Θεσσαλονίκη ή στην Αθήνα για να βρεις ποιος είναι ο εργολάβος. 

Σωστά ελέχθη από τον εισηγητή μας ότι και σε αυτά τα σπίτια του ΟΕΚ έχουν γίνει κακοτεχνίες, ότι υπάρχουν ατέλειες. Και βεβαίως υπάρχουν μεθοδεύσεις και αυτά δεν είναι σκανδαλολογίες, κύριε Υπουργέ. Μην τα αναγάγετε όλα εκεί. Πρέπει να δείτε την πραγματικότητα. 

Εγώ σας ανέφερα ορισμένα παραδείγματα και είναι κραυγαλέα. Σήμερα η κοινωνία των νομών που υπέστησαν το μεγάλο σεισμό του 1995 είναι αναστατωμένη και όλοι παντού συζητούν αυτά τα γεγονότα. Και βεβαίως ξεσπούν στην πλάτη και στην κεφαλή της Κυβέρνησης, που φέρνει την ευθύνη. 

Ανέφερα ορισμένα παραδείγματα, για να αποδείξω πώς έχουν αυτές οι καταστάσεις και πώς λειτουργεί αυτός ο Οργανισμός. 

Πάτε τώρα, κύριε Υπουργέ, να αναθέσετε ένα έργο βιτρίνας για την Ελλάδα σε αυτόν τον Οργανισμό, παρά το γεγονός, που επισημάνατε, ότι οι ανάγκες ανά τη χώρα και ιδίως στην περιφέρεια είναι μεγάλες για κατασκευές εργατικών κατοικιών. Εσεί τι πάτε να κάνετε; Βρήκατε τώρα έναν εύκολο τρόπο να ξεφύγετε από τις διαδικασίες που οι νόμοι προβλέπουν και να πάτε να αναθέσετε στον Οργανισμό Εργατικής Κατοικίας το Ολυμπιακό Χωριό, αυτό που πρέπει να αποτελέσει πρότυπο της χώρας μας, θα φιλοξενήσουμε αθλητές από όλη την υφήλιο και πρέπει να τους εντυπωσιάσουμε για την αρχιτεκτονική, για την αρτιότητα της κατασκευής, για την πρωτοτυπία του ελληνικού χρώματος και χίλια δυο πράγματα. Πού τα δίνετε αυτά; Τα δίνετε σε έναν οργανισμό, ο οποίος πάσχει. Και σας ανέφερα γιατί πάσχει. 'Οταν δεν μπορεί να ανταπεξέλθει στις τρέχουσες ανάγκες, όταν εσείς λέτε ότι πρέπει και είναι ανάγκη να φορτώσετε σε αυτόν τον Οργανισμό και άλλες κατασκευές διασπαρμένες σε όλην την Ελλάδα, τι κάνετε; Λέτε ότι εδώ είναι ο εύκολος τρόπος και μπορούμε να παίξουμε τα παιχνίδια μας βέβαια. Διότι έτσι παίζονται τα παιχνίδια. 

Θέλετε να σας φέρω άλλο ένα παράδειγμα; Στην Κοζάνη στήθηκε κάποια στιγμή η Αναπτυξιακή Κοζάνης, η "ΑΝΚΟ". Τι έγινε με αυτήν τη μελετητική εταιρεία; 'Ολοι έλεγαν, η Τοπική Αυτοδιοίκηση πρώτου βαθμού και δευτέρου βαθμού ότι είναι το εργαλείο μας. 

Ξέρετε τι έγινε, κύριε Υπουργέ; Θα σας πω το πώς λειτουργούν αυτά. 'Ερχεται παραδείγματος χάρη ο Δήμος της Κοζάνης που θέλει να αναπαλαιώσει ένα κομμάτι της πόλεως, να του δώσει ένα χρώμα. Πώς θα το κάνει ο δήμαρχος. Αν μπει στη διαδικασία που προβλέπουν οι νόμοι, πάμε σε μάκρος. Και βέβαια εκεί δεν μπορούμε να παίξουμε και τα παιχνίδια. Μπαίνουμε, λοιπόν, στην πόρτα αυτής της "ΑΝΚΟ". Η "ΑΝΚΟ" δεν έχει τη δυνατότητα να φτιάξει αυτήν τη μελέτη, έχει όμως τη δυνατότητα από την άλλη πόρτα να πάει να βρει αυτόν το μελετητή που θέλει, να του δώσει όσα χρήματα θέλει να του κάνει τη μελέτη. Πολύ ωραία, ο δήμαρχος δεν μπορεί, μέσω την "ΑΝΚΟ" όμως λειτουργούν τα συστήματα. Και έτσι κάποια στιγμή καλούμαστε και εμείς για να παρουσιαστεί μία μελέτη. Πολύ ωραία. Χειροκροτούμε λοιπόν την πρωτοβουλία να γίνει η μελέτη. 

Πώς όμως έγινε αυτή η μελέτη, με ποιο σύστημα; Ποιος κατοχυρώνει λοιπόν τα συμφέροντα του δήμου, του δημοσίου; Ουδείς; 'Οταν ρωτάμε, ξέρετε τι μας απαντούν; Μα, σε αυτήν την εταιρεία μπαίνουν οι ορκωτοί λογιστές. Τι κάνουν οι ορκωτοί λογιστές; Ελέγχουν ότι αυτά τα χρήματα τα οποία δώσαν, δεν εξαφανίζονται, δικαιολογούνται με παραστατικά. Πόσα χρήματα όμως έδωσαν και γιατί τόσα; Εκεί απάντηση δεν υπάρχει. 

'Ολα αυτά χρειάζονται προγραμματισμό, μελέτη. 'Οταν καθυστερούμε και είμαστε εκπρόθεσμοι, προσπαθούμε να βρούμε άλλους τρόπους. Και εδώ εσείς βρήκατε, για να φτιάξετε το Ολυμπιακό Χωριό, τον Οργανισμό Εργατικής Κατοικίας, που δεν είναι συνηθισμένος σε ποιότητα κατασκευής, αυτήν που ζητάμε. Πηγαίνετε όπου θέλετε, να δείτε εργατικές κατοικίες -ελέγχθησαν πολλά πράγματα από τους συναδέλφους- και θα καταλάβετε ότι αυτές οι κατοικίες υστερούν σε τελειοποίηση κατασκευής. 

Αν δεν είναι τελειοποιημένη μια κατασκευή, δεν μας κάνει σήμερα. Δεν γίνεται αυτό που έκαναν οι εργολάβοι οι παλιοί, ξεκινούσαν από μανάβηδες και έπαιρναν εργολαβίες, έφτιαχναν σπίτια. Ο καθένας τότε ήθελε να βάλει το κεφάλι κάτω από στέγη, πλήρωνε λοιπόν όσα του ζητούσαν και τα πράγματα προχωρούσαν. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε. 

ΝΙΚΟΛΑΟΣ ΠΑΠΑΦΙΛΙΠΠΟΥ: Είμαστε σε αυτήν την περίοδο και σε αυτήν την εποχή, κύριε Υπουργέ; Εγώ νομίζω όχι και είναι λάθος αυτό που προχωρείτε, δηλαδή, να κάνετε το Ολυμπιακό Χωριό μέσω του Οργανισμού Εργατικής Κατοικίας. 

ΠΡΟΕΔΡΕΥΩΝ (Λουκάς Αποστολίδης): Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Με προσοχή, κυρίες και κύριοι συνάδελφοι, ακούσαμε τον εισηγητή της Πλειοψηφίας, αλλά και τον αξιότιμο κύριο Υπουργό, ως και τους αγορητές του κυβερνώντος κόμματος και νομίσαμε ότι μία κοσμογονία γίνεται στο χώρο του Οργανισμού Εργατικής Κατοικίας. 

Αν όμως έτσι είναι και αν ιδίως είναι αλήθεια ότι μέχρι τώρα ο Οργανισμός είχε πολλά προβλήματα και έτσι είπατε όλοι σας, το ερώτημα είναι αμείλικτο: Γιατί υπήρχαν τα προβλήματα αυτά; Ποιος ήταν υπεύθυνος για τόσα χρόνια; Ασφαλώς υπεύθυνη ήταν η Κυβέρνηση του ΠΑ.ΣΟ.Κ., αλλά και το ΠΑ.ΣΟ.Κ. και οι Υπουργοί του και οι άλλοι αρμόδιοι. 

Αυτή ήταν μία πρώτη παρατήρηση την οποία ήθελα να κάνω. Και ήθελα να κάνω την παρατήρηση αυτή, γιατί από τη θέση αυτή ή από τις θέσεις αυτές της Βουλής είναι καλύτερα να είμαστε περισσότερο ειλικρινείς και περισσότερο σοβαροί, γιατί μας παρακολουθεί ο ελληνικός λαός, ο οποίος θέλει και αξιώνει περισσότερη εμπιστοσύνη και αξιοπιστία από τον πολιτικό κόσμο. 

Για το νομοσχέδιο ομίλησε ο εισηγητής μας. Ομίλησε ασφαλώς και ο Κοινοβουλευτικός μας Εκπρόσωπος και άλλοι συνάδελφοι. Με τις παρατηρήσεις αυτές συμφωνώ απολύτως, δεν έχω περισσότερα να προσθέσω παρά μόνο να κάνω δύο παρατηρήσεις. 

Πράγματι, η σύσταση νέων θέσεων -και ομιλούμε για πολλές θέσεις, εκατόν πενήντα μία θέσεις- και μένα με βάζει στον πειρασμό να διερωτηθώ: 'Οταν όλοι μας έχουμε διαπιστώσει ότι υπάρχει τόσος μεγάλος αριθμός, αριθμός πλεονάζων σε όλον τον κρατικό μηχανισμό και στη Δημόσια Διοίκηση, δεν θα μπορούσαν οι θέσεις αυτές να καλυφθούν από μετατάξεις; 

Επίσης, μπαίνω στον πειρασμό να διερωτηθώ: Οι δύο, όπως τους εμφανίζετε, δημοσιογράφοι πράγματι -οι δημοσιογράφοι προσφέρουν έργο και το αναγνωρίζουμε- στην προκειμένη περίπτωση, όπως ορθώς παρατηρήθηκε, δεν θα μπορούσαν να χρησιμοποιηθούν οι ήδη υπηρετούντες στο δημόσιο, που όπως γνωρίζουμε όλοι μας δόξα τω Θεώ είναι πολλοί; Αλλά ας πούμε ότι είναι λεπτομέρειες αυτά τα οποία είχα την τιμή να παρατηρήσω, για να έρθω σε πιο ουσιαστικά θέματα, αλλά πάντως είναι ενδεικτικά, όπως ο εισηγητής μας παρατήρησε, ότι και αυτό το νομοσχέδιο χαρακτηρίζεται από μία προχειρότητα. 

Οι παρατηρήσεις αυτές γίνονται παρά την καλή μου διάθεση να αναγνωρίσω ότι υπάρχουν καλές προθέσεις από πλευράς του κυρίου Υπουργού, αλλά όλοι κρινόμαστε εκ του αποτελέσματος και ανεξάρτητα από τις δεδομένες καλές προθέσεις. 

Τώρα θέλω να έρθω σε δύο θέματα, κυρίες και κύριοι συνάδελφοι, ειδικότερα. 

Στην αρχή της παρούσης συνεδρίασης μου δόθηκαν μερικές έγγραφες καταγγελίες, ανώνυμες πράγματι, κύριε Υπουργέ, επομένως ως ανώνυμες και εγώ τις σχολιάζω, αλλά έχουν την εξής σημασία. Μου δόθηκαν, λοιπόν, πριν και πρέπει να σας πω και ως δικηγόρος και ασχολούμενος και με ένα ειδικό αντικείμενο της δικηγορίας, έμεινα άναυδος. Καταγγέλλονται διάφορα για τον Οργανισμό, περί του οποίου γίνεται λόγος και όχι τυχαία, για έναν κρατικό Οργανισμό, αλλά για εκείνον που με το νομοσχέδιο θα γίνει, όπως ορθά παρατηρήθηκε, το Ολυμπιακό Χωριό, θα γίνουν εργατικές κατοικίες και ασφαλώς θα γίνουν και στέγες φοιτητών. Γι' αυτόν τον Οργανισμό υπάρχουν από καιρό στα χέρια της Κυβέρνησης τέσσερις τρομερές έγγραφες καταγγελίες. 

Η πρώτη καταγγελία με ημερομηνία 1.12.98. Πρέπει να σας πω ότι καταγγέλλονται συνταρακτικά πράγματα. Κύριε Υπουργέ, η πρώτη αναφορά και θα σας πω την απορία μου μετά, με ημερομηνία 1.12.98 απευθύνεται σε σας προσωπικά, τον Υπουργό Δικαιοσύνης και τον εισαγγελέα του Αρείου Πάγου αλλά και στον προϊστάμενο του Σώματος Δίωξης Οικονομικού Εγκλήματος, όπως τα γνωρίζετε ασφαλώς, αλλά πάντως καταγγέλλονται συνταρακτικά πράγματα. 

Δεν είναι ανάγκη αυτήν τη στιγμή να τα μνημονεύσω. Πράγματι, προκαλεί εντύπωση και το συνδέω αυτό με το γεγονός ότι είναι γνωστό, κατεχωρίσθη στα Πρακτικά, έγινε γνωστό στο Τμήμα, ότι έχει επί τη βάσει αυτού -ελπίζω ή άλλων- υπάρξει και ένα πόρισμα, στο οποίο πόρισμα, επίσης κατέστη γνωστό, ότι διαπιστώθηκαν συνταρακτικά πράγματα. Πάντοτε, επαναλαμβάνω, δεν έχω λόγους να αμφισβητήσω τις δικές σας, ιδίως, κύριε Υπουργέ, καλές προθέσεις και με αυτήν την τοποθέτησή μου κάνω τις σχετικές παρατηρήσεις. Το θέμα δεν είναι, όμως, αυτό. 

Το θέμα είναι ότι έχουμε μια πρώτη αναφορά, με ημερομηνία 1η Δεκεμβρίου 1998, και έχουμε και μια δεύτερη με ημερομηνία 11.1.1999 και έχουμε και μια τρίτη 15.1.1999 και μου κάνει εντύπωση -ίσως να πρόκειται περί λάθους- γιατί αυτή η αναφορά η ανώνυμη, πράγματι, δεν απευθύνεται και σε εσάς. Απευθύνεται στον κύριο Πρωθυπουργό, στους Αρχηγούς των κομμάτων, αλλά πάντως σε εσάς πλέον δεν απευθύνεται. Δεν ξέρω, έχουν απογοητευθεί οι άνθρωποι ή δεν ξέρω τι άλλο συμβαίνει, αλλά δεν απευθύνονται σε εσάς προσωπικά. Μπορεί να είναι λάθος. 

Να δούμε, όμως τώρα, στις 13.5.1999 που έχουμε και την τέταρτη αναφορά με συνταρακτικά όπως αναφέρω στοιχεία τα οποία απευθύνεται στον κ. Κώστα Σημίτη -το διαβάζω ακριβώς- στην κ. Βάσω Παπανδρέου, στον κ. Ευάγγελο Γιαννόπουλο, στον κ. Κώστα Λαλιώτη, στην κ. Ελισάβετ Παπαζώη και στον κ. Παναγιώτη Δημόπουλο, τον εισαγγελέα του Αρείου Πάγου. Και εδώ, τα καταγγελλόμενα είναι επίσης συνταρακτικά και εδώ πάλι δεν αναφέρονται σε εσάς προσωπικά. Τυχαίο είναι; Κουράστηκαν; Τι συμβαίνει και έχουμε τρεις τέσσερις μήνες τέσσερις αναφορές με συγκεκριμένα στοιχεία, οι οποίες ασφαλώς δεν κολακεύουν τον Οργανισμό Εργατικής Κατοικίας και ναι μεν, επαναλαμβάνω, είναι ανώνυμες, αλλά από τη στιγμή που υπεβλήθησαν, όπου υπεβλήθησαν, και με σχετικούς αριθμούς πρωτοκόλλου των αρμοδίων υπηρεσιών, είναι αυτονόητο ότι φέρνουν το χαρακτήρα του επισήμου εγγράφου, αφού παραλήπτες είναι ο Πρωθυπουργός της χώρας, οι αρμόδιοι Υπουργοί και οι δικαστικές αρχές της χώρας. Ερώτημα που αναμένει απάντηση: Επ' αυτών, τι έγινε; 

Θα θέλαμε, πράγματι, να μας δώσετε μια απάντηση με την καλή σας δεδομένη διάθεση και πρόθεση. Πιστεύω, απόλυτα ότι και εσείς θέλετε να παταχθούν εκείνοι οι οποίοι ενεργούν παράνομα. Αναφέρεται ειδικότερα, για να σας βοηθήσω, ότι πρόκειται για σκανδαλώδεις αξιόποινες δραστηριότητες υψηλόβαθμων στελεχών του Οργανισμού Εργατικής Κατοικίας. Και για να μη σας κάνει εντύπωση, αγαπητέ κύριε Βλασσόπουλε, που παρεμβαίνετε θορυβών, αναφέρονται και σε συγκεκριμένα ονόματα στελεχών, άρα αυτά πρέπει έτσι και αλλιώς να ελεγχθούν. Και κλείνω με το θέμα αυτό, αφού είναι γνωστό -επαναλαμβάνω-ότι έχει επιληφθεί ένας αρμόδιος ελεγκτής, έχει επιληφθεί το Σώμα του ΣΔΟΕ, αλλά ιδίως έχει ήδη υπάρξει ένα διοικητικό πόρισμα. Αυτό το πόρισμα είναι χρήσιμο να το έχει υπόψη της η Βουλή. Σας παρακαλούμε, λοιπόν, αν το έχετε υπόψη σας, ή στη διάθεση, κύριε Υπουργέ, να μας το δώσετε, για να δούμε τι ακριβώς αναφέρει, ενόψει του γεγονότος, ότι με το κανούριο νομοσχέδιο ανατίθενται σπουδαίες -επαναλαμβάνω σπουδαίες-αρμοδιότητες στην Εργατική Κατοικία. 

Και τώρα ένα τελευταίο θέμα. Και αυτό το στοιχείο μου εδόθη μόλις πριν από λίγο. Αναφέρομαι στην ήδη κατατεθείσα τροπολογία που έχει σχέση με την "πράσινη κάρτα" για τους αλλοδαπούς. 'Οπως ξέρετε με το θέμα αυτό ασχολούμαι ειδικότερα και επειδή δεν ξέρω αν θα μας δοθεί η ευκαιρία να το αναπτύξουμε κατά την ώρα της συζήτησης των τροπολογιών, επιτρέψτε μου να κάνω τις εξής παρατηρήσεις. 

Πρώτον, λέτε ότι μια επιτροπή όπως προβλέπεται δεν μπορεί να ανταποκριθεί. Συμφωνώ. Ερώτημα όμως: Τόσο πρόχειρα ενεργήσατε τότε όταν θεσπίστηκε η σχετική διάταξη. Μόνο μία επιτροπή βάλατε τότε; Δεν ξέρατε ότι εδώ στην Ελλάδα είναι επτακόσιες χιλιάδες περίπου λαθρομετανάστες Αλβανοί μόνο, που πρέπει να ακολουθήσουν τη διαδικασία της νομιμοποίησης; 

Δεύτερη παρατήρηση: Περαιτέρω λέτε, για λόγους ευελιξίας, αντί να προεδρεύουν των επιτροπών αυτών δικαστικοί λειτουργοί, κύριε Υπουργέ, θα προεδρεύουν πλέον διοικητικοί υπάλληλοι. 

Δεν αμφισβητώ τις καλές σας προθέσεις. Δεν αμφισβητώ ακόμη και τις καλές προθέσεις των υπαλλήλων. 'Ομως, δεν ζούμε εδώ, δεν βλέπουμε καθημερινά καταγγελίες στα θέματα αυτά; Δεν ξέρατε την έκθεση ή την επέμβαση του αρμοδίου εισαγγελέα; 'Εχετε τόση εμπιστοσύνη στους υπαλλήλους; Δεν φοβάσθε; Εγώ σημειώνω πάντως ότι είναι λάθος το ότι δεν θα προεδρεύουν δικαστικοί λειτουργοί σε ένα τόσο κρίσιμο θέμα. 

Είχα πει και σε άλλη συζήτηση στη Βουλή και όχι μόνο ότι τα προβλήματα αυτά δεν λύνονται, αν δεν κάνουμε πολλά πράγματα. Η εγκληματικότητα ασφαλώς είναι ανάγκη να παταχθεί στη χώρα μας και πρέπει να γίνουν πολλά, και ιδίως να φυλαχθούν τα σύνορά μας. Τα έχουμε πει πολλές φορές. 'Ομως, σήμερα δίδεται η "πράσινη κάρτα" σε άτομα που δεν ελέγχονται τα ποινικά τους μητρώα. Τα ποινικά μητρώα όχι μόνο δεν ελέγχονται από τη χώρα που προέρχονται, γιατί ο μηχανισμός εκεί είναι τέτοιος που δεν μπορεί να γίνει, αλλά δεν ελέγχονται και στην πατρίδα μας. Γιατί; Γιατί ο Υπουργός Δικαιοσύνης μας είχε πει πριν από τρεις-τέσσερις μήνες από το έδρανο στο οποίο βρίσκεσθε εσείς σήμερα ότι "δεν μπορώ, γιατί δεν έχω μηχανοργάνωση". 

Θέλω, να σημειώσω για το μέγα θέμα της εγκληματικότητας στην πατρίδα μας, που ασφαλώς και εσείς έχετε ανησυχίες και ασφαλώς και εσείς θέλετε να βελτιωθεί το κλίμα και που ασφαλώς το επιχειρείτε με αυτό το νομοσχέδιο, ότι δεν θα το πετύχετε ποτέ, αν, πέραν των άλλων, δεν λύσουμε το θέμα του ποινικού μητρώου για τη δραστηριότητα των αλλοδαπών στην πατρίδα μας, αλλά ιδίως και για τη δραστηριότητά τους στην πατρίδα τους. Αυτό μπορεί να γίνει αν πάρουμε οριστική απόφαση και φυσικά με σωστή μηχανοργάνωση. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Δαμιανός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, να ακούσουμε δύο δευτερολογίες και αμέσως μετά να σας δώσω το λόγο, να κλείσετε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, θέλω να πω κάτι που το θεωρώ σοβαρό. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ο εκλεκτός συνάδελφος κ. Φούσας συνεχίζει αυτό που άρχισε ο εκλεκτός επίσης συνάδελφος κ. Παπαγεωργόπουλος. Πιστεύω ότι έχετε μπει σε μια διαδικασία που δεν οδηγεί πουθενά. Το τονίζω αυτό. Η σκανδαλολογία έβλαψε το δημόσιο βίο. 

ΑΝΤΩΝΙΟΣ ΦΟΥΣΑΣ: Ε, καλά, τώρα! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μισό λεπτό, σας παρακαλώ. Σας άκουσα με μεγάλη προσοχή. 

ΑΝΤΩΝΙΟΣ ΦΟΥΣΑΣ: Σας μίλησα με ευγένεια. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αυτό κάνω και εγώ, κύριε συνάδελφε. 

Επικαλείτε και επισείετε συνέχεια ανώνυμες καταγγελίες με συνταρακτικά γεγονότα, τα οποία δεν απευθύνονται μόνο στον Υπουργό αλλά και στον εισαγγελέα του Αρείου Πάγου και έχουν αποδέκτες τους Αρχηγούς των πολιτικών κομμάτων, χωρίς να προσκομίζεται κανένα στοιχείο, παρά να περιγράφονται κάποιες πράξεις. Θα επαναλάβω για άλλη μία φορά ότι ο αρμόδιος Υπουργός -ο κάθε Υπουργός θα το έκανε, όχι μόνο ο συγκεκριμένος-διέταξε αμέσως ένορκη διοικητική εξέταση, το έστειλε στους ελεγκτές Δημόσιας Διοίκησης, ήρθε ένα πόρισμα, χωρίς αυτό να έχει συνταρακτικά "διά ταύτα". 

ΑΝΤΩΝΙΟΣ ΦΟΥΣΑΣ: Μπορείτε να μου το δώσετε; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Το έχει ο κ. Παπαγεωργόπουλος, θα το κρατήσω και εγώ. Θα το βγάλω αύριο φωτοτυπία και θα σας το μοιράσω. 

Δεν έχει συνταρακτικά γεγονότα. Τουναντίον το πόρισμα προσπαθεί να αιτιολογήσει την κάθε πράξη και λέει να συνεχισθεί ουσιαστικά η ένορκη διοικητική εξέταση, για να απαντήσει επί θεμάτων στα οποία δεν έχει απαντήσει το πόρισμα. Και γι' αυτό δεν έχει βγει το πρώτο. 

ΠΡΟΕΔΡΕΥΩΝ (Λουκάς Αποστολίδης): Το αιτούμενο, κύριε Υπουργέ, είναι το νομοσχέδιο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Γιατί με διακόπτετε; 

ΠΡΟΕΔΡΕΥΩΝ (Λουκάς Αποστολίδης): Μα, σας διακόπτω από την άποψη ότι αν θα μετατραπεί η συζήτηση σε μία σκανδαλολογία... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, αφήστε να έχω και εγώ αυτογνωσία σε ποια πράγματα μπορώ να απαντήσω. Μη με διορθώνετε. 

ΠΡΟΕΔΡΕΥΩΝ (Λουκάς Αποστολίδης): Δεν σας διορθώνω, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θεωρώ μείζον το ζήτημα. Είναι μείζον θέμα ηθικής και πολιτικής τάξης. Δεν μπορεί να πετάγονται και να μένουν αυτά στον αέρα. 

ΠΡΟΕΔΡΕΥΩΝ (Λουκάς Αποστολίδης): Ναι, αλλά δεν είναι αυτό το περιεχόμενο του νομοσχεδίου. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οχι, αυτό είναι. 

ΠΡΟΕΔΡΕΥΩΝ (Λουκάς Αποστολίδης): Αν οι συνάδελφοι δεν θέλουν να συζητήσουν επί του νομοσχεδίου... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οταν τίθεται τέτοιο ζήτημα, δεν μπορεί να μην απαντιέται. Παρακαλώ! 

Και σήμερα, ενώ υπάρχει αυτή η διαδικασία, ο Υπουργός έχει δεσμευθεί κατ'επανάληψη δημόσια ότι μόλις ολοκληρωθεί -και θέλω να ολοκληρωθεί σύντομα, δεν μπορώ να διαβιβάζω κάθε μέρα χαρτιά στον εισαγγελέα- μαζί και τα δύο, έστω και αν -δεν ξέρω τι θα βγάλει το πόρισμα το διοικητικό- δεν καταλογίζει ποινικές ευθύνες, θα πάνε στον εισαγγελέα. 

Τι άλλο μπορεί να κάνει ένας Υπουργός, μπορείτε να μου πείτε; Να δω τις κακοτεχνίες; Οι κακοτεχνίες είναι έργο του Υπουργού; Δεν παρατηρούνται κακοτεχνίες και στα ιδιωτικά έργα; Αποτυγχάνει ο οργανισμός ή ακυρώνεται το έργο του, επειδή κάποιος εργολάβος έχει κακοτεχνίες; Το θέμα είναι να δούμε τι έκανε ο οργανισμός σε σχέση με τον εργολάβο. 

Πιστεύω ότι μεγιστοποιείτε ένα ζήτημα με φράσεις όπως "συνταρακτικά στοιχεία και γεγονότα των ανώνυμων ανθρώπων". 

Εσείς, κύριε Φούσα, ένας ποινικολόγος, που έχετε ένα όνομα, θα τα δεχόσασταν αυτά τα πράγματα; Ο Υπουργός ευαισθητοποιήθηκε. Παρακαλώ, λοιπόν, μην επιχειρείτε κάτι τέτοιο. Ούτε είμαι υποχρεωμένος από δω και πέρα, στο βαθμό που έκανα το χρέος μου, να απαντάω σε κάποιον ή σε κάποιους, που συνεχίζουν με ανώνυμες καταγγελίες, που σε τελευταία ανάλυση δεν μπορώ να ξέρω τι παιχνίδια παίζονται γύρω από το Ολυμπιακό Χωριό, παιχνίδια διάφορων μεγάλοεργολαβικών κυκλωμάτων, που τους ενόχλησε το γεγονός ότι αυτό το έχω πάει σε ένα δημόσιο φορέα. Γιατί, αν δεν δείτε και αυτήν την πλευρά του ζητήματος -αυτά βγαίνουν όλα στην επιφάνεια- τότε δεν το βλέπετε, κύριε Φούσα, σφαιρικά το ζήτημα. 

Δεν μπορώ λοιπόν να κάνω τίποτε άλλο. Αν έχετε να μου υποδείξετε κάτι άλλο πολύ συγκεκριμένο να κάνω, πολύ ευχαρίστως να το ακούσω. Εγώ έχω ανοιχτές τις πόρτες μου, ανοιχτά τα αυτιά μου και είμαι εδώ να ακούσω συγκεκριμένες προτάσεις. Αλλά δεν μπορώ να ακούω συνέχεια γενικές και αόριστες καταγγελίες και να μου αφήνετε υπονοούμενα που δεν απευθύνονται σε μένα. Είναι δική τους υπόθεση. 

ΑΝΤΩΝΙΟΣ ΦΟΥΣΑΣ: Μπορεί να μην είστε αυστηρός. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πρέπει να ξέρετε ότι πολλούς εργολάβους ή κάποιους έστω εργολάβους γύρω από τον Ο.Ε.Κ., δεν ικανοποιεί η παρουσία μου εκεί. Παρακαλώ, δεν θα μπω σ' αυτό το παιχνίδι παραπέρα. Και μη συνεχίζουμε ένα παιχνίδι, όταν έχουμε να κουβεντιάσουμε πολλά ουσιαστικά ζητήματα σε σχέση με την πορεία ενός οργανισμού, που πρέπει να επιτελέσει ένα μεγάλο κοινωνικό έργο. 

Για όλα τα άλλα ζητήματα που βάλατε σε σχέση με την πράσινη κάρτα, θα σας απαντήσω στη σχετική τροπολογία, αλλά νομίζω ότι εδώ έχετε σε μια λογική αντίφαση. Από τη μια μεριά λέτε να είναι πρόεδροι πρωτοδικών ή να είναι δικαστές και γι' αυτό κάναμε μόνο εβδομήντα τρεις επιτροπές, από την άλλη μεριά όμως πρέπει να ξέρετε ότι την ταχύτητα που θα θέλαμε, δηλαδή να τελειώσουμε μέσα σε ένα χρόνο συγκεκριμένο όλη αυτήν τη διαδικασία, με επικεφαλής μόνο δικαστές, δεν μπορούμε να την έχουμε. Οι άνθρωποι αυτοί έχουν και άλλα καθήκοντα και άλλες εργασίες και δεν μπορούν να προσέλθουν στις επιτροπές. 'Ενας από τους λόγους είναι αυτός. Αυτή είναι η πραγματικότητα. Δηλαδή η πρώτη μου πρόταση, που έγινε νόμος του κράτους, να είναι μόνο δικαστικοί, για να υπάρχουν τα εχέγγυα της δικαστικής εξουσίας -που θέλω να υπάρχουν- έφερε τη δεύτερη αδυναμία, ότι δεν μπορούν να συνεδριάζουν σχεδόν θα έλεγα οκτώ φορές το μήνα, για να απαντήσουν σε ένα τόσο μεγάλο ζήτημα. 

Θα σας απαντήσω μετά σε όλα τα άλλα, γιατί ο κύριος Πρόεδρος θα με εγκαλέσει πάλι και είναι και φίλος μου και δεν θα ήθελα να δέχομαι οξύτατες παρατηρήσεις. 

ΠΡΟΕΔΡΕΥΩΝ (Λουκάς Αποστολίδης): Πάντως ο κύριος Υπουργός είχε την υποχρέωση να απαντήσει, γιατί αν σ' αυτά δεν απαντούσε, θα υπέθετε κανείς ότι δεν θέλει να απαντήσει. 

Θα παρακαλέσω όμως τους συναδέλφους για τα εξής: Δεν νομίζω ότι το περιεχόμενο του νομοσχεδίου μπορεί να εξαντληθεί σ' αυτές τις απόψεις που ακούστηκαν περί σκανδαλολογίας ή των καταγγελιών, επώνυμων ή ανώνυμων, από τη στιγμή που έχουν πάρει άλλο δρόμο. Θα παρακαλέσω, λοιπόν, τους συναδέλφους να μείνουμε, τουλάχιστον στο επίπεδο της δευτερολογίας, επί των διατάξεων του νομοσχεδίου, αφού αναλυτικά και επί της τροπολογίας αλλά και επί των άρθρων θα γίνει διεξοδική συζήτηση. 

Ο κ. Δαμιανός έχει ζητήσει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, θα συμφωνήσω μαζί σας και θεωρώ μάλιστα ότι ο Υπουργός αδικεί τον εαυτό του, διότι με περίεργη ζέση -θα έλεγα- υπερασπίζεται ένα θέμα, το οποίο δεν χρειάζεται υπεράσπιση. 'Εχει ήδη ανατεθεί η Ε.Δ.Ε., ας πάει η υπόθεση στον εισαγγελέα. Μακάρι να μην είναι κανείς υπεύθυνος και να βγουν όλοι καθαροί. 

Από κει και ύστερα εμείς δεν ψέξαμε τον Υπουργό γιατί πιθανόν κάποιοι υπάλληλοι να μην κάνουν καλά τη δουλειά τους. Αλλά από την άλλη μεριά δεν νομίζω να υπάρχει κανείς εδώ μέσα, ο οποίος να δέχεται να καλύπτει επιόρκους υπαλλήλους. Να το ξεκαθαρίσουμε. Δεν είναι θέμα σκανδαλολογίας. Εκεί που υπάρχει απάτη, υπάρχει απάτη και εκεί που δεν υπάρχει, δεν υπάρχει. Τελείωσε αυτό. 

Από κει και ύστερα κύριε, Πρόεδρε, θα ήθελα να εισηγηθείτε στον Πρόεδρο της Βουλής -δεν ξέρω αν είναι αρμοδιότης της Διασκέψεως των Προέδρων- να βάλουμε ένα μεταφραστικό σύστημα στη Βουλή, διότι τελικά άλλα λέμε εμείς, άλλα καταλαβαίνει το ΠΑ.ΣΟ.Κ.! Πιθανόν να χρειάζεται κάποιον να τους τα μεταφράζει σε δικά τους λόγια! 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 'Αλλα λέει το νομοσχέδιο, άλλα λέτε εσείς. 

ΘΕΟΔΩΡΟΣ ΔΑΜΙΑΝΟΣ: Αλλά εδώ ο Υπουργός δευτερολογώντας και ο Κοινοβουλευτικός Εκπρόσωπος του ΠΑ.ΣΟ.Κ. σαν να ήλθε από κάποιο άλλο μέρος μας έλεγαν άλλα αντ' άλλων. Στην κυριολεξία άλλα αντ'άλλων. 

Κατ'αρχάς κανείς δεν αρνήθηκε το δικαίωμα στον Υπουργό να κρατάει την αρμοδιότητα κανονιστικών αποφάσεων. Κατ'επανάληψη μάλιστα και ο ομιλών και η Νέα Δημοκρατία στη Βουλή έχει υποστηρίξει ότι οι νόμοι θα έπρεπε να είναι κατά τεκμήριο νόμοι πλαίσιο. Αλλά είναι άλλο αυτό και άλλο το ότι με είκοσι τρεις αποφάσεις είναι σχεδόν αδύνατον να υλοποιηθεί ένα νομοσχέδιο. 

Επίσης δεν μπορώ να καταλάβω γιατί -και εδώ θα επιμείνω- σε ένα γνωστό θέμα, όπως είναι οι θέσεις που συνιστώνται στην Εργατική Εστία, δεν μπορεί να είναι προκαθορισμένο αν οι ΠΕ είναι Διοικητικού, αν είναι νηπιαγωγοί ή δεν ξέρω εγώ τι άλλο. Και να πρέπει να το κανονίσει αυτό ο Υπουργός. 

Και βέβαια -ας τα ακούσει ο κ. Σφυρίου, αν είναι κάπου μέσα στη Βουλή- είναι θέμα ρουσφετιού το αν στα Δωδεκάνησα θα βάλω ΠΕ Διοικητικού, ενώ χρειάζομαι νηπιαγωγό. Είναι ρουσφέτι και εκεί είναι όλη η ιστορία. Και επειδή ακριβώς ο Υπουργός δεν έχει κανένα λόγο να βρεθεί ψεγόμενος γι' αυτά, γι' αυτό ζητήσαμε να τα ξεκαθαρίσει. 

Ακόμη μας ρώτησε, έτσι απορώντας ο κ. Σφυρίου, "καλά, διαφωνείτε με το δικαίωμα του leassing και γιατί δεν το έκανε η Νέα Δημοκρατία το 1992"; Κατ'αρχάς καλό είναι να διαβάζει ως Κοινοβουλευτικός Εκπρόσωπος το νομοσχέδιο. Η διάταξη που καταργείται είναι του '93. Ψηφίστηκε το '93 και δυστυχώς η Νέα Δημοκρατία δεν έμεινε στην Κυβέρνηση για να το υλοποιήσει. 

Από εκεί και ύστερα, όμως, κύριε Υπουργέ, από το 1993 μέχρι το 1999 ήταν τόσο δύσκολο, είτε να φέρετε αυτήν τη συγκεκριμένη διάταξη, που σήμερα φέρνετε, είτε να εκδώσετε μία υπουργική απόφαση που θα υλοποιούσε τη συγκεκριμένη διάταξη; Και, εν πάση περιπτώσει, αυτό της εισηγητικής έκθεσης, ότι θεσπίζεται ... κλπ., αυτές οι πομπώδεις εκφράσεις είναι που δημιουργούν το θέμα, δεν ισχύει, διότι δεν θεσπίζεται τίποτα. Το μόνο που θεσπίζεται είναι οι εργατικές κατοικίες για τους φοιτητές, ένα γκέτο ακόμη. Ο κ. Σπυριούνης είχε δίκιο, αλλά δυστυχώς το νομοσχέδιο κάνει τα αντίθετα από αυτά που είπε ο κ. Σπυριούνης. Δημιουργεί γκέτο. Δημιουργεί στους φοιτητές, δημιουργεί σε όλους τους τομείς που παρεμβαίνουν. Ακόμη και στο δικαίωμα, στρατηγέ, αγοράς από το δανειολήπτη κατοικίας, σε γκέτο οδηγούμεθα πάλι. Σε πολυκατοικία που θα χτίσει ο οργανισμός, ενώ μέχρι σήμερα ο δανειολήπτης πήγαινε και την έπαιρνε εκεί που μένεις εσύ, εκεί που μένω εγώ. Δεν ήταν γκέτο. Τώρα θα χτίζει ο οργανισμός κατοικίες και εκεί υποχρεωτικά θα μένουν μόνο εργάτες, μόνο δικαιούχοι του ΟΕΚ. Αυτό είναι γκέτο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν λέει αυτό ο νόμος. Αυτές είναι αυθαίρετες ερμηνίες. 

ΘΕΟΔΩΡΟΣ ΔΑΜΙΑΝΟΣ: Α, δεν λέει αυτό ο νόμος; 'Αρα ο ΟΕΚ θα γίνει εργολάβος και θα πουλάει στο ελεύθερο εμπόριο πέραν των δανειοληπτών σπίτια. 'Αρα γίνεται εργολάβος. 'Αρα σε μία περίοδο που εσείς κόπτεσθε για την αποκρατικοποίηση, κρατικοποιείτε ακόμη και την εργολαβία. Δηλαδή τι κάνετε; Με συγχωρείτε πάρα πολύ, για να καταλάβω τι γίνεται. Εδώ λέμε το κράτος να φύγει από τις δραστηριότητες τις εμπορικές, που δεν έχει καμία δουλειά και συμφωνείτε έστω μετά από τόσα χρόνια και εσείς και εδώ ξαναβάζετε αποκλειστικά σε εμπορικές δραστηριότητες έναν κρατικό οργανισμό, ο οποίος μάλιστα δεν έχει και την υποδομή να τα χτίσει μόνος του, σε εργολάβους πάλι τα δίνει, γιατί έτσι λειτουργεί ο Οργανισμός Εργατικής Κατοικίας. 'Αρα τι κάνουμε; Επιλογή εργολάβων δηλαδή. Δεν είναι κατασκευαστής, είναι αναθέτης. Δηλαδή να ευνοήσουμε τους εργολάβους. Δηλαδή τώρα μας ανοίγετε, κύριε Υπουργέ, με τις δηλώσεις σας, άλλες πόρτες. Ενώ δεν πήγαινε το μυαλό μας ότι κάνετε κάτι τέτοιο, τώρα εκεί μας οδηγείτε. 

Αυτές είναι οι διαφωνίες μας στο νομοσχέδιο. Διότι ουδέν ουσιαστικό γίνεται. Εκεί που έχετε κάτι σωστό -και θα τα πούμε στα άρθρα και μερικά θα τα ψηφίσουμε- θα σας αποδώ-σουμε τα του Καίσαρος τω Καίσαρι, αλλά εκεί που είστε εν αδίκω, θα τα ακούσετε και ας δημαγωγεί, γιατί δημαγωγεί ο κ. Σφυρίου κατηγορώντας εμάς για δημαγωγία, λέγοντας αυτά που λέει. Και, εν πάση περιπτώσει, κύριε Υπουργέ, όπως πολύ σωστά είπε ο κ. Βλασσόπουλος, ελληνικά μιλάμε. Καλά θα κάνουν κάποιοι συνάδελφοι να προσέχουν αυτά που λένε και να μην παραποιούν και να διαστρεβλώνουν τις δηλώσεις του εισηγητού και του Κοινοβουλευτικού Εκπροσώπου της Νέας Δημοκρατίας. 

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Ακούσαμε τον κύριο Υπουργό στην τοποθέτησή του στο 1/3 περίπου του χρόνου να αφιερώνει την ομιλία του παρουσιάζοντας διάφορα στοιχεία και αριθμούς για το έργο που έχει επιτελέσει ο ΟΕΚ. Εγώ δεν θα αναφερθώ στη γνωστή ρήση ότι οι αριθμοί ευημερούν ούτε στο επίσης γνωστό ότι ανάλογα με το πώς θέλω να παρουσιάσω την κατάσταση βρίσκω και τα ανάλογα στοιχεία, αν θέλω να την ωραιοποιήσω ή αν θέλω να τη μαυρίσω. Εδώ έχουμε την πραγματικότητα, η οποία είναι καθαρή και η οποία λέει ότι το στεγαστικό πρόβλημα των εργαζομένων οξύνεται. Με τους ρυθμούς που πάμε, με το να παραδίνονται πεντακόσιες-εξακόσιες την τετραετία στην Αττική, το στεγαστικό πρόβλημα όχι μόνο δεν πρόκειται να επιλυθεί αλλά θα επιδεινωθεί. Και εδώ να είμαστε σαφείς. Με τις αλλαγές τις οποίες κάνετε, με τα δήθεν νέα στεγαστικά προγράμματα -και αναφέρομαι στα άρθρα 1 και 2-βελτίωση δεν θα υπάρχει. Τα ίδια σπίτια που χτίζονταν, τα ίδια θα χτιστούν και πάλι. Τι αλλάζει δηλαδή; Επειδή θα αλλάξει τρόπους διανομής, θα ικανοποηθούν μήπως περισσότερες ανάγκες; Θα ικανοποιηθούν οι διαρκώς αυξανόμενες στεγαστικές ανάγκες; 'Οχι βέβαια. Αντίθετα, εκείνο που θα γίνει είναι, σε αντίθεση με αυτό που είπε ο κύριος Υπουργός, να πληγούν ακόμη περισσότερο οι χαμηλόμισθοι. Και εδώ τα στοιχεία μιλούν από μόνα τους. Με το άρθρο 1, τη μέθοδο του λήζινγκ, πόσοι χαμηλόμισθοι θα έχουν τη δυνατότητα να σχηματίζουν αυτό το απόθεμα για να μπορέσουν να αγοράσουν το διαμέρισμα που έχουν τη δυνατότητα μετά τη συμπλήρωση της πενταετίας; Πάντως όχι οι χαμηλόμισθοι, όχι αυτοί που αμείβονται με την εθνική συλλογική σύμβαση εργασίας; Γιατί είναι γνωστή και η λιτότητα, είναι γνωστή και η ανεργία η οποία μαστίζει τον τόπο μας. Και δεν θα χάσουν μόνο από αυτό. 'Οταν κατασκευάζει ο οργανισμός για παράδειγμα πεντακόσια σπίτια και θα διαθέσει τα πενήντα-εξήντα με τη μέθοδο αυτή, σημαίνει ότι τόσα διαμερίσματα λιγότερα θα διανεμηθούν στους χαμηλόμισθους. 'Αρα θα είναι διπλό το πλήγμα το οποίο προωθείται με τις νέες ρυθμίσεις. Γι' αυτό ακριβώς λέμε ότι είναι απατηλές οι υποσχέσεις, οι διακηρύξεις, για διευκολύνσεις στους εργαζόμενους, που δήθεν θα τους δώσουν φθηνή στέγη. Το ένα ζήτημα είναι αυτό. 

Δεύτερο: είπε ο κύριος Υπουργός ότι δεν κατάλαβε την τοποθέτηση του ΚΚΕ για το λογαριασμό της ειδικής αλληλεγγύης για το άρθρο 9. Κατάλαβε ο κύριος Υπουργός την τοποθέτηση του ΚΚΕ, που ήταν καθαρή και σαφής. 'Αλλο όμως θέλει να μας πει, ότι δεν έχει πρόθεση -έτσι τουλάχιστον διαφάνηκε από την τοποθέτησή του- να τροποποιήσει το σχετικό άρθρο, ώστε να πάψει να αποτελεί ένα ρουσφετολογικό μηχανισμό, ένα μηχανισμό εξαγοράς συνειδήσεων και να καθιερώσει αντικειμενικές διαδικασίες. 

Πρέπει να υπάρχει κοινωνική αλληλεγγύη; Βεβαίως και πρέπει να υπάρχει. Εμείς είπαμε, πρέπει να πληρώνουν οι δικαιούχοι τις οφειλές τους στον οργανισμό, αλλά και ταυτόχρονα να προβλέπεται για συγκεκριμένες όμως περιπτώσεις, χωρίς αυτές τις εξουσιοδοτικές διατάξεις που αφήνουν πόρτες και παράθυρα ανοιχτά για ένα όργιο ρουσφετολογικό και πολύ περισσότερο να αποτελούν αντικείμενο με μετρήσιμα αντικειμενικά κριτήρια και με διαφάνεια από μία επιτροπή που δεν θα ελέγχεται από την Κυβέρνηση, για να ικανοποιεί ή τουλάχιστον να υπόσχεται να ικανοποιήσει τους δικούς της "ημετέρους". Και επιπλέον, ποιος θα καλύψει τα ελλείμματα του οργανισμού; Κοινωνική πολιτική με ξένα κόλλυβα θα κάνετε; Να πληρώσει το δημόσιο τα ελλείμματα που θα παρουσιαστούν από την απαλλαγή των οφειλετών που θα κριθούν π.χ. για περίπτωση θανάτου. Αναφέραμε γι' αυτές τις περιπτώσεις ότι θα πρέπει να υπάρξει απαλλαγή είτε από μέρος είτε από το όλο της οφειλής τους. Συνεπώς η εμμονή του κυρίου Υπουργού άλλο πράγμα υποδηλώνει. Και αυτό θα πρέπει να το πάρει σοβαρά υπόψη της η Κυβέρνηση στην κατ' άρθρο συζήτηση, γιατί η επιμονή της να ψηφιστεί το άρθρο, όπως έχει, δείχνει καθαρά προεκλογικές και δημαγωγικές σκοπιμότητες. 

Δεν απάντησε ο κύριος Υπουργός ουσιαστικά στο ζήτημα τι θα γίνει με τις εντολές προς το Ι.Κ.Α. Τι μας είπε ο κύριος Υπουργός. Χρωστάει πράγματι το Ι.Κ.Α., κάνει προσπάθειες να το πληρώσει, όμως και το ίδιο το Ι.Κ.Α., που είναι οργανισμός των εργαζομένων, αντιμετωπίζει προβλήματα. Δεν έδωσε καμία δέσμευση αν θα αποδοθούν ή όχι αυτά τα χρήματα στον ΟΕΚ. Γιατί έχει όμως προβλήματα το Ι.Κ.Α.; Γιατί είναι εκατοντάδες δισεκατομμύρια δραχμές τα οποία χρωστούν στον ασφαλιστικό αυτόν οργανισμό διάφοροι επιχειρηματίες. Γνωστά τα στοιχεία τα οποία έχουν δει κατά καιρούς το φως της δημοσιότητας. Και, βεβαίως, όσο αυτοί οι κύριο μένουν ανενόχλητοι, όσο αφήνονται ασύδωτοι για τις υποχρεώσεις που έχουν απέναντι στον ασφαλιστικό οργανισμό και τα ελλείμματα θα διευρύνονται και θα μεταφέρονται στους υπόλοιπους οργανισμούς. Δεν είναι όμως αυτή η λύση. Και η Κυβέρνηση θα πρέπει να αναλάβει τις ευθύνες της και στο ζήτημα αυτό. Είναι φανερό ότι με τις διατάξεις του νομοσχεδίου τα ουσιαστικά ζητήματα τα οποία θα έπρεπε να επιλυθούν, δεν επιλύονται. Αντίθετα, η ίδια κατάσταση θα διαιωνιστεί ενώ ταυτόχρονα είναι γεμάτο υποσχέσεις ανέξοδες και πολλά "θα" τα οποία βεβαίως δεν δίνουν λύση στο πρόβλημα. 

Το Κ.Κ.Ε., για τους λόγους που έχουμε αναφέρει, δεν θα ψηφίσει αυτό το νομοσχέδιο. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Περιμένω στην κατ' άρθρον συζήτηση την εναλλακτική σας πρόταση για τη διαχείριση του λογαριασμού. 'Εχω κάνει μια πρόταση, περιμένω τη δική σας, γιατί θέλω να υπάρχει διαφάνεια, αντικειμενικότητα για όλο το σύστημα. Παρακαλώ, αύριο το πρωί να φέρετε μια δημιουργική πρόταση να την κάνω αποδεκτή. 

ΑΧΙΛΛΕΥΣ ΚΑΝΤΑΡΤΖΗΣ: Αν ανατρέξετε στα Πρακτικά, θα βρείτε τις προτάσεις μας. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, παρακολουθήσαμε την ομιλία σας και δεν πήραμε απαντήσεις στα ερωτήματα που κάναμε. Μπαίνω στον πειρασμό να πω κάτι. Ενώ δεν αναφέρθηκα στην ομιλία μου ότι ξεκίνησε ο προεκλογικός αγώνας, εσείς στην ομιλία σας τοποθετηθήκατε ότι μέχρι τις εκλογές θα μας βομβαρδίζετε με αυτά τα νομοσχέδια κοινωνικού περιεχομένου και χαρακτήρα. 

Το δυστύχημα σ' αυτήν τη χώρα, κύριε Υπουργέ -και είναι δυστύχημα- είναι ότι κάτω από την απειλή των εκλογών γίνονται κάποια βήματα προεκλογικά που στόχο έχουν το κοινωνικό κράτος και την κοινωνική "προστασία". 'Ενα τέτοιο νομοσχέδιο είναι και αυτό. Και θα γίνω συγκεκριμένη, γιατί είναι ένα τέτοιο νομοσχέδιο. 

Πρώτα απ' όλα αυτό το νομοσχέδιο κατατίθεται για να αντιμετωπίσει τα θέματα της Εργατικής Κατοικίας, όπως είπατε εσείς με στόμφο. Εγώ πουθενά δεν είδα το πιο απλό, την ομάδα των τσιγγάνων. Το πρόβλημα αυτό με το οποίο ασχολούμαστε δύο χρόνια τώρα από την πλευρά του Συνασπισμού είναι πρόβλημα επιτακτικό. Οι άνθρωποι εργάζονται, έχουν ασφάλεια στο Ι.Κ.Α. και η Κυβέρνηση παρ' όλο που λέει διάφορα πράγματα, δεν εντάσσει εδώ ένα πρόγραμμα συγκεκριμένο για να αντιμετωπιστεί η στέγαση των τσιγγάνων. Μιλάω για μια ομάδα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν χρειάζεται νόμο. 

ΣΤΥΛΙΑΝΗ ΑΛΦΙΕΡΗ: Η πολιτική αυτή όμως δεν υπάρχει. Γιατί τότε να ψηφιστεί αυτό το νομοσχέδιο; Για να είναι θέμα των εφημερίδων ότι κάνετε πολιτική για τη στέγαση ομάδων ανέργων τσιγγάνων κλπ.; Το ένα είναι αυτό. 

Το δεύτερο θέμα που μπαίνει: Βάλαμε το θέμα της στέγασης φοιτητών. Ο τρόπος που το βάλατε εδώ στο άρθρο 3 είναι καθαρά πρωτόγνωρος. Και, επίσης, η έλλειψη κριτηρίων μας επιτρέπει να σκεφθούμε ότι γίνεται μια προπαγάνδα ρουσφετολογική και επικίνδυνη. 

Επίσης δεν μας απαντήσατε τι θα κάνετε με το Ι.Κ.Α. Και επίσης δεν μας απαντήσατε, αν θα γίνει κάποιος μηχανισμός είσπραξης. Κάποια στιγμή θα πρέπει να υπάρξουν ειδικά για τον ΟΕΚ, κάποιοι μηχανισμοί είσπραξης, για να μην ταλαιπωρούνται οι πολίτες, οι εργαζόμενοι στην προκειμένη περίπτωση. 

Τι θα κάνετε με το ΙΚΑ, θα προσπαθείσετε; 'Εχει κατατεθεί ένα νομοσχέδιο που μιλάει από την πλευρά του ΙΚΑ για ολόκληρους ελεγκτικούς μηχανισμούς, επιθεωρητές ελέγχου κλπ. Από τη μεριά του ΟΕΚ τι θα γίνει; Αυτά τα πέντε δισεκατομμύρια θα χαριστούν; Και αν δεν χαριστούν τότε, γιατί να γίνει αυτή η κοινωνική πολιτική από την πλευρά του ΟΕΚ; Αυτό είναι πολύ άσχημο. 

'Ενα άλλο θέμα στο οποίο δεν μας απαντήσατε, κύριε Υπουργέ, είναι το ζήτημα των κοινοχρήστων χώρων. Θα πρέπει να ξεκαθαρίσουμε ότι υπάρχουν δύο ειδών κοινόχρηστοι χώροι. Οι κοινόχρηστοι χώροι που πραγματικά υπάρχουν στο λεκανοπέδιο Αττικής -και θα πρέπει εδώ να είμαστε συγκεκριμένοι και κατανοητοί- αυτήν τη στιγμή δεν μπορεί να ανασκευαστούν, γιατί το εσωτερικό των κατοικιών αυτών είναι σε αθλία κατάσταση. Και ξέρετε πολύ καλά ότι και το μέγεθος της εργατικής αυτής πολυκατοικίας δεν επιτρέπει αλλαγές. 

'Αρα λοιπόν θα πρέπει να δούμε ότι δεν μπορούμε να εξωραϊσουμε τον κοινόχρηστο χώρο που δεν υπάρχει και να υπάρχει η αθλιότητα μέσα. 

Το δεύτερο θέμα ότι μπορεί να υπάρχει στην περιφέρεια δυνατότητα κοινόχρηστων χώρων. Αυτό να το συζητήσουμε και να δούμε ότι μπορεί εδώ να υπάρχει και η σύμφωνη γνώμη του 75% των εργαζομένων για να εγκρίνουν αυτήν τη διαρρύθμιση των κοινόχρηστων χώρων. 

'Ενα άλλο θέμα που είναι για μας σημαντικό είναι το ειδικό κεφάλαιο αλληλεγγύης, στο άρθρο 9. Σ' αυτό δεν μας απαντήσατε. Εμείς θεωρούμε ότι είναι καθαρά ρουσφετολογικό. Εμείς θα προτείνουμε συγκεκριμένη πρόταση και θα δούμε τη διάθεση της Κυβέρνησης αν θα την υιοθετήσει ή όχι. 

Πρώτα απ' όλα, δεν μπορείτε εσείς σαν Υπουργός να αποφασίζετε για όλα και, δεύτερον, πρέπει να υπάρχουν τα κριτήρια για το ποιοι θα πάρουν... 

ΠΡΟΕΔΡΕΥΩΝ (Λουκάς Αποστολίδης): Αυτά θα τα πείτε στην κατ' άρθρον συζήτηση. Ζητάτε τώρα τις απαντήσεις από τον κύριο Υπουργό; Τότε να μην κάνουμε συζήτηση επί των άρθρων. 

Αν θελήσει ο κύριος Υπουργός ένα προς ένα στα άρθρα να σας απαντήσει, τότε προς τι ο λόγος "συζήτηση επί των άρθρων". 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, ζητήσαμε κάποιες απαντήσεις για να δούμε τη διάθεση του Υπουργού. Καθόλου όμως δεν άγγιξε τα θέματα αυτά. 

Εγώ τελειώνω με το άρθρο 14, που αφορά τις προσλήψεις. Δεν μας απαντήσατε αν είναι με το ν. 2190 και τι ειδικότητες απαιτούνται. Στον Οργανισμό Εργατικής Εστίας τι ειδικότητες απαιτούνται; 

Τελειώνοντας θα ήθελα να σας πω ότι είναι ένα νομοσχέδιο που κατατίθεται καθαρά για προεκλογικούς λόγους δυστυχώς και κάτω από την απειλή των εκλογών δεν λύνονται τα μεγάλα κοινωνικά ζητήματα που απασχολούν τη χώρα μας. 

Θα ήθελα, κύριε Πρόεδρε, να καταθέσω στη Βουλή το πόρισμα που είπε η Νέα Δημοκρατία. Διάβασα αυτό το πόρισμα το οποίο θα καταθέσω και είδα ότι πραγματικά δεν υπάρχουν ποινικές ευθύνες και κυρώσεις. Καλά θα είναι να το διαβάσουν το πόρισμα αυτό και οι άλλοι συνάδελφοι, γιατί καμιά φορά εστιάζουμε την προσοχή μας στους εργαζόμενους, δημιουργούμε σκανδαλολογία, ενώ ένα πόρισμα των ελεγκτών Δημόσιας Διοίκησης δεν προσδίδει κάτι τέτοιο. 

Το καταθέτω, λοιπόν, στα Πρακτικά και παρακαλώ τους συναδέλφους της Νέας Δημοκρατίας να το διαβάσουν και μετά να δημιουργούν αυτήν τη σκανδαλολογία. 

(Στο σημείο αυτό η Βουλευτής κ. Στυλιανή Αλφιέρη καταθέτει για τα Πρακτικά το προαναφερθέν πόρισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Στα νομοσχέδια που έρχονται προς συζήτηση από δω και πέρα συνιστώνται θέσεις εργασίας. Και στο αυριανό νομοσχέδιο που θα κατατεθεί στην επιτροπή για τις μεταμοσχεύσεις συνιστώνται θέσεις. Είναι κάτι που δεν εγένετο μέχρι τώρα. Γίνεται όμως τώρα γιατί εισερχόμαστε την προεκλογική περίοδο. 

Επομένως όταν έχουμε είκοσι πέντε εξουσιοδοτήσεις μέσα στο νομοσχέδιο που παρέχεται η ευχέρεια στον Υπουργό να κρίνει και να επικρίνει ή να διορθώσει και να κάνει τη δουλειά του, από κει και πέρα αυτές οι εξουσιοδοτήσεις και οι διατάξεις για να αποφασίζεται με υπουργικές αποφάσεις δεν μπορούν να αναιρέσουν την αξία της έννοιας του νόμου, ότι αυτό το πράγμα θα γίνει ένα μηχάνημα εν όψει της αντιμετώπισης των εκλογών που έρχονται. 

Στο άρθρο 9 για την αλληλεγγύη είπατε ότι υπάρχουν κριτήρια. Ποια κριτήρια; Είπατε ότι τα κριτήρια θα τα αποφασίσει το Δ.Σ. του ΟΕΚ και εσείς, δηλαδή με δική σας απόφαση. Δηλαδή τα κριτήρια δεν θα τα νομοθετήσουμε εμείς για να γίνει διάλογος, να δούμε ποια είναι και ποια δεν είναι κλπ., διότι θα τα αποφασίσετε εσείς. 

Δεν είναι αυτό λειτουργία κομματικής σκέψης, να αποφασίζει ο Υπουργός και η επιτροπή και το διοικητικό συμβούλιο που διορίσατε; Θα το κάνετε εσείς αυτό εν όψει των εκλογών. Θα γίνει μετά τις εκλογές, αλλά θα υπάρχει οπωσδήποτε σαν εργαλείο ότι στο νομοσχέδιο για την εργατική κατοικία έχουν δουλειά να πιάσουν. Επομένως δεν είναι δυνατόν αυτά τα πράγματα να μη δείχνουν ένα προεκλογικό κλίμα. 

Για τις μεταμοσχεύσεις μιλάτε για ιδιωτικές επιχειρήσεις. Συνιστώνται εκατόν πενήντα θέσεις στον οργανισμό. Εδώ με το άρθρο 13 συνιστάτε θέσεις στα θέματα του προσωπικού. Αυτά είναι πράγματι ρουσφετολογικά. 

Οι εργατικές κατοικίες θα γίνουν σε επιλεγμένες περιοχές, που δεν ξέρω αν συμφέρουν τους εργαζομένους να νοικιάσουν σπίτι στους Θρακομακεδόνες. Με σαράντα και πενήντα χιλιάδες νοικιάζουν της ίδιας ποιότητος και επιλογής σπίτια αλλού. Διότι αυτά τα σπίτια δεν θα είναι πολυτελή, δεν θα είναι με μπάνια υπερπολυτελείας που υπάρχουν στην αγορά και ούτε θα είναι δίπλα στην εργασία τους. Και γιατί να νοικιάσει αυτό το σπίτι, αντί για άλλο ή να μην αγοράσει ένα τριάρι αντί για τεσσάρι δίπλα στην εργασία του; Για να πάει στους Θρακομακεδόνες θέλει δέκα λεωφορεία. Πώς ξέρετε εσείς ότι η επιλογή των μισθώσεων αποτελεί ευεργετικό πλεονέκτημα, ευεργεσία και προστασία των εργαζομένων; Αυτοί θα πουν "καλύτερα ένα δωμάτιο λιγότερο και να είμαι κοντά στη δουλειά μου, χωρίς να παίρνω δέκα λεωφορεία". 

Επομένως δεν είναι δυνατόν να πείτε ότι αυτό το σύστημα των μισθώσεων θα επιτύχει το σκοπό που λέτε ότι επιδιώκετε. Αυτό το σύστημα των μισθώσεων θα είναι στην ελεύθερη αγορά, λες και θα νοικιάσουν σπίτι εκείνοι που είναι δίπλα ή εκείνοι που τους εξυπηρετεί. Ελεύθερη αγορά, εμπόριο είναι. Τους συμφέρει να νοικιάσουν το σπίτι; Θα το νοικιάσουν. Επομένως συναλλαγή εμπορικής φύσεως γίνεται. Δεν γίνεται προστασία των εργαζομένων. Και χωρίς να είχαν δικαιώματα με τα ίδια λεφτά ή με δέκα χιλιάδες παραπάνω θα νοικιάσει κάπου αλλού και θα εξυπηρετείται. Επομένως δεν βλέπω να έχει την απήχηση που επιδιώκετε περί δήθεν προστασίας. Και αυτές οι διακηρύξεις θα πάνε στο μηδέν και δεν θα έχουν καμία αντιμετώπιση. 

'Οσον αφορά το ΙΚΑ. Μου είπαν κάτι στην Πάτρα, δεν το ξέρω, αλλά εσείς πρέπει να το ξέρετε, ότι ο Σολωμός κατά το χρονικό διάστημα που ήταν διόρισε τριάντα οκτώ γιατρούς στο ΙΚΑ. Είναι σωστό ή όχι; Εγώ το άκουσα από ένα γιατρό στην Πάτρα που μου είπε "κι εγώ που είμαι φτωχότερος αν πήγαινα θα με διόριζε". Τριάντα οκτώ γιατρούς διόρισε. Τα πενήντα πέντε δισεκατομμύρια (55.000.000.000) του Ιδρύματος Κοινωνικών Ασφαλίσεων που χρωστάει στον Οργανισμό Εργατικής Κατοικίας είναι η κομματική λειτουργία του ΙΚΑ για να έχει τη δύναμη μέσα από τους γιατρούς. Και δεν ξέρω εάν απαιτούνται τόσοι. Για να γίνει ένας έλεγχος, να δούμε τι γίνεται. Το θέμα είναι ότι έχετε υπερφορτώσει το ΙΚΑ σε κομματική λειτουργία. Και χρωστάει τα λεφτά και δεν τα δίνετε. Το ΙΚΑ είναι κομματικό εργαλείο και γι αυτό μου είπαν ότι ο γιατρός Σολωμός στην Πάτρα διόρισε τριάντα οκτώ γιατρούς πριν παραιτηθεί. Είχε ένα εργαλείο στα χέρια του. Και το εργαλείο αυτό φάνηκε όταν ήταν υποψήφια η κόρη του και ήρθε πρώτη με είκοσι χιλιάδες σταυρούς. Τι ήταν η κόρη του; Ο Ανδρέας Μιχαλακόπουλος ή ο Παπαναστασίου; 

ΠΡΟΕΔΡΕΥΩΝ (Λουκάς Αποστολίδης): Παρακαλώ, να μην κάνετε αναφορές. 

ΓΕΩΡΓΙΟΣ ΤΣΑΦΟΥΛΙΑΣ: 'Ηταν μια γιατρίνα πρώτου έτους και ο πατέρας της στο ΙΚΑ με αποτέλεσμα να πάρει δεκαεπτά χιλιάδες σταυρούς. Αυτή είναι εμπορική πράξη της λειτουργίας του αγώνα που κάνετε για να δώσετε δείγματα καθαρά σοσιαλιστικής παιδείας στον ελληνικό λαό. Το παιχνίδι χάθηκε και φάνηκε στην Τοπική Αυτοδιοίκηση. Χάθηκαν οι ευρωεκλογές. Μην επιμένετε ότι με τέτοια τεχνάσματα και τερτίπια θα δημιουργήσετε ψυχολογικό κλίμα για να αντιμετωπίσετε τις εθνικές εκλογές επιτυχώς. 

ΠΡΟΕΔΡΕΥΩΝ (Λουκάς Αποστολίδης): Πάντως ο κ. Σολωμός πριν από σας έχει θητεύσει στην Αίθουσα και δεν νομίζω ότι αρμόζει να κάνουμε τέτοιες ανώνυμες αναφορές σε κάποια σχόλια που σας είπαν. 

ΓΕΩΡΓΙΟΣ ΤΣΑΦΟΥΛΙΑΣ: Η θητεία είναι σεβαστή. Το ρουσφέτι και η πρόκληση πρέπει να καταδικάζονται. Αυτό πρέπει να γίνεται στην Αίθουσα και να το καταδικάζουμε. 

ΠΡΟΕΔΡΕΥΩΝ (Λουκάς Αποστολίδης): Θα σας παρακαλέσω να μη γενικολογείτε και να μην αμαυρώνετε πρόσωπο. Θα παρακαλέσω τον κύριο Υπουργό να μην κάνει αναφορά στα επί μέρους, γιατί αναφέρονται στα άρθρα. 

Να ολοκληρώσουμε εδώ τη διαδικασία μας. 

Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εργασίας και Κοινωνικών Ασφαλίσεων: "Στεγαστικά Προγράμματα Οργανισμού Εργατικής Κατοικίας (Ο.Ε.Κ.) και άλλες διατάξεις". 

Ερωτάται το Τμήμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων: "Στεγαστικά Προγράμματα Οργανισμού Εργατικής Κατοικίας (Ο.Ε.Κ.) και άλλες διατάξεις" έγινε δεκτό επί της αρχής, κατά πλειοψηφία. 

Κύριοι συνάδελφοι, σας έχουν διανεμηθεί τα Πρακτικά της Τρίτης 6 Ιουλίου 1999, της Τετάρτης 7 Ιουλίου 1999, της Πέμπτης 8 Ιουλίου 1999 και ερωτάται το Τμήμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τρίτης 6 Ιουλίου 1999, της Τετάρτης 7 Ιουλίου 1999 και της Πέμπτης 8 Ιουλίου επικυρώθηκαν. 

Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 23.35' λύεται η συνεδρίαση για αύριο, ημέρα Τετάρτη 21 Ιουλίου 1999, με αντικείμενο εργασιών του Τμήματος νομοθετική εργασία: α) Ψήφιση στο σύνολο του σχεδίου νόμου του Υπουργείου Δημόσιας Τάξης: "Εκδιδόμενα με αμοιβή πρόσωπα και άλλες διατάξεις" και β) συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Στεγαστικά Προγράμματα Οργανισμού Εργατικής Κατοικίας (Ο.Ε.Κ.) και άλλες διατάξεις", σύμφωνα με την ημερήσια διάταξη. 

Ο ΠΡΟΕΔΡΟΣ                                                                                       ΟΙ ΓΡΑΜΜΑΤΕΙΣ





























  














