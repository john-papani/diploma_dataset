      Πέμπτη 12 Δεκεμβρίου 2002
      ΣΥΝΕΔΡΙΑΣΗ ΛΗ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Π. Μολυβιάτη, Α. Παυλίδη, Π. Παπαδόπουλου, σελ.
      3. Ανακοινώνεται ότι τη συνεδρίαση παρακολουθούν μαθητές, από το 33ο και 78ο Δημοτικό Σχολείο Αθηνών, το 15ο Γυμνάσιο Αθηνών, το 1ο Λύκειο Ναυπλίου και Ευρωβουλευτές της Επιτροπής Κοινωνικών Υποθέσεων, σελ.
      4. Συζήτηση επί του κατατεθέντος, από τον Υπουργό Εργασίας και Κοινωνικών Ασφαλίσεων, Κοινωνικού Προϋπολογισμού του 2002, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 13 Δεκεμβρίου 2002, σελ. 
      4. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων: ι) σχετικά με την ολοκλήρωση των μελετών κατασκευής του φράγματος Μπραμιανών Ιεράπετρας Κρήτης, σελ.
      ιι) σχετικά με το μετρό Θεσσαλονίκης, σελ.
      β) ) Προς τον Υπουργό Ανάπτυξης, σχετικά με την ακρίβεια που πλήττει την αγορά, σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης: ι) σχετικά με δημοσιεύματα του Τύπου, αναφερόμενα στον κίνδυνο να μη γίνουν τα Ολυμπιακά έργα στο Νομό Μαγνησίας, λόγω αδυναμίας χρηματοδότησής τους, σελ. 
      ιι) σχετικά με τις πρόσφατες πλημμύρες στο Νομό Πιερίας, την κατασκευή απαραίτητων αντιπλημμυρικών έργων κλπ., σελ.
      δ) Προς τον Υπουργό Υγείας και Πρόνοιας: ι) σχετικά με την αποζημίωση των πληγέντων από την πρόσφατη χαλαζόπτωση παραγωγών, της περιοχής Τυμπακίου Κρήτης κλπ., σελ.
      ιι) σχετικά με τις προθέσεις του Υπουργείου να παραχωρήσει σε αλλαγή του Κανονισμού, που αφορά τις διαδικασίες υιοθεσιών και αναδοχής κλπ., σελ.
      ε) Προς τον Υπουργό Εργασίας και Κοινωνικών Ασφαλίσεων, σχετικά με τις απεργιακές κινητοποιήσεις των εργαζομένων στο λιγνιτωρυχείο «ΒΙΟΛΙΓΝΙΤ Α.Ε.», την καταβολή των δεδουλευμένων κλπ., σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΔΑΜΑΝΑΚΗ Μ., σελ.
      ΓΚΑΤΖΗΣ Ν., σελ.
      ΘΑΝΟΣ Δ., σελ.
      ΘΕΟΔΩΡΟΥ Χ., σελ.
      ΚΑΡΧΙΜΑΚΗΣ Μ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΝΑΚΟΣ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΔΗΜΑΣ Δ., σελ.
      ΤΖΕΚΗΣ Α., σελ.
      ΤΖΙΟΛΑΣ ΕΛ., σελ.
      ΤΣΑΚΛΙΔΗΣ Ι., σελ.
      ΣΧΟΙΝΑΡΑΚΗ Ε., σελ.
      Β. Επί του Κοινωνικού Προϋπολογισμού του 2002:
      ΑΔΡΑΚΤΑΣ Π., σελ.
      ΑΝΤΩΝΑΚΟΠΟΥΛΟΣ Γ., σελ.
      ΓΙΑΚΟΥΜΑΤΟΣ Γ., σελ.
      ΓΚΑΤΖΉΣ Ν., σελ.
      ΚΑΡΑΤΖΑΦΕΡΗΣ Γ., σελ.
      ΚΕΔΙΚΟΓΛΟΥ Β., σελ.
      ΚΟΥΡΟΥΜΠΛΗΣ Π., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΟΝΤΑΡΙΔΗΣ Θ., σελ.
      ΜΠΟΥΡΑΣ Α., σελ.
      ΣΓΟΥΡΙΔΗΣ Π., σελ.
      ΣΠΥΡΟΠΟΥΛΟΣ Ρ., σελ.
      ΣΤΡΑΤΗΛΑΤΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Γ΄
      ΣΥΝΕΔΡΙΑΣΗ ΛΗ΄
      Πέμπτη 12 Δεκεμβρίου 2002
      
      Αθήνα, σήμερα στις 12 Δεκεμβρίου 2002, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Καρχιμάκη Μιχαήλ, Βουλευτή Λασηθίου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με τη  οποία ο Δήμος Βουκολίων Χανίων ζητεί την άμεση χρηματοδότηση της ολοκλήρωσης των υδρευτικών έργων της περιοχής του.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η δυσλειτουργία των βρεφονηπιακών σταθμών του Δήμου Αιγίου Αχαΐας, λόγω ελλιπούς χρηματοδότησής τους.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η χρηματοδότηση της κατασκευής αυτοκινητοδρομίου στο Δήμο Φαρρών Αχαίας.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε προβλήματα λειτουργίας του ΠΓΝΠ Πατρών Αχαΐας.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις καθυστερήσεις πληρωμών διαφόρων εκκρεμουσών υποχρεώσεων του Ελληνικού Κράτους προς δικαιούχους.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η τοποθέτηση σχολικού τροχονόμου στην περιοχή του σχολικού συγκροτήματος Γλαράκη στην Πάτρα.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αναδάσωση και ανάπλαση όλου του ορεινού όγκου του όρους Παναχαϊκού.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις νομιμοποιήσεις αυθαίρετων κτισμάτων εντός της λιμενικής ζώνης των Πατρών.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να κηρυχθεί  περιοχή αναδασωτέα το δάσος Στροφυλίας Αχαΐας.
      10) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ  κατέθεσαν αναφορά με την οποία το Τμήμα Ανατολικής Κρήτης του Τεχνικού Επιμελητηρίου της Ελλάδος, υποβάλλει προτάσεις του για την τροποποίηση του θεσμικού πλαισίου μελετών του Δημοσίου.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Περιφερειακή Διοικούσα Επιτροπή Ηρακλείου του Πανελλήνιου Συλλόγου Συνταξιούχων ΟΤΕ ζητεί την ενσωμάτωση της ΑΤΑ στις συντάξεις των παλαιών συνταξιούχων μελών της.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Τζανής Κουνελάκης ζητεί να του χορηγηθεί αγροτική σύνταξη από τον ΟΓΑ.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία αναφέρεται στο πρόβλημα εξαγοράς δημοσίων κτημάτων από ιδιώτες που τα κατέχουν και ζητεί την αλλαγή της σχετικής νομοθεσίας.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την καταβολή αποζημιώσεων στους δικαιούχους από την αναγκαστική απαλλοτρίωση ακινήτων στην επαρχιακή οδό Αγ. Νικολάου – Ελούντας.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Εποχικών Υπαλλήλων Νομού Λασιθίου ζητεί τη θέσπιση κριτηρίων για τις προσλήψεις εποχικών υπαλλήλων με απαραίτητες προϋποθέσεις την προϋπηρεσία και τη σχετική εκπαίδευση.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση δημοπράτηση του λιμενικού έργου Μόχλου Σητείας.
      17) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι Συνταξιούχοι του ΟΓΑ Νομού Καρδίτσας ζητούν τη χορήγηση του επιδόματος κοινωνικής αλληλεγγύης κ.λπ.
      18) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια ’Ένωση Ιατρών Δημόσιας Υγείας – ΕΣΥ ζητεί την επίλυση μισθολογικών προβλημάτων των μελών της.
      19) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Σωματείο Σχολικών Φυλάκων Κεντρικής Μακεδονίας ζητεί τη λήψη μέτρων για την εξασφάλιση της εργασίας των μελών του.
      20) H Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Επιτροπή Πρωτοβουλίας για την οργάνωση Πανελλαδικού Οργανωτικού Συνεδρίου ζητεί τη διατήρηση και την ενίσχυση των αρμοδιοτήτων της Γενικής Γραμματείας Παλιννοστούντων που εδρεύει στο Υπουργείο Μακεδονίας – Θράκης.
      21) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Συντονιστική Επιτροπή Μεταναστευτικών Συλλόγων – Κοινοτήτων και Ενώσεων Ελλάδας ζητεί την επίλυση αιτημάτων που απασχολούν τους μετανάστες.
      22) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Μάρκος Κλωνιζάκης ζητεί την επίλυση θεμάτων που αφορούν στις προσλήψεις μονίμων αναπληρωτών και ωρομίσθιων καθηγητών.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Μιχάλης Αφορδακός ζητεί τη μετατροπή της σύμβασης εργασίας του σε αορίστου χρόνου.
      24) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Νομαρχιακή Αυτοδιοίκηση Μεσσηνίας ζητεί την επέκταση του δικτύου φυσικού αερίου στην Περιφέρεια της Πελοποννήσου.
      25) Η Εθνική Φοιτητική Ένωση Κυπρίων Αθήνας με αναφορά της την οποία επέδωσε στον κύριο Πρόεδρο της Βουλής ζητεί την ορθή επίλυση του Κυπριακού ζητήματος και την απρόσκοπτη και χωρίς εμπόδια ένταξη του συνόλου της Κυπριακής Δημοκρατίας στην Ευρωπαϊκή Ένωση.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 152/3-7-02 ερώτηση δόθηκε με το υπ’ αριθμ. 67629/24-7-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 152/3-7-2002 ερώτηση που κατατέθηκε στη Βουλή από το Βουλευτή κ. Ν. Κακλαμάνη σχετικά με την προσβασιμότητα των χώρων δημόσιας χρήσης από τα άτομα με αναπηρίες, σας πληροφορούμε ότι το Υπουργείο Υγείας και Πρόνοιας δεν έχει αρμοδιότητα επί του θέματος.
      Αρμόδια να απαντήσουν στη Βουλή για το συγκεκριμένο θέμα είναι τα συνερωτώμενα Υπουργεία.
      Ο Υφυπουργός
      Δ. ΘΑΝΟΣ»
      2. Στην με αριθμό 81/2-7-02 ερώτηση δόθηκε με το υπ’ αριθμ. 7017/25-7-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 81/2-7-2002, που κατέθεσε ο Βουλευτής κ. Δ. Πιπεργιάς, σας γνωρίζουμε ότι, σύμφωνα με τις διατάξεις του ν. 3013/2002, αρμόδια, για την οικονομική ενίσχυση των εθελοντικών οργανώσεων, που δραστηριοποιούνται σε θέματα πυροπροστασίας, είναι η Γενική Γραμματεία Πολιτικής Προστασίας του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης.
      Πέραν αυτών πρέπει να επισημάνουμε ότι το Υπουργείο μας, με την πεποίθηση ότι η συμμετοχή των πολιτών, μέσα από θεσμοθετημένες ή μη εθελοντικές ομάδες, αποτελεί καθοριστικό παράγοντα για την επιτυχία του έργου της πρόληψης και καταστολής των δασικών πυρκαγιών, καταβάλλει κάθε δυνατή προσπάθεια για την ενημέρωση και ευαισθητοποίηση όλων, την καλλιέργεια του εθελοντισμού και τη δημιουργία φιλοδασικού πνεύματος.
      Για την επίτευξη του στόχου αυτού από την Πολιτεία έχουν θεσπισθεί σημαντικά κίνητρα για τους εθελοντές πυροσβέστες, τα οποία αφορούν την πρόσληψή τους στο Πυροσβεστικό Σώμα, τη νοσοκομειακή και ιατροφαρμακευτική περίθαλψή τους, φορολογικές ελαφρύνσεις κλπ., ενώ, προς την κατεύθυνση αυτή, το Αρχηγείο Πυροσβεστικό Σώματος ενισχύει με κάθε δυνατό τρόπο τις εθελοντικές προσπάθειες που γίνονται, είτε από τους Ο.Τ.Α., είτε από άλλους φορείς εθελοντών πυροσβεστών, συνεργάζεται αρμονικά με αυτούς και τους κατευθύνει στην εκτέλεση του έργου τους.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      3. Στην με αριθμό 82/2-7-02 ερώτηση δόθηκε με το υπ΄ αριθμ. 7602/23-7-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 82/2-7-2002 ερώτηση που κατατέθηκε στη Βουλή από το Βουλευτή κ. Δ. Πιπεργιά σχετικά με την προμήθεια ασθενοφόρου για το Περιφερειακό Ιατρείο της Σκύρου, σας γνωρίζουμε τα εξής:
      Το νέο ασθενοφόρο που έχει εγκριθεί από το Υπουργείο Υγείας και Πρόνοιας για το Π.Ι. Σκύρου παραμένει προσωρινά στο Γ. Νοσ. Κύμης, μετά από απόφαση του Υπουργείου μας, για την κάλυψη πολλαπλάσιων και οξύτατων αναγκών αυτού και θα αποδοθεί στο Π.Ι. Σκύρου όταν ολοκληρωθούν οι εν εξελίξει διαδιακασίες αγοράς νέου ασθενοφόρου για το Γ.Ν. Κύμης. 
      Για το διάστημα που απαιτείται μέχρι την ολοκλήρωση των προαναφερόμενων διαδικασιών, οι ανάγκες του πληθυσμού της νήσου Σκύρου καλύπτονται από άλλο ασθενοφόρο, όχι καινούριο, αλλά άρτια εξοπλισμένο, που διέθετε το Γ. Νοσ. Κύμης στο Π.Ι. Σκύρου.
      Ο Υφυπουργός
      Ε. ΝΑΣΙΩΚΑΣ»
      4. Στην με αριθμό 83/2-7-02 ερώτηση δόθηκε με το υπ΄ αριθμ. 2505/25-7-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 83/2-7-2002, που κατέθεσε ο Βουλευτής κ. Δ. Πιπεργιάς, σας γνωρίζουμε ότι οι αστυνομκές Υπηρεσίες, στις περιπτώσεις που δέχονται παράπονα ή καταγγελίες πολιτών για υπερχειλίσεις βόθρων και δημιουργία εστιών μόλυνσης ή οι ίδιες διαπιστώνουν προβλήματα υγείας, ενημερώνουν αμέσως τις Υπηρεσίες Υγείας των Νομαρχιακών Αυτοδιοικήσεων, που είναι αρμόδιες για την εφαρμογή των υγειονομικών διατάξεων. Πάντως οι αστυνομικές Υπηρεσίες, που αστυνομεύουν τους αναφερόμενους στην ερώτηση Δήμους, μέχρι σήμερα, δεν έχουν δεχθεί σχετικά παράνομα ή καταγγελίες από κατοίκους των εν λόγω περιοχών.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      5. Στην με αριθμό 84/2-7-2002 ερώτηση δόθηκε με το υπ’ αριθμ. 2506/25-7-2002 έγγραφο από τον Υφυπουργό Δημόσιας Τάξης η ακόλουθη απάντηση:
      «Απαντώντας στην ερώτηση με αριθμό 84/2-7-2002 που κατέθεσε ο Βουλευτής κ. Δ. Πιπεργιάς, σας γνωρίζουμε ότι οι εργασίες, για την αποκατάσταση των ζημιών που υπέστη το κτίριο, όπου στεγάζετο ο Αστυνομικός Σταθμός Σκύρου, από το σεισμό του Ιουλίου 2001, βρίσκονται πλέον στο στάδιο του ελαιοχρωματισμού και αναμένεται να ολοκληρωθούν μέχρι το τέλος του τρέχοντος μηνός.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      6. Στην με αριθμό 94/2-7-2002 ερώτηση δόθηκε με το υπ’ αριθμ. 2507/25-7-2002 έγγραφο από τον Υφυπουργό Δημόσιας Τάξης η ακόλουθη απάντηση:
      «Απαντώντας στην ερώτηση με αριθμό 94/2-7-2002 που κατέθεσε στη Βουλή ο Βουλευτής κ. Γ. Τσούρνος, σας γνωρίζουμε ότι η αποζημίωση λόγω απολύσεως του εποχικού πυροσβεστικού προσωπικού, που προσελήφθη στο Νομό Αργολίδας και απασχολήθηκε κατά την αντιπυρική περίοδο του έτους 2001, έχει καταβληθεί σε αυτό από τον παρελθόντα Φεβρουάριο.
      Σε ό,τι αφορά την καθυστέρηση καταβολής της αποζημίωσης, για υπερωριακή και νυχτερινή απασχόληση, στο εν λόγω προσωπικό, σας πληροφορούμε ότι αυτή οφείλεται στο νομικό κώλυμα που υπάρχει, λόγω της έλλειψης αναδρομικότητας στο ισχύον νομοθετικό πλαίσιο. Ήδη, για την άρση του κωλύματος αυτού και την οριστική επίλυση του ζητήματος της καταβολής της αναφερόμενης αποζημίωσης στους δικαιούχους, προωθείται σχέδιο νόμου, με το οποίο τροποποιούνται οι σχετικές διατάξεις, οπότε το φαινόμενο αυτό δεν πρόκειται να επαναληφθεί στο μέλλον.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      7. Στην με αριθμό 104/2-7-02 ερώτηση δόθηκε με το υπ’ αριθμ. 13383/24-7-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 104 που κατατέθηκε στις 2/7/2002 από το Βουλευτή κ. Γεώργιο Αμπατζόγλου, σας πληροφορούμε ότι:
      Η μελέτη τροποποίησης ΓΠΣ του Δήμου Ελευσίνας δεν έχει ολοκληρωθεί από τον Οργανισμό Ρυθμιστικού Σχεδίου Αθήνας (ΟΡΣΑ) διότι η πρόταση του Δήμου η οποία έχει υποβληθεί περιλαμβάνει θέματα ιδιαίτερης κρισιμότητας περιφερειακού ή τομεακού χαρακτήρα επιπέδου ΡΣΑ.
      Η περιοχή του Θριασίου πεδίου και η Δυτική Αττική γενικότερα αποτελεί έναν από το βασικότερους πόλους αναπτυξιακών δραστηριοτήτων της πρωτεύουσας, όπου η συνθετότητα των λειτουργιών και η κρισιμότητα των προβλημάτων απαιτούν ειδική αντιμετώπιση με μέτρα και ρυθμίσεις ειδικού χαρακτήρα.
      Ως εκ τούτου, τα θέματα που αφορούν στην εξέλιξη των δραστηριοτήτων του δευτερογενούς τομέα, θα αντιμετωπιστούν στο πλαίσιο ειδικού ερευνητικού στρατηγικού προγράμματος με τίτλο «Ειδικό Αναπτυξιακό πρόγραμμα με αντικείμενο την εξειδίκευση των παραγωγικών τομέων στο Θριάσιο και Δυτικό Αττική». Ήδη έχει ληφθεί σχετική απόφαση της Εκτελεστικής Επιτροπής του ΟΡΣΑ και του Νομαρχιακού Συμβουλίου Δυτικής Αττικής για συνεργασία στο ως άνω πρόγραμμα με επιχορήγηση Νομαρχίας Δυτικής Αττικής και ανάθεσή τους ειδικής έρευνας σε ερευνητικό και πανεπιστημιακό ίδρυμα με παρακολούθηση του ΟΡΣΑ.
      Στο πλαίσιο των συμπερασμάτων του ανωτέρω προγράμματος θα αντιμετωπισθούν οι απαιτούμενες τροποποιήσεις των ΓΠΣ της περιοχής.
      Μετά την τροποποίηση του ΓΠΣ θα δοθούν οι απαραίτητες κατευθύνσεις για τη συνέχιση της πολεοδομικής μελέτης επέκτασης.
      Η Υπουργός
      ΒΑΣΩ ΠΑΠΑΝΔΡΕΟΥ»
      8. Στην με αριθμό 105/2-7-02 ερώτηση δόθηκε με το υπ’ αριθμ. 492/18-7-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την με αριθμό 105/2-7-2002 ερώτηση των Βουλευτών κυρίων Φώτη Κουβέλη και Γεώργιου Αμπατζόγλου, σας γνωρίζουμε τα εξής:
      Το Υπουργείου Πολιτισμού δεν έχει λάβει επισήμως γνώση για την πραγματοποίηση ή τη ματαίωση του φεστιβάλ μουσικής Rοck wave, ούτε είχε καμία σχέση με τη διοργάνωσή του.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      9. Στην με αριθμό 115/2.7.02 ερώτηση δόθηκε με το υπ’ αριθμ. 59651/22.7.02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 115/2.7.02 που κατατέθηκε στις 2.7.02 από τους Βουλευτές κυρίους Τάκη Τσιόγκα, Νίκο Γκατζή και Αντώνη Σκυλλάκο, σας γνωρίζουμε από πλευράς ΥΠΕΧΩΔΕ ότι σύμφωνα με το άρθρο 22 του ν. 1577/85 (ΓΟΚ/85) όπως έχει τροποποιηθεί και ισχύει σήμερα, κάθε κατασκευή εκτελούμενη χωρίς την απαραίτητη οικοδομική άδεια, όπως επιβάλλεται από τις δ/ξεις του άρθρου αυτού, είτε κατά παράβαση των σχετικών δ/ξεων των κανονισμών δόμησης είναι αυθαίρετη και εμπίπτει στις δ/ξεις των κυρώσεων επί των αυθαιρέτων του ν. 1337/1983 (διακοπή οικοδ. Εργασιών, επιβολή προστίμων, κατεδάφιση κλπ.)
      Η διερεύνηση και ο καταλογισμός των ως άνω κυρώσεων και ευθυνών για την καταγγελλόμενη στην ερώτηση λειτουργία εργοταξίου και εκτέλεση οικοδομικών εργασιών χωρίς οικοδομική άδεια αποτελεί αρμοδιότητα της οικείας Πολεοδομικής Υπηρεσίας, σε συνεργασία με το οικείο Αστυνομικό Τμήμα.
      Ήδη έχει σταλεί σχετικό έγγραφο από την Δ/νση Πολεοδομίας και Περιβάλλοντος Τρικάλων που αναφέρεται στη συγκεκριμένη μονάδα του εργοστασίου.
      Ήδη η αρμόδια Περιφερειακή Υπηρεσία έχει στείλει το 2241/9.7.02 σχετικό έγγραφο.
      Η Υφυπουργός
      Ρ. ΖΗΣΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 150/3.7.02 ερώτηση δόθηκε με το υπ’ αριθμ. 67620/23.7.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 150/37.02 ερώτηση που κατατέθηκε στη Βουλή από το Βουλευτή κ. Ν. Κακλαμάνη σχετικά με τον έλεγχο των ατμοσφαιρικών ρύπων και την προστασία της δημόσιας υγείας, σας γνωρίζουμε ότι στο Υπουργείο μας δεν έχουν υποβληθεί οι σχετικές αναφερόμενες μετρήσεις, έτσι ώστε από κοινού με τα συναρμόδια Υπουργεία να προβούμε στις κατάλληλες ενέργειες για την προστασία της δημόσιας υγείας.
      Ο Υφυπουργός
      Ε. ΝΑΣΙΩΚΑΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Παρασκευής 13 Δεκεμβρίου 2002. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 Κανονισμού της Βουλής)
      1. Η με αριθμό 219/10-12-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη των αναγκαίων μέτρων αποκατάστασης των πληγέντων κατοίκων και επιχειρήσεων, από τον πρόσφατο σεισμό στο Νομό Ηλείας. 
      2. Η με αριθμό 222/10-12-2002 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Πολιτισμού, σχετικώς με τη διαχείριση των κονδυλίων της Ολυμπιάδας 2004 κλπ.
      3. Η με αριθμό 226/10-12-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με τις προθέσεις του Υπουργείου για τη θέσπιση ειδικού μισθολογίου για τα Σώματα Ασφαλείας κλπ. 
      4. Η με αριθμό 218/10-12-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Οικονομίας και Οικονομικών, σχετικώς με τις προθέσεις του Υπουργείου για τη χωριστή φορολόγηση των συζύγων κλπ. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 Κανονισμού της Βουλής)
      1. Η με αριθμό 217/10-12-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Μεταφορών και Επικοινωνιών, σχετικώς με το πρόσφατο σιδηροδρομικό ατύχημα στην Αρκαδία, τον εκσυγχρονισμό του δικτύου κλπ.
      2. Η με αριθμό 223/10-12-2002 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τους Υπουργούς Ανάπτυξης, Οικονομίας και Οικονομικών, σχετικώς με την αποκατάσταση των απολυμένων της Αθηναϊκής Χαρτοποιίας Δράμας. 
      3. Η με αριθμό 227/10-12-2002 επίκαιρη ερώτηση της Βουλευτού του Κομμουνιστικού Κόμματος Ελλάδας, κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να βελτιώσει το εργασιακό καθεστώς των εκπαιδευτικών των ολοήμερων σχολείων κλπ. 
      4. Η με αριθμό 216/10-12-2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Οικονομίας και Οικονομικών, σχετικώς με την ανάθεση από τις Τράπεζες της είσπραξης των δόσεων από δάνεια, πιστωτικές κάρτες κλπ, σε εισπρακτικές εταιρείες. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ 
      Επίκαιρες ερωτήσεις πρώτου κύκλου:
      Πρώτη είναι η με αριθμό 204/9-12-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Καρχιμάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ολοκλήρωση των μελετών κατασκευής του φράγματος Μπραμιανών Ιεράπετρας Κρήτης κλπ.. 
      Η επίκαιρη ερώτηση του κυρίου συναδέλφου έχει ως εξής: 
      «Μετά από σειρά ερωτήσεων ή αναφορών που έχω καταθέσει στη Βουλή, αλλά και προσωπικών παραστάσεων που έχω κάνει προς το ΥΠΕΧΩΔΕ, σχετικά με το θέμα της ολοκλήρωσης των μελετών για το φράγμα των Μπραμιανών είναι αλήθεια ότι το ΥΠΕΧΩΔΕ με απόφαση της πολιτικής του ηγεσίας, ανέλαβε την ευθύνη της χρηματοδότησης και ολοκλήρωσης της μελέτης αυτής, με ποσόν περίπου 300 εκατομμύρια ίσως από τις ελάχιστες που έχει αναλάβει στην Ελλάδα, προκειμένου το συγκεκριμένο έργο να καταστεί ώριμο για να ενταχθεί στο Γ’ ΚΠΣ και στη συνέχεια να κατασκευασθεί. 
      Από τις απαντήσεις που έχω πάρει κατά καιρούς θεωρώ ότι η ολοκλήρωση των μελετών, τείνει να ξεφύγει από το αρχικό χρονοδιάγραμμα που είχατε προσδιορίσει. 
      Παρακαλώ λοιπόν γι’ αυτό το τόσο σημαντικό έργο για την οικονομία της Ιεράπετρας, αλλά και ολόκληρου του Νομού Λασιθίου, να μου γνωρίσετε πότε ακριβώς θα ολοκληρωθούν οι οριστικές μελέτες, και βεβαίως ζητώ την παρέμβασή σας για την επιτάχυνση τους, προκειμένου το έργο να είναι έτοιμο για ένταξη και δημοπράτηση». 
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, κ. Ιωάννης Τσακλίδης. 
      Κύριε Υφυπουργέ, έχετε το λόγο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι δικαιολογημένο το μεγάλο ενδιαφέρον του κυρίου συναδέλφου για το συγκεκριμένο έργο. Η ενίσχυση του υδατικού δυναμικού του φράγματος Μπραμιανού Ιεράπετρας με νερά από τις γειτονικές υδρολεκάνες των ποταμών Μύρτου και Καλαμαυκιανού, πράγματι είναι ένα έργο στρατηγικής σημασίας για την ανάπτυξη της ευρύτερης περιοχής. Για αυτό άλλωστε και το ΥΠΕΧΩΔΕ ανέλαβε τη χρηματοδότηση των συγκεκριμένων μελετών, θα έλεγα κατ’ εξαίρεση. 
      Πιστεύω ότι είμαστε σε μία καλή φάση εξέλιξης των μελετών. Βεβαίως υπάρχουν περιθώρια να επιταχύνουμε την πρόοδο αυτών των μελετών. Θα ήθελα να ενημερώσω ότι ολοκληρώθηκαν οι τοπογραφικές, γεωτεχνικές και γεωλογικές μελέτες. Ολοκληρώθηκε η οριστική μελέτη βελτίωσης των υφιστάμενων έργων υδροληψίας από τους ποταμούς Μύρτου και Καλαμαυκιανού. Ολοκληρώθηκε η προμελέτη για το φράγμα στον ποταμό Μύρτο. Ολοκληρώθηκε η προμελέτη περιβαλλοντικών επιπτώσεων. 
      Η προμελέτη περιβαλλοντικών επιπτώσεων διαβιβάστηκε στις 11 Νοεμβρίου 2002 στους αρμόδιους φορείς για να ακολουθηθεί η διαδικασία της προκαταρκτικής εκτίμησης και αξιολόγησης που προβλέπεται από το νόμο. Με το πέρας της διαδικασίας αυτής θα έχει εγκριθεί η χωροθέτηση των έργων.
      Χρειάζεται λοιπόν η συνδρομή όλων των ενδιαφερομένων, των φορέων και του κυρίου συναδέλφου για να επιταχύνουμε αυτή τη διαδικασία. Η εκπόνηση της οριστικής μελέτης για το φράγμα του Καλαμαυκιανού θα επιταχυνθεί αμέσως μετά την έγκριση χωροθέτησης των έργων και θα ολοκληρωθεί μετά την έγκριση των περιβαλλοντικών όρων. 
      Εμείς, κύριε συνάδελφε, θα κάνουμε κάθε προσπάθεια, θα ελέγχουμε συνεχώς την πρόοδο για να μειώσουμε τους χρόνους. Ο στόχος είναι εντός του 2003 να έχει επιτευχθεί η ωρίμανση που απαιτείται για την ένταξη των έργων σε πρόγραμμα χρηματοδότησης. Και επειδή πράγματι και εγώ διαπιστώνω ότι υπάρχει μία μικρή καθυστέρηση, σας ενημερώνω -έπειτα και από την προφορική μας συνομιλία και συνεννόηση- ότι αύριο καλείστε και εσείς στο Υπουργείο να κάνουμε μία συνάντηση με τους αρμόδιους υπηρεσιακούς παράγοντες και να δώσουμε συγκεκριμένες οδηγίες, κατευθύνσεις και εντολές, ώστε να υπάρχει η καλύτερη επιτάχυνση για την ολοκλήρωση των μελετών.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο. 
      ΜΙΧΑΗΛ ΚΑΡΧΙΜΑΚΗΣ: Κύριε Υπουργέ, επανέρχομαι συνεχώς σε ένα θέμα που -όπως ορθά είπατε και εσείς- είναι στρατηγικού χαρακτήρα για την οικονομία της περιοχής, όταν όλοι γνωρίζουμε ότι η ορθολογική διαχείριση των υδάτινων πόρων είναι ένα από τα κρίσιμα ζητήματα που έχουν να κάνουν με την οικονομία περιοχών όπως είναι αυτή της Ιεράπετρας. Βεβαίως η λύση αυτού του προβλήματος θα δημιουργήσει προϋποθέσεις μίας σταθερής και συνεχόμενης ανάπτυξης. 
      Λέω ότι επανέρχομαι, γιατί εδώ και ενάμιση χρόνο, ενώ έχει υπογραφεί η απόφαση της ανάθεσης της ολοκλήρωσης αυτής της μελέτης, δεν νομίζω ότι έχουμε κάνει πάρα πολλά βήματα. Είναι λοιπόν ανάγκη να επιταχύνουμε. Να επιταχύνουμε, γιατί ήδη υπάρχει πρόβλημα λειψυδρίας στην περιοχή και το φράγμα των Μπραμιανών εμπλουτίζεται από τις πηγές της Μαλαύρας, όπου το νερό είναι υφάλμυρο. 
      Καταλαβαίνετε λοιπόν ότι σε κάποια στιγμή θα υπάρξει τέτοιος κορεσμός και του εδάφους, με αποτέλεσμα να μην έχουμε την παραγωγή που αναμένουμε και που αναμένουν και οι αγρότες της περιοχής. Όταν κατασκευάστηκε το φράγμα, κατασκευάστηκε με πρόβλεψη να αρδεύει δεκαοκτώ χιλιάδες στρέμματα. Σήμερα έχουμε σαράντα πέντε χιλιάδες στρέμματα, τα οποία χρειάζονται άρδευση στην περιοχή, επτακόσιες χιλιάδες ελαιόδεντρα, οκτώ χιλιάδες στρέμματα θερμοκήπια, πράγμα που σημαίνει ότι η ανάγκη ολοκλήρωσης αυτής της μελέτης μέσα στο 2003 -έτσι ώστε να πάμε στην επαναδιαπραγμάτευση του Γ’ Κ.Π.Σ. και να ενταχθεί ως ώριμο αυτό το έργο- είναι πάρα πολύ σημαντική. 
      Ξέρετε πολύ καλά –όπως πολύ ορθά είπατε- ότι κατ’ εξαίρεση το ΥΠΕΧΩΔΕ ανέλαβε αυτή τη μελέτη, που έπρεπε να την αναλάβει το Υπουργείο Γεωργίας, έτσι ώστε να τελειώσει όσο πιο γρήγορα γίνεται για να μπορέσει να ενταχθεί το έργο. Εγώ είμαι βέβαιος ότι θα ενταχθεί, γιατί θα υπάρξουν πάρα πολλά έργα, των οποίων δεν θα έχει ολοκληρωθεί η μελέτη τους από το Υπουργείο Γεωργίας. Η ολοκλήρωση αυτής της μελέτης θα μας δώσει τη δυνατότητα να το εντάξουμε στο ΠΕΠ Κρήτης το 2003, πράγμα που θα δώσει μια μεγάλη ανάσα στην οικονομία της περιοχής και στους αγρότες της Ιεράπετρας. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσακλίδης έχει το λόγο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν έχω να προσθέσω κάτι, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Προχωρούμε στη συζήτηση της δεύτερης με αριθμό 206/9-12-2002 επίκαιρης ερώτησης του Βουλευτή της Νέας Δημοκρατίας κ. Αθανασίου  Νάκου προς τον Υπουργό Ανάπτυξης, σχετικώς με την ακρίβεια που πλήττει την αγορά.
      Η επίκαιρη ερώτηση του κυρίου Νάκου έχει ως εξής:
      «Την αιτία του κύματος ακρίβειας που πλήττει την αγορά και τα νοικοκυριά επιτέλους ανακάλυψε ο Υπουργός Ανάπτυξης κ. Τσοχατζόπουλος. Είναι οι δημοσιογράφοι. Αυτοί διογκώνουν τις τιμές παραπλανώντας τους καταναλωτές, ενώ η πραγματικότητα είναι ότι αυτές παραμένουν σταθερές. Αυτά ισχυρίσθηκε προχθές σε δηλώσεις που έκανε μετά από σύσκεψη με τους εμπλεκόμενους φορείς. 
      Λησμόνησε βέβαια να αναφέρει ότι ο πληθωρισμός «τρέχει» με  ρυθμούς διπλάσιους από το μέσο κοινοτικό. 
      Λησμόνησε να αναφέρει τις αυξήσεις που παρουσίασε ο Εναρμονισμένος Δείκτης Τιμών Καταναλωτή μέσα στο 2001 ο οποίος παρουσίασε αυξήσεις μέχρι τον Αύγουστο 12,5% στα τρόφιμα και μη αλκοολούχα ποτά, 5,9% στον καπνό, 4,9% στα είδη υπόδησης, 3,8% στις υπηρεσίες, 6,9% στα εστιατόρια-ξενοδοχεία και 3,9% στις δαπάνες οικιακής χρήσης (ΔΕΚΟ), τις οποίες σημειωτέον ο ίδιος επέβαλε.
      Λησμόνησε να αναφερθεί επίσης στο ότι η μεταβολή της διαφοράς του Εναρμονισμένου Δείκτη Καταναλωτή από εκείνον της Ε.Ε. αυξήθηκε και ήταν τον Ιανουάριο 2,3% και στα επίπεδα του 1,9% τους υπόλοιπους μήνες. 
      Λησμόνησε επίσης ότι σε πρόσφατη έκθεση της Ευρωπαϊκής Επιτροπής η Ελλάδα είναι ανάμεσα στις ακριβότερες χώρες της Ε.Ε. αναφορικά με τα βασικά είδη κατανάλωσης και κυρίως τα είδη διατροφής. 
      Λησμόνησε επίσης να πει ότι το ποσοστό των νοικοκυριών στην Ελλάδα που δεν είναι σε θέση να αγοράσει κρέας, κοτόπουλο ή ψάρια κάθε δεύτερη ημέρα είναι: 48% για την  Ελλάδα (μέγιστο),  2% για την Ολλανδία (ελάχιστο), 6% για την Ε.Ε. (μέσος όρος).
      Κατόπιν των ανωτέρω, ερωτάται ο κύριος Υπουργός Ανάπτυξης:
      Τι μέτρα πρόκειται να πάρει για να προφυλάξει το εισόδημα των Ελλήνων πολιτών;
      Μήπως επιβάλλοντας «ΟΜΕΡΤΑ» στους δημοσιογράφους;»
       Ο Υφυπουργός Ανάπτυξης κ. Θεοδώρου έχει το  λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης):  Κύριε Πρόεδρε,  θα ήθελα κατ’ αρχήν να πω ότι ο κύριος συνάδελφος στρέφεται εναντίον του Υπουργού Ανάπτυξης για κάποιες δηλώσεις που έκανε μετά από μία σύσκεψη.
      Η αλήθεια, κύριε συνάδελφε, για την ακρίβεια της αγοράς είναι εντελώς διαφορετική. Θέλω κατ’ αρχήν να σας υπενθυμίσω ότι μετά το 1992 που καταργήθηκαν οι αγορανομικές διατάξεις, η διακίνηση των ειδών διατροφής πλέον είναι ελεύθερη, πλην των παιδικών τροφών και των οπωροκηπευτικών.  Μέσα σε αυτό το πλαίσιο της προσφοράς και της ζήτησης γίνεται η διακίνηση όλων των ειδών διατροφής. 
      Θέλω επίσης να σας πω ότι το τελευταίο διάστημα λόγω των ακραίων καιρικών φαινομένων του Ιανουαρίου είχε δημιουργηθεί ένα κλίμα αυξήσεων -και με την εισαγωγή του ευρώ- στα είδη αυτά. Μετά τον Ιούλιο όμως αυτό έχει κοπάσει, οι τιμές έχουν ήδη σταθεροποιηθεί και θα καταθέσω για τα Πρακτικά την περίοδο από 1-12-2001 έως 1-12-2002, όπου εκεί θα διαπιστώσετε ότι την περίοδο αυτή τα οπωροκηπευτικά έναντι του προηγούμενου μήνα της προηγούμενης χρονιάς είναι όλα πτωτικά και φθάνουν μέχρι και 56,49%. Είναι επίσημα στοιχεία της Υπηρεσίας που δείχνουν αυτό που σας λέω ακριβώς.
      Επιπλέον θέλω να σας πω ότι εμείς σαν Κυβέρνηση, σαν Υπουργείο Ανάπτυξης, δεν έχουμε μόνον σταθεί και δεν διαπιστώνουμε απλώς αν αυξάνονται ή μειώνονται οι τιμές των οπωροκηπευτικών, αλλά προχωρούμε σε νομοθετικές ρυθμίσεις που θα διασφαλίσουν τον Έλληνα καταναλωτή. Πολύ πρόσφατα πήραμε απόφαση και αρχίζουμε να λειτουργούμε άμεσα το Παρατηρητήριο Τιμών πιλοτικά, πρώτα στην Αθήνα και στη Θεσσαλονίκη και μέσα σε ένα εξάμηνο σε όλη την άλλη Ελλάδα, όπου θα μπορεί ο Έλληνας καταναλωτής να ενημερώνεται και να ξέρει πού ακριβώς τον συμφέρει να στραφεί για να πάει να ψωνίσει, σε μια γκάμα ειδών ευρείας κατανάλωσης σε όλη την Ελλάδα.
      Δεύτερον, δημιουργούμε περιφερειακές επιτροπές εμπορίου για την ενίσχυση του ανταγωνισμού σε όλους τους νομούς της χώρας και επιπλέον έχουμε εντατικοποιήσει τους ελέγχους σε όλο το φάσμα των ειδών διατροφής ευρείας κατανάλωσης σε όλη την Ελλάδα.
      Ξέρουμε ανά πάσα στιγμή τι ακριβώς συμβαίνει. Είμαστε σε επαφή με την αγορά κάθε μέρα με αυτούς που επηρεάζουν τις τιμές στην αγορά. Πιστεύω ότι το αποτέλεσμα ήταν ορατό το Νοέμβριο, όπου τα είδη διατροφής έδωσαν τρία δέκατα μείον στον πληθωρισμό του Νοεμβρίου. Πιστεύω δε ότι μέσα στο Δεκέμβριο αυτή η μείωση θα συνεχιστεί και ο πληθωρισμός θα είναι ακόμη πιο κάτω. Αυτό θα οφείλεται στα είδη διατροφής και στα οπωροκηπευτικά.
      ΠΡΟΕΔΡΕΥΩΝ (Κωνσταντίνος Γείτονας): Περισσότερα στη δευτερολογία σας, κύριε Υπουργέ. 
      Ο κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ: Κύριε Πρόεδρε, η ερώτηση δεν απευθύνεται στον κ. Θεοδώρου. Ο κ. Τσοχατζόπουλος την προηγούμενη εβδομάδα, μετά από σύσκεψη, έριξε το ανάθεμα της ακρίβειας στους δημοσιογράφους. Είπε ότι αυτοί διογκώνουν τις τιμές, παραπλανώντας τους καταναλωτές, ενώ η πραγματικότητα είναι ότι αυτές παραμένουν σταθερές. Άρα  ο κ. Τσοχατζόπουλος έπρεπε να απαντήσει. Προφανώς προτίμησε να μείνει στην επάνω αίθουσα, την 223 –εκεί είναι τώρα- για να μην μας απαντήσει για τις δηλώσεις του. 
      Ο Υφυπουργός Ανάπτυξης είδε τελικά τις ανατιμήσεις, όπως είδαμε στον Τύπο.  Ο κ. Θεοδώρου πήγε πράγματι προχθές στην κεντρική αγορά, διαπίστωσε ότι υπάρχει αυτή την εβδομάδα 40% αύξηση σε ορισμένα οπωροκηπευτικά. Σε κάποιες εφημερίδες γράφτηκε ότι η παρουσία του κυρίου Υφυπουργού εκεί μείωσε τις τιμές και μάλιστα σε μερικά είδη κατά 25%. 
      Κύριε Πρόεδρε, κανείς δεν αμφισβητεί ότι ισχύει ο νόμος της προσφοράς και της ζήτησης. Αντιπαρέρχομαι ότι το 1992 απελευθερώθηκαν οι τιμές. Πώς γίνεται όμως τα απελευθερωμένα από δεκαετίες καθεστώτα που ισχύουν στη Δυτική Ευρώπη να έχουν τρόφιμα φθηνότερα. Για να μην μπαίνουμε λοιπόν στη διαδικασία της «κολοκυθιάς» υπάρχουν τα στατιστικά στοιχεία τόσο τα ελληνικά όσο και της EUROSTAT. Τι λέει λοιπόν η EUROSTAT για τον εναρμονισμένο δείκτη τιμών καταναλωτού; Λέει ότι οι διαφορές μας από την υπόλοιπη Ευρωπαϊκή Ένωση, τόσο οι ετήσιες όσο και οι μηνιαίες μεταβολές τη χρονιά που πέρασε είναι μεγάλες και υπάρχει απόκλιση από την Ευρωπαϊκή Ένωση. Τι λένε επίσης τα στατιστικά στοιχεία; Λένε ότι η Ολλανδία που έχει αμοιβές πολλαπλάσιες των ελληνικών, είναι πολύ φθηνότερη από την Ελλάδα. Η αναλογία είναι ογδόντα δύο προς εκατόν οκτώ στα τρόφιμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΑΘΑΝΑΣΙΟΣ ΝΑΚΟΣ: Μία φράση μόνο, κύριε Πρόεδρε.
      Το θέμα είναι ότι σ’ αυτές τις χώρες, έχοντας εφαρμοστεί πολιτικές ελεύθερου ανταγωνισμού –που εδώ δεν υπάρχουν- και έχοντας θεσπιστεί κανόνες λειτουργίας της αγοράς, καταφέρνουν και μειώνουν το κόστος, παρ’ όλο ότι έχουν υψηλότερα μεροκάματα. 
      Η ερώτηση λοιπόν είναι…
      ΠΡΟΕΔΡΕΥΩΝ (Κωνσταντίνος Γείτονας): Είναι σαφής η ερώτηση, κύριε συνάδελφε. Παρακαλώ ολοκληρώστε.
      ΑΘΑΝΑΣΙΟΣ ΝΑΚΟΣ: Είναι λοιπόν στην πρόθεσή τους να εφαρμόσουν πολιτικές προς όφελος του Έλληνα καταναλωτή; 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, είπα προηγουμένως ποια ακριβώς μέτρα πήρε η Κυβέρνηση ώστε να προστατεύσει και τον ελεύθερο ανταγωνισμό, αλλά και τον Έλληνα καταναλωτή. 
      Μέσα λοιπόν σ’ αυτές τις προθέσεις υπάρχουν και αποφάσεις. Σας τις εξήγγειλα: Παρατηρητήριο Τιμών, Περιφερειακές Επιτροπές Εμπορίου, ενίσχυση του ανταγωνισμού, ενίσχυση του ΕΦΕΤ. Εμάς μας ενδιαφέρει εκτός από τις τιμές και η ποιότητα των ειδών που κυκλοφορούν στην αγορά. Επεκτείνουμε το δίκτυο του ΕΦΕΤ σε όλη την Ελλάδα πλέον ώστε η ποιότητα να είναι ανάλογη με αυτή που ζητά ο Έλληνας καταναλωτής.
      Θα ήθελα, κύριε συνάδελφε, να άκουγα από σας ποιες είναι οι προτάσεις σας, ώστε να έχουμε υγιή ανταγωνισμό. Θα περίμενα σήμερα αυτό να ακούσω από εσάς. Εγώ σας κατέθεσα συγκεκριμένες προτάσεις. Εμείς θα λειτουργήσουμε μέσα σ’ αυτό το πλαίσιο. 
      Πράγματι, όπως είπατε, προχθές επισκέφθηκα την αγορά και διαπίστωσα σε ένα είδος αυτό που είπατε. Όμως αυτό δεν σημαίνει ότι υπάρχει παντού ακρίβεια…
      ΑΓΓΕΛΟΣ ΤΖΕΚΗΣ: Δεν υπάρχει, κύριε Υπουργέ, ακρίβεια;
      ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, τι θα γίνει τώρα; Θα παρεμβαίνετε και εσείς; Αφήστε τον Υπουργό να μιλήσει. 
      ΑΓΓΕΛΟΣ ΤΖΕΚΗΣ: Με συγχωρείτε, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ.
      Συνεχίστε, κύριε Υπουργέ. 
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Θα ήθελα να πω ότι εκείνο που δημιουργεί το πρόβλημα είναι περισσότερο το κλίμα.
      Το κλίμα είναι αυτό πιστεύω περισσότερο που δημιουργεί το πρόβλημα, παρά οι τιμές. Οι τιμές αυτή τη στιγμή είναι σε πτωτική πορεία. Κατέθεσα ήδη για τα Πρακτικά το δωδεκαήμερο των τελευταίων ημερών και το αντίστοιχο της προηγούμενης χρονιάς. Εκεί θα διαπιστώσετε ότι οι τιμές έχουν πάρει την κατιούσα και ότι δεν πρόκειται ο Έλληνας καταναλωτής να επιβαρυνθεί πλέον από τις τιμές στα είδη διατροφής και τα οπωροκηπευτικά. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 209/9.12.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, σχετικώς με δημοσιεύματα του Τύπου, αναφερόμενα στον κίνδυνο να μη γίνουν τα ολυμπιακά έργα στο Νομό Μαγνησίας, λόγω αδυναμίας χρηματοδότησής τους.
      Η επίκαιρη ερώτηση του κυρίου συναδέλφου έχει ως εξής:
      «Ανησυχία έχουν προκαλέσει στην κοινωνία του πολεοδομικού συγκροτήματος Βόλου και του Νομού Μαγνησίας δημοσιεύματα του Αθηναϊκού και Τοπικού Τύπου που αναφέρουν ότι υπάρχει κίνδυνος να μη γίνουν τα ολυμπιακά δημοτικά έργα στους δήμους του νομού, λόγω αδυναμίας της Κυβέρνησης να καλύψει πλήρως τη χρηματοδότησή τους. 
      Οι πληροφορίες αναφέρουν ότι το Υπουργείο Εσωτερικών αδυνατεί να διαθέσει τα απαραίτητα κονδύλια που απαιτούνται για έργα και δράσεις που αφορούν τις ολυμπιακές υποδομές. Για το Βόλο και τη Νέα Ιωνία μια τέτοια εξέλιξη θα έχει αρνητικότατες συνέπειες, δεδομένου ότι σημαντικό μέρος του αναπτυξιακού προγράμματος των δήμων έχει καταρτιστεί με βάση τη χρηματοδότηση που αναμένεται από το Υπουργείο Εσωτερικών. Συγκεκριμένα οι Δήμοι Βόλου και Νέας Ιωνίας ζητούν τη χρηματοδότησή τους με 7 δισεκατομμύρια και 3,5 δισεκατομμύρια αντίστοιχα για έργα που αφορούν αναπλάσεις πλατειών και συνοικιών, εξασφάλιση χώρων στάθμευσης, προμήθεια μηχανολογικού εξοπλισμού για τις υπηρεσίες καθαριότητας και πράσινου, πρόσληψη εργατικού δυναμικού και άλλα.
      Ερωτώνται οι κύριοι Υπουργοί εάν η Κυβέρνηση έχει εξασφαλίσει την πλήρη χρηματοδότηση των δημοτικών ολυμπιακών έργων που πρόκειται να γίνουν στους Δήμους του Νομού Μαγνησίας».
      Θα απαντήσει ο Υπουργός Εσωτερικών κ. Λάμπρος Παπαδήμας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριοι συνάδελφοι, στα πλαίσια της προετοιμασίας της χώρας για τη διεξαγωγή των Ολυμπιακών Αγώνων κρίθηκε απαραίτητο να ενεργοποιηθούν οι δήμοι και ιδιαίτερα οι ονομαζόμενοι ολυμπιακοί δήμοι για να συμμετέχουν σε αυτή τη διαδικασία. 
      Υπεγράφη ένα μνημόνιο συνεργασίας και συναντίληψης μεταξύ του δικού μας Υπουργείου και του «ΑΘΗΝΑ 2004», στο οποίο καθορίζονται οι βασικοί άξονες αυτών των δράσεων.
      Στη συνέχεια, στις 7 Ιουλίου στείλαμε σε όλους τους ολυμπιακούς δήμους, σαράντα τρεις τον αριθμό, μία εγκύκλιο και τους ζητούσαμε να προτείνουν συγκεκριμένες δράσεις, οι οποίες βρίσκονταν μέσα στο πλαίσιο αυτής της περιγραφής που κάναμε. Τους δώσαμε μάλιστα τεχνικά δελτία να τα ετοιμάσουν και να τα υποβάλουν. 
      Από τους σαράντα τρεις δήμους ανταποκρίθηκαν οι δέκα επτά μέχρι στιγμής. Οι υπόλοιποι δεν έχουν στείλει. Τα χρήματα του Υπουργείου Εσωτερικών σε αυτό το μνημόνιο είναι της τάξεως των 100 δισεκατομμυρίων. Ήδη πριν από μία εβδομάδα στείλαμε καινούρια εγκύκλιο σε όλους τους δήμους και σε αυτούς που μας έστειλαν προτάσεις –και ο Βόλος και η Νέα Ιωνία ήταν ανάμεσα στους συνεπείς δήμους που έστειλαν έγκαιρα τις προτάσεις τους- και τους ζητάμε να μας επικαιροποιήσουν αυτές τις δράσεις, αν εξακολουθούν να επιμένουν σε αυτές, γιατί εν τω μεταξύ υπήρξαν και άλλοι φορείς που κάλυψαν τέτοια έργα στην ευρύτερη περιοχή και στους συγκεκριμένους δήμους. 
      Εννοείται ότι μετά τις απαντήσεις που θα πάρουμε από όλους τους δήμους, η διυπουργική επιτροπή που λειτουργεί θα επιλέξει τα έργα που θα ενταχθούν. Δεν σημαίνει ότι επειδή ένας δήμος ζητάει 10 δισεκατομμύρια, θα πάρει 10 δισεκατομμύρια. Προς Θεού! 
      Είπαμε ότι οι πόροι είναι συγκεκριμένοι, οι δήμοι είναι σαράντα τρεις τον αριθμό, αυτοί οι δήμοι θα υποβάλουν προτάσεις και θα ενταχθούν έργα τα οποία βρίσκονται μέσα στο πλαίσιο των δικών μας στόχων και δράσεων.
      Θα ήθελα να πω πρόσθετα ότι αυτή τη στιγμή στους δύο δήμους, του Βόλου και της Νέας Ιωνίας, υπάρχουν και χρηματοδοτούνται από το ΥΠΕΣΔΑ , από το Υπουργείο Πολιτισμού και τη Γενική Γραμματεία Αθλητισμού, έργα συνολικού ύψους 24,7 εκατομμυρίων ευρώ που έχουν σχέση με τη διεξαγωγή των Ολυμπιακών Αγώνων. Αν δε μιλήσουμε για το Νομό Μαγνησίας και για το όφελος που είχε, επειδή εντάχθηκαν στις ολυμπιακές πόλεις αυτοί οι δήμοι, θα πρέπει να πούμε ότι τα έργα που συνολικά επισπεύδεται η κατασκευή τους για να διευκολύνουν την όλη διαδικασία της διεξαγωγής των Ολυμπιακών Αγώνων είναι της τάξεως των 200 εκατομμυρίων ευρώ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα 180 χρόνια από την Ελληνική Επανάσταση, εξήντα έξι μαθητές και τρεις συνοδοί- δάσκαλοι από από το 33ο και το 78ο Δημοτικό Σχολείο Αθηνών.
      Η Βουλής τους καλωσορίζει.
      (Χειροκροτήματα απ΄ όλες τις πτέρυγες)
      	Ορίστε, κύριε Γκατζή, έχετε το λόγο.
      	ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, θα έλεγα ότι έχει γίνει πια δόγμα της Κυβέρνησης, ιδιαίτερα των Υπουργών, όταν απαντούν σε ερωτήσεις, να απαντούν με δισεκατομμύρια που έχουν προγραμματιστεί κλπ. για κάθε νόσο της χώρας μας και χωρίς αυτά τελικά ποτέ να έχουν πάρει την πραγματική τους πορεία για την υλοποίηση των έργων.
      Κύριε Υπουργέ, θα περιμένουμε, γιατί είπατε ότι από τους δήμους, οι οποίοι είναι σαράντα τρεις –εμείς ξέρουμε ότι είναι τριάντα έξι, αλλά εν πάση περιπτώσει εσείς έχετε καλύτερη πληροφόρηση και ξέρετε-, σχεδόν οι μισοί, οι δεκαπέντε, έχουν υποβάλει τα προγράμματα δράσης. Θα περιμένετε πότε θα έρθει και ο τεσσαρακοστός τρίτος και θα βάλετε ξανά ένα περιθώριο χρόνου για επικύρωση και να ξεκινήσετε τη διαδικασία υλοποίησης των προγραμμάτων δράσης του Υπουργείου Εσωτερικών, αυτού του επιχειρησιακού προγράμματος δράσης για την αναβάθμιση των πόλεων κλπ;
      Κύριε Πρόεδρε, από τα 100 δισεκατομμύρια εμείς θέλουμε να έχουμε εξασφαλισμένη απάντηση από το Υπουργείο.
       Πρώτον, είναι εξασφαλισμένα;
       Αναφερθήκατε και για τα ολυμπιακά έργα. Σας πληροφορώ, κύριε Υπουργέ, ότι έχουν ανασταλεί  ουσιαστικά τα περισσότερα ολυμπιακά έργα. Ήδη ο περιφερειακός, που είναι ένα έργο ζωής και πνοής για την ανάπτυξη όχι μόνο του Βόλου και της Νέας Ιωνίας, αλλά και ολόκληρου του νομού, ξέρετε ότι έχει κολλήσει. Ζητάτε τώρα να γίνει έκθεση από τις υπηρεσίες για την πρόσβαση στο Ολυμπιακό Στάδιο σε περίπτωση που δεν γίνει ο δρόμος. Ζητάτε να δείτε δηλαδή από που θα υπάρχει καλύτερη δίοδος και πορεία. 
      Δεν ξέρουμε τι έγινε με τις αυξήσεις των οικοπέδων και αν θα ανταποκριθείτε σε αυτά.
      Τέλος πάντων, όμως, δεν υπάρχουν περιθώρια χρόνου για αυτές τις αναπλάσεις. Πότε θα γίνουν, κύριε Υπουργέ; Αναφέρομαι στις αναπλάσεις των συνοικιών, στην εξασφάλιση των χώρων στάθμευσης, στην προμήθεια μηχανολογικού εξοπλισμού στις υπηρεσίες καθαριότητας, στην πρόσληψη εργατικού δυναμικού, στις δαπάνες προβολής των Ολυμπιακών Αγώνων. 
      Το κυριότερο είναι, αν έχουν εξασφαλιστεί αυτά τα 100 δισεκατομμύρια. Αν έχουν εξασφαλιστεί, γιατί δεν προχωράτε στους δήμους εκείνους, οι οποίοι έχουν καταθέσει προγράμματα κλπ; Είναι γνωστό ότι οι περισσότεροι δήμοι δεν έχουν ανάλογες τεχνικές υπηρεσίες, για να σας υποβάλουν πλήρη σχέδια. Ο Βόλος και η Νέα Ιωνία έχουν. Προχωρήστε λοιπόν.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο. Θα σας παρακαλούσα να είστε όσο πιο σύντομος μπορείτε, γιατί έχουμε να συζητήσουμε τον κοινωνικό προϋπολογισμό.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, νομίζω ότι στην πρωτολογία μου κάλυψα την ερώτηση απόλυτα. 
      Θα ήθελα να πω ότι, αν στην ερώτηση του κυρίου συναδέλφου περιλαμβάνεται το αν το Υπουργείο θα καλύψει 7,5 δισεκατομμύρια και 3 δισεκατομμύρια αντίστοιχα, σας λέω ποτέ δεν ανελήφθη κάποια τέτοια δέσμευση και εσείς το αντιλαμβάνεστε αυτό. 
      Απ’ αυτά τα έργα θα καλυφθεί πιθανότατα στον ένα δήμο το σύνολο του ποσού -αυτό δεν μπορώ να σας το πω,-αφού θα γίνει αξιολόγηση όλων των προτάσεων από την Επιτροπή του Υπουργείου άμεσα. Εμείς τους δώσαμε εντολή μέχρι το τέλος του έτους να έχουμε προτάσεις και από τους δήμους που δεν έχουν στείλει προτάσεις.
       Αντιλαμβάνεστε και εσείς ότι η διεξαγωγή των δημοτικών εκλογών δημιούργησε πρόβλημα σε πολλούς απ’ αυτούς τους δήμους. Μέσα στον Ιανουάριο θα προχωρήσουμε στην αξιολόγηση, στην ένταξη και στη χρηματοδότηση του προγράμματος.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 211/9-12-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με το μετρό Θεσσαλονίκης.
      Η επίκαιρη ερώτηση της κυρίας συναδέλφου έχει ως εξής:
      «Είναι γνωστή η καταληκτική προθεσμία, 31-12-2002, για την υποβολή στην Ευρωπαϊκή Επιτροπή από την ανάδοχο κοινοπραξία του μετρό του χρηματοδοτικού σχεδίου. Το πλέγμα όμως των εκκρεμοτήτων και υποχρεώσεων της Ελληνικής Κυβέρνησης και της αναδόχου απέναντι στην Ε.Ε. δεν είναι σαφές, όπως δεν ήταν σαφής και η επιθυμία της Κυβέρνησης να δώσει, έστω και τώρα, τη μάχη με το χρόνο, ώστε να αναστρέψει την κατάσταση. Πολύ πρόσφατα έγιναν σχετικές συζητήσεις μεταξύ της Υπουργού και του αρμόδιου Επιτρόπου και κατατέθηκαν στοιχεία.
      Επειδή το κυκλοφοριακό πρόβλημα στη Θεσσαλονίκη οξύνεται, επιδεινώνοντας μεταξύ άλλων και την ατμοσφαιρική ρύπανση, επειδή κανένα άλλο έργο, δράση και μέτρο (όπως τραμ, πάρκιγκ, κυκλοφοριακές αρτηρίες) για την επίλυση αυτών των προβλημάτων δεν έχει δρομολογηθεί, ενώ βρισκόμαστε και στο μέσο της πορείας του Γ’ Κ.Π.Σ. κι επειδή ο χρόνος που απέμεινε σχετικά με τις τελικές υποχρεώσεις για το έργο του μετρό είναι εξαιρετικά μικρός και γι’ άλλη μια φορά οι φορείς της πόλης είναι ανάστατοι,
      ερωτάται η κυρία Υπουργός: α) Πού βρίσκεται σήμερα η κατάσταση για το έργο του μετρό Θεσσαλονίκης; Θα κλείσουν οι εκκρεμότητες και θα καταβληθεί το χρηματοδοτικό σχέδιο μέχρι τέλους του έτους;
      β) Εάν όχι, είναι έτοιμη η Κυβέρνηση να εντάξει, όσο είναι καιρός, στο Γ’ Κ.Π.Σ. έργα βιώσιμης λύσης για το κυκλοφοριακό;»
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, κ. Ιωάννης Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα επαναλάβω για πολλοστή φορά ότι το έργο του μετρό Θεσσαλονίκης είναι ένα σοβαρό έργο για τις υποδομές της Θεσσαλονίκης και για μας είναι ένα έργο προτεραιότητας. Όσο κι εάν ακούγεται παράξενο, υπάρχουν καθυστερήσεις, οι οποίες δυστυχώς οφείλονται σε διάφορους παράγοντες, μεταξύ αυτών και τα λάθη που έγιναν στην εκκίνηση του έργου, το οποίο –ως γνωστόν- δημοπρατήθηκε από το 1992. 
      Σημειώνω ότι ο προϋπολογισμός του έργου είναι διακόσια είκοσι δισεκατομμύρια δραχμές και ότι η σύμβαση παραχώρησης υπογράφηκε το Φεβρουάριο του 1999 και κυρώθηκε με νόμο τον Απρίλιο του 1999. Τον Ιούλιο του 1999 ξεκίνησαν οι πρόδρομες εργασίες προϋπολογισμού έξι δισεκατομμυρίων δραχμών, οι οποίες τελείωσαν –όπως προβλεπόταν- το Φεβρουάριο του 2000. Τα αποτελέσματα των πρόδρομων εργασιών αξιολογήθηκαν από τον επιβλέποντα μηχανικό και με βάση αυτά τα αποτελέσματα γίνεται η επεξεργασία της γενικής, οριστικής μελέτης, η οποία βρίσκεται στο τέλος.
      	Παράλληλα με την εκτέλεση των πρόδρομων εργασιών ξεκίνησαν οι διαπραγματεύσεις με την Ευρωπαϊκή Τράπεζα Επενδύσεων και με τον Όμιλο Εμπορικών Τραπεζών, που θα δανειοδοτήσουν το έργο με ποσοστό 60%. Ήδη έχουν ολοκληρωθεί οι συζητήσεις και οι διαπραγματεύσεις τόσο για το χρηματοοικονομικό κλείσιμο, όσο και για τη σύνταξη των νομικών κειμένων των δανειακών συμβάσεων.
      	Πρέπει να τονίσω ότι η χρηματοδότηση του έργου θα γίνει με δάνεια ύψους εκατό τριάντα δύο δισεκατομμυρίων –στο συνολικό κόστος του έργου που είναι διακόσια είκοσι δισεκατομμύρια δραχμές. Η διασφάλιση της χρηματοδότησης από την Ευρωπαϊκή Τράπεζα και τις εμπορικές τράπεζες έγινε χωρίς να ανατρέπονται οι βασικοί όροι του διαγωνισμού και της κυρωμένης σύμβασης παραχώρησης. Ακόμη, διασφαλίσαμε τα συμφέροντα του ελληνικού δημοσίου και πλέον δημιουργούμε ειδικό ταμείο για τις επεκτάσεις του μετρό ή για τη δημιουργία δικτύου τραμ προς τους δήμους της ανατολικής και δυτικής Θεσσαλονίκης.
      	Κύριοι συνάδελφοι, πρέπει να ξέρετε ότι η Ευρωπαϊκή Τράπεζα Επενδύσεων ζήτησε από το ελληνικό δημόσιο την έκδοση βεβαίωσης από την Ευρωπαϊκή Επιτροπή ότι για το έργο δεν υφίστανται ανεπίτρεπτες κρατικές ενισχύσεις. Το Υ.ΠΕ.ΧΩ.Δ.Ε. απέστειλε ήδη από το Φεβρουάριο του 2001 αίτηση προς την Ευρωπαϊκή Επιτροπή μαζί με όλα τα απαιτούμενα σχετικά έγγραφα για τη μη ύπαρξη ανεπίτρεπτων κρατικών ενισχύσεων. Επίσης απέστειλε και κάθε άλλη διευκρίνιση που ζητήθηκε από τις αρμόδιες υπηρεσίες της Ευρωπαϊκή Επιτροπής.
      	 Μέχρι και σήμερα το Υ.ΠΕ.ΧΩ.Δ.Ε. δεν έχει λάβει ακόμα αυτήν την απάντηση-βεβαίωση της Ευρωπαϊκής Επιτροπής, επειδή η Ευρωπαϊκή Επιτροπή δυστυχώς ακόμα εξετάζει την καταγγελία ανταγωνίστριας κοινοπραξίας, η οποία κατατέθηκε το Νοέμβριο του 1999 για δήθεν παράβαση των όρων του διαγωνισμού. Βεβαίως το Υ.ΠΕ.ΧΩ.Δ.Ε. κάνει συνεχείς οχλήσεις με στοιχεία τα οποία ζητούνται και αποστέλλονται, με τεκμηριώσεις, με πολύ πρόσφατη συνάντηση της κ. Παπανδρέου με τον αρμόδιο Επίτροπο
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      	 ΠΡΟΕΔΡΕΥΩΝ (Κωνσταντίνος Γείτονας): Παρακαλώ, τελειώνετε.
      	ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε.
      	Ελπίζουμε ότι αυτή η βεβαίωση θα σταλεί γρήγορα μέσα στις προθεσμίες που ετέθησαν, για να γίνει και το χρηματοοικονομικό κλείσιμο και να ξεκινήσουν οι εργασίες.
       	Τα υπόλοιπα θα τα αναφέρω στη δευτερολογία μου.
      	ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, καταλαβαίνω τον κύριο Υπουργό ότι πραγματικά έχει δυσκολίες να μου απαντήσει επί της ουσίας. Όμως τελικά είναι ανάγκη να κλείσει αυτό το θέμα και να τελειώνουμε μ’ αυτό. Διότι το κυκλοφοριακό πρόβλημα στη Θεσσαλονίκη έχει οξυνθεί σε τέτοιο βαθμό, που αποτελεί και τον πρωταρχικό παράγοντα επιδεινωμένης ατμοσφαιρικής ρύπανσης, μεταξύ των άλλων προβλημάτων.
      Και τι γίνεται τώρα; Όλα αυτά τα οποία μου είπατε σαν εισαγωγή, κύριε Τσακλίδη, μου τα είχατε πει και το Μάρτιο του 2002 σε αντίστοιχη ερώτηση και τα έχετε πει και παλαιότερα. Το ιστορικό του έργου είναι γνωστό. Οι καθυστερήσεις των δέκα ετών είναι γνωστές και δεδομένες. 
      Το θέμα είναι τώρα το εξής: Έχετε τελικά κανένα θετικό στοιχείο γι’ αυτές τις καθυστερήσεις και γι’ αυτά τα οποία σας ζητάνε; Και την άλλη φορά έτσι μου απαντήσατε, όπως και τώρα. Περιμένετε από το Σεπτέμβριο του 2001 να σας πει τελικά η Ευρωπαϊκή Ένωση αν το έργο έχει ανεπίτρεπτες κρατικές ενισχύσεις ή όχι. 
      Όμως, όπως σας ρωτώ στην ερώτησή μου –και σας ρωτούσα και παλαιότερα, το Γ΄ Κοινοτικό Πλαίσιο Στήριξης τελειώνει και τον τρίτο χρόνο της πορείας του -η Θεσσαλονίκη έχει εναλλακτικές λύσεις, υπάρχουν δηλαδή συγκροτημένες μελέτες; Ο κόσμος μπορεί να πολώθηκε στην υπόθεση του έργου του μετρό –και έπρεπε να το τελειώσετε αυτό το έργο- αλλά πρέπει να του δώσετε μία απάντηση. Εάν δεν μπορείτε να το τελειώσετε, τότε πρέπει να του δώσετε μία απάντηση ότι μέσα από το Γ΄ Κοινοτικό Πλαίσιο Στήριξης θα επιλύσετε το κυκλοφοριακό πρόβλημα της Θεσσαλονίκης.
      Δεν είναι δυνατόν εδώ στην Αθήνα, με το πρόσχημα των Ολυμπιακών Αγώνων και το τραμ να γίνεται πολύ γρήγορα και τα θέματα των αρχαιολογικών χώρων να παρακάμπτονται και ο προαστιακός σιδηρόδρομος να προχωράει –όσο προχωράνε και αυτά- και να τελειώνει -και για τη Θεσσαλονίκη να μην βρίσκεται καμία εναλλακτική λύση. Ούτε καν η αναβάθμιση και ο εκσυγχρονισμός των αστικών συγκοινωνιών δεν έχει γίνει. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Ξηροτύρη, ολοκληρώστε.
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Γιατί η Θεσσαλονίκη δεν μπορεί να κάνει τάχιστα το τραμ, κύριε Υπουργέ; Γιατί δεν μπορεί να κάνει τα πάρκινγκ; Χωροθετήσατε τριάντα πέντε πάρκινγκ. Μέχρι πότε θα χωροθετούμε; Κάποτε ας κατασκευάσουμε ένα τουλάχιστον.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κυρία Ξηροτύρη.
      Έχετε το λόγο, κύριε Υπουργέ.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Ξηροτύρη, από την Ευρωπαϊκή Επιτροπή υπάρχει η διαβεβαίωση ότι θα δοθεί η βεβαίωση. Πρέπει εντός των ημερών να τελειώσει το θέμα της καταγγελίας που υπάρχει από ανταγωνίστρια κοινοπραξία. Η καταγγελία αυτή, δυστυχώς, ενισχύεται και από διάφορες παρεμβάσεις και ερωτήσεις, ακόμα και Ελλήνων Βουλευτών.
      Είμαστε, λοιπόν, αισιόδοξοι, αλλά εξετάζουμε και εναλλακτικά σενάρια στο πνεύμα, πάνω στο οποίο τοποθετηθήκατε. Είναι γνωστό ότι το έργο του μετρό Θεσσαλονίκης είναι ενταγμένο στο Γ΄ Κοινοτικό Πλαίσιο Στήριξης. Δεν πρόκειται να το αφήσουμε να τραβήξει και άλλο σε μάκρος χρόνου –γι’ αυτό και θέσαμε συγκεκριμένες ημερομηνίες- αλλά από εκεί και πέρα, αν δεν υπάρξει ευτυχής κατάληξη, ασφαλώς σχεδιάζουμε και εναλλακτικές προτάσεις μέσα στο χρονοδιάγραμμα υλοποίησης του Γ΄ Κοινοτικού Πλαισίου Στήριξης.
      Πρέπει, όμως, να ξέρετε ότι έχει δρομολογηθεί η υποθαλάσσια σήραγγα Θεσσαλονίκης. Έγινε η πρώτη φάση του διαγωνισμού και πρόκειται για ένα έργο εκατόν δέκα δισεκατομμυρίων δραχμών. Σύντομα, μάλιστα, τελειώνει η προεπιλογή.
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Τα ίδια προβλήματα θα έχετε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Έχουν εκδηλώσει ενδιαφέρον επτά μεγάλοι όμιλοι.
      Γίνονται και άλλα σημαντικά έργα, όπως η εξωτερική περιφερειακή –αξίας τριάντα πέντε δισεκατομμυρίων δραχμών- το οποίο θα τελειώσει σταδιακά μέχρι το 2004, η σύνδεση εξωτερικής περιφερειακής με την ανατολική περιφερειακή και η ανισοπεδοποίηση πέντε κόμβων –προϋπολογισμού τριάντα εννέα δισεκατομμυρίων- ένα έργο, το οποίο επίσης σταδιακά ολοκληρώνεται.
      Ήδη μέχρι τώρα, επετεύχθη η κατάργηση των σηματοδοτών στην ανατολική περιφερειακή και έχει δημιουργηθεί ένα πράσινο ρεύμα κυκλοφορίας από το Φοίνικα μέχρι τη Σταυρούπολη. Γίνεται η σύνδεση του έκτου προβλήτα με ΠΑΘΕ και Εγνατία –αξίας πέντε δισεκατομμυρίων- και ήδη η πρώτη φάση τελείωσε και γίνεται και η δυτική είσοδος Θεσσαλονίκης, αξίας δέκα τριών δισεκατομμυρίων δραχμών.
      Όσον αφορά στα πάρκινγκ, έχουν γίνει τέσσερις σταθμοί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, ολοκληρώστε, προκειμένου να διευκολύνετε το έργο του Προεδρείου.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε.
      Έχουν χωροθετηθεί τριάντα ένας χώροι στάθμευσης, δύο από αυτούς κατασκευάζονται, τέσσερα πάρκινγκ βρίσκονται σε διαδικασία δημοπράτησης και για τα υπόλοιπα γίνονται μελέτες, ώστε σύντομα να έχουμε νέες δημοπρατήσεις.
      Δεν καταλαβαίνω γιατί τα μηδενίζετε και λέτε ότι δεν γίνεται τίποτα. Γίνονται πολλά πράγματα. Η καθυστέρηση για το μετρό, δυστυχώς, οφείλεται σε απρόβλεπτους παράγοντες και σε λάθη προηγούμενων του ΠΑΣΟΚ εποχών και το ενδιαφέρον της Κυβέρνησης είναι έντονο, συνεχές και είμαι βέβαιος ότι θα έχει αποτελέσματα εντός των επόμενων εβδομάδων.
      ΠΡΟΕΔΡΕΥΩΝ (Κωνσταντίνος Γείτονας):  Εισερχόμαστε στις επίκαιρες ερωτήσεις δευτέρου κύκλου.
      Πρώτη είναι η με αριθμό  213/9.12.2002 επίκαιρη ερώτηση της Βουλευτού του Πανελλήνιου  Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τους Υπουργούς Οικονομίας και Οικονομικών,  Υγείας και Πρόνοιας, σχετικώς με την αποζημίωση των πληγέντων από την πρόσφατη  χαλαζόπτωση παραγωγών, της περιοχής Τυμπακίου Κρήτης κλπ.
      Η επίκαιρη ερώτηση της κ. Σχοιναράκη έχει ως εξής:
      « Την Πέμπτη 4 του  Δεκέμβρη στην περιοχή του Τυμπακίου δημιουργήθηκαν μεγάλες καταστροφές εξαιτίας της σπάνιας σε σφοδρότητα, ένταση και μέγεθος χαλαζόπτωσης (το χαλάζι είχε μέγεθος καρυδιού):
      1. Σε αγροτικές καλλιέργειες (θερμοκηπιακές και υπαίθριες)
      2. Μέσα στην κωμόπολη του Τυμπακίου (ηλιακά θερμοσίφωνα, πόρτες παράθυρα, αυτοκίνητα κλπ)
      Οι αγροτικές ζημιές είναι στην ευθύνη του ΕΛΓΑ ο οποίος έχει αρχίσει ήδη να καταγράφει τις ζημιές.
      Οι αστικές ζημιές όμως σε περιουσίες των κατοίκων που είναι και μεγάλες δημιουργούν σοβαρό πρόβλημα στο σύνολο των κατοίκων ιδιαίτερα δε στους συνταξιούχους και χαμηλοεισοδηματίες.
      Ερωτάται ο Υπουργός:
      Σε τι ενέργειες θα προβεί προκειμένου να χορηγηθεί άμεσα έκτακτη οικονομική ενίσχυση για την αντιμετώπιση της  σοβαρής αντιμετώπισης της σοβαρής κατάστασης».
      Θα απαντήσει ο Υφυπουργός  Υγείας και Πρόνοιας κ. Θάνος.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας):  Ευχαριστώ, κύριε Πρόεδρε,
      Σχετικά με τα θέματα που αφορούν τις ζημιές στις αγροτικές καλλιέργειες από τη σφοδρή χαλαζόπτωση στην περιοχή Τυμπακίου Κρήτης, θέλω να σας πω ότι λόγω της έντασης του φαινομένου, την περιοχή επισκέφθηκε ο Υπουργός  Γεωργίας κ. Δρυς, μαζί με τον Πρόεδρο των Ελληνικών Γεωργικών  Ασφαλίσεων και διαπίστωσαν τις σοβαρότατες ζημιές, κυρίως σε υπαίθρια και υπό κάλυψη κηπευτικά, καθώς και σε θερμοκηπιακές κατασκευές. 
              	΄Ηδη  δημιουργούνται εξατομικευμένες εκτιμήσεις από γεωπόνους, οι οποίες προβλέπεται να ολοκληρωθούν εντός των προσεχών ημερών. Μετά την κοινοποίηση των πορισμάτων εκτίμησης στους ενδιαφερόμενους παραγωγούς θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών, ώστε οι αποζημιώσεις να καταβληθούν στους παραγωγούς το συντομότερο δυνατό.
      	Σχετικά με τις ζημιές σε θερμοκηπευτικές καλλιέργειες,  αυτές έχουν ήδη καταγραφεί και όπως αντιλαμβάνεστε θα καταβληθούν συντομότερα οι αποζημιώσεις στους πληγέντες.
      	Για τη δέσμη μέτρων, η οποία αφορά την αντιμετώπιση άμεσων κοινωνικών προβλημάτων της προνοιακής και κοινωνικής  υποστήριξης , θέλω να σας πω ότι ήδη σε συνεννόηση  με τις τοπικές κοινωνικές υπηρεσίες της πρόνοιας, της Νομαρχιακής Αυτοδιοίκησης έχει γίνει καταγραφή των προβλημάτων αυτών και θα δοθούν άμεσα οι αποζημιώσεις μέχρι 200.000 δραχμές για την αποκατάσταση των μικροζημιών.
      	Σας ευχαριστώ.
      ΑΓΓΕΛΟΣ  ΤΖΕΚΗΣ:  Αν και δεν είναι Υπουργός Γεωργίας, καλά τα είπε.
      ΠΡΟΕΔΡΕΥΩΝ (Κωνσταντίνος Γείτονας):  Η κ. Σχοιναράκη έχει το λόγο.
      ΕΥΑΓΓΕΛΙΑ  ΣΧΟΙΝΑΡΑΚΗ – ΗΛΙΑΚΗ:  Ευχαριστώ, κύριε Πρόεδρε.
      Κύριοι συνάδελφοι, η ερώτησή μου έχει να κάνει με τις αστικές ζημιές, γιατί όντως ο Υπουργός  Γεωργίας κατέβηκε στο Ηράκλειο μαζί με τον Πρόεδρο του ΕΛ.Γ.Α ….
      ΑΓΓΕΛΟΣ  ΤΖΕΚΗΣ:   Μα, είναι Υπουργός Υγείας και Πρόνοιας.
      ΠΡΟΕΔΡΕΥΩΝ (Κωνσταντίνος Γείτονας):  Κύριε Τζέκη, σας ακούω συνέχεια να ψυθιρίζετε! Η κ. Σχοιναράκη απευθύνει την ερώτησή της και στους δύο Υπουργούς, γιατί το θέμα αφορά και τον Υπουργό Υγείας και Πρόνοιας. Γι’ αυτό απαντά ο κ. Θάνος.
      Συνεχίστε, κ. Σχοιναράκη.
      ΕΥΑΓΓΕΛΙΑ  ΣΧΟΙΝΑΡΑΚΗ – ΗΛΙΑΚΗ:  Κύριε συνάδελφε, αν περιμένατε να εξηγήσω, θα βλέπατε ότι απευθύνω την ερώτησή μου προς τους Υπουργούς Οικονομίας και Οικονομικών, Υγείας και Πρόνοιας, για τον  εξής λόγο. ‘Οντως ο Υπουργός Γεωργίας ήλθε άμεσα στο Ηράκλειο και αντιμετωπίστηκε αυτό το θέμα και υπάρχει σε εξέλιξη η διαδικασία καταγραφής των ζημιών για αποζημίωση. Εκείνο που απομένει είναι να δοθούν όσο το δυνατόν συντομότερα οι αποζημιώσεις. Είναι σημαντικό θέμα, το παρακολουθούμε όλοι  και πιστεύω ότι αυτό θα γίνει, όπως έγινε και με τους αμπελουργούς το  Σεπτέμβρη. 
      Το ζήτημα είχε να κάνει με τις αστικές ζημιές ακριβώς -γι’ αυτό αναφέρεται η ερώτησή μου προς τον Υπουργό  Υγείας και Πρόνοιας- επειδή και οι περιουσίες των κατοίκων εντός της κωμόπολης του Τυμπακίου είναι  σοβαρές και επιβάλλεται η πολιτεία να δώσει την απαιτούμενη βαρύτητα και βεβαίως τις αποζημιώσεις, προκειμένου να ανακουφιστούν. 
      Χαίρομαι ιδιαίτερα που το Υπουργείο απαντά άμεσα πάνω σε αυτό. Είχα χρέος ως Βουλευτής να μεταφέρω το πρόβλημα σε κάθε περίπτωση και βεβαίως είναι χρέος της πολιτείας να απαντά θετικά.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας):  Κύριε Υφυπουργέ, θέλετε να προσθέσετε κάτι;
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας):  Πράγματι προβλέπονται μέτρα σε ένα ευρύ φάσμα τομέων πολιτικής όταν γίνονται καταστροφές. Τα μέτρα αυτά αφορούν τα Υπουργεία Υγείας και Πρόνοιας, Εσωτερικών, ΠΕΧΩΔΕ,  Γεωργίας και σε κάθε περίπτωση ξεκινάμε με τα μέτρα άμεσης κοινωνικής προστασίας του τομέα της πρόνοιας και φθάνουμε μέχρι τις κατασκευές, οι οποίες χρειάζονται  για την αντιμετώπιση τέτοιων καταστάσεων.
      	Θέλω απλώς να επαναλάβω στην περίπτωση αυτή - επειδή συνήθως ένας εκπρόσωπος της Κυβέρνησης απαντά σε όλα τα θέματα- ότι όλες οι προβλεπόμενες αποζημιώσεις θα καταβληθούν άμεσα.
      	Σας ευχαριστώ.
      	ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 214/9.12.2002 επίκαιρη ερώτηση του Βουλευτή της Νέας  Δημοκρατίας κ. Γεωργίου Κωνσταντόπουλου προς τον Υπουργό  Εσωτερικών, Δημόσιας  Διοίκησης και Αποκέντρωσης, σχετικώς με τις πρόσφατες πλημμύρες στο Νομό Πιερίας, την κατασκευή απαραίτητων αντιπλημμυρικών έργων κλπ.
      Η επίκαιρη ερώτηση του κ. Γεωργίου Κωνσταντόπουλου έχει ως εξής:
      « Για τη δεύτερη φορά από το Νοέμβριο του 1999 ο Νομός Πιερίας είναι ανυπεράσπιστος σε πλημμύρες και κηρύσσεται σε κατάσταση έκτακτης ανάγκης. Οι βροχοπτώσεις της εβδομάδας που πέρασε, άφησαν πίσω τους εικόνες βιβλικής καταστροφής. Οι κάτοικοι του νομού έζησαν έναν εφιάλτη βλέποντας να απειλούνται οι ζωές τους, οι καλλιέργειες και οι περιουσίες τους να καταστρέφονται και να είναι αποκλεισμένοι από την υπόλοιπη Ελλάδα. Στις πλημμύρες του 1999, μεγαλόστομες εξαγγελίες Κυβερνητικών παραγόντων μιλούσαν για άμεση εκτέλεση των έργων αντιπλημμυρικής προστασίας. Αποδείχθηκε ότι τίποτα δεν έγινε και η Πιερία έζησε και πάλι στιγμές του 1999.
      Η σημερινή κατάσταση δεν περιγράφεται, το μέγεθος των καταστροφών είναι τεράστιο και δεν γνωρίζουμε τι θα συμβεί τις επόμενες μέρες.
      Ερωτάται ο Υπουργός:
      1. Γιατί δεν υλοποιήθηκαν οι εξαγγελίες και συγκεκριμένες υποσχέσεις του 1999 και 2000 για αντιπλημμυρική προστασία της Πιερίας;
      2. Πού βρίσκονται  τα κονδύλια ύψους 3.200.000.000 δρχ.  για αντιπλημμυρικά έργα που εξήγγειλε  ο τ. Γ.Γ. της Περιφέρειας κ. Βασίλης Βαλασόπουλος; Και τι μέτρα προτίθεσθε άμεσα να λάβετε για την αντιπλημμυρική προστασία του Νομού Πιερίας εκτός από επί τόπου μετάβαση κυβερνητικών παραγόντων;»
      Θα απαντήσει ο Υφουργός  Εσωτερικών, Δημόσιας  Διοίκησης και Αποκέντρωσης, κ. Παπαδήμας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):  Ευχαριστώ, κύριε  Πρόεδρε.
      Κύριε συνάδελφε,  είχα τη δυνατότητα προσωπικά να επισκεφθώ το νομό τις περασμένες μέρες και να έχω προσωπική αντίληψη και για τις υποδομές και για τις ζημιές που έγιναν στις υποδομές.  Μας δόθηκε η δυνατότητα και μαζί να συζητήσουμε το θέμα και με όλους τους φορείς του νομού και να έχω την ενημέρωση από το νομάρχη, από τους Βουλευτές και από όλους σας για τα προβλήματα που είχαν δημιουργηθεί από τις πλημμύρες του 1999.  Δεν ξέρω γιατί θέλατε να φέρετε το θέμα στη Βουλή, αφού ήδη τόσο διεξοδικά το συζητήσαμε.  ΄Ισως να επισημάνατε ότι κάποια από αυτά που σας είχα πει να ήταν λαθεμένα.
      	Τι είχα πει τότε, μη ξέροντας ακριβώς ποια ήταν τα έργα, ποια έργα είχαν ενταχθεί, ποια δεν είχαν ενταχθεί: Ότι η αντιπλημμυρική θωράκιση δεν είναι  μια ιστορία που μπορεί να την κάνεις μέσα σε μήνες ή σε ένα χρόνο ή και σε περισσότερα χρόνια. Σας είπα επίσης ότι το ΠΑΣΟΚ καθιέρωσε το  δημοκρατικό προγραμματισμό εδώ και είκοσι χρόνια και τα νομαρχιακά συμβούλια, πριν ακόμη να υπάρξουν τα δύο Κοινοτικά Πλαίσια  Στήριξης και πριν να υπάρξουν τα ΜΟΠ, μπορούσαν  να αποφασίζουν ποια είναι  τα έργα που πρέπει να ιεραρχήσουν στο νομό κατά προτεραιότητα.  Στο δικό σας νομό –λυπάμαι που το λεω αυτό- δεν έγινε ποτέ αυτό, ακόμα και τώρα. Φέτος δώσαμε στη Νομαρχιακή Αυτοδιοίκηση περίπου  200.000.000  από τον αναπτυξιακό πόρο.  Εγώ καταθέτω αυτό το έγγραφο για να δείτε  πού πήγαν αυτά τα χρήματα. Θα δείτε ότι ούτε ένα μικρό εργάκι ούτε σε ένα δήμο που να αφορά αντιπλημμυρική προστασία δεν έγινε.
      (Στο σημείο αυτό ο Υφυπουργός  Εσωτερικών, Δημόσιας  Διοίκησης και  Αποκέντρωσης κ. Λάμπρος Παπαδήμας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αντίθετα γι’ αυτά που λέτε, για αδιαφορία του κράτους , θέλω να σας πω ότι οι δεσμεύσεις της Περιφέρειας για την  ένταξη στο ΠΕΠ  ύψους 3,2  δισεκατομμυρίων δραχμών για την αντιπλημμυρική προστασία, είναι γεγονός. Μπήκαν αυτά τα χρήματα στο ΠΕΠ. ΄Ηδη κάποια έργα που ωρίμασαν και τα προτείνατε έχουν δημοπρατηθεί και εκτελούνται. 
      Αναφέρω ως παράδειγμα τα εξής:
      Υπάρχει η ανακατασκευή γέφυρας του άξονα Αικατερίνης – Ελατοχωρίου ύψους  440.000 ευρώ. Αυτή εκτελείται.
      Αποκατάσταση και προστασία φράγματος  Πόρου του Δήμου Πέτρας  ύψους 258.000 ευρώ.
      Υπάρχουν τα έργα του ΥΠΕΧΩΔΕ  αντιπλημμυρική προστασία του Δήμου Δίου από τον ποταμό Έσωνα  προϋπολογισμού  1.056.000 ευρώ και μία δέσμευση 609.000 ευρώ από τη ΣΑΕ Δ72.
      Στα έργα που χρηματοδοτούνται επίσης από το ΠΕΠ της Περιφέρειας είναι η επισκευή φράγματος του Λόφου Εξοχής με προϋπολογισμό 587.000 ευρώ.  Αυτό το έργο δεν έχει εκτελεστεί ακόμη, είναι υπό δημοπράτηση.
      Τέλος, έχουν ενταχθεί τα έργα  ορεινής υδρονομίας με ένα προϋπολογισμό 646.000 ευρώ. 
      Και πιθανότατα να προτείνατε και άλλα έργα, τα οποία να μην είχαν την ωριμότητα, να μην είχαν τα τεχνικά δελτία για την ένταξή τους.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, ο Νομός Πιερίας πολύ εύστοχα χαρακτηρίστηκε από τον Τύπο ως νομός πλημμύρας, μετά τις τελευταίες καταστροφές.
      Για να θυμίσουμε τι έγινε και το 1999, καταθέτω απόφαση της Γενικής Γραμματείας Πολιτικής Προστασίας, με θέμα «Κήρυξη του Νομού Πιερίας σε κατάσταση έκτακτης ανάγκης». 
      Καταθέτω στη Βουλή των Ελλήνων το υπόμνημα του Νομάρχη Πιερίας στις 11.11.1999, με θέμα «Καταστροφές λόγω πλημμυρών στο Νομό Πιερίας». Έγινε καταγραφή τότε, και καταθέτω το αντίστοιχο έγγραφο, όλης της κατάστασης του οδικού δικτύου στο Νομό Πιερίας. 
      Καταθέτω φωτογραφίες των ζημιών που έγιναν το 1999. 
      Καταθέτω τα έργα, για τα οποία απαιτείτο σύνταξη μελετών αρμοδιότητας Διεύθυνσης Τεχνικών Υπηρεσιών και τους προϋπολογισμούς των έργων αυτών και τις τεχνικές μελέτες το 1999.
      Καταθέτω ενδεικτικούς προϋπολογισμούς αποκατάστασης όλων των ζημιών, τόσο στην αγροτική οικονομία όσο και στους αρχαιολογικούς χώρους και σε όλη την οικονομία της Πιερίας από 15.11.1999.
      Καταθέτω υπομνήματα προς διάφορα Υπουργεία της Νομαρχιακής Αυτοδιοίκησης Πιερίας και άλλων φορέων της Πιερίας. 
      Και επειδή γράφτηκε ότι φταίει και ο ορεινός όγκος του Ολύμπου και διάφοροι άλλοι, καταθέτω τα έγγραφα και της Νομαρχιακής Αυτοδιοίκησης Πιερίας, όπου κρούομε τον κώδωνα του κινδύνου και μιλάμε για τις μεγάλες ευθύνες της ΠΑΘΕ και του ΕΡΓΟΣΕ στο Νομό Πιερίας για τις κακοτεχνίες που έγιναν και εξαιτίας των οποίων κινδυνεύει η αντιπλημμυρική θωράκιση της Πιερίας. Υπάρχουν συγκεκριμένες κακοτεχνίες, με αποθέσεις υλικών εκσκαφής σε διάφορες θέσεις, που δεν φρόντισαν να αποκαταστήσουν το φυσικό τοπίο, δεν φρόντισαν να καθαρίσουν τα ρέματα και τις αποθέσεις υλικών εκσκαφής. Δεν φρόντισαν να αποκαταστήσουν το οδόστρωμα των κατεστραμμένων δρόμων. Δεν φρόντισαν να εξασφαλίσουν την απρόσκοπτη ροή των επιφανειακών υδάτων όπου προβαίνουν σε αλλαγές στο ανάγλυφο της περιοχής. 
      Καταθέτω αγωνιώδες έγγραφο του Νομάρχη Πιερίας ένα χρόνο μετά τις καταστροφές του 1999 το Σεπτέμβριο του 2000. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ, κύριε συνάδελφε. Δεν έχετε άλλο χρόνο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Εκεί τότε η Νομαρχιακή Αυτοδιοίκηση έστειλε πραγματικά ένα αγωνιώδες ερώτημα στην Υπουργό Ανάπτυξης τότε κ. Βάσω Παπανδρέου, όπου ζητούσε χρήματα.
      Καταθέτω όλα τα προαναφερθέντα έγγραφα.
      (Στο σημείο αυτό ο Βουλευτής κ. Γεώργιος Κωνσταντόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω ότι αντί να κατατίθενται εδώ φωτογραφίες, έγγραφα και να γίνεται μνημόσυνο μιας καταστροφής που έγινε πριν από τρία χρόνια, θα ήταν πάρα πολύ σημαντικό αν είχατε, κύριε συνάδελφε, να καταθέσετε στους αρμόδιους φορείς μελέτες για χρηματοδότηση. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: ΄Ετοιμα είναι από το 1999. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ήμουν προχθές στην Πιερία και διά στόματος νομάρχου άκουσα να λέγεται ότι εμείς δεν μπορέσαμε να κάνουμε τις μελέτες, γιατί κοστίζουν οι μελέτες. Όταν η Νομαρχιακή Αυτοδιοίκηση, που όπως και κατέθεσα το έγγραφο –εγώ ένα έγγραφο κατέθεσα μόνο- διακόσια εκατομμύρια, που ούτε μία δραχμή από αυτά δεν πήγε για αντιπλημμυρική προστασία, όταν είχατε την ανάμνηση του ΄99 και όταν βλέπατε τι γίνεται σε όλη τη χώρα, πώς χτυπιέται από την κακοκαιρία και όχι μόνο η δική μας η χώρα. 
      Είναι τεράστιες οι ευθύνες των τοπικών παραγόντων, που δεν κατηύθυναν ποτέ τις επενδύσεις τις τοπικές, τις αναπτυξιακές νομού και δήμων σ΄ αυτήν την κατεύθυνση. Από εκεί και πέρα, μην περιμένετε ότι είναι δυνατόν ποτέ το κράτος να έρθει να μελετήσει το φαινόμενο, επειδή το ζητάτε. Αποκέντρωση σημαίνει δημιουργία μηχανισμών και σε επίπεδο νομού και σε επίπεδο δήμου. Σημαίνει αυτοτέλεια και της Νομαρχιακής Αυτοδιοίκησης και των δήμων. Τα κονδύλια τους μπορούν να τα κάνουν ό,τι θέλουν. Δεν έχουν κάνει αυτό που έπρεπε να κάνουν. 
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 210/9.12.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικώς με τις απεργιακές κινητοποιήσεις των εργαζομένων στο λιγνιτωρυχείο «ΒΙΟΛΙΓΝΙΤ Α.Ε.», την καταβολή των δεδουλευμένων κλπ.
      Η επίκαιρη ερώτηση του κυρίου συναδέλφου έχει ως εξής:
       «Σε απελπιστική κατάσταση βρίσκονται οι εκατόν τριάντα εργαζόμενοι στο λιγνιτωρυχείο της Βεύης στο Νομό Φλώρινας, που εκμεταλλεύεται η επιχείρηση «ΒΙΟΛΙΓΝΙΤ Α.Ε.», οι οποίοι παραμένουν απλήρωτοι εδώ και ενάμιση χρόνο και έχουν προχωρήσει σε επίσχεση εργασίας από 1.1.2002.
      Δεδομένης της κατάστασης οι εργαζόμενοι στη «ΒΙΟΛΙΓΝΙΤ» αποφάσισαν να προχωρήσουν σε αγωνιστικές κινητοποιήσεις, προκειμένου να λυθούν τα προβλήματά τους.
      Οι εργαζόμενοι ζητούν να παρέμβει η Κυβέρνηση, προκειμένου ο εργοδότης να εξοφλήσει τα δεδουλευμένα, να αναστείλει την εκχώρηση του λιγνιτωρυχείου από την εταιρεία «ΒΙΟΛΙΓΝΙΤ», η οποία δεν πληροί πλέον τους όρους της αρχικής εκχώρησης και να παραχωρήσει την εκμετάλλευση του ορυχείου στη ΔΕΗ, εξασφαλίζοντας τη δουλειά των εκατόν τριάντα εργαζομένων.
      Ερωτώνται οι κύριοι Υπουργοί: τι μέτρα πρόκειται να πάρει η Κυβέρνηση, για να λυθούν τα προβλήματα που υπάρχουν στο συγκεκριμένο λιγνιτωρυχείο».
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η επίσχεση εργασίας στην οποία βρίσκονται οι εργαζόμενοι στην ανώνυμη εταιρεία «ΒΙΟΛΙΓΝΙΤ» είναι χρονικά η δεύτερη σε σειρά. Υπήρχε μία επίσχεση εργασίας, η πρώτη, με την οποία οι εργαζόμενοι επεδίωξαν να πάρουν τα δεδουλευμένα της περιόδου από Αύγουστο έως Οκτώβριο του 2001. Τότε, με παρεμβάσεις και της Επιθεώρησης Εργασίας, και μάλιστα μετά από ελέγχους και αυτοψίες της Επιθεώρησης Εργασίας Φλώρινας, διαπιστώθηκε ότι όντως υπήρχε καθυστέρηση έως και άρνηση καταβολής δεδουλευμένων αποδοχών Αυγούστου έως και Οκτωβρίου του 2001 και επιβλήθηκε πρόστιμο 6.000 ευρώ. Εκείνη η επίσχεση εργασίας μετά και απ΄ αυτήν την παρέμβαση οδηγήθηκε σε θετικό αποτέλεσμα. Γιατί μετά από αυτές τις ενέργειες η επιχείρηση «ΒΙΟΛΙΓΝΙΤ Α.Ε.» προέβη στην πληρωμή των δεδουλευμένων αποδοχών και των επιδομάτων, που όφειλε στο προσωπικό της μέχρι 31.12.2001.
       Τώρα υπάρχει πρόβλημα για τα δεδουλευμένα από τον Ιούλιο ως το Σεπτέμβριο του 2002,  μετά από συζήτηση που έγινε με την ίδια την Επιθεώρηση Εργασίας. Η Επιθεώρηση Εργασίας είχε οδηγίες, και ήδη υπέβαλε μήνυση, για τη μη πληρωμή δεδουλευμένων αποδοχών των μηνών Ιουλίου και Σεπτεμβρίου του 2002.
      Η «ΒΙΟΛΙΓΝΙΤ Α.Ε.», εξ όσων γνωρίζουμε, από την ενημέρωση που έχουμε από το Υπουργείο Ανάπτυξης, είναι εταιρεία η οποία έχει σύμβαση με τη ΔΕΗ και με την οποία σύμβαση προβλέπεται να τροφοδοτεί με 1.200.000 τόνους λιγνίτη ετησίως τη μονάδα ΑΗΣ Φλώρινας για την ηλεκτροπαραγωγική λειτουργία της. Η δραστηριότητα της εταιρείας μετά το 1997, κυρίως όσον αφορά το ύψος της παραγωγής, είναι εκτός των προβλεπόμενων από τη σύμβαση όρων και προϋποθέσεων.
      Υπάρχει η δυνατότητα, βεβαίως, εκ μέρους της ΔΕΗ στα πλαίσια της σύμβασης να καταγγελθεί η σύμβαση αυτή, να κηρυχθεί ακόμα και έκπτωτη η εταιρεία. Στην περίπτωση βέβαια αυτή, θα υπάρξουν πιθανόν προβλήματα σωστής λειτουργίας του ΑΗΣ Φλώρινας με όλες τις δυσμενείς επιπτώσεις στην παραγωγή ηλεκτρικής ενέργειας για την κάλυψη των αναγκών της χώρας.
      Ενόψει λοιπόν αυτών των προβλημάτων της επίσχεσης εργασίας, της επιβολής  μήνυσης εκ μέρους της Επιθεώρησης Εργασίας για τη μη κατάθεση των δεδουλευμένων για τον Ιούλιο έως και το Σεπτέμβριο του 2002, των προβλημάτων που εμφανίζει η «ΒΙΟΛΙΓΝΙΤ Α.Ε.» με τη ΔΕΗ, μετά από συζήτηση με το Υπουργείο Ανάπτυξης, ζήτησα και ο ίδιος από το Υπουργείο Ανάπτυξης να λάβει μια σχετική πρωτοβουλία και να έχει μια συνάντηση με τα στελέχη της ΒΙΟΛΙΓΝΙΤ. Αυτό θα γίνει εντός της επόμενης βδομάδας. Εναλλακτικά η συνάντηση αυτή θα μπορούσε να γίνει και στο Υπουργείο Εργασίας.
      ΠΡΟΕΔΡΕΥΩΝ (Κωνσταντίνος Γείτονας): Ο κ.Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      ΄Εκανε μια αναφορά ο κύριος Υπουργός στο τι έχει γίνει. Μιλάμε όμως για το «διά ταύτα» και πιστεύω ότι αυτό το «διά ταύτα» είναι και σημαντικό. Γνωρίζουμε όλοι ότι ο ορυκτός πλούτος είναι ιδιοκτησία του ελληνικού δημοσίου, του κράτους δηλαδή. Αυτό λοιπόν το κράτος, το λιγνιτωρυχείο της Φλώρινας το χώρισε στα τρία μέρη: ένα μέρος έδωσε να το εκμεταλλευτεί η ΔΕΗ και τα άλλα δύο τα εκχώρησε στους ιδιώτες εκ των οποίων ο ένας είναι η «ΒΙΟΛΙΓΝΙΤ Α.Ε.» Εμείς πιστεύουμε ότι από εκεί ξεκινάει και το ζήτημα γιατί αντιμετωπίζουμε ενιαία την εκμετάλλευση του λιγνιτωρυχείου και έτσι πρέπει να γίνει. Το ελληνικό κράτος το δημόσιο, θα πρέπει αυτό να το αναθέσει στη ΔΕΗ. 
      Για το συγκεκριμένο τώρα εάν λειτουργεί το λιγνιτωρυχείο της «ΒΙΟΛΙΓΝΙΤ Α.Ε.», αυτό, κύριε Πρόεδρε, είναι γιατί οι εργαζόμενοι παρ’ όλο που έχουν να πληρωθούν, εξακολουθούν να δουλεύουν και να είναι σε λειτουργία το λιγνιτωρυχείο. Δεν μπορούμε να δεχθούμε όμως αυτό που είπε ο κύριος Υπουργός ότι πρέπει η ΔΕΗ να καταγγείλει.
      Και η ΔΕΗ να καταγγείλει, για μας το ζήτημα είναι ότι η συμφωνία που υπέγραψε η «ΒΙΟΛΙΓΝΙΤ Α.Ε.» για την παραχώρηση της εκμετάλλευσης του λιγνιτωρυχείου, την υπέγραψε με το ελληνικό δημόσιο ως ιδιοκτήτη πλέον του ορυκτού πλούτου. Άρα, πρέπει το ελληνικό δημόσιο εφόσον η «ΒΙΟΛΙΓΝΙΤ Α.Ε.» δεν υλοποιεί τη συμφωνία, να τη σπάσει και να δώσει την εκμετάλλευση του λιγνιτωρυχείου στη ΔΕΗ. Μαζί βέβαια να δώσει και τους εκατόν τριάντα εργαζόμενους, οι οποίοι θα δουλεύουν με το καθεστώς που δουλεύουν και οι υπόλοιποι εργαζόμενοι της ΔΕΗ. 
      Και εδώ ακριβώς είναι το ζήτημα ότι μέσα από την εκμετάλλευση των λιγνιτωρυχείων των ιδιωτών έχουμε και διαφορετική μεταχείριση των εργαζομένων. Άλλη μεταχείριση, λοιπόν, έχουν οι εργαζόμενοι που δουλεύουν στη ΔΕΗ και άλλη αντιμετώπιση έχουν οι εργαζόμενοι που δουλεύουν κάτω από τον ιδιώτη. Και δεν είναι εδώ το ζήτημα να κάνει μήνυση η Επιθεώρηση Εργασίας –που πρέπει να κάνει- αλλά πρέπει να συνειδητοποιήσουμε ότι αυτός ο κύριος δεν ανταποκρίνεται στα καθήκοντά του. Και μάλιστα να σας πω και το εξής: Ζητά την προκαταβολή όλης της δουλειάς από τη ΔΕΗ προκειμένου να ανταποκριθεί όχι μόνο στα έξοδα των εργαζομένων αλλά και στα έξοδα που έχει ως επιχείρηση. 
      Καταλαβαίνετε δηλαδή ότι μέσα από την εκμετάλλευση του λιγνιτωρυχείου κερδίζει πάντοτε ο ιδιώτης. Επιτέλους πρέπει κάποτε το ελληνικό δημόσιο να σπάσει αυτήν τη συμφωνία.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, το θέμα είναι σύνθετο. Υπάρχουν τουλάχιστον τρία επίπεδα στα οποία διορθώνεται. 
      Το πρώτο θέμα είναι ότι μέχρι τώρα με παρεμβάσεις της Επιθεώρησης Εργασίας, βεβαίως και με την παρέμβαση των εργαζομένων, υπήρξαν θετικά αποτελέσματα σε προηγούμενους αγώνες που είχαν ως αντικείμενο την καταβολή των δεδουλευμένων εκ μέρους της «ΒΙΟΛΙΓΝΙΤ Α.Ε.» Στην κατεύθυνση αυτή οι επιθεωρήσεις εργασίας του Υπουργείου Εργασίας θα κάνουν και τώρα -και ήδη κάνουν- τις ανάλογες θετικές κινήσεις.
      Δεύτερον επίπεδο σχετικά με τη «ΒΙΟΛΙΓΝΙΤ Α.Ε.» και τρίτον τη σύμβαση μίσθωσης μεταξύ ελληνικού δημοσίου και «ΒΙΟΛΙΓΝΙΤ Α.Ε.» και τη ΔΕΗ. Υπάρχει λοιπόν μία σύμβαση ανάμεσα στη «ΒΙΟΛΙΓΝΙΤ Α.Ε.» και τη ΔΕΗ όπως υπάρχει και μία σύμβαση μίσθωσης του ελληνικού δημοσίου προς τη «ΒΙΟΛΙΓΝΙΤ Α.Ε.» Επομένως, εμείς πρέπει τώρα να αντιμετωπίσουμε το θέμα το οποίο οι εργαζόμενοι έχουν και που είναι σωστό και που είπα ότι γι’ αυτό γίνονται συγκεκριμένες ενέργειες. Εντός της επόμενης εβδομάδας έχω συνεννοηθεί με την ηγεσία του Υπουργείου Ανάπτυξης, ώστε να πραγματοποιηθεί σχετική συζήτηση-σύσκεψη για παρέμβαση, ώστε να επιλυθεί το θέμα των εργαζομένων. 
      Για δε το υπόλοιπο θέμα των συμβάσεων ανάμεσα στη ΔΕΗ και τη «ΒΙΟΛΙΓΝΙΤ Α.Ε». και του ελληνικού δημοσίου και της «ΒΙΟΛΙΓΝΙΤ Α.Ε.», να σας πω ότι αυτό είναι ένα ευρύτερο και σύνθετο θέμα το οποίο σχετίζεται βεβαίως και με την παραγωγική λειτουργία, με τη συνέχιση της παραγωγής ηλεκτρικού ρεύματος από τη Φλώρινα. Αυτό το θέμα δεν μπορούμε να το αντιμετωπίσουμε με συνοπτικές διαδικασίες και μάλιστα στα πλαίσια μιας επίκαιρης ερώτησης. Τα θέματα που τίθενται, εξάλλου, εκφεύγουν και από τη συζήτηση τη σημερινή και εκφεύγουν και από το αντικείμενο της ερώτησης που καταθέσατε. Είναι πολύ ευρύτερα. 
      Για να ολοκληρώσω, την επόμενη εβδομάδα γίνεται αυτή η συζήτηση. Εμείς κινούμαστε ως Υπουργείο Εργασίας να στηρίξουμε το δίκαιο αίτημα των εργαζομένων και πιστεύω ότι με συντονισμένες ενέργειες μπορούμε να έχουμε θετικό αποτέλεσμα.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα διπλωματικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»: «180 Χρόνια από την Ελληνική Επανάσταση», δεκαοκτώ Ευρωβουλευτές της Επιτροπής Κοινωνικών Υποθέσεων του Ευρωπαϊκού Κοινοβουλίου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Τέταρτη και τελευταία είναι η με αριθμό 208/9.12.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Υγείας και Πρόνοιας, σχετικώς με τις προθέσεις του Υπουργείου να προχωρήσει σε αλλαγή του Κανονισμού, που αφορά τις διαδικασίες υιοθεσιών και αναδοχής κλπ.
      Η επίκαιρη ερώτηση της κ. Δαμανάκη έχει ως εξής:
      «Με αφορμή την τραγική υπόθεση των δεκατριών βρεφών, που παραμένουν επ’ αόριστον στα κρατικά νοσοκομεία ΑΛΕΞΑΝΔΡΑ και ΕΛΕΝΑ ΒΕΝΙΖΕΛΟΥ ήρθαν στην επιφάνεια η διοικητική ακαμψία και οι δυσλειτουργίες στη διαδικασία υιοθεσιών και αναδοχής.
      Από την έρευνα, αλλά και από μαρτυρίες ατέκνων οικογενειών, προκύπτει ότι για να ολοκληρωθεί μια υιοθεσία απαιτείται υπερβολικός χρόνος που φθάνει ως τα πέντε χρόνια.
      Με βάση τα προαναφερόμενα, ερωτάται ο κύριος Υπουργός:
      1. Αν προτίθεται να προχωρήσει σε αλλαγή του κανονισμού με νέο προεδρικό διάταγμα, ώστε οι απαραίτητες διαδικασίες να μην είναι χρονοβόρες.
      2. Αν σκοπεύει να αποκεντρώσει στα νοσηλευτικά ιδρύματα και στις κατά τόπους υπηρεσίες Πρόνοιας τις διαδικασίες της υιοθεσίας και αναδοχής.
      3. Αν έχει καταγράψει τα ιδιωτικά ιδρύματα και τον αριθμό των παιδιών που ζουν σ’ αυτά.»
      Θα απαντήσει ο Υφυπουργός Υγείας και Πρόνοιας κ. Θάνος.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Στο πρώτο σκέλος της ερώτησης, θα ήθελα να απαντήσω πως αν η κυρία συνάδελφος εννοεί την αλλαγή της νομοθεσίας  που ρυθμίζει θέματα υιοθεσίας, δεν προβλέπεται από το Υπουργείο Δικαιοσύνης αλλαγή του νόμου, που κρίνεται επαρκής. Ενδεχομένως να υπάρξουν μικρές τροποποιήσεις με την ανάπτυξη κοινωνικών υπηρεσιών στο χώρο της αυτοδιοίκησης, που θα πρέπει επίσης να έχουν τη δυνατότητα αναδοχής και υιοθεσιών. Αν εννοεί την αλλαγή οργανισμών, που διέπουν τη λειτουργία προνοιακών φορέων που εμπλέκονται στη διαδικασία υιοθεσίας και αναδοχής,  θέλω να σας πω ότι όλοι οι οργανισμοί θα τεθούν σε νέα βάση, με την ψήφιση του σχεδίου νόμου που κατατίθεται τις επόμενες μέρες στη Βουλή. Και προβλέπει τη περιφερειακή συγκρότηση των υπηρεσιών πρόνοιας κάτω από το ίδιο νομικό περιβάλλον που θα είναι και οι υπηρεσίες υγείας. Μεταφέρονται ουσιαστικά στα ΠΕΣΥ εξασφαλίζοντας την καλύτερη διασύνδεση και συνεργασία με τις υπηρεσίες υγείας για να έχουμε και αποτελεσματικότερη λειτουργία. 
      Αν με το σκέλος αυτό εννοείτε αλλαγή προεδρικού διατάγματος περί αναδοχής, θα σας πω ότι έχει ολοκληρωθεί η επεξεργασία νέου προεδρικού διατάγματος που διέπει τις αναδοχές. Μπαίνουμε στη διαδικασία υπογραφών. Με αυτό το προεδρικό διάταγμα προβλέπεται αναδοχή να κάνουν οι  κοινωνικές υπηρεσίες των δήμων, που αναπτύσσονται σε πολλούς δήμους, τα δημοτικά βρεφοκομεία, οι διευθύνσεις πρόνοιας των οικείων νομαρχιακών αυτοδιοικήσεων και ειδικώς πιστοποιημένοι φορείς μη κερδοσκοπικού χαρακτήρα.
      Σχετικά με την αποκέντρωση σε κατά τόπους υπηρεσίες πρόνοιας των διαδικασιών αυτών, υιοθεσίας και αναδοχής, ασφαλώς αυτή είναι η βασική κατεύθυνση και αυτή που θα δώσει λύση στο πρόβλημα. Αναπτύσσονται υπηρεσίες πρόνοιας σχεδόν σε όλους τους δήμους της χώρας μας. Αυτήν τη στιγμή βρίσκονται σε φάση υλοποίησης χίλια πεντακόσια προνοιακά προγράμματα στελεχωμένα με κοινωνικούς επιστήμονες, που θα μπορέσουν να βοηθήσουν και τις συγκεκριμένες πολιτικές. Κατά τη γνώμη μας, δεν νοείται ένα σύγχρονο μοντέλο κοινωνικής φροντίδας, χωρίς την ανάπτυξη υπηρεσιών σε τοπικό επίπεδο, χωρίς τη συμμετοχή και την ευθύνη της αυτοδιοίκησης. Αντιλαμβάνεσθε γιατί σε τοπικό επίπεδο μπορεί να γίνεται εξατομικευμένη προσέγγιση, καλύτερη αναγνώριση αναγκών και καλύτερη παροχή προστασίας και στα απροστάτευτα από οικογένεια τέκνα.
      Σχετικά με την καταγραφή των ιδιωτικών ιδρυμάτων  και των παιδιών που ζουν σε αυτά,  ο προνοιακός χάρτης είναι διαθέσιμος εδώ και έξι μήνες στο διαδίκτυο. Συνδέεται με τους προνοιακούς φορείς. Αυτή τη στιγμή έχουν συνδεθεί 200 ΝΠΙΔ και ΝΠΔΔ. Υπάρχουν σαράντα επτά ιδρύματα ιδιωτικού δικαίου που φιλοξενούν χίλια πεντακόσια παιδιά, τα περισσότερα όμως φιλοξενούνται για τις σπουδές τους και δεν στερούνται οικογενειακού περιβάλλοντος.
      ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε,  ειλικρινά περίμενα από τον κύριο Υπουργό να αναλάβει και κάποια ευθύνη για την κατάσταση. Το θέμα δεν είναι τι εννοώ εγώ αλλά τι εννοεί η Κυβέρνηση. Έχουμε τα παιδιά στα ράντζα, στους διαδρόμους των νοσοκομείων. Τα νοσοκομεία δεν οφείλουν την περίθαλψή τους; Έχουμε οικογένειες που περιμένουν μερικές φορές και πέντε χρόνια για να υιοθετήσουν ένα παιδί. Εσείς είσθε ικανοποιημένος, κύριε Υπουργέ, και με ρωτάτε τί εννοώ; Νομίζω ότι πρέπει να πείτε κάτι. Το βρίσκετε φυσιολογικό; Η Κυβέρνηση τα έχει κάνει καλά;
      Όσον αφορά στα συγκεκριμένα θέματα, άκουσα άναυδη τον κύριο Υπουργό να μην αισθάνεται την ανάγκη να πει έστω και μία λέξη. 
      Όσον αφορά στα θέματα ουσίας. Το νομοσχέδιο για την αλλαγή των διαδικασιών, που αφορούν στην πρόνοια και γενικά στην αναδιοργάνωση των υπηρεσιών της πρόνοιας, το ακούμε εδώ και ένα χρόνο. Μάλιστα, στους ενδιαφερόμενους φορείς, λέτε ότι είναι στην επιτροπή της Βουλής. Τώρα άκουσα ότι θα κατατεθεί εντός των προσεχών ημερών. Παρακαλώ να γίνετε πιο συγκεκριμένος, πότε θα κατατεθεί αυτό το περίφημο νομοσχέδιο.
      Δεύτερον, αν κατάλαβα καλά, όσον αφορά το θέμα της αποκέντρωσης –και αυτό είναι θετικό και συμφωνώ μαζί σας στο σημείο αυτό- και η δική σας πρόθεση είναι να προχωρήσετε στην αποκέντρωση. Συμφωνούμε λοιπόν. Πότε όμως; Σε πόσο χρονικό διάστημα; Σε έξι μήνες, σε ένα χρόνο; Διότι, όπως καταλαβαίνετε ένας από τους λόγους για τους οποίους υπάρχει αυτή η απαράδεκτη κατάσταση που υποτιμά τη χώρα μας, είναι το γεγονός ότι οι διαδικασίες είναι εξαιρετικά συγκεντρωμένες σε τρία μόνο ιδρύματα και είναι γραφειοκρατικές και αναποτελεσματικές. Η αποκέντρωση όντως θα δώσει κάποιες λύσεις. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Δαμανάκη, ολοκληρώστε, σας παρακαλώ.
      ΜΑΡΙΑ ΔΑΜΑΝΑΚΗ: Ολοκληρώνω, κύριε Πρόεδρε.
      Τρίτον, θα ενημερωθώ, εφόσον λέτε ότι έχετε προχωρήσει σε πλήρη καταγραφή, όσον αφορά το θέμα των ιδιωτικών εκπαιδευτικών ιδρυμάτων. Υποθέτω ότι είναι πλήρης η καταγραφή. Θα το δούμε και θα συνεννοηθούμε. 
      Όμως, κύριε Υπουργέ, νομίζω –και κλείνω με αυτό- ότι υπάρχει ασυγχώρητη ολιγωρία εκ μέρους της Κυβέρνησης και πρέπει να πάρετε μέτρα, ώστε να αναιρεθεί αυτή η κατάσταση. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, απλά εννοώ ότι πρέπει να είναι σαφέστερη η ερώτηση. Και ανέφερα κάθε ενδεχόμενο που μπορούσε η συνάδελφος μέσα από την ερώτηση να θέτει.
      Εν πάση περιπτώσει, αυτά τα λογοπαίγνια περί του τι εννοούμε, δεν είναι το ανώτατο επίπεδο πολιτικού διαλόγου που μπορούμε να έχουμε για ένα τόσο σοβαρό θέμα. 
      Όντως, υπάρχουν καθυστερήσεις και όντως υπάρχουν και παιδιά τα οποία γεννιούνται μέσα σε ένα νοσηλευτικό ίδρυμα, μέσα σε ένα μαιευτήριο και προβλέπονται συγκεκριμένες διαδικασίες που αντικειμενικά είναι χρονοβόρες. Συνδέονται με τις δικαστικές αποφάσεις που καθυστερούν από έξι έως δώδεκα μήνες σχετικά με την επιμέλεια, συνδέονται με την κοινωνική έρευνα που πρέπει να γίνει και που τα ποιοτικά της χαρακτηριστικά επιβάλλουν κάποιο χρόνο, συνδέονται με την προσπάθεια να επανέλθουν τα παιδιά στη φυσική οικογένεια όταν ενδεχομένως θα ξεπεραστεί η κρίση, γιατί η σχέση της φυσικής μητέρας με το παιδί είναι μοναδική και αναντικατάστατη, και συνδέονται με την επιθυμία των οικογενειών που θέλουν να υιοθετήσουν, να παίρνουν μόνο υγιή παιδιά. 
      Βεβαίως και πρέπει να βελτιώσουμε τις επιδόσεις μας. Βεβαίως και πρέπει να αποκεντρώσουμε το σύστημα κοινωνικής φροντίδας για να μπορούν περισσότεροι φορείς σε επίπεδο τοπικής κοινωνίας να εφαρμόζουν πολιτικές υιοθεσίας και αναδοχής. Και υπάρχει πάντα το ζήτημα της ευθύνης του κράτους και των υπηρεσιών του στην αντιμετώπιση των κοινωνικών προβλημάτων, αλλά υπάρχει και το ζήτημα της ευθύνης του κάθε ατόμου για τις συνέπειες των ελεύθερων επιλογών του. 
      Πρέπει να σας πω ότι κανένας κοινωνικός σχεδιασμός δεν είναι εφαρμόσιμος και αποτελεσματικός, όταν δεν υπάρχει και η αναδοχή της ατομικής ευθύνης στην προστασία του παιδιού, του αναπήρου και του ηλικιωμένου, βεβαίως, με την υποστήριξη των κρατικών κοινωνικών υπηρεσιών. 
      Σας ευχαριστώ. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      ΜΑΡΙΑ ΔΑΜΑΝΑΚΗ: Πότε θα κατατεθεί το νομοσχέδιο; 
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Την επόμενη εβδομάδα. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συζήτηση του κατατεθέντος, από τον Υπουργό Εργασίας και Κοινωνικών Ασφαλίσεων, Κοινωνικού Προϋπολογισμού του 2002. 
      Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής. 
      Σε ό,τι αφορά την οργάνωση της συζήτησης, προτείνω να τηρήσουμε τη διαδικασία που ακολουθείται σε ανάλογες συζητήσεις. Δηλαδή, την εφαρμογή της διάταξης της παραγράφου 5 του άρθρου 65 του Κανονισμού της Βουλής. Να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής: Τρεις από το Πανελλήνιο Σοσιαλιστικό Κίνημα, τρεις από τη Νέα Δημοκρατία και ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. 
      Μετά από αυτούς, όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι δεκαπέντε λεπτά. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πέρυσι ήταν είκοσι λεπτά. 
      ΠΡΟΕΔΡΟΣ (Απόστολος Κακλαμάνης): Θα το δούμε στην πορεία. 
      Οι λοιποί τέσσερις ομιλητές θα πάρουν το λόγο μέχρι δέκα λεπτά. Σύμφωνα με τον Κανονισμό, οι άλλοι συνάδελφοι, μιλούν για πέντε λεπτά. Για τους πρώτους θα υπάρξει μία ανοχή για να καλύψουν όλο το εύρος της θέσεως του κόμματός τους. Βέβαια, όσοι θα μιλήσουν θα λαμβάνουν το λόγο εναλλάξ και δεν θα υπάρξουν δευτερολογίες. 
      Κατά τα λοιπά, θα εφαρμοστεί το άρθρο 167 παράγραφος 2 του Κανονισμού της Βουλής για τους Προέδρους και τους αναπληρωτές των Κοινοβουλευτικών Ομάδων. 
      Συμφωνείτε με την πρόταση αυτή; 
      ΓΕΡΑΣΙΜΟΣ ΓΙΑΚΟΥΜΑΤΟΣ: Συμφωνούμε, κύριε Πρόεδρε. 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Μάλιστα, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Από το ΠΑΣΟΚ έχουν προταθεί οι κύριοι Κουρουμπλής, Αντωνακόπουλος και Στρατηλάτης. Από τη Νέα Δημοκρατία ο κ. Γιακουμάτος, ο κ. Αδρακτάς και ο κ. Γεώργιος Κωνσταντόπουλος. Από το Κομμουνιστικό Κόμμα ο κ. Γκατζής και από το Συνασπισμό της Αριστεράς και της Προόδου ο κ. Γεώργιος Αμπατζόγλου. 
      Η ώρα τώρα είναι 12.00΄. Αν συμφωνείτε, μπορούμε στις 16.00΄ το αργότερο να τελειώσουμε; 
      ΓΕΡΑΣΙΜΟΣ ΓΙΑΚΟΥΜΑΤΟΣ: Βεβαίως. 
      ΠΡΟΕΔΡΟΣ (Απόστολος Κακλαμάνης): Κοινοβουλευτικός Εκπρόσωπος της Νέας Δημοκρατίας είναι ο κ. Νικήτας Κακλαμάνης, του Κομμουνιστικού Κόμματος θα είναι ο κ. Σκυλλάκος. Από το Συνασπισμό της Αριστεράς και της Προόδου ο κ. Αμπατζόγλου θα μιλήσει ως εισηγητής, άρα θα πρέπει να οριστεί άλλος ως Κοινοβουλευτικός Εκπρόσωπος. 
      ΜΑΡΙΑ ΔΑΜΑΝΑΚΗ: Θα το δούμε, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Ορίστε, κύριε Κουρουμπλή, έχετε το λόγο. 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κυρίες και κύριοι συνάδελφοι, ο εκμηδενισμός και η ωραιοποίηση είναι δύο όψεις του ίδιου νομίσματος. Επειδή προσωπικά δεν κάνω χρήση τέτοιων νομισμάτων, θα προσπαθήσω να αποτυπώσω τις σκέψεις μου χωρίς να υπαχθώ στον πειρασμό να κάνω τέτοιου είδους αναφορές και να ακολουθήσω τέτοιου είδους λογικές που προσωπικά μου φέρνουν αλλεργία.
      Κύριε Πρόεδρε, συζητούμε σήμερα ένα πελώριας πολιτικής, κοινωνικής σημασίας και ουσίας ζήτημα, που έχει να κάνει με τις κοινωνικές δαπάνες, αυτό που λέγεται «κοινωνικό κράτος». Κάνοντας μία ιστορική -και όχι ιστορικοφανή- αναφορά, θεωρεί κανείς ότι τα πρώτα-πρώτα ψήγματα του κοινωνικού κράτους ξεκινούν από τη δημοκρατία της Αθήνας. Αυτό μπορεί να το διαπιστώσει κανείς από πολλούς λόγους, όπως εκείνος του Λυσία, και από μερικές πόλεις της Κάτω Ιταλίας. 
      Στα μεταπολεμικά χρόνια το κοινωνικό κράτος έχει αναπτυχθεί στις δυτικές κοινωνίες, ωστόσο η Ελλάδα εκείνα τα χρόνια βίωνε τα τραύματα του εμφυλίου πολέμου και της κατοχής. Και δυστυχώς οι προσπάθειες που είχαν γίνει ήταν αποσπασματικές. 
      Οι έννοιες για το κοινωνικό κράτος εισάγονται στην πολιτική μας ορολογία και γίνονται προγραμματικές κομματικές δεσμεύσεις από το 1974, από την διακήρυξη της 3ης Σεπτεμβρίου του Πανελλήνιου Σοσιαλιστικού Κινήματος. Το 1981 οι κυβερνήσεις του Ανδρέα Παπανδρέου θεμελιώνουν το κοινωνικό κράτος και προβαίνουν σε μία σειρά θεσμικών παρεμβάσεων, διαμορφώνοντας για πρώτη φορά ένα κοινωνικό θεσμικό πλαίσιο που επιχειρεί να περιορίσει το μεγάλο κοινωνικό έλλειμμα, το οποίο ζούσε και βίωνε ο ελληνικός λαός. 
      Έχουμε μία βαθιά αναδιάρθρωση του συνταξιοδοτικού ζητήματος. Βελτιώνονται σημαντικά οι συντάξεις όλων των κατηγοριών. Έχουμε τη θεμελίωση του Εθνικού Συστήματος Υγείας, γιατί ακριβώς οι πολιτικές επιλογές έχουν στόχο να παρέχουν στον πολίτη σύγχρονες υπηρεσίες υγείας, ώστε να μην υπάρχουν οι διακρίσεις μπροστά στη ζωή και το θάνατο. 
      Η επιδοματική πολιτική σε όλες τις κατηγορίες των ευπαθών ομάδων του πληθυσμού, η κοινωνική κατοικία, ο κοινωνικός τουρισμός, η επέκταση του ΙΚΑ σε ολόκληρη την Ελλάδα και η ασφάλιση για πρώτη φορά στον ΟΓΑ, καλύπτοντας με σύνταξη –εκείνη του ΟΓΑ- και ιατροφαρμακευτική και νοσοκομειακή περίθαλψη όλων των ανασφαλίστων Ελλήνων πάνω από τα εξήντα πέντε χρόνια, είναι μερικά από εκείνα τα στοιχεία που συνθέτουν την κοινωνική παρέμβαση του Πανελλήνιου Σοσιαλιστικού Κινήματος στη δεκαετία του ’80. 
      Εκείνη λοιπόν η κοινωνική πολιτική δέχθηκε σφοδρότατη επίθεση από την τότε αξιωματική αντιπολίτευση, η οποία άλλοτε θεωρούσε ότι ήταν λίγες οι παρεμβάσεις που έκανε η κυβέρνηση και άλλοτε χρέωνε στην κυβέρνηση τη λογική ότι κάνει κοινωνική πολιτική με τα περίφημα «βερεσέδια».
      Εισερχόμαστε στη δεκαετία του ’90 και η χώρα αντιμετωπίζει μία νέα πρόκληση που έχει να κάνει με την ένταξή της στην Οικονομική και Νομισματική Ένωση, στην ΟΝΕ. Με επίπονη και επώδυνη πορεία και προσπάθεια ο ελληνικός λαός κατόρθωσε να εξασφαλίσει όλους εκείνους τους δείκτες που έδωσαν στην χώρα το εισιτήριο για να ενταχθεί στις δεκαπέντε χώρες της Ευρωπαϊκής Ένωσης και να είναι σε ένα ισχυρό οικονομικό κλαμπ παγκοσμίου επιπέδου. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Κυρίες και κύριοι συνάδελφοι, παρακολουθώντας κανείς τα νούμερα συμβαίνει καμιά φορά η αριθμολαγνεία να δίνει την αίσθηση της ευφορίας, όπως έλεγε παλιότερα ο Γεώργιος Παπανδρέου, όταν δηλαδή «οι αριθμοί ευημερούν και οι άνθρωποι δυστυχούν», ωστόσο όμως πρέπει να χρησιμοποιηθούν ως εργαλείο για να αποτυπώσει κανείς μια πραγματικότητα και όχι να χειραγωγούμαστε από τους αριθμούς και να αγνοούμε την πραγματικότητα. Βλέπουμε λοιπόν ότι το 1993, όταν το ΠΑΣΟΚ αναλαμβάνει για δεύτερη περίοδο την εξουσία μετά από το διάλειμμα της Νέας Δημοκρατίας, έχουμε κοινωνικές δαπάνες του ύψους των έντεκα δισεκατομμυρίων εννιακοσίων εκατομμυρίων ευρώ (11.900.000.000). Σήμερα, το 2002, κύριοι συνάδελφοι, έχουμε δαπάνες 29.46.000.000 και πέρσι είχαμε δαπάνες κοινωνικές 26.55.000.000 ευρώ. Βλέπει κανείς μια αύξηση από πέρσι μέχρι φέτος του 10% και μια αύξηση από το 1993 μέχρι σήμερα του 157%. Αυτά είναι νούμερα που νομίζω ότι κανείς δεν μπορεί να τα διαψεύσει και να τα αρνηθεί.
      Σε αυτή, λοιπόν, την περίοδο - που πραγματικά είναι μια δύσκολη περίοδος γιατί ακριβώς η κυβέρνηση ήθελε και έπρεπε να εξασφαλίσει όλους αυτούς τους απαραίτητους δείκτες που προανέφερα- γίνεται παράλληλα μία προσπάθεια να στηριχθεί το κοινωνικό κράτος, γιατί στην πολιτική στρατηγική της κυβέρνησης και της παράταξης αυτής δεν είναι η λογική η ανάπτυξη και μετά η κοινωνική παρέμβαση, αλλά η κοινωνική ανάπτυξη είναι ταυτισμένη με την οικονομική ανάπτυξη. Γιατί εμείς πιστεύουμε ότι εξασφαλίζοντας κοινωνική συνοχή, μπορεί πραγματικά να εξασφαλίζεται κοινωνική γαλήνη και  ο άνθρωπος νιώθοντας ότι συμμετέχει και απολαμβάνει από το προϊόν της παραγωγής του, να είναι και παραγωγικός και δημιουργικός.
      Έτσι, λοιπόν, παρακολουθώντας μια σειρά γεγονότα αυτής της περιόδου βλέπουμε ότι υπάρχει μια παρέμβαση στο συνταξιοδοτικό σύστημα. Έχουμε δηλαδή μία αύξηση από το 1995 μέχρι το 2002 στις κατώτερες συντάξεις του ΙΚΑ, δηλαδή συντάξεις γήρατος, θανάτου και αναπηρίας, της τάξεως του 47%. Έχουμε παρέμβαση στις συντάξεις του ΤΑΕ της τάξεως του 46%, έχουμε παρέμβαση στις συντάξεις του ΤΕΒΕ και στις τρεις κατηγορίες που προανέφερα, δηλαδή θανάτου, αναπηρίας και γήρατος, της τάξεως του 45% και βεβαίως παράλληλη αύξηση στις συντάξεις του ΟΓΑ.
      Παράλληλα, έχουμε μια σειρά παροχών, όπως είναι το βιβλιάριο υγείας στους ανέργους, έχουμε τη μεγάλη παρέμβαση μετατροπής του ΟΓΑ σε φορέα κύριας ασφάλισης, όπου πραγματικά σκοπείται η αναβάθμιση των συντάξεων του ΟΓΑ σε αυτόν τον ευαίσθητο τομέα των αγροτών. Επίσης, για πρώτη φορά θεσπίζεται διαδοχική ασφάλιση στον ΟΓΑ, -ένα σημαντικό μέτρο-  με συνέπεια πάρα πολλοί αγρότες που είχαν κατά καιρούς ένσημα στο ΙΚΑ και που μέχρι πριν δύο χρόνια δεν αναγνωρίζονταν να τους δίνεται η δυνατότητα να αναγνωριστούν και να αναλαμβάνουν μια συμπληρωματική σύνταξη με βάση τα ένσημα που έχουν κατακτήσει.
       Έχουμε ακόμη τη μεγάλη παρέμβαση στην κοινωνική κατοικία. Δεν μπορεί, κυρίες και κύριοι συνάδελφοι, να αμφισβητηθεί το γεγονός ότι η Ελλάδα είναι ίσως η πρώτη χώρα με ιδιωτική κατοικία, αποκορύφωμα όλης αυτής της προσπάθειας των δανείων μέσα από την Εργατική Κατοικία και της δωρεάν προσφοράς κατοικίας σε ευπαθείς ομάδες. Αποκορύφωμα αυτής της προσπάθειας είναι και το γεγονός –και νομίζω ότι είναι πρωτόγνωρο γεγονός- ότι μετά από τους Ολυμπιακούς Αγώνες, δυόμισι χιλιάδες κατοικίες του Ολυμπιακού Χωριού, σύγχρονες κατοικίες με όλες τις υπηρεσίες, με κοινόχρηστους χώρους, με παιδικούς σταθμούς, όλο αυτό το πλαίσιο θα δοθεί σε δυόμισι χιλιάδες οικογένειες.
      Περίπου δηλαδή δέκα χιλιάδες άνθρωποι θα στεγαστούν στα πλαίσια της παροχής από το κράτος στις ολυμπιακές εγκαταστάσεις στο Ολυμπιακό Χωριό.
      Το 2002 γίνεται μια γενναία παρέμβαση σε ό,τι αφορά το ασφαλιστικό σύστημα. Ψηφίζεται ο ν. 3029, με τον οποίο ρυθμίζεται το χρέος στο ΙΚΑ ύψους 1,300 τρισεκατομμυρίων δραχμών και παράλληλα εξασφαλίζεται για τριάντα χρόνια το 1% του ΑΕΠ και στήριξη στο ΙΚΑ, προκειμένου να αντιμετωπίσει τα μεγάλα προβλήματα τουλάχιστον για τα προσεχή δεκαπέντε χρόνια, ώστε σε δύσκολες στιγμές έχοντας ένα πλεόνασμα -αφού θα έχει το 1% του ΑΕΠ, το οποίο θα προσδοκούμε κάθε χρόνο να αυξάνει, αφού θα αυξάνει και το ΑΕΠ- να έχουμε μια ουσιαστική παρέμβαση στήριξης αυτού του μεγάλου ασφαλιστικού φορέα.
      Παράλληλη ρύθμιση αναμένεται και για τον ΟΑΕ. Ήδη αναμένεται η μελέτη, με βάση την οποία η Κυβέρνηση θα προχωρήσει σε μια παρεμφερή ρύθμιση και σ’ αυτόν τον ευαίσθητο τομέα του ασφαλιστικού μας συστήματος. 
      Πρέπει, λοιπόν, να δεχθούμε ότι με βάση τον τελευταίο νόμο, το ν. 3029, γίνεται μια παρέμβαση κι ένας ουσιαστικός εκσυγχρονισμός στο ασφαλιστικό σύστημα. Ο κατακερματισμός σε κάθε ταμείο με ιδιαίτερους κανόνες σε κάθε ταμείο, η σύγχυση που υπήρχε και η αλληλοεπικάλυψη επιχειρείται να αποκατασταθεί, ώστε πραγματικά να ενιοποιηθούν και τα ποσοστά με βάση το 100. Δηλαδή, οι συντάξεις ορίζονται στο 70%, όπως και η τελευταία ρύθμιση του Υπουργείου Εμπορικής Ναυτιλίας, όπου αναβιβάζει και τις συντάξεις του ΝΑΤ από 60% σε 70%. Είναι μια προσπάθεια που πραγματικά επιχειρεί να αναβαθμίσει αυτόν τον ευαίσθητο τομέα.
      Έτσι, λοιπόν, παρακολουθώντας κανείς τα στοιχεία βλέπει ότι φέτος έχουμε 17,39 δισεκατομμύρια ευρώ για τον τομέα των συντάξεων, από τα οποία τα 14,23 δισεκατομμύρια ευρώ είναι χρήματα που έρχονται από τα ασφαλιστικά ταμεία και τα 3,16 δισεκατομμύρια ευρώ προέρχονται από τον κρατικό προϋπολογισμό.
      Παρομοίως, περίπου 12,060 δισεκατομμύρια ευρώ έχουμε στον τομέα της υγείας, από τα οποία περίπου 8,5 δισεκατομμύρια ευρώ προέρχονται από τα ασφαλιστικά ταμεία και 3,5 δισεκατομμύρια ευρώ προέρχονται από τον κρατικό προϋπολογισμό. 
      Παρακολουθώντας κανείς όλη αυτήν την πορεία, κυρίες και κύριοι συνάδελφοι, γεννιέται μέσα του το ερώτημα εάν όλα αυτά τα μέτρα και όλες αυτές οι κυβερνητικές παρεμβάσεις αρκούν κι επαρκούν για να αντιμετωπιστούν τα μεγάλα προβλήματα που βιώνουμε καθημερινά στην εποχή μας, τα μεγάλα προβλήματα που γεννά η ανοιχτή οικονομία και οι ανοιχτές κοινωνίες και που πραγματικά τα βιώνουν οι ευπαθείς ομάδες του πληθυσμού και οι άνθρωποι που αντιμετωπίζουν το μεγάλο φάσμα της ανεργίας, της περιθωριοποίησης, των μεγάλων προβλημάτων που γεννά ο κοινωνικός ρατσισμός και το απεχθές βλέμμα του κοινωνικού αποκλεισμού.
      Προσωπικά θέλω να ομολογήσω ότι αυτά τα μέτρα είναι πολύ σημαντικά και συνθέτουν μια μεγάλη προσπάθεια. Ωστόσο πρέπει να εξαντλήσουμε όλα εκείνα τα περιθώρια για μια πιο γενναία αναδιανεμητική πολιτική, που θα δημιουργεί ισχυρότερο κοινωνικό κράτος, για να απαντήσουμε ακριβώς σ’ αυτά τα προβλήματα, τα οποία απειλούν να ρευματώσουν την κοινωνική συνοχή και να διαμορφώσουν πολύ άθλιες συνθήκες για μεγάλα τμήματα της κοινωνίας.
      Κυρίες και κύριοι συνάδελφοι, ο ελληνικός λαός τα τελευταία τριάντα χρόνια βιώνει μια πολιτική σταθερότητας, αποτέλεσμα της οποίας ήταν οι μεγάλοι διασκελισμοί που έχει κάνει μέχρι σήμερα. Παρακολουθεί κανείς ότι στη δεκαετία του ’70 εξασφαλίζει ο ελληνικός λαός την ένταξή του στην ΕΟΚ. Στη δεκαετία του ’80 θεμελιώνεται το κοινωνικό κράτος. Στη δεκαετία του ’90 εξασφαλίζονται όλοι οι δείκτες για να μπορέσει η χώρα να είναι σήμερα μέλος της Ευρωπαϊκής Ένωσης.
      Όλα αυτά μας δίνουν τη δυνατότητα να εξάγουμε μια σειρά συμπεράσματα, τα οποία είναι απαραίτητα για τον πολιτικό διάλογο. Θεωρώ, λοιπόν, ότι είναι αναγκαίες μια σειρά νέες παρεμβάσεις με βάση τα δεδομένα που προανέφερα. Πρέπει να υπάρξει ουσιαστική παρέμβαση στις εργασιακές σχέσεις, γιατί ακριβώς η λογική της ανοιχτής οικονομίας δημιουργεί πάρα πολλά προβλήματα τα οποία αποβαίνουν εις βάρος του εργαζόμενου. Οι Επιθεωρήσεις Εργασίας του Υπουργείου πρέπει να επανδρωθούν με νέο στελεχικό δυναμικό που θα παρεμβαίνει και θα απαιτεί την αυστηρή τήρηση των κανόνων, γιατί αλλιώς δημιουργούνται …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά παρακαλώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Κουρουμπλή.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Η μη τήρηση των κανόνων δημιουργεί προβλήματα εις βάρος των εργαζομένων, αφού ο τρόπος με τον οποίο αντιμετωπίζονται προσβάλλει την αξιοπρέπειά τους. Αντί η επιχείρηση να τους θεωρεί συνεργάτες οι οποίοι συμβάλλουν στην παραγωγή, πολλές φορές τους χρησιμοποιεί ως καύσιμη ύλη. 
      Θα πρέπει, λοιπόν, απέναντι στις  πιέσεις που προωθεί η ανοιχτή οικονομία για ιδιωτικοποίηση του κέρδους και κοινωνικοποίηση του κόστους να υπάρξει μια γενναία αντίσταση του οργανωμένου και συγκροτημένου κράτους. Θα πρέπει να προχωρήσει με γρηγορότερους ρυθμούς η ανάπτυξη του ΟΑΕΔ και η καλύτερη αξιοποίηση των ανθρώπινων πόρων για να μην αφήσουμε κανένα περιθώρια στα λεγόμενα ΚΕΚ να γίνουν «κέικ» για μερικούς! 
      Θα πρέπει να γίνει πιο γενναία η επιδοματική πολιτική στις ευπαθείς ομάδες του πληθυσμού και στα άτομα με ειδικές ανάγκες. Αρκεί μόνο να καταλάβουν οι Υπουργοί Οικονομίας ότι η παραμονή με μια γενναία επιδοματική πολιτική στο σπίτι ενός ατόμου με ειδικές ανάγκες, που δεν μπορεί να μπει στην παραγωγή λόγω των ιδιαιτέρων προβλημάτων που αντιμετωπίζει, κοστίζει λιγότερο από την παραμονή του  σε ένα ίδρυμα. 
      Θα πρέπει, κυρίες και κύριοι συνάδελφοι, να συζητήσουμε με βάση το άρθρο 25 που ψηφίσαμε με πρωτοβουλία της Κυβέρνησης και με σύμφωνη γνώμη όλων των κομμάτων σε μια εποχή που το διεθνές περιβάλλον είναι αρνητικό για ό,τι συνδέεται με το κοινωνικό κράτος. Θα πρέπει η επιταγή του Συντάγματος για  θεσμοθέτηση και κατοχύρωση του κοινωνικού κράτους να υλοποιηθεί με την προώθηση ενός θεσμικού πλαισίου που θα εξασφαλίζει ένα ελάχιστο εγγυημένο εισόδημα για όλους τους Έλληνες.  Μια τέτοια θεσμική παρέμβαση θα απαντήσει αποτελεσματικά στα φαινόμενα του «ιού» της φτώχειας που απειλεί όλες τις ευρωπαϊκές κοινωνίες καθώς και τη δική μας. Απειλεί να δημιουργήσει έναν αντίκοσμο έξω από τα λεγόμενα φυσιολογικά τείχη της κοινωνίας. Απειλεί να επιχωματώσει σημαντικά τμήματα της κοινωνίας μέσα στα οποία θα γεννηθεί η απελπισία και το έγκλημα. 
      Θα πρέπει, λοιπόν, να συζητήσουμε για την οικονομική δημοκρατία, ώστε να δημιουργήσουμε τις προϋποθέσεις του αυτού σημείου εκκίνησης όλων των πολιτών για μια κοινωνία πολιτών και όχι για μια κοινωνία υπηκόων, υποτακτικών, παθητικών αποδεκτών ρύθμισης της τύχης τους. Θα πρέπει να μιλήσουμε για την οικονομική δικαιοσύνη για να εξασφαλίσουμε σύγχρονους κοινωνικούς θεσμούς, αποτελεσματικούς και λειτουργικούς, που θα απαντούν στα φαινόμενα του κοινωνικού αποκλεισμού και του ρατσισμού προληπτικά και κατασταλτικά, για να μπορέσουμε πραγματικά να μη βιώσουμε ως κοινωνία τις επιπτώσεις του απεχθούς βλέμματος του κοινωνικού αποκλεισμού.
      Θα πρέπει να συζητήσουμε, κυρίες και κύριοι συνάδελφοι, για την προσπέλαση όχι μόνο στην κοινωνία της γνώσης αλλά και στην κοινωνία της εκμάθησης, γιατί έτσι πραγματικά θα δημιουργήσουμε ανθρώπους, κοινωνίες ισχυρές …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κουρουμπλή, να ολοκληρώσετε.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: … και όχι κοινωνίες ισχυρών που θα συνθλίβουν τους αδυνάτους. 
      Θα πρέπει, λοιπόν, να προσεγγίσουμε και να ψηλαφίσουμε τις νέες μορφές παραγωγικών σχέσεων που διαμορφώνονται από την υπερπαραγωγή της εξειδικευμένης εργασίας και την αύξηση της υπεραξίας του παραγόμενου πλούτου, για να προχωρήσουμε σε μία γενναία αναδιανομή του στη χώρα και στην Ευρώπη γενικότερα, με πρωτοβουλίες, γιατί έτσι πραγματικά θα οικοδομήσουμε μία κοινωνία βιοκεντρική, χωρίς ρατσισμούς και αποκλεισμούς. 
      Έτσι θα εξασφαλίσουμε την κοινωνική γαλήνη που θα είναι αποτέλεσμα της κοινωνικής συνοχής και όχι της επιβολής και της εξαθλίωσης του πολίτη.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κουρουμπλή, να ολοκληρώσετε.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κυρίες και κύριοι συνάδελφοι, κάποιοι οραματίστηκαν ότι μέσα από τη λογική ενός άκρατου και ασυγκράτητου νεοφιλελευθερισμού, χωρίς παρεμβάσεις του κράτους, μπορούν να μελετήσουν τα αποτελέσματά του. Τουλάχιστον στην Αργεντινή, όπου εφαρμόστηκε αυτή η λογική, ο λαός δοκίμασε και δοκιμάζει τις συνέπειες μίας τέτοιας λογικής.
      Εμείς πιστεύουμε ότι στρατηγικός μας στόχος είναι η ισόρροπη κοινωνική και οικονομική ανάπτυξη, διότι έτσι μπορούμε πραγματικά να δώσουμε σε κάθε άνθρωπο τη δυνατότητα να γευτεί τη χαρά της δημιουργίας.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κουρουμπλή.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Τελειώνω, κύριε Πρόεδρε.
      Για να μπορέσει πραγματικά να μπορέσει να υπάρξει το χαμόγελο στα χείλη όλων των ανθρώπων, αντί του επαπειλούμενου φαινομένου της κοινωνικής κατάθλιψης που γεννά η λογική της ανοιχτής οικονομίας και της νεοφιλελεύθερης ιδεολογίας.
      Σας ευχαριστώ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Λέει τι θα κάνει άμα γίνει κυβέρνηση. Αν όμως γίνετε κυβέρνηση, πρέπει να τα κάνετε πράξη όλα αυτά.
      ΠΡΟΕΔΡΕΥΩΝ (Κωνσταντίνος Γείτονας): Κύριε Ανδρεουλάκο, σας παρακαλώ να ηρεμήσετε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Για ποια ηρεμία μιλάτε, κύριε Πρόεδρε; Ο συνάδελφος πέταξε τριάντα «πρέπει» και είκοσι «για να».
      ΠΡΟΕΔΡΕΥΩΝ (Κωνσταντίνος Γείτονας): Κύριε Ανδρεουλάκο, σας παρακαλώ.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «180 Χρόνια από την Ελληνική Επανάσταση», τριάντα οκτώ μαθητές και δύο συνοδοί δάσκαλοι από το 9ο Δημοτικό Σχολείο Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Γιακουμάτος έχει το λόγο εκ μέρους της Νέας Δημοκρατίας.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, θα ήθελα να παραιτηθώ από το χρόνο της δευτερολογίας μου και να μου τον δώσετε στην πρωτολογία, για να προλάβουμε να πούμε τόσα πολλά, αλλά εκεί, δυστυχώς, που γίνονται τόσο λίγα.
      ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει δευτερολογία στην οργανωμένη συζήτηση που αποφασίσαμε και το ξέρετε πολύ καλά. Απλώς, είπαμε ότι θα υπάρξει κάποια ανοχή, όπως υπήρξε και στον πρώτο εισηγητή.
      ΓΕΡΑΣΙΜΟΣ ΓΙΑΚΟΥΜΑΤΟΣ: Εντάξει, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, θα ήθελα να κάνω μία παρατήρηση. Σήμερα είναι δώδεκα Δεκεμβρίου –τέλη Δεκεμβρίου- και συζητάμε τον κοινωνικό κρατικό προϋπολογισμό! Προς Θεού!
      Τόσος εκσυγχρονισμός! Απολογισμός είναι, κύριε Υπουργέ. Δεν μπορεί να λέγεται προϋπολογισμός! 
      Η δική μας γνώμη είναι ξεκάθαρη, να μιλήσουμε και να συγκρίνουμε το μέγεθος της φτώχειας το πρώτο τρίμηνο εκάστου έτους. Αυτό έχει νόημα και έννοια στη συζήτηση για τον κρατικό προϋπολογισμό και –κατά το ΠΑΣΟΚ- για τον απολογισμό, όπως είναι σήμερα.
      Όμως, διαβάζοντας κανείς προσεκτικά πίσω από τις ωραίες λέξεις, πίσω από τα «θα», τα τριάντα «πρέπει», τα σενάρια που παρακολουθούμε καθημερινά –πότε είναι ακροδεξιά και πότε βασιλικά, πότε είναι βασιλικός ή δυόσμος- θα πρέπει πραγματικά να διαπιστώσουμε –το διαπιστώνουμε τα τελευταία χρόνια- ότι πολλά λόγια λέγονται.
      ΠΡΟΕΔΡΕΥΩΝ (Κωνσταντίνος Γείτονας): Ο λαός ξέρει το δυόσμο και το βασιλικό, κύριε Γιακουμάτο. Δεν θα κάνουμε τώρα βασιλικό και το δυόσμο.
       Συνεχίστε τώρα, σας παρακαλώ. Για τον Κοινωνικό Προϋπολογισμό μιλάμε και όχι για βασιλικούς και δυόσμους.
      ΓΕΡΑΣΙΜΟΣ ΓΙΑΚΟΥΜΑΤΟΣ: Λέγονται πολλά -και ακούγονται ακόμα περισσότερα- ο Έλληνας πολίτης ακούει για «κοινωνικά δίκτυα» ή «κοινωνικά προγράμματα» και σου λέει «βρε αδελφέ, κάτι γίνεται εδώ». Βγαίνουμε προς τα έξω με κοινωνικά πρόσωπα και ειλικρινά έκπληκτος παρακολουθεί ο καθένας και θα νόμιζε ότι βρίσκεται –εκεί φθάσαμε- σε μία κοινωνία, κύριε Κουρουμπλή, πρότυπο συνοχής και αλληλεγγύης.
      Όμως, όταν γίνεσαι θεατής μίας εικονικής πραγματικότητας για την οικονομία και για το κράτος πρόνοιας, όταν όλα αυτά προβάλλονται σε παραμορφωτικούς καθρέφτες, όταν αποσιωπούνται κάποιοι δείκτες, κατασκευάζετε εντυπώσεις.
      Με τις εντυπώσεις όμως δεν βρίσκεις δουλειά στον άλλον. Δεν δίνεις εισόδημα σ’ αυτόν που είναι κάτω από τα όρια της φτώχειας. Το κοινό όμως ευρωπαϊκό νόμισμα και η Ευρωπαϊκή Ένωση, που τόσο την επικαλούμεθα όλοι κάνει αναπότρεπτες τις συγκρίσεις μεταξύ των χωρών της Ευρωπαϊκής Ένωσης. Υπογραμμίζουν τις διαφορές και αναδεικνύονται οι ανισότητες. Δεν το είχαμε αυτό παλιά. 
      Εδώ αποδεικνύεται, κύριε Υπουργέ, ότι η υστέρηση της ελληνικής κοινωνίας έναντι των υπολοίπων ευρωπαϊκών κοινωνιών μπορεί να θεωρηθεί δεδομένη, αδιαμφισβήτητη και απόλυτα μετρήσιμη. 
      Ας πάρουμε πρώτα και πάνω απ’ όλα το εργασιακό. Πρέπει να ξέρετε, κύριε Πρόεδρε, ότι σε μια ευνομούμενη χώρα, δημοκρατική, δύο κυρίως είναι οι δείκτες της πραγματικής κατάστασης σε μια οικονομία. 
      Ο ένας από τους δύο είναι ταυτόχρονα και δείκτης κοινωνικής αλήθειας. Αλί και τρισαλί στους ψεύτες! Η κοινωνική αλήθεια είναι ο δείκτης της ανεργίας. Είναι αυτός που μαστίζει τη χώρα μας, είναι μια βραδυφλεγής βόμβα στα θεμέλια της κοινωνίας μας.
      Γιατί, κύριε Υπουργέ, το θέμα δεν είναι ότι ο άλλος έχασε τη δουλειά του και έχει οικονομικό πρόβλημα. Θα πρέπει να ξέρετε ότι η ανεργία δημιουργεί μια σωρεία προβλημάτων ψυχολογικών και οδηγούμαστε στα ναρκωτικά, σε εξαθλίωση. Άρα είναι μείζον εθνικό θέμα. Να λοιπόν η πρώτη πραγματικότητα. 
      Και τι κάνει γι’ αυτό το μεγάλο φαινόμενο, γι’ αυτήν τη μεγάλη απειλή της ανεργίας η Κυβέρνηση; Προσπαθεί να κρύψει και εδώ, μέσα από παραμορφωτικούς καθρέφτες, τη ζοφερή πραγματικότητα των εκατοντάδων χιλιάδων ανέργων. Έχει εφεύρει έναν νέο μύθο, όπου λέει ότι έχουμε μείωση της ανεργίας, αλλά συγχρόνως όμως έχουμε και μείωση της απασχόλησης. 
      Είναι πραγματικά παγκόσμια πρωτοτυπία, πατέντα, να έχουμε, κύριε Υπουργέ, μείωση της ανεργίας και συγχρόνως μείωση της απασχόλησης.  Για του λόγου το αληθές καταθέτω, κύριε Πρόεδρε, στα Πρακτικά τον πίνακα που λέει ότι η απασχόληση το 2000 ήταν 55,6% και το 2001 είναι 55,3%. Το 2002 δεν έχει μετρηθεί ακόμα.
      (Στο σημείο αυτό ο Βουλευτής κ. Γεράσιμος Γιακουμάτος, καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Λησμονεί όμως η Κυβέρνηση ότι τα τελευταία χρόνια, κύριε Υπουργέ, δεν κατάφερε ούτε να προσφέρει θέσεις εργασίας ούτε να δημιουργήσει θέσεις. Εισήγαγε μόνο εργασιακές ρυθμίσεις που σήμερα διαπιστώνει και η ίδια ότι αυτό δεν ευνόησε την αγορά εργασίας και το αίσθημα της ανασφάλειας στην εργασία χειροτερεύει. 
      Και παρά τα δίκτυα φτώχειας, παρά τα κοινωνικά προγράμματα, παρά τα δισεκατομμύρια που είχατε την ευκαιρία να αξιοποιήσετε από την Ευρωπαϊκή Ένωση, ένα τρισεκατομμύριο μόνο στοίχισε το εθνικό σχέδιο για την απασχόληση το 2001, χωρίς να έχουμε αποτελέσματα για την ανεργία. 
      Καταφέρατε όμως κάτι. Κατατάξατε τη χώρα μας τελευταία στην Ευρωπαϊκή  Ένωση στην απασχόληση και δεύτερη στην ανεργία μετά την Πορτογαλία. Αυτό το καταφέρατε. Και αυτό που εμφανίζεται ως μείωση της ανεργίας, ως προβαλλόμενη από την Κυβέρνηση επιτυχία -αλί και τρισαλί- είναι υποκρισία. Οφείλεται στη μείωση του εργατικού δυναμικού και των απασχολουμένων. Τα στοιχεία είναι ατράνταχτα. Το ποσοστό  απασχόλησης, όπως είπα, από το 55,6% πήγε στο 55,3%, όμως ο πληθυσμός σε ηλικία προς εργασία, κύριοι συνάδελφοι, από έξι εκατομμύρια οκτακόσιες εβδομήντα πέντε χιλιάδες πήγε στα έξι εκατομμύρια επτακόσιες εξήντα χιλιάδες από τα στοιχεία του προϋπολογισμού. Όσο δε για το εργατικό δυναμικό από τέσσερα εκατομμύρια τετρακόσιες τριάντα τρεις χιλιάδες πήγε στα τέσσερα εκατομμύρια τριακόσιες εξήντα εννέα χιλιάδες. 
      ΒΑΣΙΛΗΣ ΚΕΔΙΚΟΓΛΟΥ: Περιλαμβανομένων και των μεταναστών. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Αυτό είναι, λοιπόν, το μεγάλο πρόβλημα της ανεργίας.
      Ας πάμε στη μεγάλη πληγή, το ασφαλιστικό. Είναι δυσαναπλήρωτο το ανθρώπινο έλλειμμα σε δυναμικό. Οι διατάξεις του πρόσφατου ν. 29, όχι μόνο δεν έκλεισαν πληγές, αλλά αντιμετωπίζεται σε χειρότερο επίπεδο η ασθένεια του ασφαλιστικού.
      Ένα από τα μεγαλύτερα προβλήματα, που δεν έχετε λάβει υπόψη σας, κύριοι της Κυβέρνησης, είναι το δημογραφικό. Είναι ένα πολύ μεγάλο εθνικό πρόβλημα. Είναι ένα τεράστιο έλλειμμα σε αριθμούς και σε ανθρώπους, αρκεί να αναλογιστεί κανείς ότι σήμερα η σχέση εργαζομένων και συνταξιούχων είναι ένα προς ένα εβδομήντα εννιά. Αντιλαμβάνεστε πως έπρεπε να είναι ένα προς τέσσερα.
      Ο αριθμός των ασφαλισμένων ακολουθεί φθίνουσα πορεία. Κοντολογίς θα σας πω ότι αυξήθηκαν από το 1990 μέχρι σήμερα οι συνταξιούχοι φθάνοντας τα πεντακόσιες δώδεκα χιλιάδες οκτακόσια δέκα εννέα άτομα. 
      Δεν είναι μόνο οι αριθμοί, αλλά υπάρχουν και τα ελλείμματα. Το έλλειμμα των ασφαλιστικών ταμείων συνεχώς μεγαλώνει. Όλο και περισσότερα ταμεία μετριούνται στο χάος των ελλειμμάτων, που δημιουργήθηκαν και δημιουργούνται στο μέγιστο βαθμό από κυβερνητικές πολιτικές. Οι εργαζόμενοι πληρώνουν εισφορές -και μάλιστα τις μεγαλύτερες στην Ευρωπαϊκή Ένωση- αλλά είναι οι δικές σας πολιτικές επιλογές, οι οποίες γίνονται για μικροκομματικούς σκοπούς και μόνο και έχουν δημιουργήσει τα τεράστια ελλείμματα.
      Πρώτα θα αναφερθώ στο ΙΚΑ. Το ΙΚΑ είναι το μεγάλο ταμείο, πάνω στο οποίο η Κυβέρνηση φιλοδοξεί να οικοδομήσει ένα βιώσιμο ασφαλιστικό σύστημα. Γι’ αυτόν το λόγο έφερε και τον πρόσφατο νόμο. Παρά τη μεγάλη επιχορήγηση από τον κρατικό προϋπολογισμό –τα περισσότερα τα παίρνει μόνο το ΙΚΑ- φέτος από τον κρατικό προϋπολογισμό έχει το ΙΚΑ κατά 191.643.000 ευρώ, δηλαδή κατά 65 δισεκατομμύρια δραχμές,  μικρότερη επιχορήγηση. Αυτό βρίσκεται στη σελίδα 23. Δηλαδή το καθαρό οικονομικό αποτέλεσμα για το ΙΚΑ, όπως προκύπτει από τα στοιχεία του νέου κρατικού προϋπολογισμού προβλέπεται να είναι αρνητικό και για το 2003, παρά την οικονομική ενίσχυση με 1,37 δισεκατομμύρια ευρώ. Το κράτος εκτιμά ότι το ΙΚΑ φέτος θα εμφανίσει άνοιγμα, παρά την επιχορήγηση, 126 δισεκατομμύρια.
      Έρχομαι τώρα στο ΛΑΦΚΑ. Είναι μία πασοκική, παγκόσμια πρωτοτυπία. Τι είναι ο ΛΑΦΚΑ, κύριοι συνάδελφοι; Είναι ένας αποταμιευτικός λογαριασμός αλληλεγγύης. Ποιοι τον πληρώνουν; Οι εργαζόμενοι και ο εργοδότης. Έχει καταντήσει ο ΛΑΦΚΑ ως μόνιμη πηγή χρηματοδότησης του ασφαλιστικού συστήματος. Υποχρεώνετε το ΛΑΦΚΑ -και πήρατε φέτος το 34% των εσόδων- και βάζετε τους συνταξιούχους να πληρώσουν το λογαριασμό για τη σύνταξή τους. 
      Είναι αδιανόητο, κύριοι συνάδελφοι, να πληρώνει ο ΛΑΦΚΑ τις συντάξεις των ασφαλισμένων, που είναι χρήματα δικά τους. 
      Απόρροια αυτού ήταν και ο περίφημος ν. 2084. Μία διάταξή του έλεγε ότι μέχρι τις 31/12/2002 καταργούμε το 5% παρακράτηση από τη σύνταξη. Έρχεται η Κυβέρνηση και ο νόμος του κ. Ρέππα και του κ. Σπυρόπουλου για το ασφαλιστικό να κάνει το 5% μέχρι το 2007. Κρατάτε 5% από τους συνταξιούχους και τους το ξαναδίνετε στη σύνταξή τους. Αυτά είναι τραγελαφικά και τουλάχιστον κωμικά.
      Έρχομαι τώρα στο ΤΕΒΕ. Ποιες είναι οι εισφορές του ΤΕΒΕ βάσει του δικού σας νόμου; Είναι 130 δισεκατομμύρια. Καταθέτω, κύριε Υπουργέ, γιατί μπορεί να υπάρχει αμφισβήτηση, τον πίνακα ότι χρωστάτε 130 δισεκατομμύρια στο ΤΕΒΕ.
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τι κάνατε; Πρόσφατα ο Υπουργός, πριν από λίγες μέρες, –πάντα το Δεκέμβρη- για να δοθεί η σύνταξη και το δώρο των Χριστουγέννων, δώσατε 20 δισεκατομμύρια παραπέμποντας το υπόλοιπο του οργανισμού πάλι σε επιτροπή. Είναι γνωστή αυτή η τακτική «κουκουλώνω, μεταθέτω, επιτροπάτα και ομόλογα». Αυτή είναι η πολιτική σας στην ασφάλιση.
      Πάμε τώρα στο ΝΑΤ, το οποίο βουλιάζει στα χρέη. Ο φορέας της κοινής ασφάλισης των ναυτικών μας θυμίζει «ΤΙΤΑΝΙΚΟ» με τα ελλείμματά του να φθάνουν μόνο για τη φετινή χρονιά  τα 16,1 δισεκατομμύρια δραχμές, δηλαδή 47 εκατομμύρια ευρώ, έναντι 4,9 δισεκατομμύρια το 2001.
       Συνολικά το επίσημο έλλειμμα το 2002 των φορέων ασφάλισης συναρμοδιότητας του Υπουργείου Εμπορικής Ναυτιλίας θα ανέλθει στα 25,25 δισεκατομμύρια δραχμές. Αυτή είναι η πραγματικότητα.
      Ξέρετε, κυρίες και κύριοι συνάδελφοι, ποιο είναι το οξύμωρο; Εδώ γίνεται καυγάς για το ασφαλιστικό. Προσπαθούμε να δώσει κανένα σεντς η Κυβέρνηση, για να περισώσουμε την κοινωνική ασφάλιση, τη σύνταξη και το δώρο, και δεν συγκινείται κανείς από τις τρομακτικές απώλειες που καταγράφει η κινητή περιουσία των ασφαλιστικών ταμείων και από την ακίνητη, που δεν αξιοποιείται.
      Φθάσατε στο σημείο το 2001 για τα ασφαλιστικά ταμεία, βλέποντας ότι γκρεμίζεται το χρηματιστήριο και για να στηρίξουμε συγκεκριμένες επιχειρήσεις και συγκεκριμένους θεσμούς χωρίς διαφάνεια, να κάνετε μέχρι 403% τοποθετήσεις σε μετοχές.
      Καταθέτω για τα Πρακτικά έναν πίνακα που περιγράφει ένα μέρος των μετοχών που αγόρασαν το 2001 τα ασφαλιστικά ταμεία. 
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ζημιά ένα τρισεκατομμύριο στα ασφαλιστικά ταμεία από τις επενδύσεις στο χρηματιστήριο. Και είναι δυνατόν να πέφτει το χρηματιστήριο και εσείς να αγοράζετε; Να πώς φθάσαμε και πώς φθάνουμε στα ελλείμματα των ασφαλιστικών ταμείων. 
      Και το έλλειμμα των οργανισμών κοινωνικής ασφάλισης και πρόνοιας θα φθάσει το 2002 στα 3,65 δισεκατομμύρια ευρώ. Είναι ένα έλλειμμα της τάξης του 2,69% επί του ΑΕΠ. Σε σύγκριση με το 2001 το έλλειμμα εμφανίζεται φέτος αυξημένο κατά 25% καθώς πέρυσι ήταν στα 2,91 δισεκατομμύρια ευρώ. Δηλαδή φθάνει το 2,23% επί του ΑΕΠ το έλλειμμα του κρατικού προϋπολογισμού για τα ασφαλιστικά ταμεία, για την πρόνοια. 
      Για του λόγου το αληθές, το έλλειμμα των εργαζομένων κοινωνικής ασφάλισης και πρόνοιας εκτιμάται ότι θα διαμορφωθεί το 2003 στο 2,35% επί του ΑΕΠ ήτοι 3,54 δισεκατομμύρια ευρώ. 
      Πολύ φοβάμαι, κύριε Πρόεδρε, ότι αυτά τα ελλείμματα θα επιδράσουν στην παροχή υπηρεσιών υγείας και θα έχουμε πεσμένο το επίπεδο των κοινωνικών παροχών.
      Όμως, η Κυβέρνηση εμφανίζει πλαστή εικόνα των κοινωνικών δαπανών όπως άλλωστε κάνει και στον κρατικό προϋπολογισμό. Και ήρθε η EUROSTAT και έδειξε την πόρτα των ελλειμμάτων και τράβηξε το αυτί των οικονομολόγων κακή τη μοίρα διαχειριστών αυτής της Κυβέρνησης. 
      Αλλά και στο θέμα των κοινωνικών παροχών αγνοεί η Κυβέρνηση τις εκθέσεις της EUROSTAT. Τι λέει η EUROSTAT; Λέει ότι το 23% του πληθυσμού στην Ελλάδα ζει κάτω από το όριο της φτώχειας. Και μετά τις δαπάνες κοινωνικής προστασίας μόνο το 1% του πληθυσμού κατορθώνει να περνά το όριο της φτώχειας. 
      Καταθέτω, κύριε Υπουργέ, πίνακα της EUROSTAT “The Social Situation in the European Union”, που λέει ότι το Βέλγιο προ κοινωνικών παροχών είχε ποσοστό πληθυσμού κάτω από το όριο της φτώχειας 28% και κατόπιν κοινωνικών παροχών είχε ποσοστό 16%. Δηλαδή είχε αποτελεσματικότητα των κοινωνικών ποσοστών κατά 43%. Η Ελλάδα προ κοινωνικών παροχών είχε ποσοστό πληθυσμού κάτω από το όριο της φτώχειας 23% και κατόπιν κοινωνικών παροχών 22%.
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Τι γίνονται τα δισεκατομμύρια που δίδονται για κοινωνικά πακέτα; Φθάνουν στον πραγματικό δικαιούχο; Όχι. Στους αετονύχηδες πάνε, στη διασπάθιση του δημοσίου χρήματος και στη διαφθορά. 
      Πρέπει να επαναφέρουμε το σύστημα πρόνοιας στη χώρα μας το διαβρωμένο, σε μια θέση πραγματικής ευαισθησίας όπου ο ανάπηρος θα παίρνει τη σύνταξη που του αξίζει και ο πραγματικά άπορος θα παίρνει το επίδομά του.
      Κύριε Υπουργέ, αλήθεια όταν μιλάτε για κοινωνική προστασία και κράτος πρόνοιας θα σας θυμίζω όσο ζω και όσο ο λαός με στέλνει στο Κοινοβούλιο, τις 152.000 δραχμές σύνταξη που ο κ. Σημίτης ο Πρωθυπουργός, ατυχώς αυτής της χώρας, στις 6 Απριλίου υποσχέθηκε, δεσμεύθηκε και εξαπάτησε τον Έλληνα συνταξιούχου που ακόμη δεν παίρνει 152.000 δραχμές σύνταξη. 
      Οι συντάξεις σήμερα οι περισσότερες, είναι συντάξεις φτώχειας και αφήστε το ΕΚΑΣ. Είναι κάτω από 100.000 δραχμές οι συντάξεις και στο ΝΑΤ και στο ΙΚΑ και στο ΤΕΒΕ. 
      Και πάμε στο επίδομα της ανεργίας. Και εδώ η Κυβέρνηση σπεκουλάρει. Λέει «δίνουμε 7%». Ο κοινωνικός προϋπολογισμός λέει 5%, ο ΟΑΕΔ αποφάσισε χθες 7%. 
      Και δεν μου λέτε, ο νόμος ο δικός σας ο ν.2224/94 τι λέει; Ότι ο άνεργος θα πρέπει να παίρνει τα 2/3 του ημερομισθίου του ανειδίκευτου εργάτη.
      Kύριε Υπουργέ, αντί να καταβάλετε 15,40 ευρώ την ημέρα, δίνετε 11,32 και επαίρεσθε για 7% αύξηση, όταν αυτό είναι κάτω από αυτό που νομικά έχετε δεσμευθεί, γιατί πολιτικά δεν δεσμεύεσθε τελικά. 
      Τελειώνω με το δίκτυο της κοινωνικής φτώχειας. Αλήθεια αυτά τα 300 και 600 ευρώ, σε ποιους τα τάξατε; Ποιοι είναι οι δικαιούχοι, όταν μπορεί να κάνει δήλωση με εισόδημα πάνω από 800.000 δραχμές. Ποιος θα αποδείξει ότι έχει 500.000 εισόδημα; Από πού; Είναι ψεύτικες παροχές και υποσχέσεις. Σας προκαλώ από τα 60 δισεκατομμύρια που στην Έκθεση Θεσσαλονίκης διατυμπανίσατε, μόνο 2 δισεκατομμύρια δόθηκαν σε δικαιούχους. Γιατί κανείς δεν μπορούσε να αποδείξει ότι είχε εισόδημα κάτω από 500.000 δραχμές. Δεν τολμούσαν ή δεν ήθελαν στο Υπουργείο Οικονομικών να δείξουν ποιοι είναι οι δικαιούχοι; Άρα ήταν μία παροχή στον αέρα.
      Είχατε το πολιτικό θράσος να βάλετε στον κοινωνικό προϋπολογισμό και να κάνετε  αναγωγή και σύγκριση με την περίοδο 1990-1993 . Αναφέρεσθε επίσημα σε μία δεκαετία πριν, γιατί ποτέ δεν κοιτάξατε το μπροστά, αλλά μόνο το βόλεμα και το σήμερα και πώς θα κάνετε τυμβωρυχία με αγκυλώσεις. Είσαστε Κυβέρνηση του παρελθόντος.  Θέλατε, λοιπόν, να μιλήσετε για το 1990-1993. Επιδιώκει η κυβέρνηση να αποδείξει ότι έχει ψηλά τον κοινωνικό πήχη και επιλέγει –ατυχές γι’ αυτήν- ως πεδίο το 1990-1993. Και όμως στον ίδιο προϋπολογισμό που είχε συντάξει ο Υπουργός Εργασίας λέει: 1990-1993. Υπήρξε αύξηση του ΑΕΠ 60%. Δηλαδή από 14 τρισεκατομμύρια πήγαμε στα 21 τρισεκατομμύρια.  Το διάστημα 1999-2002 το ΑΕΠ αυξήθηκε μόλις 21%. Δηλαδή από 38 τρισεκατομμύρια στα 47. Είναι διπλάσιες οι κοινωνικές δαπάνες που έκανε η κυβέρνηση της Νέας Δημοκρατίας το 1990-1993 από τις σημερινές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στη σελίδα 6 του κοινωνικού προϋπολογισμού οι δαπάνες κοινωνικής πρόνοιας του 1990-1993 αυξάνονται σημαντικά και είναι στα 191 εκατομμύρια ευρώ,  68 δισεκατομμύρια δραχμές. Εσείς σήμερα από τα 280 δισεκατομμύρια φθάσατε στα 262, λιγότερα απ΄ ό,τι δίνατε. Ιδού το κοινωνικό πρόσωπο της εκσυγχρονιστικής κυβέρνησης του ΠΑΣΟΚ όπως παρουσιάζεται αμείλικτα από τους αριθμούς, που η ίδια η Κυβέρνηση δίνει, θέλοντας να αποδείξει τα κατορθώματά της. Και οι αριθμοί στην παρούσα φάση την εγκαταλείπουν, όπως την εγκαταλείπουν ένας ένας και οι τελευταίοι λιγοστοί φίλοι που της απέμειναν. 
      Η σκληρή πραγματικότητα κόντρα στις εικονικές λογιστικές και στην παραμυθένια κοινωνική προπαγάνδα είναι απτή στον καθένα. Οι εργαζόμενοι, οι συνταξιούχοι, οι μικρομεσαίοι και οι χαμηλές κοινωνικές ομάδες οδηγούνται σε εξαθλίωση. Η καλύτερη απάντηση για σας για την κοινωνική αναλγησία, που δόθηκε στις φτωχογειτονιές του Αιγάλεω, του Περιστερίου, των Αγίων Αναργύρων, στις εργατικές και αγροτικές περιοχές  είναι που σας έστρεψαν τα νώτα και σας έδωσε την απάντηση.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, τελειώνετε.
      ΓΕΡΑΣΙΜΟΣ ΓΙΑΚΟΥΜΑΤΟΣ:  Μία κουβέντα και τελειώνω. Τόλμησε ο εισηγητής της Πλειοψηφίας να μιλήσει για ελάχιστο εγγυημένο εισόδημα. Και πρέπει να ντρέπεσθε και να αποκατασταθεί η τάξη στη Βουλή. Το ελάχιστο εγγυημένο εισόδημα το 1998 είχε κατατεθεί ως πρόταση νόμου από τη Νέα Δημοκρατία. Το Δεκέμβριο του 2000 ήρθε ο κ. Τσουκάτος και πήρε την πρόταση και με πενήντα πέντε βουλευτές κατέθεσε για το ελάχιστο εγγυημένο εισόδημα, περιπαίζοντας το λαό. Με πενήντα πέντε Βουλευτές στους εκατόν εξήντα δύο ή το κάνετε ή πέφτετε. Ποιον κοροϊδεύετε; Το ελάχιστο εγγυημένο εισόδημα είναι υπόθεση μίας φιλελεύθερης κυβέρνησης, μίας φιλελεύθερης προοπτικής, με αλληλεγγύη και με τέτοιο εισόδημα που πραγματικά θα εγγυάται αξιοπρεπή διαβίωση και όχι όνειρα θερινής νυκτός, που παρ΄ ότι τα υπόσχεστε, δεν τα κάνετε. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΑΝΑΓΙΩΤΗΣ Ν. ΚΡΗΤΙΚΟΣ: Η άνοδος του εισοδήματος δεν ανεβαίνει με το ανέβασμα της φωνής!
      ΠΡΟΕΔΡΕΥΩΝ (Κωνσταντίνος Βρεττός): Του χρειάστηκαν επτά λεπτά για να ανεβάσει τη φωνή του μέχρι εκεί. Θα σας παρακαλέσω να είμαστε συνεπείς με το χρόνο, γιατί θα κρατήσει αρκετά η συνεδρίαση αυτή. Μη φθάσει να είναι εις βάρος των συναδέλφων που είναι στο τέλος.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κύριοι Βουλευτές, είναι πράγματι ευχάριστο να ακούει τους Βουλευτές της Νέας Δημοκρατίας, αλλά και τους εκπροσώπους της Κυβέρνησης να κάθονται και να παίζουν στον πόνο του κοσμάκη, ποντάροντας σε μεγαλοστομίες λέγοντας ότι θα λύσουν τα προβλήματα είτε ο ένας είτε ο άλλος. Και η Νέα Δημοκρατία έχει την ίδια πολιτική. Και σας ρωτάω: ‘Όταν λέτε ότι θα πρέπει να αφαιρεθεί ο ανώτερος συντελεστής φορολόγησης, δηλαδή να χαρίσετε δισεκατομμύρια και τρισεκατομμύρια στην άρχουσα τάξη, από πού θα πάρετε λεφτά για να δώσετε στην κοινωνική πολιτική; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Μα, αυτή είναι η άρχουσα τάξη.
      ΝΙΚΟΛΑΟΣ ΓΚΑΤΖΗΣ: Αυτό λέμε. Δεν είναι άρχουσα τάξη οι εργαζόμενοι, δεν είναι το 60% των ανθρώπων και δεν έχει τα απαιτούμενα έσοδα για να υποβάλει φορολογική δήλωση, δεν είναι το 25% των ατόμων που ζουν κάτω από το όριο φτώχειας, δεν είναι οι πεντακόσιες χιλιάδες άνεργοι. Από πού έχετε σκοπό;
      Γιατί και εσείς, κύριοι της Νέας Δημοκρατίας, όταν σε κάθε ευκαιρία λέτε ότι πρέπει να κοπούν οι κρατικές δαπάνες, δεν λέτε τίποτε άλλο παρά να κοπούν οι κοινωνικές δαπάνες.
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν λέμε αυτό. Λέμε να σταματήσει η λεηλασία και η κλοπή του κόσμου.
      ΝΙΚΟΛΑΟΣ ΓΚΑΤΖΗΣ:  Μη με διακόπτετε γιατί μετράει ο χρόνος.
      Σήμερα η Κυβέρνηση μιλάει για κοινωνικό κράτος. Τι σημαίνει κοινωνικό κράτος; Ποιες κοινωνικές ανάγκες είναι υποχρεωμένο να καλύψει το κοινωνικό κράτος; Σε αυτές τις υποχρεώσεις πως ανταποκρίνεται; Γιατί άλλο να βαπτιζόμαστε κοινωνικό κράτος και άλλο να λέμε ότι ασκούμε κοινωνική πολιτική και υπάρχει κοινωνικό κράτος και κοινωνικός προσανατολισμός και κοινωνικός προϋπολογισμός, με ευαισθησία μάλιστα.
      Θα θέσω ορισμένα ερωτήματα για τις μεγάλες κοινωνικές λαϊκές ανάγκες, που πρέπει να αντιμετωπίζει ένα κοινωνικό κράτος. Το δικαίωμα της εργασίας: Είναι ένα κοινωνικό δικαίωμα. Τι έχετε κάνει γι΄ αυτό; Τα αφήνετε όλα στην τύχη και μάλιστα επιβουλεύεσθε τα μέχρι σήμερα κεκτημένα δικαιώματα των εργαζομένων και στα ασφαλιστικά και στα εργατικά και στα δημοκρατικά και στα συνδικαλιστικά, επιβάλλοντας μάλιστα και τρομοκρατία, γιατί παίρνονται μέτρα αυταρχικά για να μπορέσει να  επιβληθεί αυτή η πολιτική. Πώς αντιμετωπίζουμε το πρόβλημα της ανεργίας, το δικαίωμα στην ανεργία; Έχετε μία προοπτική να διασφαλίσετε αυτό το δικαίωμα και μάλιστα με αξιοπρεπή μισθό και όχι με μισθό του 2,5% ή και λιγότερο από αυτόν από τον τρέχοντα πληθωρισμό; Και μάλιστα από τον πληθωρισμό που καθορίζετε εσείς, γιατί στην πραγματικότητα είναι παραπάνω. 
	Για τους πεντακόσιους χιλιάδες ανέργους τι κάνετε; Το ? από αυτούς παίρνει το επίδομα φτώχειας των 85.000 δραχμών που γίνεται τώρα 90.000. Έδωσαν αύξηση 5% και το διατυμπανίζουν σαν κοινωνική πολιτική, Όταν αυτό σχεδόν αντιστοιχεί μ΄ έναν καφέ την ημέρα. 
      Πώς θα ζήσει η εργατική οικογένεια; 
      Δεν σας ανησυχεί που αυτός ο κόσμος που παράγει τον πλούτο σήμερα, βρίσκεται στην εξαθλίωση, στο περιθώριο, ενώ έχουμε τα μεγαλύτερα κέρδη των επιχειρήσεων από όλο σχεδόν τον κόσμο και όχι μόνο στην Ευρώπη; Για ποια κοινωνική πολιτική μιλάμε; Αυτά είναι αστεία πράγματα! 
      Σας ανησυχεί και κάνετε τίποτα γι’ αυτήν τη νεολαία, η οποία τρέχει από το πρωί μέχρι το βράδυ στις καφετέριες και δεν έχει με τι να ασχοληθεί; Το καλύτερο, το πιο παραγωγικό και δυναμικό ηλικιακό δυναμικό της χώρας να βρίσκεται άνεργο; Τα στοιχεία τα ξέρετε και εσείς, δεν θα σας τα αντιπαραθέσω. 
      Επίσης, τι έχετε κάνει για το δικαίωμα στην υγεία, στην πρόνοια, στον πολιτισμό; Αυτά είναι δικαιώματα! Την υγεία την έχετε εμπορευματοποιήσει. Το ίδιο και την παιδεία. Έγιναν ταξικά πια. Έχεις λεφτά, θα σπουδάσει το παιδί σου. Δεν έχεις, δεν θα σπουδάσει. Έχεις λεφτά, θα γίνεις καλά. Δεν έχεις λεφτά, δεν θα γίνεις καλά. Η υγεία και η παιδεία είναι δικαιώματα. Και όμως τίποτα δεν έχει γίνει για αυτά. Θα αναφερθώ ιδιαίτερα και σε αυτά τα θέματα. 
      Αλλά όταν μιλάμε για ένα κοινωνικό κράτος, πρέπει να υπάρχει δωρεάν καθολική υγεία για όλο τον ελληνικό λαό, όπως επίσης δωρεάν παιδεία για όλο τον ελληνικό λαό. Θα μου πείτε, εντάξει. Τα δημόσια είναι δωρεάν. Αυτό είναι το πρόβλημα; Τι παιδεία έχει; Τι ύλη υπάρχει; Πώς βγαίνουν τα παιδιά από εκεί μέσα; 
      Πέρα από αυτό, πληρώνει ο ελληνικός λαός. Πληρώνουν οι εργαζόμενοι. Αλλά ο εργαζόμενος θα πρέπει να πληρώσει και στον παιδικό σταθμό, θα πρέπει να πληρώσει και στο σχολείο και για τον πολιτισμό και για φροντιστήρια και για χίλια δυο. 
      Ακόμα, έχετε το θράσος να λέτε ότι έχετε κοινωνική ευαισθησία και δεν σκεφτήκατε το γεγονός ότι καταργήσατε ακόμα και αυτήν την προσχολική δωρεάν παιδεία με τους κρατικούς παιδικούς σταθμούς. Αυτή είναι η κοινωνική πολιτική. 
      Θα ήθελα να πω ακόμα δυο λόγια για την υγεία και την πρόνοια. Κύριοι Βουλευτές, στα στοιχεία παρουσιάζεται –και θα καταθέσω τους συγκεκριμένους πίνακες με βάση τα δικά σας στοιχεία- ότι η συμμετοχή του κράτους στην κοινωνική προστασία κτλ. είναι συνολικά το 23%. 
      Αν θέλετε να κοιτάξουμε και τα προηγούμενα χρόνια, από το 1970 μέχρι και το 2002 οι δαπάνες τελικά που πήγαιναν στην κοινωνική προστασία με συμμετοχή του κράτους, από τον προϋπολογισμό που ψηφίστηκε το «βρώμικο» 1989 που λέτε εσείς για το 1990 έφτανε στο 30,4%. Από εκεί και πέρα, έχουμε μία κατιούσα που φτάνει στο 23,1%. Καταθέτω τους σχετικούς πίνακες. 
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Να πάμε, λοιπόν, στα διάφορα θέματα ξεχωριστά. Στα έσοδα των νοσηλευτικών ιδρυμάτων, ΕΣΥ και ΠΕΣΥ, όπως τα έχετε στους πίνακες, αλλά ας τα πάρουμε σαν σύνολο. Κύριοι Βουλευτές, μόνο το 3,3% των δαπανών των νοσηλευτικών ιδρυμάτων προέρχεται από τον κρατικό προϋπολογισμό και το 5,4% προέρχεται από την επιχορήγηση του προγράμματα δημοσίων επενδύσεων. Το 5,4%! 
      Ωστόσο θα πρέπει να λάβετε υπόψη σας τα εξής, δεδομένου ότι εδώ γίνονται και αλχημείες. Στο ποσό αυτό που αναφέρεται στον προϋπολογισμό του Υπουργείου Υγείας, αναφέρεται ότι φέτος, το 2003, θα είναι αυξημένο κατά 100 εκατομμύρια ευρώ. 
      Ξέρετε, όμως, τι αλχημεία γίνεται; Παρουσιάζει αυτά τα 100 εκατομμύρια χωρίς να λέει ότι –εντάχθηκε από πέρυσι με 30 εκατομμύρια ευρώ- από φέτος η δαπάνη του Οργανισμού Περίθαλψης Ασφαλισμένων του Δημοσίου εντάσσεται με 700 εκατομμύρια ευρώ. Δηλαδή, έχουμε 600 δισεκατομμύρια κάτω για τα θέματα της υγείας, στο Υπουργείο Υγείας. Και αυτό το λέτε κοινωνική πολιτική! 
      Εν πάση περιπτώσει θα πρέπει κάποτε να σοβαρευτούμε. Κύριοι Βουλευτές, φέτος οι δαπάνες για την υγεία θα είναι μειωμένες κατά 12,9%. Για να μην αναφέρω τώρα τις χιλιάδες ελλείψεις των θέσεων. Εσείς οι ίδιοι λέτε ότι υπάρχουν ελλείψεις σε υγειονομικό, βοηθητικό και επιστημονικό προσωπικό. Να μην αναφέρω την κατάσταση στην οποία βρίσκονται τα νοσοκομεία, την ιδιωτικοποίηση που γίνεται και στον τομέα της υγείας με τις υπηρεσίες που παραχωρούνται. 
      Πήγαν στην καθαριότητα, έδωσαν με νόμο το λογιστικό σύστημα, γιατί δήθεν δεν είναι ικανοί οι υπάλληλοι να εκπαιδευτούν στη νέα τεχνολογία, ετοιμάζεστε να δώσετε τα τροφεία, χρησιμοποιούνται οι κλινικές από ιδιώτες να κάνουν εγχειρίσεις και αύριο θα μας πείτε ότι γίνεται και μια κάθετη ιδιωτικοποίηση των κλινικών, οι οποίες θα δοθούν σε ιδιώτες. Είναι μέσα στα προγράμματα της νεοφιλελεύθερης πολιτικής, την οποία έχετε ακολουθήσει, και εξάλλου δεν είναι κρυφό ότι η «ΑΤΖΕΝΤΑ 2000», η Λευκή Βίβλος, τα έλεγε όλα.
      Θέλετε να πάμε να δείτε τι αλχημεία γίνεται και στο πρόγραμμα δημοσίων επενδύσεων; Το πρόγραμμα δημοσίων επενδύσεων, κύριοι Βουλευτές, είναι μειωμένο και αυτό κατά 1 δισεκατομμύριο ευρώ. Το είπα και προηγούμενα, για να παρουσιαστεί μειωμένο το περσινό και να παρουσιαστεί το φετινό αυξημένο. Σε ονομαστικές τιμές όμως, όπως έχουν εγγραφεί και στον προϋπολογισμό, το 2003 είναι 8.918.000 και το 2002, 8.942.000. Οι πραγματοποιημένες όμως δαπάνες, που γίνονται στο πρόγραμμα δημοσίων επενδύσεων, δεν ήταν 8.950.000 περίπου, αλλά ήταν 7.800.000. Έτσι, λοιπόν, η Κυβέρνηση δεν παίρνει το τι δαπάνες είχαν προϋπολογιστεί, αλλά τι είχαν δαπανηθεί και αυτό είναι σύνηθες φαινόμενο, κύριοι Βουλευτές, οι δαπάνες του προγράμματος δημοσίων επενδύσεων να μην υλοποιούνται αυτές οι οποίες πηγαίνουν κατά Υπουργείο είτε αυτό λέγεται Υπουργείο Υγείας είτε λέγεται δημοσίων έργων είτε λέγονται σχολεία, ή οτιδήποτε άλλο.
      Εμφανίζει έτσι μια αύξηση, η οποία είναι μόνο στα χαρτιά και δεν θα έχει κανένα αντίκρισμα.
      Να πάμε, κύριοι Βουλευτές, στις δαπάνες κατά περιοχή; Να πούμε ότι όλα τα νοσοκομεία είναι χρεωμένα; Να σας πω ότι το Νοσοκομείο του Βόλου χρωστάει 3 δισεκατομμύρια δραχμές και απειλούν οι προμηθευτές να μην τους δώσουν φάρμακα και αναλώσιμα υλικά, που χρειάζεται κάθε μέρα το νοσοκομείο; Να πω ότι δεν θα γίνει καμία υποδομή ουσιαστικά, αυξημένη υποδομή, με βάση τις απαιτήσεις που υπάρχουν σήμερα στα νοσοκομεία επενδύσεων είτε σε νέα νοσοκομεία είτε τη συνέχιση αυτών είτε τον εκσυγχρονισμό αυτών των νοσοκομείων;
      Είναι δυστυχώς αυτή η πολιτική της Κυβέρνησης, η οποία με κάθε τρόπο κτυπάει τις κοινωνικές δαπάνες, για να στηρίξει την πολιτική και της Ευρωπαϊκής Ένωσης και πολύ περισσότερο εδώ της πλουτοκρατίας, που εκπροσωπεί.
      Κύριοι Βουλευτές, να σας το πω και λιανά, για να καταλάβετε τι γίνεται στο πρόγραμμα δημοσίων επενδύσεων του Υπουργείου Υγείας Πρόνοιας. Και μιλάμε τώρα με δικά σας στοιχεία και όχι με άλλα στοιχεία. Να πάρουμε αυτά τα στοιχεία ως αποδεκτά και να δούμε τι ακριβώς φαίνεται.
      Στη σελίδα 9 ο πίνακας 2, που λέει «πιστώσεις κατά τομέα» στο Υπουργείο Πρόνοιας προβλέπεται το 2003, 237.000.000 ευρώ και το 2002 ήταν 240.000.000 ευρώ. Να σας πω όμως ότι εδώ υπάρχουν δύο διαφορετικές εκτιμήσεις. Ο προϋπολογισμός λέει ότι έγιναν δαπάνες 240, 645 δισεκατομμύρια ευρώ, αλλά αν πάτε στην εισηγητική έκθεση, θα δείτε στη σελίδα 24 στον πίνακα 2.8 εκτιμά ότι έδωσε 218. Ποια είναι η αλήθεια; Παίρνει τώρα το 218 και λέει, έκανα αύξηση 12% περίπου, ενώ δεν έχει κάνει καμία αύξηση και είναι μειωμένη από τον περσινό προϋπολογισμό. Γι΄ αυτό λέμε ότι όλοι οι προϋπολογισμοί του προγράμματος δημοσίων επενδύσεων ποτέ δεν εφαρμόζονται.
      Στην πρόνοια, κύριοι Βουλευτές, και εκεί οι δαπάνες είναι ελάχιστες σε σχέση με τις πραγματικές ανάγκες που υπάρχουν, όπως είναι ελάχιστες και στην υγεία, με τις αυξανόμενες ανάγκες του ελληνικού λαού.
      Θα ήθελα επίσης να πω ότι ιδιαίτερα στα νοσοκομεία  το 3,3% έχει μία κατιούσα.  Ξεκίνησε  το 1998 που το εφήρμοσαν -μετέφεραν όλες τις δαπάνες στα νοσοκομεία-  με το 15% περίπου, πέρσι ήταν 5,6%, φέτος 5,3% και σε δύο χρόνια θα λέμε ότι έχουμε και κέρδος. Θα ζητάμε να παίρνουμε από τα νοσοκομεία για να καλύπτουμε άλλες δαπάνες.
      Στα ιδρύματα κοινωνικής πρόνοιας, στα ΑΜΕΑ 23,6%, για μία κατηγορία ανθρώπων που έχει μεγάλες ανάγκες. Το ίδιο γίνεται και στα ιδρύματα προστασίας και αγωγής  παιδιού. Το ίδιο γίνεται και στα ιδρύματα κοινωνικής εργασίας. Η συνολική συμμετοχή σε όλα αυτά τα ιδρύματα είναι 39,4%. 
      Στο θέμα της ιατρικής εργασίας:  Η Ιατρική Εταιρεία  Εργασίας και  Περιβάλλοντος σε μία ημερίδα που έκανε και σε μία συνέντευξη που έκανε, είπε  ότι αυτός ο μεγάλος ασφαλιστικός οργανισμό, το ΙΚΑ,  έχει ένα γιατρό εργασίας σε όλη την Ελλάδα.
      Δύο λόγια για την παιδεία. Κι εδώ η παιδεία παρουσιάζεται αυξημένη κατά 7,4%. Όμως, το 96,1% των δαπανών για την υγεία πηγαίνουν σε ανελαστικές δαπάνες (μισθοδοσία, επιδόματα των εργαζόμενων). Εδώ έχουμε πάρα πολλά προβλήματα. Μεγάλες οι ανάγκες, τεράστιες οι ευθύνες της Κυβέρνησης, αλλά δεν παίρνει κανένα μέτρο  και ισχυρίζεται ότι ασκεί κοινωνική πολιτική. Στην πρωτοβάθμια μόνο 2% έχουμε πάνω από τον προηγούμενο προϋπολογισμό. Δηλαδή δεν έχουμε  ούτε την κάλυψη του πληθωρισμού.
      Στα ΑΕΙ 5,8% και στα  ΤΕΙ 2,5%, όταν ξέρουμε ότι ο πληθυσμός των φοιτητών μέσα στα πανεπιστήμια έχει αυξηθεί, είναι διπλάσιος. Και όμως, οι δαπάνες είναι αυτές.
      Περικοπές έχουμε σε βιβλιοθήκες, σε σχολικά βιβλία, στην κοινωνική μέριμνα, στην επιχορήγηση των φοιτητικών λεσχών, στα ερευνητικά κέντρα και επιστημονικά προγράμματα. Τονίζω τις περικοπές στα σχολικά βιβλία ακόμη και των ελληνοπαίδων του εξωτερικού. 
      Τις προτάσεις μας τις έχουμε καταθέσει, δεν θα τις επαναλάβω. 
      Το μεγάλο πρόβλημα, κύριοι Βουλευτές, είναι με τα ασφαλιστικά ταμεία. Στις συντάξεις και στην υγεία χιλιάδων ανθρώπων είναι  μεγάλες οι ευθύνες της Κυβέρνησης και της  Νέας Δημοκρατίας που δεν κάνουν προτάσεις. Μας μίλησαν προηγούμενα για κατώτερο μισθό επιβίωσης  και δεν λέει κανένας πόσο θα είναι αυτός ο μισθός.  Δημοκοπούν, όμως,  για να πάρουν ψήφους από τον ελληνικό λαό. Και αυτό είναι το σφάλμα του ελληνικού λαού, δεν βλέπει ότι οι πολιτικές είναι ίδιες και πέφτει από τη  Σκύλλα στη Χάρυβδη.
      Να πούμε για το μεγάλο ασφαλιστικό τομέα,  μια και μιλάμε για τα ασφαλιστικά ταμεία, που έχει, όπως είδατε και στον προϋπολογισμό των νοσοκομείων, 3,3% από ενίσχυση του κρατικού προϋπολογισμού  και όλα τα άλλα έρχονται από τα ασφαλιστικά ταμεία.
      Το ΙΚΑ, που είναι ο μεγαλύτερος ασφαλιστικός φορέας, φέτος θα είναι ελλειμματικός κατά  30 δισεκατομμύρια. Να πούμε όμως ότι με το νόμο που είχε ψηφιστεί το 1970 η Κυβέρνηση ήταν υποχρεωμένη να δώσει 520.000.000.000 δραχμές.  Δεν τα έχουν δώσει μέχρι σήμερα οι κυβερνήσεις. 
      Πέρα από εκεί, με το νέο νόμο του 1990 έπρεπε να δώσει άλλα 300.000.000.000 δραχμές. Τίποτε και γι’ αυτά. Η απόσβεση των χρεών που έγινε, έγινε μέχρι το 2000. Το 2001 και το 2002 είναι άλλα 200.000.000.000 δραχμές που χρωστάει η Κυβέρνηση απέναντι στο ΙΚΑ και δεν τα έχει δώσει.  Αν μαζέψουμε όλα αυτά τα χρήματα, κύριοι Βουλευτές,  μαζεύονται περίπου  1.260.000.000.000 δραχμές. Δίνει 468.000.000 δραχμές και λέει «καλύπτω τις ανάγκες». Μα, πώς τις καλύπτει; Για να μην πω για τα λεφτά των ασφαλιστικών ταμείων που τα έριξε στο χρηματιστήριο και χάθηκαν εκατοντάδες δισεκατομμύρια.
      Να μην πούμε για τα λεφτά που ήταν στις τράπεζες χωρίς τόκους. Να μην πούμε τελικά για τις εισφοροδιαφυγές, για τις εισφοροκλοπές, για την ανασφάλιστη εργασία, τη μαύρη εργασία, τη μερική απασχόληση που δεν θα πάρει κανείς σύνταξη και κανείς δεν θα έχει εξασφαλισμένη ούτε και την υγεία. Να μην πούμε για όλα αυτά. 
      Το ίδιο συμβαίνει και στο ΤΕΒΕ. Το 50% των γιατρών είναι με προσωρινές συμβάσεις. Το 50%! Να πούμε για τις ελλείψεις που υπάρχουν στα άλλα ασφαλιστικά ταμεία; Είναι τεράστιες. Θα τα καταθέσω εδώ, γιατί δεν προλαβαίνω να τα αναπτύξω. Ίσως στη δευτερολογία μου να πω ορισμένα πράγματα. 
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Τώρα είμαστε περίπου ισοπαλία στην υπέρβαση του χρόνου. Άρα, λοιπόν, από εδώ και στο εξής ξεκινάμε με κανονικό χρόνο. 
      Ο κ. Αντωνακόπουλος έχει το λόγο. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Κωνσταντίνος Βρεττός): Να μιλήσει ο κύριος Υπουργός και μετά. Δεν έχει έρθει ο κ. Αμπατζόγλου και έτσι θα μιλήσει ο κύριος Υπουργός. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, προηγούνται οι  οκτώ Βουλευτές. Αυτό αποτελεί παραβίαση του Κανονισμού.  
      ΠΡΟΕΔΡΕΥΩΝ (Κωνσταντίνος Βρεττός): Όχι, κύριε Κεδίκογλου, δεν είναι παραβίαση του Κανονισμού. Σύμφωνα με τον Κανονισμό προχωρούμε. 
      Ορίστε, κύριε Υπουργέ. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, θα προσπαθήσω στο χρονικό διάστημα που μου αντιστοιχεί να δώσω μερικές απαντήσεις στους συναδέλφους, βασικούς εισηγητές του κοινωνικού προϋπολογισμού. 
      Θα κάνω μία γενική παρατήρηση, συγκρίνοντας, αν θέλετε, την επιχειρηματολογία που αναπτύχθηκε φέτος με την αντίστοιχη επιχειρηματολογία που είχε αναπτυχθεί και πέρυσι. Αποδέχομαι ένα σημείο: Ότι σαφώς ο κοινωνικός προϋπολογισμός είναι ουσιαστικά κοινωνικός απολογισμός. Θα πρέπει να το διορθώσουμε, να το ανατάξουμε, να το επαναδιατυπώσουμε, γιατί έτσι είναι τα πράγματα. 
      Κατά τα άλλα νομίζω ότι με καρμπόν περίπου ειπώθηκε και φέτος ό,τι ειπώθηκε και πέρυσι. Όμως επειδή φέτος απ΄ όλους τους εισηγητές έγιναν γενικότερες αναφορές για θέματα που αφορούν συνολικά την κοινωνική πολιτική, θέλω σε μία σύντομη αναφορά να σταθώ σε ορισμένα θέματα, γιατί επιχειρήθηκε να αμφισβητηθεί –με έναν κατά την άποψή μου πολιτικά άκομψο τρόπο- η βασική στόχευση των κυβερνήσεων του ΠΑΣΟΚ από το 1981 ως σήμερα, ως προς την οικοδόμηση του σημερινού κοινωνικού κράτους. 
      Βέβαια, το Βήμα της Βουλής είναι βήμα παράθεσης απόψεων, αλλά στοιχειώδης ευθύνη για έναν, ο οποίος εκ των πραγμάτων επωμίζεται να προασπίσει την πολιτική του ΠΑΣΟΚ, είναι να θυμίσει στους συναδέλφους όλων των πτερύγων τις βασικές επιλογές από το 1981 ως σήμερα, επιλογές που καθόρισαν τη δομή, τη μορφή, την ύπαρξη, την υπόσταση του κοινωνικού κράτους στην Ελλάδα. 
      Σας θυμίζω, λοιπόν, συνάδελφοι, ότι η θεμελίωση του κοινωνικού κράτους συναρτήθηκε σε ένα σημαντικό ποσοστό με την ίδια την ταύτιση, την ύπαρξη, την παρουσία του Πανελλήνιου Σοσιαλιστικού Κινήματος. Σας θυμίζω -και νομίζω ότι ο ελληνικός λαός δεν το ξεχνά- ότι το 1981 η γεωργική σύνταξη ήταν ένα απλό βοήθημα και η κατώτατη σύνταξη του ΙΚΑ ήταν 13.000 δραχμές τότε. 
      Δομή και υπόσταση των κατωτέρων συντάξεων άρχισε να υπάρχει από την πολιτική του Πανελλήνιου Σοσιαλιστικού Κινήματος και των κυβερνήσεών του. Δεν πρέπει να ξεχνάμε, συνάδελφοι και ο λαός δεν ξεχνά πως όλες οι σημαντικές ασφαλιστικές τομές διενεργήθηκαν ουσιαστικά σε αυτήν την περίοδο. Και θα αναφέρω ορισμένες: Ασφάλιση για όλους τους εργαζόμενους το 1982, όταν αυτό το δικαίωμα οι εργαζόμενοι στην Ευρώπη το είχαν θεμελιώσει στις αρχές του προηγούμενου αιώνα. 
      Εφαρμόζεται για πρώτη φορά η τριμερής χρηματοδότηση το 1987, όταν για πρώτη φορά τότε χρηματοδοτείται –επιχορηγείται ουσιαστικά- το ΙΚΑ με 57 δισεκατομμύρια δραχμές και το 1988 με 137 δισεκατομμύρια δραχμές.
      Το 1984 αρχίζουν να αποκτούν πραγματική αξία τα αποθεματικά των ασφαλιστικών ταμείων, όταν προσδιορίστηκε νομοθετικά ότι το επιτόκιο της Τράπεζας της Ελλάδος θα πρέπει να αντιστοιχείται με τον πληθωρισμό. Διασφαλίζονται ουσιαστικά τα ασφαλιστικά δικαιώματα με το θεσμό της διαδοχικής ασφάλισης. Μιλάμε για τομές, που για όλες τις υπόλοιπες ευρωπαϊκές δημοκρατίες ήταν τομές του προηγούμενου αιώνα. Αυτά έγιναν επί ΠΑΣΟΚ. 
      ΒΑΣΙΛΗΣ ΚΕΔΙΚΟΓΛΟΥ: Η διαδοχική ασφάλιση προηγήθηκε…
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Παρακαλώ, κύριε συνάδελφε, μη με διακόπτετε.
      Καταργούνται οι διατάξεις που προβλέπουν τη μείωση των επικουρικών συντάξεων από την 1-1-1998. Βελτιώνονται οι προϋποθέσεις συνταξιοδότησης για τους εργαζόμενους στα βαρέα και ανθυγιεινά επαγγέλματα. Νομοθέτημα ΠΑΣΟΚ. 
      Χορηγείται το ΕΚΑΣ στους χαμηλοσυνταξιούχους. Βελτίωση συντάξεων. Παρέμβαση- νομοθέτημα ΠΑΣΟΚ.
      Καθιερώνεται πάγιο σύστημα ρύθμισης των οφειλών προς τα ασφαλιστικά ταμεία -πρωτοβουλία ΠΑΣΟΚ- σε σχέση με το ΙΚΑ –πρωτοβουλία ΠΑΣΟΚ-, σε σχέση με το ΤΕΒΕ, δηλαδή τον Οργανισμό Ασφάλισης Ελευθέρων Επαγγελματιών. Τετραπλασιάζονται ουσιαστικά τα αποθεματικά των ασφαλιστικών ταμείων.
      Από το 1994, αγαπητοί συνάδελφοι, μέχρι σήμερα, σε όλη αυτήν την περίοδο, ενώ ουσιαστικά είχαμε μπροστά μας να οικοδομήσουμε τους οικονομικούς όρους, τους οικονομικούς δείκτες για την επίτευξη της ενσωμάτωσης της οικονομίας της χώρας στους όρους και τις προϋποθέσεις που ετίθεντο για το ενιαίο νόμισμα, την ίδια χρονική περίοδο δεν υπήρχε κοινωνική απόκλιση. Ασκήθηκαν πολιτικές κοινωνικής σύγκλισης κι εκείνη ακόμη την περίοδο.
      Και ας θυμηθούμε, κύριοι συνάδελφοι, εκείνη την περίοδο ποια πράγματα θεσμοθετήθηκαν. Εισάγονται και εφαρμόζονται από το 1994 και μετά ολοκληρωμένα πληροφοριακά συστήματα στα ταμεία. Δύσκολο εγχείρημα, αλλά αρχίζει να εφαρμόζεται, αρχίζει να αποδίδει. 
      Σημαντικές οργανωτικές τομές: Ενοποιούνται ομοειδή ταμεία, δημιουργείται ο Οργανισμός Ασφάλισης Ελευθέρων Επαγγελματιών και το ΤΕΑΔΥ, το ενιαίο επικουρικό στους δημοσίους υπαλλήλους.
      Θεσμοθετείται η προαιρετική ασφάλιση για τους μακροχρόνια ανέργους. Θεσμοθετείται η εργοδοτική εισφορά για το επικουρικό των δημοσίων υπαλλήλων. Εντάσσονται στο ασφαλιστικό σύστημα οι οικονομικοί μετανάστες. 
      Θα μπορούσα, αγαπητοί συνάδελφοι, να μιλήσω για αρκετές τομές. Το ΠΑΣΟΚ  και η διαδρομή του συνδέεται απόλυτα με την εναγώνια προσπάθειά του για να διαμορφώσει κοινωνικές δομές, που να αντιστοιχούν στοιχειωδώς, ικανοποιητικά, εν πάση περιπτώσει να αντιστοιχηθούν, με τις δομές οι οποίες οικοδομήθηκαν στη Βόρεια Ευρώπη και στην υπόλοιπη Ευρώπη έναν αιώνα πριν. Και δεν κατανοώ τους αγαπητούς συναδέλφους του Κομμουνιστικού Κόμματος Ελλάδας, όταν έρχονται εδώ και επαίρονται και μας κρίνουν για τα πάντα. Τους ρωτώ κάτι απλό: αμφισβητούν ότι το μοναδικό μοντέλο κοινωνικής ασφάλισης και κοινωνικού κράτους που επιβίωσε και επιβιώνει είναι το σοσιαλδημοκρατικό; Πού μπορούν να εφαρμοστούν αυτά που λέγουν; Εν πάση περιπτώσει, δεν κατανοούν ότι η άκρατη κριτική ενός κοινωνικού μοντέλου, που σαφώς έχει κοινωνικά χαρακτηριστικά, δεν μας οδηγεί πουθενά αλλού παρά στη συνολική οπισθοδρόμηση της κοινωνίας σε δομές και θεσμούς που ως μοναδική έξοδο θα βλέπουν την ιδιωτικοποίηση ουσιαστικά των κοινωνικοασφαλιστικών δομών;
      Και επειδή ακούστηκαν και διάφορα σε σχέση με το τελευταίο εγχείρημα, –και μιλώ για τον εισηγητή της Νέας Δημοκρατίας, τον κ. Γιακουμάτο- δηλαδή σε σχέση με τον ν.3029. Να σας θυμίσω, αγαπητοί συνάδελφοι, τα βασικά σημεία τα οποία ο ν.3029 θέσπισε και θεωρούμε ότι είναι ένα σημαντικότατο βήμα για την εμπέδωση του κοινωνικού κράτους στην Ελλάδα. Θυμίζω, λοιπόν, μερικά πράγματα.
      Με το ν. 3029 και με την πολιτική της Κυβέρνησης ΠΑΣΟΚ οι κατώτερες συντάξεις από 70.000 δραχμές έγιναν 130.000 δραχμές. Άνθρωποι, οι οποίοι σήμερα θα έπαιρναν κατώτερη σύνταξη 70.000 δραχμές, σήμερα που μιλάμε παίρνουν 130.000 δραχμές. Το αμφισβητεί κανείς αυτό;
      ΓΕΡΑΣΙΜΟΣ ΓΙΑΚΟΥΜΑΤΟΣ: Βεβαίως.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Εκτός από εσάς, αγαπητέ συνάδελφε!
      Αυξάνεται, λοιπόν, το ποσοστό αναπλήρωσης όλων των δικαιούχων, όσων εντάχθηκαν στο ασφαλιστικό σύστημα από την 1-1-1993, δηλαδή της νέας γενιάς των ασφαλισμένων. Το ποσοστό αναπλήρωσης από 60%, που προβλεπόταν στο ν. 2084 έγινε 70%.
      Χορηγείται σύνταξη σε ασφαλισμένους του ΙΚΑ με τρεισήμισι χιλιάδες ένσημα σε ηλικία εξήντα πέντε ετών. Πάνω από δέκα πέντε έως είκοσι χιλιάδες άνθρωποι -ίσως και παραπάνω- που δεν θα θεμελίωναν ποτέ δικαίωμα σύνταξης, με αυτήν τη νομοθέτηση αυτοί οι άνθρωποι σήμερα που μας ακούν συνταξιοδοτούνται με σύνταξη 70.000 και 90.000 δραχμές.
      Μειώνεται ο συντελεστής «μείωσης» στη σύνταξη για την πρόωρη συνταξιοδότηση από 6% σε 4,5%. Επανέρχονται τα τριάντα πέντε έτη στον τρόπο υπολογισμού των συντάξεων στο δημόσιο και στις ΔΕΚΟ. Μειώνεται το όριο ηλικίας με τριακονταπενταετία για άνδρες στο πεντηκοστό όγδοο έτος από το εξηκοστό έτος, που ίσχυε για τους ασφαλισμένους στο δημόσιο, στις ΔΕΚΟ και στις τράπεζες. Επίσης μειώνεται κατά πέντε έτη, από το εξηκοστό πέμπτο στο εξηκοστό, το όριο ηλικίας συνταξιοδότησης για τις γυναίκες, που έχουν ασφαλιστεί μέχρι 31-12-1992. 
      Διευρύνεται ο συντάξιμος μισθός για τους ασφαλισμένους του δημοσίου, πολιτικούς και στρατιωτικούς κατά 60.000 δραχμές. Μειώνονται οι εισφορές στις ΔΕΚΟ, μειώνονται οι εισφορές των εργοδοτών ΔΕΚΟ και τραπεζών και εξομοιώνονται με το ΙΚΑ.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, για τον προϋπολογισμό μιλά ο κύριος Υπουργός;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Συγκρατηθείτε, κύριε συνάδελφε.
      ΠΡΟΕΔΡΕΥΩΝ (Κωνσταντίνος Βρεττός): Τι θα γίνει μ’ εσάς, κύριε συνάδελφε; Δεν μπορείτε να μη διακόπτετε;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Το πιο σημαντικό είναι ότι μέσα απ’ αυτό το νομοθέτημα διαμορφώνονται οι όροι και οι προϋποθέσεις για μια δυναμική ενοποίηση των ασφαλιστικών ταμείων, για τη διαμόρφωση κοινωνικών δομών, που θα μπορούν να αξιοποιούν με μεγαλύτερους συντελεστές τα χρήματα κάθε κοινωνικού προϋπολογισμού και βέβαια κάθε κοινωνική δαπάνη.
      Αυτά, κύριε συνάδελφοι, γιατί νομίζω ότι σε κάθε περίπτωση το ΠΑΣΟΚ μπορεί να κάνει έντονη αυτοκριτική για την κοινωνική πολιτική που θα ήθελε να ασκήσει έναντι αυτής που ασκεί. Αλλά νομίζω ότι στη χώρα μας έχουμε ένα «προνόμιο» έναντι όλων των υπολοίπων πολιτικών δυνάμεων και ειδικότερα έναντι της Νέας Δημοκρατίας, αυτό που είναι απολύτως σαφές στη συνείδηση του πιο απλού Έλληνα πολίτη είναι το εξής ότι το ΠΑΣΟΚ είναι ταυτισμένο με το μη προνομιούχο Έλληνα -συνταξιούχο, αγρότη, χαμηλοεισοδηματία.
      Μπορεί σαφώς να θέλουμε -και να θέλαμε- να κάνουμε πολύ περισσότερα απ’ αυτά που ήδη έχουμε κάνει. Όμως κάθε φορά εξαντλούμε όλες τις δυνατότητες άσκησης κοινωνικής πολιτικής, όταν ασκούμε την κυβέρνηση.
      ΓΕΡΑΣΙΜΟΣ ΓΙΑΚΟΥΜΑΤΟΣ: Σε άλλους να τα πείτε αυτά!
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σε σχέση με τον κοινωνικό προϋπολογισμό και τις κοινωνικές δαπάνες, κύριοι συνάδελφοι, δεν νομίζω ότι υπήρχε αμφισβήτηση. Όμως πριν περάσω σ’ αυτό, ακούστηκαν μερικά πράγματα και για την ανεργία.
      Σύμφωνα με τα πλέον πρόσφατα στοιχεία της Εθνικής Στατιστικής Υπηρεσίας υπάρχει μείωση της ανεργίας στο 9,5%, έναντι 10% του αντιστοίχου τριμήνου πέρυσι. Είναι μικρή η μείωση, όμως υπάρχει μείωση! 
      Σε σχέση με την αύξηση της απασχόλησης, υπάρχει αύξηση της απασχόλησης κατά 1,3%. Στόχος της Ευρωπαϊκής Ένωσης και στόχος δικός μας είναι να αυξηθεί 1,5% ετησίως. Είναι απόκλιση από το στόχο που έχουμε. Όμως, υπάρχει αύξηση της απασχόλησης. Η μέση ετήσια αύξηση της απασχόλησης από το 1994 μέχρι το 2000 είναι 0,9%, ενώ τα τελευταία τριάντα χρόνια –από το 1960 μέχρι το 1993- η μέση ετήσια αύξηση της απασχόλησης ήταν 0,3%.
      Είναι ικανοποιητική η αύξηση 0,9%; Όχι, αγαπητοί συνάδελφοι! Πάντως, υπάρχει αύξηση! Και βέβαια υπάρχουν και οι προοπτικές το ποσοστό να αυξηθεί και  να αυξηθούν οι ρυθμοί –επιτρέψτε μου τη διατύπωση- αύξησης της απασχόλησης.
      Σε σχέση με τις κοινωνικές δαπάνες, οι συνολικές δαπάνες κοινωνικής προστασίας του κοινωνικού προϋπολογισμού, κύριοι συνάδελφοι, ανήλθαν το έτος 2002 –όπως ειπώθηκε με απόλυτη ευκρίνεια από τον εισηγητή μας- σε 29,46 δισεκατομμύρια ευρώ έναντι 26,55 δισεκατομμυρίων ευρώ το έτος 2001.
      Δηλαδή, υπήρχε μία αύξηση 10,95%. Δεν θα κάνω –το ξέρετε πάρα πολύ καλά- τις συγκρίσεις 1990-1993. Δεν συμφέρει, κύριοι συνάδελφοι. Το κάναμε και πέρσι και αν με προκαλέσετε θα το κάνω και πάλι φέτος, γιατί εκείνη την περίοδο υπήρχε μείωση ουσιαστικά των κοινωνικών δαπανών. 
      Το έτος 2002 οι παραπάνω δαπάνες κοινωνικής προστασίας αντιστοιχούν στο 21,09% του ακαθάριστου εγχώριου προϊόντος. Τα έτη 1990-1993 –θα αναφέρω μόνο αυτό το στοιχείο, κύριοι συνάδελφοι- οι δαπάνες της κοινωνικής προστασίας αντιστοιχούσαν στο 19,22% και στο 18,49% του ακαθάριστου εγχώριου προϊόντος. Παρατηρείται, δηλαδή, μεταξύ των ετών 1990-1993 μείωση και βέβαια παρατηρείται η αντίστοιχη αύξηση. Ο μέσος όρος των κοινωνικών δαπανών σε σχέση με το ΑΕΠ στις ευρωπαϊκές χώρες του βορρά είναι 28,6%, ενώ στο νότο είναι 21,6%.
      ΓΕΡΑΣΙΜΟΣ ΓΙΑΚΟΥΜΑΤΟΣ: Είστε ειλικρινής πάντως γιατί είναι 21 …
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Η χώρα μας αν κάνουμε αναγωγή σε σχέση με το σύστημα ΕΣΠΡΟΣ οι κοινωνικές δαπάνες ανέρχονται στο 26,5% …
      ΓΕΡΑΣΙΜΟΣ ΓΙΑΚΟΥΜΑΤΟΣ: Είναι 21,09%.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Γιακουμάτο, μη διακόπτετε. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας παρακαλώ, κύριε συνάδελφε.
      ΓΕΡΑΣΙΜΟΣ ΓΙΑΚΟΥΜΑΤΟΣ: Είναι 21,09%. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ. Δεν θα καταγράφονται οι διακοπές εφεξής.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σε αναγωγή, λοιπόν, στο ίδιο σύστημα οι κοινωνικές δαπάνες σε χώρες της Ευρωπαϊκής Ένωσης είναι 26,5%.
      Αγαπητοί συνάδελφοι, σε σχέση με την υγεία –γιατί επιχειρήθηκαν να συσκοτιστούν στοιχεία που αφορούν τις δαπάνες υγείας- το έτος 2002 το ύψος των δαπανών για υγεία, πρόνοια και γενικές δαπάνες ανέρχεται συνολικά σε 12.069 δισεκατομμύρια ευρώ εκ των οποίων τα 8,4 δισεκατομμύρια ευρώ από τους οργανισμούς κοινωνικής ασφάλισης γενικά και τα 3,65 δισεκατομμύρια ευρώ από τον τακτικό κρατικό προϋπολογισμό. Το έτος 2001 το ύψος των δαπανών για υγεία, πρόνοια και γενικές δαπάνες ανήρχετο συνολικά σε 10,65 δισεκατομμύρια ευρώ εκ των οποίων 7,12 δισεκατομμύρια ευρώ από τους οργανισμούς κοινωνικής ασφάλισης και 3,53 δισεκατομμύρια ευρώ από τον κρατικό προϋπολογισμό. Το 1993 τα αντίστοιχα ποσά ήταν 4,64 δισεκατομμύρια και 2,97 δισεκατομμύρια. Αυτά τα λέω για να μην τα ξεχνάμε. Δηλαδή μεταξύ των ετών 1993 και 2002 υπάρχει αύξηση συνολικών δαπανών για υγεία, πρόνοια και γενικές δαπάνες κατά 7,41 δισεκατομμύρια ευρώ ή 160% περίπου. Αυτή είναι η αλήθεια, κύριοι συνάδελφοι.
      Σε σχέση με τις συντάξεις έχω να πω τα εξής: Οι συντάξεις αναμφίβολα αποτελούν τη μερίδα του λέοντος των δαπανών για κοινωνική προστασία. Οι συντάξεις στην Ελλάδα ταυτίζονται ως ποσοστό του ΑΕΠ με το μέσο όρο της Ευρωπαϊκής Ένωσης, δηλαδή 12,7%. Τα στοιχεία είναι από τη EUROSTAT, Ιούνιος 2002, στοιχεία 1999. 
      Η Ελλάδα όμως κατά τη διάρκεια της δεκαετίας του 1990 ακολούθησε αντίστροφη πορεία από την Ευρωπαϊκή Ένωση μειώνοντας το ποσοστό έως το 1993, όταν η υπόλοιπη Ευρώπη το αύξανε και αυξάνοντάς το κυρίως μετά το 1996 όταν οι ευρωπαϊκές χώρες με αναπτυγμένο κοινωνικό κράτος το μείωναν. Αυτή είναι η πραγματικότητα, κύριοι συνάδελφοι. Και βέβαια, θέλω να αναγνωρίσω –και θα πρέπει να γίνει γνωστό στο Σώμα- ότι το 12,7% που αντιστοιχεί ως κόστος για τις συντάξεις ως ποσοστό του ΑΕΠ, είναι ένα ποσοστό που μάλλον δύσκολα η ίδια η προοπτική της στο σύμφωνο σταθερότητας και ανταγωνιστικότητας της ελληνικής οικονομίας θα μας το επιτρέψει στο μέλλον να αυξηθεί.
      Αγαπητοί συνάδελφοι, αυτή είναι η πραγματικότητα. Βέβαια προς αυτήν την κατεύθυνση, η όποια πολιτική βελτίωσης των συντάξεων μπορεί να ανατρέχει και στην αύξηση αυτού του ποσοστού, αλλά κυρίως θα πρέπει να αναζητείται μέσα από τη βελτίωση της οικονομικής θέσης των ίδιων των ασφαλιστικών ταμείων.
      Αγαπητοί συνάδελφοι, όσον αφορά στο ύψος της αξίας της περιουσίας συνολικά των ασφαλιστικών οργανισμών –κινητή και ακίνητη- ανέρχεται σε 16,67 δισεκατομμύρια ευρώ το 2001, έναντι 16,11 το 2000 και 3,8 το 1993. Μεταξύ των ετών 1993 –2001 η περιουσία αυξήθηκε κατά 13,38 δισεκατομμύρια ευρώ, δηλαδή σε ποσοστό 407,46%. Μεταξύ του έτους 2000-2001 αυξήθηκε κατά 5,6 εκατομμύρια ευρώ, δηλαδή περίπου σε ποσοστό 3,5%.
      Όσον αφορά στο ύψος της αξίας των χρεογράφων, αυτή ανέρχεται σε 10,38 δισεκατομμύρια ευρώ το 2000, έναντι 11,7 δισεκατομμύρια ευρώ το έτος 2000 και 1,97 δισεκατομμύρια ευρώ το έτος 1993. Μεταξύ των ετών 1993 – 2001 αυτή αυξάνεται κατά 8,41%, δηλαδή σε ποσοστό 425,76%, ενώ μεταξύ των ετών 2000 – 2001 μειώνεται κατά 6,21%. Σαφώς υπήρχε μείωση για τα χρεόγραφα.
      Όσον αφορά στο ύψος της αξίας των μετοχών, αυτή ανέρχεται το 2001 σε 3 δισεκατομμύρια ευρώ έναντι 3,9 δισεκατομμύρια ευρώ το 2000 και 290 δισεκατομμύρια ευρώ το 1993. Μεταξύ των ετών 2000 –2001 παρατηρείται μείωση κατά 0,9 δισεκατομμύρια ευρώ ή κατά ποσοστό 23,18. Πρόκειται, βέβαια, για μείωση καθαρά λογιστική, καθώς αντιπροσωπεύει μείωση της υπεραξίας των τίτλων και όχι μείωση του χαρτοφυλακίου.
      Κύριοι συνάδελφοι, έχω ξαναπεί -και εγώ και αρκετοί συνάδελφοι στη Βουλή- ότι γι’ αυτό το θέμα πρέπει να μιλάμε με ιδιαίτερη προσοχή. Πιστεύουμε ότι τα ασφαλιστικά ταμεία, ως θεσμικοί επενδυτές, μπορούν να παίξουν ένα πολύ σημαντικό ρόλο. Άρα έχουμε θεσπίσει –και μάλιστα με όρους συναίνεσης- κανόνες που επιβάλλουν πια ως θεσμικούς επενδυτές τα ασφαλιστικά ταμεία να λειτουργούν με αυτούς τους συγκεκριμένους κανόνες. 
      Δεν πρέπει να διαμορφώνουμε καταστάσεις φόβου στις διοικήσεις των ασφαλιστικών ταμείων, γιατί κάτι τέτοιο δεν συμφέρει την οικονομία της χώρας, αλλά κυρίως τα ίδια τα ασφαλιστικά ταμεία.
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, το μόνο που δεν μπορώ να πείσω γι’ αυτό είσαστε εσείς. Μόνο εσείς συνεχίζετε να θορυβείτε πάνω σ’ αυτό το θέμα –όχι μόνο μέσα στην Αίθουσα, αλλά και έξω- και νομίζω ότι κάνετε πάρα πολύ κακό, αγαπητέ μου συνάδελφε, και στα ασφαλιστικά ταμεία και στην οικονομία και στο χρηματιστήριο.
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας παρακαλώ πολύ να σκέφτεστε πολύ καλά, όταν ομιλείτε γι’ αυτά τα θέματα. Υπάρχει άλλο πεδίο για αντιπολιτευτική πολιτική, πολύ πιο πρόσφορο και πολύ πιο επωφελές για όλους. Ας αφήσουμε αυτό το πεδίο έξω από την τρέχουσα μικροκομματική και πολιτική αντιπαράθεση.
      ΓΕΡΑΣΙΜΟΣ ΓΙΑΚΟΥΜΑΤΟΣ: …
      ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, κύριε συνάδελφε. Εξάλλου, έχω πει να μην καταγράφονται οι διακοπές. Επομένως, απαντάτε με μη καταγραφόμενες διακοπές.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αγαπητοί συνάδελφοι, θα ήθελα να τελειώσω μέσα στο χρόνο μου. Ουσιαστικά, το πιο κρίσιμο κομμάτι του κοινωνικού προϋπολογισμού -πέρα από τις δαπάνες για την υγεία, την πρόνοια, κλπ- καταγράφει την ευθύνη του κράτους για τις συντάξεις. 
      Εδώ, νομίζω, κύριοι συνάδελφοι, ότι πρέπει να συγκλίνουμε σε ορισμένες αρχές, δεδομένου ότι το συνολικό κόστος που κάθε φορά θα αντιστοιχεί στο κράτος για τη χρηματοδότηση των συντάξεων είναι ένα κόστος που επηρεάζει άμεσα και την οικονομική σταθερότητα της χώρας και το οικονομικό της μέλλον. Γι’ αυτό το λόγο, πρέπει να είμαστε προσεκτικοί και να διαμορφώνουμε όρους σύγκλισης των απόψεών μας για το λειτουργικό και οργανωτικό εκσυγχρονισμό των ασφαλιστικών ταμείων.
      Αγαπητοί συνάδελφοι, υπάρχει μπροστά μας μια σημαντική πρόκληση. Ο ν. 2084 και ο ν. 3029 έχουν διαμορφώσει νέα θετικά δεδομένα. Το λέω για δεύτερη φορά. Και βέβαια, όταν μίλησα για πρώτη φορά για θετικά στοιχεία του ν. 2084, οι ίδιοι οι συνάδελφοι της Νέας Δημοκρατίας με κατηγόρησαν γι’ αυτό. 
      Ο ν. 2084 έκανε κάτι πολύ σημαντικό. Καθόρισε ενιαίες εισφορές, ενιαίες προϋποθέσεις, ενιαίους κανόνες. Ήταν μια σημαντική τομή. Ο ν. 3029 διόρθωσε κάποιες στρεβλώσεις και έκανε ένα επόμενο βήμα, απόλυτα συναρτημένο με το βήμα του ν. 2084. Διαμόρφωσε κανόνες για την οργανωτική ενοποίηση των ταμείων κύριας και επικουρικής ασφάλισης.
      Αν, αγαπητοί συνάδελφοι, δεν συνδράμουν όλες οι δυνάμεις για την οργανωτική ενοποίηση των ταμείων κύριας ασφάλισης, τότε είναι σίγουρο –δεν ξέρω πότε, αν θα είναι το ‘15, το ‘17,  το ‘35 ή το ‘50- ότι η όποια κυβέρνηση βρίσκεται τότε στον τόπο, θα αναγκαστεί να κάνει επώδυνες επιλογές σε δύο κατευθύνσεις ή για την οικονομία και για τη θέση της χώρας στον ανταγωνισμό ή για τα δικαιώματα των ασφαλισμένων και των συνταξιούχων. Θα έχει ένα δίλημμα. Μπορούμε να αποφύγουμε αυτό το δίλημμα και να συμβιβάσουμε και τους δύο στόχους. 
      Μπορούμε να κατοχυρώσουμε τη θέση της χώρας στον οικονομικό ανταγωνισμό, χωρίς να πάρουμε μέτρα που να είναι κοινωνικά δυσβάσταχτα. Η πρόκληση που έχουμε τα τρία, τέσσερα επόμενα χρόνια ταυτίζεται με την πρόκληση της οργανωτικής ενοποίησης των ασφαλιστικών μας ταμείων.
      Σ’ αυτήν την κατεύθυνση, εάν δεν βοηθήσουμε, κύριοι συνάδελφοι, όλοι, ο στόχος αυτός δεν μπορεί να επιτευχθεί. Είναι ένας στόχος που νομίζω ότι θα πρέπει να βρει τις πολιτικές δυνάμεις σε συγκλίνουσα κατεύθυνση.
      Μ’ αυτήν την άποψη, μ’ αυτήν τη θέση και μ’ αυτήν την ευχή, εγώ θέλω να κλείσω την τοποθέτησή μου για τον κοινωνικό προϋπολογισμό. Πιστεύω ότι είναι ένας κοινωνικός προϋπολογισμός που βελτιώνει –δεν ανατρέπει- σε θετική κατεύθυνση τη θέση των εργαζόμενων και όλων όσων, αν θέλετε, επηρεάζονται από τις κοινωνικές δαπάνες. Δεν διαμορφώνει ένα νέο τοπίο. Βελτιώνει το υφιστάμενο στα πλαίσια τα οποία επιτρέπονται και είναι δυνατόν να εφαρμοστούν, γιατί τελικά η οικονομία μας πρέπει να κινείται στα περιθώρια και στους όρους που επιβάλλονται μέσα από το Σύμφωνο Σταθερότητας, από τους όρους και τις προϋποθέσεις που εκ των πραγμάτων πάντα θέτουμε ή θα θέτουμε, όταν η οικονομία μας τελικά είναι στον ανταγωνισμό.
      Οι κοινωνικές, όμως,  δαπάνες του 2003 έχουν εξαντλήσει -και μέσα τους, αν θέλετε, ταυτίζουν και τη διαχρονική εναγώνια προσπάθεια του Πανελλήνιου Σοσιαλιστικού Κινήματος να εξαντλεί- κάθε δυνατότητα άσκησης κοινωνικής πολιτικής, προσαρμόζοντας  αυτήν την πολιτική στα οικονομικά δεδομένα της χώρας. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, θα κάνω μία ανακοίνωση σχετικά με τα παιδιά που ήλθαν προηγουμένως και δεν τα ανακοίνωσα, έστω κι αν δεν είναι παρόντα. 
      Χαιρετίζουμε, λοιπόν, την παρουσία τριάντα οκτώ μαθητών και δύο συνοδών -καθηγητών του 15ου Γυμνασίου Αθηνών, οι οποίοι ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ».
      Επίσης, έχω την τιμή να ανακοινώσω ότι τη συνεδρίασή μας παρακολουθούν οι μαθητές και έξι συνοδοί -καθηγητές από το 1ο Λύκειο Ναυπλίου Αργολίδας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 χρόνια από την Ελληνική Επανάσταση», καθώς και στην έκθεση του Περιστυλίου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες)
      Εισερχόμαστε στον κατάλογο των ομιλητών. 
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, είναι η δεύτερη συνεχής χρονιά που συζητούμε τον κοινωνικό προϋπολογισμό και βεβαίως η πολιτική πρωτοβουλία ανήκει στην Κυβέρνηση που φέρνει προς συζήτηση, επαναλαμβάνω για δεύτερη συνεχή χρονιά, αυτόν τον προϋπολογισμό.
      Σίγουρα προϋπάρχει ο ν. 2084/1992, ο οποίος όμως δεν υλοποιήθηκε το 1993 από την τότε Κυβέρνηση. Πώς, όμως, να υλοποιηθεί τότε, αφού δεν υπήρχε κοινωνικός προϋπολογισμός με τα χαρακτηριστικά πού απαιτεί η κοινωνία;
      ΓΕΡΑΣΙΜΟΣ ΓΙΑΚΟΥΜΑΤΟΣ:…
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Πιστεύω ότι κανείς δεν αφαίρεσε το δικαίωμα από μία κυβέρνηση να πάρει την πολιτική πρωτοβουλία να φέρει προς συζήτηση τον κοινωνικό προϋπολογισμό στη Βουλή. Αυτό δείχνει ότι δεν υπήρχε γνήσια πολιτική πρωτοβουλία.
      Όσον αφορά τον κοινωνικό προϋπολογισμό, πιστεύω ότι τον συζητάμε σήμερα στα πλαίσια της πορείας για την κοινωνική σύγκλιση μέσα στην Ευρωπαϊκή Ένωση. 
      Τα μεγέθη, που κρίνουν την επιτυχία αυτού το προϋπολογισμού, είναι η ανεργία, η εργασία, με την έννοια της ποιότητας και της παραγωγικότητας της εργασίας, το ασφαλιστικό, η ποιότητα ζωής, η υγεία, οι ευπαθείς ομάδες και η παιδεία.
      Συζητούμε τον κοινωνικό προϋπολογισμό σε μία συγκυρία, όπου το οικονομικό μοντέλο ανάπτυξης της Ευρωπαϊκής Ένωσης χαρακτηρίζεται από τη Συμφωνία του Μάαστριχτ, δηλαδή από έντονα στοιχεία νεοφιλελευθερισμού, όπως τότε προέκυψαν. Βεβαίως με τα κριτήρια της ονομαστικής σύγκλισης έχουμε κατακτήσει αυτούς τους στόχους του Μάαστριχτ. 
      Σήμερα τίθεται το μεγάλο ερώτημα, που απειλεί τις δυνάμεις της εργασίας. Αυτό είναι το ερώτημα της πλήρους οικονομίας της αγοράς χωρίς κανόνες ή για το αν θα πάμε σ’ ένα μοντέλο ανάπτυξης οικονομίας της αγοράς με κανόνες. Αυτό κάνει τη διαφορά μεταξύ των σοσιαλδημοκρατικών και σοσιαλιστικών δυνάμεων στην Ευρώπη από τους νεοφιλελεύθερους. Πρέπει να υπάρξουν εκείνοι οι κανόνες μέσα και από κοινωνικούς προϋπολογισμούς, που διασφαλίζουν την κοινωνική συνοχή και προστατεύουν την εργασία.
      Σήμερα στην Ευρωπαϊκή Ένωση έχουν αρχίσει συζητήσεις, που αφορούν την αναθεώρηση των πολιτικών της απασχόλησης. 
      Επίσης, συζητείται σήμερα στην Ευρώπη το σχέδιο συντάγματος για την συνταγματική συνέλευση. Μέσα σε αυτό το σχέδιο, στον τομέα της κοινωνικής πολιτικής, δεν παρουσιάζονται σήμερα πολιτικές για ισότητα, για κοινωνική αλληλεγγύη, για κοινωνική απασχόληση. Σίγουρα αυτό είναι αντικείμενο και των εθνικών κοινοβουλίων, που πρέπει να παρέμβουν  σε αυτήν την προοπτική. Πρέπει στα πλαίσια της συντακτικής συνέλευσης της Ευρωπαϊκής Ένωσης να κατοχυρωθούν οι δυνάμεις εργασίας. 
      Ένα δεύτερο στοιχείο της συγκυρίας, που αφορά κυρίως τη χώρα μας και την Ευρωπαϊκή Ένωση, είναι το μεταναστευτικό ρεύμα. Στην απογραφή η Ελλάδα παρουσίασε το 10% του πληθυσμού της να είναι μετανάστες.
      Ένα άλλο στοιχείο, που βαραίνει στην κοινωνική πολιτική, είναι η γήρανση του πληθυσμού. Αυτό έχει να κάνει όχι μόνο με τη χώρα μας, αλλά και με την Ευρώπη. Είναι ένα ζήτημα, το οποίο απειλεί συνολικά το ασφαλιστικό σύστημα. Στη χώρα μας η τρίτη ηλικία πλησιάζει περίπου το 20% του γενικού πληθυσμού.
       Έχουμε τη συγκυρία στην πατρίδα μας ο μισός τακτικός προϋπολογισμός να αφορά πληρωμές μισθών των υπαλλήλων και των συνταξιούχων. Έχουμε πεντακόσιες χιλιάδες δημοσίους υπαλλήλους, αριθμό επταπλάσιο από τη Γερμανία και τετρακόσιες χιλιάδες συνταξιούχους του δημοσίου. Είναι και αυτή μία ιδιαιτερότητα της χώρας μας, που δεν προέκυψε από χθεσινή παρθενογένεση.
      Επίσης, οι δαπάνες για την εθνική άμυνα είναι οι πιο υψηλές στατιστικά στην Ευρωπαϊκή Ένωση. 
      Έτσι, μέσα σε αυτά τα δεδομένα εκπονείται ένας κοινωνικός προϋπολογισμός, ο οποίος με βάση τα κριτήρια του ποσοστού του Εθνικού Προϊόντος είναι από τους καλύτερους στην Ευρωπαϊκή Ένωση. Εδώ πρέπει να πούμε ότι σε σχέση με τα ποσοστά παρατηρείται το εξής: βρίσκουμε μειώσεις σε δέκατα επί του ΑΕΠ, όταν αυτό το Εθνικό Προϊόν έχει αυξηθεί σε ακέραιες μονάδες. Αυτό σημαίνει ότι όσοι χρησιμοποιούν τέτοια λογιστικά τρικ έχουν μάλλον έλλειψη ουσιαστικών πολιτικών.
      Η ανεργία στη χώρα, που είναι το βασικό κριτήριο για την επιτυχία ενός κοινωνικού προϋπολογισμού, ποιοτικά δείχνει μία μείωση, μία κάμψη. 
      Βέβαια δεν αντιμετωπίζεται μόνο με τον κοινωνικό προϋπολογισμό η ανεργία σε έναν τόπο. Είναι θέμα ανάπτυξης. Και η ανάπτυξη κρίνεται από τους ρυθμούς της. Και οι ρυθμοί όπως πιστοποιούνται διεθνώς στη χώρα μας είναι πολύ υψηλοί, είναι ικανοποιητικοί και υπάρχει και προοπτική διατήρησης αυτών των ρυθμών.
      Σε εσωτερικό επίπεδο διοικητικές δομές για τη στήριξη της εργασίας, την αντιμετώπιση της ανεργίας, αποτελεί ο ΟΑΕΔ. Βεβαίως τα προγράμματα που διαχειρίζεται είναι πάρα πολλά και κανείς πρέπει να περιμένει ακόμη μεγαλύτερη αποτελεσματικότητα. 
      Οι νέες θέσεις εργασίας, η νεανική επιχειρηματικότητα είναι εργαλεία με τα οποία στηρίζονται νέοι άνθρωποι που μπαίνουν στην παραγωγή. 
      Επίσης, έχουμε το επιχειρησιακό πρόγραμμα ανταγωνιστικότητας, που είναι ένα πρόγραμμα έξω από τα Υπουργεία του κοινωνικού προϋπολογισμού, που βεβαίως, όμως, στηρίζει την οικονομική και κοινωνική δομή στην Ελλάδα και κυρίως στην περιφέρεια.
      Το νομοθετικό έργο που έχει παραχθεί τα τελευταία χρόνια γύρω από τη φορολόγηση σαφώς και δίνει κίνητρα κυρίως στις περιοχές θύλακες της ανεργίας να μπορέσουν να γίνουν επενδύσεις που θα συνδέσουν την επένδυση με νέες θέσεις εργασίας. Και βεβαίως μιλάμε για κοινωνικές παραμέτρους. Και οι κοινωνικοί εταίροι διαδραματίζουν σημαντικό ρόλο και δεν κρίνεται αποκλειστικά και μοναδικά το κράτος. 
      Σήμερα στην πατρίδα μας προβάλλει σαν επικίνδυνη μορφή ανεργίας η αταίριαστη ανεργία. Υπάρχουν πολλοί άνθρωποι που έχουν εξειδικευθεί σε συγκεκριμένους τομείς αλλά δεν βρίσκουν εργασία.
      Επίσης, ένα δυναμικό βγαίνει έξω από την παραγωγή λόγω της εφαρμογής της τεχνολογίας. Και εδώ θα πρέπει να υπάρχει ένας κοινωνικός έλεγχος στον τρόπο εφαρμογής της τεχνολογίας και πώς αυτή η τεχνολογία δεν είναι σε βάρος των εργαζομένων.
      Επίσης, κατά τη διάρκεια της στρατιωτικής θητείας ήδη το Υπουργείο Εθνικής Άμυνας προβλέπει και τη λεγόμενη δια βίου εκπαίδευση των στρατευμένων. Σίγουρα η επαγγελματικοποίηση του στρατού σε μεγάλο ποσοστό όπως γίνεται σήμερα, δίνει νέες θέσεις εργασίας.
      Όσον αφορά τις συνθήκες εργασίας στην πατρίδα μας, την ποιότητα και την παραγωγικότητα, σίγουρα τα τελευταία χρόνια –και αυτό είναι απόδειξη της EUROSTAT και άλλων διεθνών οργανισμών- υπάρχει μία σταδιακή αύξηση της αμοιβής των Ελλήνων της εργασίας.
      Σήμερα έχουμε το 70% της μέσης αμοιβής του Ευρωπαίου εργαζόμενου για τον Έλληνα. Και βέβαια οι ακαθόριστοι μισθοί είναι γύρω στο 80% του μέσου ακαθόριστου μισθού του Ευρωπαίου. Εκείνο που προβάλλει σήμερα ως απειλή είναι η επονομαζόμενη ευελιξία της εργασίας, δηλαδή, η μεταφορά των σχέσεων εργασίας από πλήρους και αποκλειστικής απασχόλησης, σε σχέσεις μερικής απασχόλησης. Βεβαίως η στρατηγική της Λισαβόνας προϋποθέτει πλήρη απασχόληση για όλους τους πολίτες της Ευρώπης. Αλλά βλέπουμε στο βωμό του κέρδους σήμερα να εισβάλλει και στη χώρα μας -παράνομα βέβαια χωρίς να συλλαμβάνεται αλλά είναι υπαρκτό φαινόμενο- η λεγόμενη ευέλικτη εργασία, όπου με συμβάσεις έργου και εργολαβικές μορφές σύρονται εργαζόμενοι κάτω από την ανάγκη ενός πόρου διαβίωσης σε συμβάσεις οι οποίες είναι ταπεινωτικές. Και αυτό βεβαίως είναι ζήτημα και των μηχανισμών ελέγχου της νομιμότητας των συμβάσεων εργασίας, αλλά είναι και ένα από τα μεγάλα ζητήματα του συνδικαλιστικού κινήματος που θα πρέπει να περιφρουρήσει την εφαρμογή της εργατικής νομοθεσίας στον τόπο μας, σε συνεργασία βεβαίως με όλους τους φορείς που ελέγχουν αυτήν τη νομιμότητα.
      Όσον αφορά, λοιπόν, την ποιότητα εργασίας, κάποιος πρέπει να κρίνει σήμερα και την παραγωγικότητα αυτής. Και η παραγωγικότητα έχει να κάνει με την προσαρμογή στα νέα δεδομένα. 
      Για την υγεία και το ασφαλιστικό πιστεύω ότι οι δείκτες που κατατάσσουν την αποτελεσματικότητα των υπηρεσιών υγείας της χώρας μας στην 14η θέση διεθνώς, αποδίδοντας το 70% της μέσης ποιότητας ζωής του ευρωπαίου πολίτη στον Έλληνα πολίτη, είναι ένα ικανοποιητικό κριτήριο. Δεν στερούμαστε σε κλίνες ανά γενικό πληθυσμό ούτε σε γιατρούς ανά γενικό πληθυσμό. 
      Επιβάλλεται μια περαιτέρω αναδιοργάνωση με την κυρίως αποκέντρωση των υπηρεσιών υγείας. Γιατί αυτό που έχουμε ως πρόβλημα είναι η συσσώρευση στο κέντρο και η έλλειψη στην περιφέρεια.
      Σύντομα το ΙΚΑ θα εγκαινιάσει το τρίτο θεραπευτήριο, ως θεραπευτήριο βραδείας νοσηλείας και βεβαίως με το νοσοκομείο που έχει εξαγγελθεί στο Ίλιον, πιστεύω ότι και αυτός ο Οργανισμός θα βελτιώσει τις υπηρεσίες της δευτεροβάθμιας περίθαλψης. 
      Όσον αφορά τις ευπαθείς ομάδες, ήδη στην ελληνική περιφέρεια, αλλά και στο κέντρο –αλλά εκεί φαίνεται περισσότερο- οι φορείς Τοπικής Αυτοδιοίκησης υλοποιούν σημαντικά προγράμματα που σχετίζονται με τη διαχείριση ευρωπαϊκών προγραμμάτων, όπως βοήθεια στο σπίτι, ολοήμερη απασχόληση του παιδιού. Αυτό αποτελεί ένα βήμα στήριξης των ατόμων της τρίτης ηλικίας, της μητέρας και γενικότερα των πολιτών οι οποίοι χρειάζονται τη στήριξη για να μεγαλώσουν την οικογένειά τους. 
      Επίσης, είναι πολύ σημαντικό ότι ήδη ξεκινούν να λειτουργούν δεκαοκτώ κέντρα στήριξης των ατόμων με ειδικές ανάγκες. Ήδη έχουν κατασκευαστεί, έχουν εξοπλιστεί και στελεχώνονται στο χρόνο που έρχεται, αφού βεβαίως γίνεται και μία αναδιοργάνωση όλων των υπηρεσιών πρόνοιας μέσα από μια περιφερειακή συγκρότηση αυτών των υπηρεσιών στα πλαίσια του ΠΕΣΥ. 
      Βέβαια, η Τοπική Αυτοδιοίκηση διαχειρίζεται το Πρόγραμμα Στέγασης Κοινωνικών Ομάδων με ιδιαίτερα πολιτιστικά χαρακτηριστικά και έχει να επιδείξει σημαντικό έργο. 
      Όσον αφορά πλέον άλλα ζητήματα που τέθηκαν σχετικά με το όριο της φτώχειας στην πατρίδα μας και το πρόγραμμα «Δίκτυο μέτρων κατά της φτώχειας», στην πατρίδα μας υπάρχουν κάποιες ιδιαιτερότητες και αυτές είναι οι εξής: Πέραν των ποσοστών που εξάγονται με διαφορετικά κριτήρια, εκείνο που έχει σημασία είναι ότι με τα ίδια κριτήρια στην Ευρωπαϊκή Ένωση το ποσοστό αυτό είναι γύρω στο 20% του γενικού πληθυσμού και στη χώρα μας υπολογίζεται γύρω στο 23%. 
      Βεβαίως, δεν συνυπολογίζεται η ιδιοκατοίκηση που είναι σημαντικός παράγοντας στη χώρας μας, δεδομένου ότι το μεγαλύτερο κομμάτι του πληθυσμού διαθέτει δική του κατοικία. Επίσης εδώ δεν συνυπολογίζεται το μεγάλο κομμάτι της παραοικονομίας στη χώρας μας που είναι γύρω στο 35%-40%, σύμφωνα με μελέτες του ΙΟΒΕ, αλλά και του ΟΟΣΑ. 
      Έτσι, λοιπόν, η πραγματικότητα είναι διαφορετική από τους αριθμούς και σ’ αυτήν την περίπτωση η πραγματικότητα είναι σχετικά καλύτερη από τους αριθμούς. Επίσης το γεγονός ότι αυτό το πρόγραμμα δεν έχει υλοποιηθεί στο βαθμό που σήμερα θα θέλαμε, δηλαδή να έχουν απορροφηθεί τα 60 δισεκατομμύρια σε κάποιους μήνες, δείχνει ότι πράγματι δεν υπάρχουν πολλοί Έλληνες που μπορούν να αποδείξουν ότι έχουν εισόδημα κάτω από 600.000, γιατί πολύ απλά στην ελληνική περιφέρεια ένας ελαιοπαραγωγός με τριακόσια ελαιόδεντρα θα πάρει γύρω στις 600.000 επιδότηση. 
      Άρα λοιπόν, δεν υπάρχουν πολλοί Έλληνες που να έχουν τόσο μικρό εισόδημα. Επομένως, πρέπει να ανεβάσουμε τα όρια, προκειμένου να μπορέσουν να υπάρξουν άνθρωποι που θα ευνοηθούν από αυτό το πρόγραμμα. 
      Πιστεύω ότι ακούστηκαν και άλλα πολλά που δεν απηχούν την πραγματικότητα. 
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, σας παρακαλώ πολύ, ολοκληρώστε. Πήρατε και κάποια λεπτά επιπλέον. Αυτό δεν μπορεί να γίνει και για τους άλλους συναδέλφους. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Ολοκληρώνω, κύριε Πρόεδρε. Μια κουβέντα μόνο θα προσθέσω. 
      Σε σχέση με τις δαπάνες για το ΙΚΑ δεν αναφέρθηκε ότι φέτος το ΕΚΑΣ είναι αυξημένο κατά 17% και επομένως αυτή η αύξηση, η οποία αφορά περισσότερο και τους συνταξιούχους του ΙΚΑ, είναι μια απόδοση οικονομικής βοήθειας μέσω άλλου τρόπου. Δεν αναφέρθηκε ότι η βασική σύνταξη του ΟΓΑ σήμερα είναι 63.000, όταν το 1993 ήταν 15.000. 
      Επίσης, να επαναφέρω το θέμα της συζήτησης. Δεν στάθηκαν αξιολογικά, πολιτικά, γιατί συζητάμε για δεύτερη φορά τον κοινωνικό προϋπολογισμό και γιατί εκείνοι οι εμπνευστές αυτού του νόμου που τον πρόβαλλαν και όταν ήταν Κυβέρνηση δεν το εφάρμοζαν πολιτικά. Κανείς δεν αναγκάζει μία συζήτηση στη Βουλή, ούτε και την απαγορεύει. Είναι θέμα πολιτικής πρωτοβουλίας. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πώς είναι η σειρά μας; 
      ΠΡΟΕΔΡΕΥΩΝ (Κωνσταντίνος Βρεττός): Κοιτάξτε, η σειρά φτάνει μέχρι τον κ. Κωνσταντόπουλο της Νέας Δημοκρατίας, όσον αφορά τα δεκάλεπτα και έπονται οι υπόλοιποι που έχουν δηλώσει να μιλήσουν. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, έχω γραφτεί πρώτος. Πείτε μας πότε θα μιλήσουμε. 
      ΠΡΟΕΔΡΕΥΩΝ (Κωνσταντίνος Βρεττός): Λοιπόν, στη σειρά που ακολουθεί πρώτος είναι ο κ. Κεδίκογλου. Στη συνέχεια, ακολουθεί ο κ. Καρατζαφέρης για να τελειώνουμε με τον Ανεξάρτητο Βουλευτή και με το Κόμμα του ΛΑΟΣ. 
      ΑΓΓΕΛΟΣ ΤΖΕΚΗΣ: Κύριε Πρόεδρε, εγώ; 
      ΠΡΟΕΔΡΕΥΩΝ (Κωνσταντίνος Βρεττός): Το ΚΚΕ θα σφραγίσει τη συζήτηση στο τέλος.
      Κύριε Τζέκη, μετά τον κ. Καρατζαφέρη θα μιλήσετε εσείς. 
      Ο κ. Αδρακτάς έχει το λόγο.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, όταν ακούει κάποιος τους Βουλευτές που δεν είναι ΠΑΣΟΚ ή τον Υπουργό ή Βουλευτές να μιλούν, αυτόματα σκέφτεται πόσο αετονύχηδες είναι στο να αλλάζουν την πραγματικότητα οι συνάδελφοι του ΠΑΣΟΚ. Σκέφτεται κανείς ότι μάλλον χθες ανέλαβαν τη διακυβέρνηση της χώρας και βλέπει να ακτινογραφεί ο κάθε ομιλητής, προερχόμενος από την κυβερνητική παράταξη, την πραγματικότητα, αλλά ποτέ δεν ακούσαμε ποιος φταίει γι΄ αυτήν την πραγματικότητα. Ποτέ δεν ακούσαμε αυτά τα είκοσι χρόνια τι έγινε σε τούτον τον τόπο. 
      Βεβαίως γίνονται συγκρίσεις και ξεκίνησε ο Υπουργός την ομιλία του, ότι από το 1981 το ΠΑΣΟΚ είναι ταυτισμένο με το κοινωνικό πρόσωπο, είναι ταυτισμένο με τις ασθενέστερες τάξεις και έδωσε τη μάχη για την ανόρθωση αυτών των τάξεων. Συνέκρινε τις συντάξεις του ΟΓΑ του 1981, τις αποκάλεσε «επίδομα του ΙΚΑ» και δεν μας λέει σήμερα, όταν διαχειρίστηκε τα τρισεκατομμύρια της Ευρωπαϊκής Ένωσης, που είχε την ατυχία η Ελλάδα να τα διαχειριστεί το ΠΑΣΟΚ, όταν δεν ήθελε τότε την είσοδό μας στην Ευρωπαϊκή Ένωση, όταν έφευγε απ΄ αυτήν εδώ την Αίθουσα, για να μην ψηφίσει την ένταξή μας, δεν μας λέει εκείνα τα τρισεκατομμύρια πώς επιτέλους διαχειρίστηκαν σ΄ αυτόν τον τόπο και τι απέδωσαν.
      Ότι έγινε μέχρι το 1981, κύριε Υπουργέ –και το γνωρίζετε πολύ καλά- έγινε με το αίμα και τον ιδρώτα του ελληνικού λαού. Ευτυχώς που ήταν στο πηδάλιο φιλελεύθερες κυβερνήσεις και πράγματι κάτι έγινε. Θέλετε να σας θυμίσω μεγάλα έργα; Αθήνα-Θεσσαλονίκη, Αθήνα-Πάτρα-Πύργος όλο το δίκτυο. Εσείς δεν μπορείτε με τζάμπα λεφτά να φτιάξετε ούτε την ΠΑΘΕ και είσθε ευχαριστημένοι από το ελάχιστο που παράγετε. 
      Θέλετε να είναι ευχαριστημένος ο λαός μας. Έχετε ξεχάσει προφανώς τι σημαίνει κοινωνική ευαισθησία, τι αντικατοπτρίζει ο κοινωνικός προϋπολογισμός. Προφανώς έχετε ξεχάσει. Είναι η μέριμνα του κράτους, για να σας το θυμίσω. Γιατί απέχετε πολύ από εκείνα που εξαγγέλατε το 1981. Είναι, λοιπόν, η μέριμνα του κράτους για τον πολίτη και μέσα από αυτόν εκδηλώνεται το κοινωνικό πρόσωπο του κράτους, εάν βέβαια έχει. Είναι το μέτρο του σεβασμού του κράτους προς τον πολίτη. Πείτε μας: Πού αισθάνεσθε ότι σέβεσθε αυτόν τον πολίτη; Έρχεσθε και λέτε και είσθε ικανοποιημένοι ότι ο συνταξιούχος σήμερα παίρνει 130.000. Δεν ντρέπεσθε για την εξαπάτηση που έκανε ο ίδιος ο Πρωθυπουργός το 2000 στις τελευταίες εκλογές, να εξαγγέλλει και να εξαπατά το συνταξιούχο και να του τάζει τις 152.000; 
      Κύριε Υπουργέ, πριν απ’ όλα πρέπει να διευκρινίσουμε τι εννοούμε κοινωνική πρόνοια. Ίσως με αυτό σας προκαλέσω να θυμηθείτε παλιές σας εξαγγελίες, παλιές σας ίσως τότε θέσεις που σήμερα έχετε εγκαταλείψει. 
      Θεωρούμε, κύριε Υπουργέ, ότι η Κυβέρνηση, η εκάστοτε Κυβέρνηση, θα πρέπει να κατανείμει το εθνικό εισόδημα διαθέτοντας στην κοινωνική πρόνοια τόσους πόρους, ώστε να μην υπάρχουν μεγάλες ανισότητες σ’ ένα από τα κοινωνικά στρώματα, κυρίως, όμως, ενισχύοντας τις αδύνατες και μη προνομιούχες ασθενέστερες τάξεις που για χρόνια τους χαϊδεύατε τα αυτιά. 
      Για να δούμε, λοιπόν, η Κυβέρνηση έχει αυτήν την ευαισθησία, έχει επίγνωση που βρίσκεται σήμερα η κοινωνία, αφουγκράζεται την κραυγή αγωνίας και απελπισίας –και χρησιμοποιώ τη λέξη του αειμνήστου Αρχηγού σας Ανδρέα Παπανδρέου «αφουγκράζεται»- των Ελλήνων πολιτών, γνωρίζει πού οδεύει σήμερα η ελληνική επαρχία, ο συνταξιούχος, ο αγρότης, ο μισθωτός, ο εργαζόμενος; Αν θεωρείτε, κύριε Υπουργέ, ότι πράγματι γνωρίζετε τα πραγματικά δεδομένα, τότε πρέπει να σας πω ότι ο κοινωνικός προϋπολογισμός, όχι μόνο δεν ανταποκρίνεται στις πραγματικές ανάγκες, αλλά συνεχίζει την αντιλαϊκή φιλοσοφία, αυτή που διαμορφώνει στην πατρίδα μας την κοινωνία των 2/3. 
      Ειλικρινά σας λέω ότι διατηρούσαμε την ελπίδα της επιστροφής σε μία νέα αντίληψη κοινωνικής ευαισθησίας. Δυστυχώς είστε δέσμιοι του εκφυλισμού σας σε ένα ακραίο αντιλαϊκό κίνημα, σε μία ακραία ανάλγητη Κυβέρνηση, είστε δέσμιοι της διαπλοκής και της εντολής που σας δίνουν οι κρατικοδίαιτοι δήθεν επιχειρηματίες.
      Ξεχνάτε, κύριε Υπουργέ, ότι αυτήν τη στιγμή έχουν επιδικαστεί δισεκατομμύρια από υπερβάσεις, παραλείψεις από την Ευρωπαϊκή Ένωση. Πρόσφατο παράδειγμα είναι τα διακόσια εκατομμύρια της Ολυμπιακής, το Κτηματολόγιο και όλα αυτά. Αν ο αρμόδιος Επίτροπος κ. Μπαρνιέ  ζητήσει το ένα τρισεκατομμύριο θα είναι μία βόμβα στα θεμέλια της εθνικής οικονομίας. Αν αυτά δεν είχαν έτσι σπαταληθεί και είχαν διατεθεί στον κοινωνικό προϋπολογισμό, πόσο διαφορετικός θα ήταν αυτός! 
      Εκπέσαμε ακόμη και στο επίπεδο του απολογούμενου ενόχου προς την Ευρωπαϊκή Ένωση. Αυτό πώς να το χαρακτηρίσουμε, κύριε Υπουργέ; Παραλείψεις; Σκοπιμότητα; Ανευθυνότητα; Φαντασθείτε, όπως είπα, αυτά τα χρήματα αν είχαν μπει στον κοινωνικό προϋπολογισμό, πόσο διαφορετικά θα ήταν.
      Σ’ αυτά, κύριε Υπουργέ, προσθέσετε και τις απώλειες από τη διαφθορά, τη μίζα, τη ρεμούλα, που επιβεβαιώθηκαν από τα πλέον αρμόδια θεσμικά χείλη, δηλαδή από τον εισαγγελέα του Αρείου Πάγου. Έχει γίνει πλέον τρόπος ζωής η ρεμούλα η διαφθορά και η μίζα. Πόσα δισεκατομμύρια έχουν χαθεί, κύριε Υπουργέ; Πού είναι μία παραίτηση, μία τιμωρία; Ποιον εγκαλέσατε για τόσο μεγάλες ευθύνες; Κανέναν δυστυχώς. 
      Ας δούμε, όμως, την πραγματικότητα και όχι τα νούμερα. Πώς μπορεί να τα βγάλει πέρα μία οικογένεια όταν στην Ευρώπη ο μισθός είναι 1440 ευρώ –και το γνωρίζετε- ενώ στην Ελλάδα μόλις φθάνει τα 440 ευρώ.
      Κύριε Υπουργέ, επειδή δεν έχω και πολύ χρόνο, πού κρίνεται η ευαισθησία μίας Κυβέρνησης στις κοινωνικές παροχές; Στην υγεία, στην παιδεία, στις συντάξεις και σαφώς στην ανεργία. Πόσοι είναι οι Έλληνες, κύριε Υπουργέ, που αν δεν έχουν την οικονομική δυνατότητα, μπορούν να αισθάνονται ασφαλείς σε περίπτωση που τους συμβεί κάτι και χρειάζονται την παροχή κοινωνικών υπηρεσιών; 
      Επενδύσατε σε αυτό το σύστημα υγείας χρόνια ολόκληρα. Το είπε και ο δικός σας εισηγητής. Πώς μπορεί να παρέχετε υγεία, κύριε Υπουργέ; Πώς μπορείτε να είστε ικανοποιημένοι όταν όσα διαθέτει ο κρατικός προϋπολογισμός, τα διαθέτει και ο Έλληνας πολίτης από την τσέπη του για να χρηματοδοτήσει το σύστημα υγείας; 
      Ξέρουν οι συνάδελφοι, γνωρίζει ο ελληνικός λαός ότι στην ακριβότερη χειρουργική επέμβαση εγκεφάλου η αμοιβή του νευροχειρουργού είναι 19.000; Θα πηγαίνατε εσείς, κύριε Υπουργέ, να εμπιστευθείτε έναν τέτοιο χειρουργό; Θα πηγαίνατε να σας κάνει νάρκωση ένας αναισθησιολόγος που παίρνει 8.000 για μία επέμβαση πέντε ωρών; Θα δεχόσαστε, κύριε Υπουργέ, να νοσηλευτείτε στα ιδρύματα του ΙΚΑ; Πεντέμισι χιλιάδες ασφαλισμένοι, όταν δίνετε 10.000 ημερήσιο νοσήλιο; Και μέσα σε αυτό να υπάρχει ιατρικό προσωπικό, παραϊατρικό, καθαριότητα και διατροφή; Με 10.000! Και θέλετε αυτό να το λέτε κοινωνικό πρόσωπο;
      Θέλετε ειλικρινά ο ελληνικός λαός να σας χειροκροτήσει για αυτό; Πόσες περιουσίες έχουν ξεπουληθεί, κύριε Υπουργέ, όταν δυστυχώς πολλές φορές έχει ανάγκη μία ελληνική οικογένεια να απευθυνθεί σε ένα νοσοκομείο; Από το 1990 που ήταν το νοσήλιο 2.200 δραχμές, έγινε με παρέμβαση του τότε Υπουργού, του κ. Σούρλα, 8.000 δραχμές. Και είναι σήμερα 10.000. Αυτή είναι η αύξηση που πριν τέσσερις μήνες δώσατε, χωρίς να προσαρμοστεί το τιμολόγιο στις ιατρικές πράξεις, αν σκεφτείτε ότι η ακριβότερη ιατρική πράξη χρεώνεται 500 δραχμές, 1 ευρώ! 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ- ΨΑΡΟΥΔΑ)
      Αυτή είναι η υγεία που παρέχετε στην περιφέρεια. Άκουσα το συνάδελφο από την Ηλεία. Δεν υπάρχει ένα παιδιατρικό κρεβάτι σε ολόκληρο νομό. Δεν υπάρχει ένας αξονικός σε ολόκληρο νομό. Μη μου πείτε ότι υπάρχουν πολλοί στην Αθήνα. Το τροχαίο που θα γίνει στο Νομό Ηλείας δεν προλαβαίνει να φτάσει στην Πάτρα, δεν προλαβαίνει να φτάσει στην Αθήνα, κύριε Υπουργέ. Πού είναι, λοιπόν, το κοινωνικό πρόσωπο; Πού είναι η στήριξη της επαρχίας; Πουθενά. 
      Πάμε στην παιδεία. Ποια οικογένεια σήμερα αν έχει ένα μαθητή, δεν πληρώνει έξτρα φροντιστήρια; Πού είναι, λοιπόν, η δωρεάν παιδεία; Έχει γίνει βραχνάς στην κάθε οικογένεια η παιδεία για να μπορεί να διεκδικήσει μια θέση και το φτωχόπαιδο στις λαϊκές συνοικίες, αυτού που ο πατέρας δεν εμπλέχτηκε στις μίζες και τις ρεμούλες για να μπορεί να ανταποκρίνεται σ’ αυτά τα έξοδα. Πώς θα διεκδικήσει ίσες ευκαιρίες το παιδί εκείνης της οικογένειας, κύριε Πρόεδρε, κύριε Υπουργέ; Δυστυχώς, δεν απαντάτε σ’ αυτά. Κάντε τα τρικ των αλχημειών και των στατιστικών.
      Δε βγαίνει. Γνωρίζει ο ελληνικός λαός. Δεν ξέρετε ότι σήμερα βοά η επαρχία μας, ότι ούτε καν οι επιδοτήσεις δεν έχουν εισπραχθεί ακόμη; Έχουν δύο χρόνια να πάρουν επιδοτήσεις από τα στάρια και τα καλαμπόκια στο Νομό Ηλείας. Πού είναι η συμπαράσταση του ΕΛΓΑ; Πότε στάθηκε ουσιαστικά κοντά, όχι δίνοντας ψίχουλα για να καλύψει την απώλεια του εισοδήματός του, που δυστυχώς συμβαίνει συχνά στον αγρότη, που έχει αυτήν την ξέσκεπη επιχείρηση, όπως λέει ο λαός;
      Πού είναι η κοινωνική ευαισθησία της Κυβέρνησης, κύριε Υπουργέ; Δεν ζείτε στην Ελλάδα; Δεν περιέρχεσθε την Ελλάδα; Δεν σας πληροφορούν οι συνάδελφοι της επαρχίας; Έρχεστε εδώ και καυχάστε ότι ο κοινωνικός προϋπολογισμός βελτιώνει;
      Λέτε ότι: «Θα κάνουμε», «θα δείξουμε». «Θα προσπαθήσουμε». 
      Αποτυπώνουμε κάποια ζητήματα που είναι γνωστά σε όλους. Λύση δεν δώσατε, είκοσι ένα χρόνια λύση δεν δώσατε. Και έρχεστε να συγκρίνετε το 1990 με το 1993; Βρήκατε την εξιλαστήρια εκείνη χρονική περίοδο, για να καλύψετε όλες τις αδυναμίες.
      Κύριε Υπουργέ, περίμενα τουλάχιστον τούτη εδώ τη στιγμή να πάρετε λίγο τη θέση και έστω νοερά να σταθείτε δίπλα σε όλους αυτούς τους ανθρώπους που υποφέρουν σήμερα. Πώς να ζήσει με 130.000 που είπατε ότι είναι η σύνταξη, κύριε Υπουργέ; Τι να πληρώσει; Φως, νερό, τηλέφωνο, διαβίωση; Τι να πληρώσει με τις 130.000; Τι να πάρει ο αγρότης με τις 55.000 που εισπράττει στον ΟΓΑ σήμερα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, είναι πολλοί συνάδελφοι που δεν έχουν έρθει. Τελειώνω, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αλλά δεν πάει άλλο. Σας δίνω ένα λεπτό.
      ΠΑΝΑΓΙΩΤΗΣ ΑΔΡΑΚΤΑΣ: Τι να πληρώσει; Δυστυχώς, φαίνεται ότι είστε πολύ μακριά από την πραγματικότητα και αυτή είναι η δυστυχία του ελληνικού λαού. 
      Κύριε Υπουργέ, δεν είναι τα πράγματα έτσι. Και δεν ήρθαμε να κάνουμε αντιπολίτευση. Αποτυπώνουμε την αγωνία του Έλληνα πολίτη που ζει αυτήν την δυσβάστακτη κοινωνική πολιτική, που δεν έχετε. Αναθεωρήστε, αν θέλετε να σταθείτε λίγο κοντά στον Έλληνα πολίτη που σήμερα πραγματικά βασανίζεται από την ανέχεια στην οποία τον έχετε καταντήσει. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Στρατηλάτης έχει το λόγο.
      ΝΙΚΟΛΑΟΣ ΣΤΡΑΤΗΛΑΤΗΣ: Κυρία Πρόεδρε, κύριοι συνάδελφοι, η σημερινή συζήτηση έχει ως αντικείμενο τον κοινωνικό προϋπολογισμό του 2002. Ουσιαστικά πρόκειται, πράγματι, για έναν απολογισμό και νομίζω, κύριε Υπουργέ, ότι είναι εφικτό ο κοινωνικός προϋπολογισμός να συζητείται στα όρια του πρώτου εξαμήνου κάθε έτους. 
      Όπως όλοι γνωρίζουμε, ο κοινωνικός προϋπολογισμός περιλαμβάνει τα χρηματικά ποσά που διατίθενται για κοινωνική προστασία, δηλαδή για κοινωνική ασφάλιση, υγεία και πρόνοια. Με την έννοια αυτή, ο κοινωνικός προϋπολογισμός εκφράζει τις βασικές κατευθύνσεις, τις βασικές πολιτικές επιλογές, σχετικά με την άσκηση της κοινωνικής πολιτικής του κράτους.
      Υπάρχουν δύο τρόποι για να διεξαχθεί αυτή η συζήτηση γύρω από αυτό το μεγάλο θέμα. Ο πρώτος τρόπος θα ήταν να εστιάσουμε στα αριθμητικά μεγέθη, τα οποία περιλαμβάνονται σε αυτόν και, με αφορμή την επιλεκτική επίκληση αυτών των μεγεθών, να επιδοθούμε σε μια άσκοπη αντιπαράθεση με κύριο στόχο την επιβολή θετικών ή αρνητικών εντυπώσεων για την κυβερνητική πολιτική. Πρόκειται για γνώριμη και δοκιμασμένη πρακτική.
      Ο άλλος τρόπος θα ήταν να επιχειρήσουμε με νηφάλιο και τεκμηριωμένο τρόπο να προβάλλουμε ο καθένας τις απόψεις του για το πλαίσιο άσκησης της κοινωνικής πολιτικής. Με αυτό τον τρόπο θα μπορούσε ίσως να επιτευχθεί μια σύνθεση απόψεων γύρω από ορισμένες βασικές επιλογές, χωρίς αυτό να σημαίνει ότι δεν υπάρχουν σημεία στα οποία διαφωνούμε ή ότι δεν υπάρχουν σημεία στα οποία στα οποία συμφωνούμε μάλλον στα λόγια κι όχι στην πράξη. 
      Πιστεύω, κύριοι συνάδελφοι ότι μόνο αν επιλέξει κανείς το δεύτερο τρόπο συζήτησης έχει πιθανότητες να επιτύχει έναν έστω και μερικώς επιτυχημένο διάλογο. Τα νούμερα από μόνα τους δεν αποδεικνύουν τίποτα. Αυτό που, όμως, μπορούν να προσφέρουν είναι η στήριξη σε λογικά επιχειρήματα, σε επιχειρήματα που σχετίζονται πρώτα από όλα με την εξέλιξη και τη σημερινή πραγματικότητα. Γι’ αυτό κι εγώ επέλεξα να χρησιμοποιήσω μόνο ορισμένα αριθμητικά μεγέθη, τα οποία θεωρώ κρίσιμα για την υποστήριξη των ισχυρισμών μου. 
      Μια βασική πολιτική επιλογή, η οποία ορίζει ταυτόχρονα μια βασική διαχωριστική πολιτική γραμμή, αναφέρεται στην ενίσχυση ή στην αποδυνάμωση του λεγόμενου «κοινωνικού κεκτημένου». Το κοινωνικό κεκτημένο αποτυπώνει όλα εκείνα τα δικαιώματα κι όλους εκείνους τους θεσμούς, οι οποίοι ως ιστορική κατάκτηση μέσα από τους αγώνες των προηγούμενων γενεών κατοχυρώνουν μια δίκαιη και ορθολογική κατανομή του κοινωνικού πλούτου στους πολίτες μιας χώρας, μια κατανομή η οποία μπορεί δυνητικά είτε να οξύνει τις κοινωνικές ανισότητες μέσα από την αρνητική στάση απέναντι σε θεσμούς αναδιανομής του εισοδήματος είτε να επιχειρεί την άμβλυνσή τους μέσα από ενίσχυση αναδιανεμητικών πολιτικών δράσεων, δράσεων δηλαδή που θα διορθώνουν τις αγοραίες οικονομικές ανισότητες μεταξύ των πολιτών.
      Οι κυβερνήσεις του ΠΑΣΟΚ προσανατολίζονταν πάντα προς τη δεύτερη κατεύθυνση. Αντί να υποκύπτουν στις νεοφιλελεύθερες πιέσεις για περισσότερη αγορά και λιγότερο κράτος, είχαν πάντοτε στο επίκεντρο του πολιτικού τους προγράμματος όχι μόνο τη διατήρηση, αλλά και την ενίσχυση του κοινωνικού κεκτημένου.
      Δυο στοιχεία είναι αυτά που σήμερα σηματοδοτούν τη διαφορά ανάμεσα σ’ εμάς και τη Δεξιά: ο αγώνας για εμβάθυνση της δημοκρατίας σε όλα τα επίπεδα της κοινωνίας και ο αγώνας για ενίσχυση της πολιτικής του κράτους πρόνοιας, της πολιτικής δηλαδή, η οποία θα παρέχει –κατά το δυνατό- μεγαλύτερη ασφάλεια στα κοινωνικά στρώματα που είναι πιο ευάλωτα απέναντι σε ζητήματα, όπως η ανεργία, τα γηρατειά, η υγεία και η έλλειψη κοινωνικής ασφάλισης.
      Κατά τη διάρκεια της προηγούμενης δεκαετίας το κοινωνικό κεκτημένο, όπως αυτό μπορεί να αποτυπώνεται στον κοινωνικό προϋπολογισμό, όχι μόνο δεν απειλήθηκε, αλλά και ενισχύθηκε και μάλιστα σε συνθήκες δημοσιονομικής πειθαρχίας, προκειμένου η χώρα να ενταχθεί στην ΟΝΕ. Αντίθετα σε παρελθούσες δεκαετίες η κοινωνική πολιτική στη χώρα μας ήταν ή ανύπαρκτη ή σποραδική. Όμως, στις μέρες μας αποτελεί πλέον αυτοτελή στόχο και μάλιστα στρατηγικής σημασίας.
      Για την Κυβέρνηση του ΠΑΣΟΚ η κοινωνική πολιτική δεν αποτελεί επιστέγασμα μιας επιτυχημένης αναπτυξιακής πολιτικής, αλλά συστατικό στοιχείο της. Παρά τις δυσκολίες, κύριοι συνάδελφοι, εξοικονομήσαμε πόρους και κατορθώσαμε η πορεία σταθεροποίησης της οικονομίας και παράλληλα σύγκλισης να έχει έντονο κοινωνικό χαρακτήρα. Η αύξηση των συντάξεων του ΟΓΑ και η εισαγωγή του ΕΚΑΣ είναι μικρά μόνο παραδείγματα. Όμως, γεννιέται το ερώτημα: Είμαστε ικανοποιημένοι; Θα έλεγα όχι! 
      Προβλήματα υπάρχουν, εντοπίζονται και θα πρέπει οι αρμόδιοι φορείς να βρίσκονται σε διαρκή εγρήγορση για την επίλυσή τους. Αυτό, όμως, που κανείς δεν μπορεί να αμφισβητήσει είναι ότι η Κυβέρνηση ενδιαφέρεται ολοένα και περισσότερο για την ενίσχυση των τομέων άσκησης κοινωνικής πολιτικής, για την ενίσχυση του ασφαλιστικού συστήματος, για την ενίσχυση της υγειονομικής και φαρμακευτικής περίθαλψης, για την ενίσχυση της κοινωνικής πρόνοιας και προστασίας.
      Αυτά, κύριοι συνάδελφοι, ο ελληνικός λαός τα γνωρίζει  και ξέρει πολύ καλά ότι το ΠΑΣΟΚ χρόνο με το χρόνο διευρύνει το δίκτυο της κοινωνικής προστασίας. Οι κυβερνήσεις του ΠΑΣΟΚ σταθερά επιλέγουν ολοένα και μεγαλύτερα ποσά στην άσκηση κοινωνικής πολιτικής. Κι εδώ, κύριοι συνάδελφοι, για να μπορεί να γίνει σοβαρή συζήτηση, θα πρέπει κανείς να αναζητήσει ορισμένα κρίσιμα αριθμητικά μεγέθη του κοινωνικού προϋπολογισμού.
      Είναι αλήθεια ότι οι δαπάνες κοινωνικής προστασίας του κοινωνικού προϋπολογισμού αυξήθηκαν κατά 157,32% από το 1993 μέχρι σήμερα. Ειδικά για τον τελευταίο χρόνο, δηλαδή από το 2001 έως το 2002, παρατηρούμε μια αύξηση ύψους 10,95%. Αυτό μεταφράζεται σ’ ένα ποσό των 2,9 δισεκατομμυρίων ευρώ.
      Το πιο σημαντικό, όμως, είναι ότι η αναλογία του κοινωνικού προϋπολογισμού προς το ΑΕΠ διαρκώς αυξάνεται. Από 18,49% το 1993 πήγαμε στο 20,4% το 2001 και 21,09% το 2002. Παρά ταύτα θα πρέπει εδώ να τονιστεί ότι μεταξύ των ετών 1990-1993 υπάρχει μια μείωση των κοινωνικών δαπανών της τάξης του 3,95% σε σχέση με το ΑΕΠ.
      Τέλος είναι αλήθεια ότι αυτή η αύξηση αντανακλάται σε όλους τους επιμέρους τομείς της κοινωνικής προστασίας. Το πραγματικό ύψος συντάξεων αυξάνεται, οι παροχές πρόνοιας και ασθένειας αυξάνονται, οι παροχές για φαρμακευτική περίθαλψη αυξάνονται. Αυτή η αύξηση προβλέπεται να είναι ακόμα μεγαλύτερη το 2003. Αυτό αντανακλάται και στην αύξηση της κρατικής ενίσχυσης προς τους ασφαλιστικούς οργανισμούς, προκειμένου αυτοί να ενισχύσουν την κοινωνική προστασία σε όλους τους παραπάνω τομείς.
      Ερχόμαστε τώρα στο ζήτημα της εξεύρεσης πόρων για την άσκηση αυτής της κοινωνικής πολιτικής. Είναι αλήθεια ότι η χώρα μας αντιμετωπίζει ένα έντονο δημογραφικό πρόβλημα.
      Πρόκειται για ένα πρόβλημα, του οποίου μια διάσταση συνιστά η μεταβολή της αναλογίας μεταξύ των ασφαλισμένων προς τους συνταξιούχους. Αυτή η αναλογία δυστυχώς επιδεινώνεται χρόνο με το χρόνο. 
      Απέναντι σ΄ αυτό το πρόβλημα, το οποίο συνδέεται με τη θεμελιώδη αρχή της αλληλεγγύης μεταξύ των γενεών, αποφασίσαμε να δράσουμε με πολιτική γενναιότητα και προχωρήσαμε στην ψήφιση του ν.3029/2002. Για να εξασφαλίσουμε την οικονομική βιωσιμότητα του συστήματος, εγγυηθήκαμε στα όρια αντοχής της οικονομίας μας μία μακροχρόνια και προγραμματισμένη χρηματοδότηση των βασικών ασφαλιστικών ταμείων από τον κρατικό προϋπολογισμό. Η χρηματοδότηση αυτή, η οποία για το ΙΚΑ ενδεικτικά ανέρχεται, ως γνωστόν, στο 1% επί του ΑΕΠ ετησίως, όχι μόνο διασφαλίζει την οικονομική βιωσιμότητα, αλλά και εξασφαλίζει μία πλεονασματική λειτουργία του ασφαλιστικού μας συστήματος, προκειμένου να εξοικονομηθούν οι αναγκαίοι πόροι για περιόδους μεγαλύτερης έξαρσης του δημογραφικού προβλήματος. Σε αυτό βέβαια υπολογίζουμε ότι θα συμβάλει και ο επιδιωκόμενος εκσυγχρονισμός του ασφαλιστικού συστήματος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θέλω παραπάνω χρόνο, γιατί δεν προλαβαίνω να τελειώσω. Δεκαπέντε λεπτά μίλησε ο προηγούμενος ομιλητής.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Δεκατέσσερα λεπτά μίλησε.
      Παρακαλώ, τελειώνετε.
      ΝΙΚΟΛΑΟΣ ΣΤΡΑΤΗΛΑΤΗΣ: Για το 2003 πάντως η κρατική επιχορήγηση προς το ΙΚΑ θα ανέλθει σε 1373 εκατομμύρια ευρώ, αυξημένη κατά 82,3% σε σχέση με το 2002. Δεν πρέπει να παραβλέψουμε και να τονίσουμε ότι την ίδια περίοδο φέτος, δηλαδή το 2002, η εξόφληση της οφειλής του κράτους προς το ΙΚΑ ανέρχεται στο 1,3 τρισεκατομμύρια δραχμές. 
      Εδώ θα αναφέρω κάποια νούμερα για τη συνολική χρηματοδότηση των φορέων κοινωνικής ασφάλισης το έτος 2002, που είναι αυξημένη κατά 518 εκατομμύρια ή 176,5 δισεκατομμύρια δραχμές, ποσοστό 13%. Στα υπόλοιπα ταμεία το 2003 σε σχέση με το 2002 έχουμε τις εξής αυξήσεις: Στον ΟΓΑ 4,9%, στο ΝΑΤ 9,7%, στο ΤΕΒΕ 4,1% και για το ΕΚΑΣ έχουμε 17,5%. Επίσης στις δαπάνες φαρμακευτικής περίθαλψης έχουμε 15,4% και στις δαπάνες υγείας γενικά έχουμε 7,7%.
      Κύριοι συνάδελφοι, μέσα από την άσκηση μιας επιτυχημένης οικονομικής πολιτικής κατά την προηγούμενη δεκαετία, καταφέραμε να εισέλθουμε στην ΟΝΕ. Η οικονομική αυτή πολιτική και η επιτυχία της εισόδους στην ΟΝΕ δεν θυσίασε σε καμία περίπτωση την κεντρική αξία του πολιτικού μας προγράμματος, την κοινωνική πολιτική. Για μας η κοινωνική πολιτική δεν αποτελεί το «δώρο» που αποκομίζει κανείς μετά από μία επιτυχημένη αναπτυξιακή πορεία. Για μας η κοινωνική πολιτική δεν αποτελεί φιλανθρωπία. Για το λόγο αυτόν επιμένουμε και σήμερα στην ενίσχυση του κράτους πρόνοιας. Για το λόγο αυτόν αυξάνεται συνεχώς το ποσοστό των πόρων που διατίθενται για κοινωνική προστασία. Όχι μόνο για να επιτύχουμε μια σύγκλιση με τους αντίστοιχους δείκτες των υπολοίπων χωρών της Ευρωπαϊκής Ένωσης, αλλά γιατί για μας το κοινωνικό κράτος δικαίου αποτελεί αυτοσκοπό για τη δημοκρατική πολιτεία. Χωρίς κοινωνική προστασία, χωρίς κάλυψη των στοιχειωδών αναγκών περίθαλψης, εργασίας, εκπαίδευσης, πολιτισμού, χωρίς κοινωνική ασφάλεια δεν νοείται καθεστώς ισοτιμίας σε ό,τι αφορά τη συμμετοχή στον οικονομικό, κοινωνικό και πολιτικό βίο αυτής της χώρας.
      Κύριοι συνάδελφοι, όλα τα παραπάνω δεν αποδεικνύουν με τρόπο μαθηματικό την ύπαρξη μιας τέλειας, απολύτως δίκαιης και ορθολογικής κοινωνικής πολιτικής. Άλλωστε η τελευταία στο σύνολό της συνιστά περισσότερο ένα κατευθυντήριο άξονα, μια πολιτική προοπτική, παρά ένα συγκεκριμένο λογιστικό στόχο προς επίτευξη. Και αυτό είναι που δείχνουν όλα τα παραπάνω: Ότι η Κυβέρνηση δηλαδή παραμένει σταθερά προσανατολισμένη προς την εμπέδωση και τον εμπλουτισμό του κράτους πρόνοιας. Και ότι ο προσανατολισμός της αυτός ενισχύεται, δεν αμβλύνεται, παρά το αντίξοο διεθνές περιβάλλον, παρά τις δυσχερείς περιστάσεις της παγκόσμιας οικονομίας και παρά τις δημοσιονομικές επιταγές, που απορρέουν από το Σύμφωνο Σταθερότητας της Ευρωπαϊκής Ένωσης.
      Η παραπάνω επιδίωξη, η εμπέδωση δηλαδή και ο εμπλουτισμός του κράτους πρόνοιας συναντά βεβαίως αντιστάσεις. Συναντά εμπόδια, στεγανά, κατεστημένες λογικές και νοοτροπίες και όχι μόνο της διοίκησης. Αλλά όμως η παραπάνω επιδίωξη συνιστά κεντρικό –ίσως το πιο κεντρικό- άξονα της κυβερνητικής πολιτικής. Η δέσμευσή μας απέναντι στον ελληνικό λαό είναι σαφής και καθαρή. Δεσμευόμαστε να μην αφήσουμε κανέναν πολίτη αυτού του κράτους στο έλεος της ανασφάλειας, που προκύπτει από την ανέλεγκτη λειτουργία των μηχανισμών της αγοράς.
      Δεσμευόμαστε ότι το κράτος θα συνεχίσει να παρέχει, στο μέτρο του δυνατού, εγγυήσεις που αφορούν σε αγαθά πολύτιμα για όλους: Τα αγαθά της υγείας, της εργασίας, του πολιτισμού, της κοινωνικής ασφάλειας. 
      Πάνω σ’ αυτήν τη δέσμευσή μας, δεχόμαστε κάθε εναλλακτική πρόταση σχετικά με την επωφελέστερη διαχείριση των πόρων του συστήματος κοινωνικής προστασίας. Δεχόμαστε κάθε πρόταση, η οποία θα αφορά σε εναλλακτικές μορφές άσκησης της κοινωνικής πολιτικής, η οποία θα επιτυγχάνει τους επιδιωκόμενους στόχους αποτελεσματικότερα και ποιοτικότερα. 
      Αυτό που δεν δεχόμαστε είναι η ανεύθυνη, δηλαδή χωρίς συγκεκριμένα επιχειρήματα, καθ’ ολοκληρίαν απόρριψη της κοινωνικής πολιτικής μας. Αυτό που δεν δεχόμαστε είναι οι γενικόλογοι αφορισμοί περί «κοινωνικής αναλγησίας», «καταστροφής της κοινωνίας» κτλ. 
      Δεν είναι δυνατόν να δεχθούμε μαθήματα κοινωνικής πολιτικής από τη μείζονα Αντιπολίτευση. Πρόκειται για μία διαχωριστική γραμμή, η οποία υπάρχει και θα εξακολουθεί να υπάρχει: Εμείς τη δέσμευσή μας προς την κατεύθυνση του κοινωνικού κράτους, την εννοούμε με πράξεις, αξιοποιώντας στο πλαίσιο του εφικτού τις υπάρχουσες δυνατότητες. Δεν πλειοδοτούμε σε ανεύθυνες, σε μη ρεαλιστικές, σε ακάλυπτες υποσχέσεις. Κυρίως, δεν πλειοδοτούμε σε ανέξοδη καταστροφολογική κριτική.
      Κυρίες και κύριοι συνάδελφοι, σήμερα κατατέθηκε ένας κοινωνικός προϋπολογισμός, ο οποίος, εξαντλώντας ίσως τα όρια αντοχής της οικονομίας, εκφράζει την αγωνία του ελληνικού λαού για το μέλλον του. Εκφράζει κατακτήσεις του παρελθόντος και ελπίδες του μέλλοντος. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ολοκληρώστε, κύριε συνάδελφε.
      ΝΙΚΟΛΑΟΣ ΣΤΡΑΤΗΛΑΤΗΣ: Τελειώνω, κυρία Πρόεδρε.
      Εκφράζει τη θέλησή μας να μην υποθηκεύσουμε αυτές τις ελπίδες, ανατρέποντας κάθε ρεαλιστική προοπτική βιωσιμότητας του συστήματος κοινωνικής προστασίας. 
      Σ’ αυτό το πλαίσιο, κατανοούμε τις αυξημένες προσδοκίες των πολιτών αυτής της χώρας. Αυτές οι προσδοκίες αποτελούν οδηγό για εμάς και μας βαρύνουν όλους με ευθύνες για ένα συνεχή, νηφάλιο και άρα δημοκρατικό διάλογο. 
      Σας ευχαριστώ.
      (Χειροκροτήματα)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 χρόνια από την Ελληνική Επανάσταση», πενήντα ένας μαθητές και δύο συνοδοί-καθηγητές από το 15ο Γυμνάσιο Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο συνάδελφος κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, κύριοι συνάδελφοι, συζητάμε σήμερα, 12 Δεκεμβρίου 2002, τον κοινωνικό προϋπολογισμό του κράτους για το 2002. Τον τελευταίο μήνα του 2002 συζητάμε για τον κοινωνικό προϋπολογισμό, λίγες μέρες πριν να έρθει στη Βουλή ο κρατικός προϋπολογισμός του 2003. Είναι και αυτό ένα δείγμα της κυβερνητικής υπευθυνότητας για την κοινωνική πολιτική.
      Κοινωνικός προϋπολογισμός σημαίνει προϋπολογισμός για την προστασία και αλληλεγγύη του λαού. Σημαίνει κοινωνική ασφάλιση, υγεία, πρόνοια. Έχει ορισμένα αξιοσημείωτα στοιχεία αυτός ο κοινωνικός προϋπολογισμός όσον αφορά στις δαπάνες του. Δεν είμαι απ’ αυτούς που πιστεύουν ότι η αύξηση των δαπανών είναι πάντοτε η πεμπτουσία ενός κοινωνικού προϋπολογισμού. Χρειάζεται κάτι παραπάνω, όπως αναπροσανατολισμός των κοινωνικών δαπανών και αποτελεσματικότητα αυτών. 
      Θα εξηγήσω, λοιπόν, ακολούθως γιατί αυτός ο κοινωνικός προϋπολογισμός είναι αναποτελεσματικός, αλλά συγχρόνως είναι και κοινωνικά άδικος. Στις δαπάνες ακόμα υπάρχουν ορισμένα στοιχεία, τα οποία προκαλούν εντύπωση. Όσον αφορά στο ποσοστό του ΑΕΠ, κινείται στα επίπεδα του 1987, όπου ήταν 21,46% και σήμερα κυμαίνεται στο 21,9%. 
      Αν η σημερινή Κυβέρνηση είναι υπερήφανη γι’ αυτά τα ποσοστά, τότε πολύ καλά κάνει.
      Ας δούμε, όμως, και τα ποσά που δίνει στην κοινωνική πρόνοια: Εξακόσια εβδομήντα δύο εκατομμύρια οκτακόσιες ογδόντα μία χιλιάδες € το έτος 2002 έναντι επτακοσίων εβδομήντα εκατομμυρίων € το έτος 2001. Εκεί που προκαλείται πραγματικά εντύπωση είναι στην κρατική επιχορήγηση στα ιδρύματα κοινωνικής πρόνοιας, δηλαδή στα ιδρύματα προστασίας υπερηλίκων, παιδικής προστασίας, προστασίας αναπήρων και στα θέματα δημοσίας αντίληψης.
      Η εικόνα του κοινωνικού προϋπολογισμού που σήμερα ψηφίζουμε συνάδει με τη χθεσινή εικόνα στο δημοτικό κατάστημα Αθηναίων, όπου έβγαιναν σε πλειστηριασμό πέντε ακίνητα του ΠΙΚΠΑ για οφειλές δέκα χιλιάδων ευρώ στους εργαζομένους του ΠΙΚΠΑ;
      Eίναι αυτή εικόνα κράτους-πρόνοιας, κοινωνικού κράτους, την ίδια στιγμή που συζητείται ο κοινωνικός προϋπολογισμός να βγαίνουν πέντε ακίνητα του ΠΙΚΠΑ σε πλειστηριασμό; Έτσι βλέπουμε την κρατική επιχορήγηση των ιδρυμάτων κοινωνικής αντίληψης; Έτσι βλέπουμε την κοινωνική πολιτική μας; 
      Οι παροχές υγείας-πρόνοιας αυξάνονται σύμφωνα με τον κοινωνικό προϋπολογισμό. Οι παροχές υγείας-πρόνοιας είναι παροχές ντροπής για τους πολίτες ασφαλισμένους, φώναζε πρόσφατα, πριν από ένα μήνα η συμπολιτευόμενη εφημερίδα ΤΑ ΝΕΑ σε πρωτοσέλιδό της.  «Σάλος ντροπής για τις παροχές υγείας και πρόνοιας από τους ασφαλισμένους». Και ξέρετε πολύ καλά τι εννοούσε. Εννοούσε τη μεγάλη σπατάλη, αλλά και το ότι οι παροχές που παίρνουν οι ασφαλισμένοι είναι πραγματικά παροχές ντροπής. 
      Σύμφωνα με πρόσφατη ανακοίνωση της Πανελλήνιας Ομοσπονδίας Προσωπικού Οργανισμών Κοινωνικής Πολιτικής τα τελευταία δέκα χρόνια οι δαπάνες των ασφαλιστικών φορέων για ιατροφαρμακευτική περίθαλψη τετραπλασιάστηκαν. Από 400 δισεκατομμύρια δραχμές πήγαν στο 1,3 τρισεκατομμύρια δραχμές. Τα 400 όμως δισεκατομμύρια –προσέξτε- σπαταλώνται.
      Αυτό μεταφράζεται σε τεχνητή ή προκλητή ζήτηση των κοινωνικών υπηρεσιών, κύριε Υπουργέ, και το γνωρίζετε πάρα πολύ καλά αυτό. Κάνατε και δηλώσεις γι’ αυτό. Περιμένετε τους ελεγκτικούς μηχανισμούς από 1η Ιανουαρίου 2003 για να δείτε το φαινόμενο αυτό. Κυβερνάτε όμως είκοσι χρόνια και έπρεπε να το είχατε φροντίσει.
      Για  να αλλάξει η κατάσταση θα πρέπει να αλλάξει ολόκληρο το σύστημα παροχών, ώστε να ανταποκρίνεται στην πραγματικότητα και να μην αφήνει περιθώρια για αυθαιρεσίες. 
      Όσον αφορά την αναποτελεσματικότητα -το φωνάζουμε και το θέλουμε- εμείς ζητάμε πιο αποτελεσματικό κράτος. Θέλουμε ένα κράτος-πρόνοιας πιο αποτελεσματικό που να έχει ως αποστολή τις επενδύσεις σε κοινωνικές υπηρεσίες και τις κοινωνικές υποδομές.
      Σίγουρα θα μας πείτε για τις κοινωνικές παροχές τις οποίες δίνετε. Όντως, αν αφαιρέσουμε τις συντάξεις οι άλλες κοινωνικές παροχές, πλην συντάξεων, είναι περίπου 12 δισεκατομμύρια ευρώ. Πού πηγαίνουν αλήθεια αυτά; Πού πάνε τα 12 δισεκατομμύρια ευρώ των κοινωνικών παροχών; Αν πήγαιναν σε άτομα που ζουν κάτω από το όριο της φτώχειας –και ξέρουμε πόσα είναι αυτά- θα αναλογούσαν 5 χιλιάδες ευρώ ανά φτωχό. Αν οι φτωχοί έπαιρναν αυτές τις παροχές, ο δείκτης της φτώχειας θα μειωνόταν σημαντικά μετά τις κοινωνικές παροχές. 
      Δε στοχεύετε όμως σ’ αυτούς που πραγματικά έχουν ανάγκη, γιατί αν στοχεύατε σ’ αυτούς ο δείκτης αποτελεσματικότητας των κοινωνικών παροχών σας θα ήταν αυξημένος, δεν θα ήταν ο χαμηλότερος στην Ευρωπαϊκή ‘Ενωση. Με ένα δείκτη αποτελεσματικότητας των κοινωνικών παροχών, σύμφωνα με τη EUROSTAT, μόλις 4%, όταν στο Βέλγιο είναι 43%, όταν στη Δανία είναι 65%,  στη Γερμανία είναι 33%, στην Ισπανία είναι 24%, στη Γαλλία είναι 36%, στην Ιρλανδία είναι 48%, στο Λουξεμβούργο είναι 54%, στην Ολλανδία είναι 43%, αλήθεια είναι αποτελεσματικό το κράτος-πρόνοιας που έχετε οικοδομήσει, κύριε Υπουργέ; Είστε ευχαριστημένοι με ένα τέτοιο κράτος-πρόνοιας;
      Εμείς θέλουμε κάτι άλλο. Θέλουμε μια στρατηγική για την καταπολέμηση της φτώχειας, μέσω της δημιουργίας ενός δικτύου κοινωνικής ασφάλειας. Και σίγουρα τη διεθνή κοινότητα, αλλά και εδώ, μας απασχολούν δύο μεγάλα ζητήματα. Πρώτον το ζήτημα των πολύ φτωχών, κυρίως αγροτών, δηλαδή πως αυτά τα στρώματα μπορούν να προστατευτούν από τη διαδικασία προσαρμογής χωρίς να υπονομευτεί η ίδια η διαδικασία και δεύτερον, πως μπορεί να εξουδετερωθεί η αντίδραση των κανονικών εργαζομένων που είναι απρόθυμοι να πληρώσουν το κοινωνικό κόστος που συνεπάγεται αυτή η διαδικασία, δηλαδή τη μείωση της κοινωνικής προστασίας που απολάμβαναν έως σήμερα.
      Πρέπει σίγουρα να αντισταθείτε στις διάφορες πιέσεις –και έχετε τέτοιες πιέσεις- και να οικοδομήσετε ένα δείκτη κοινωνικής ασφάλειας για τους φτωχότερους αγρότες, ανέργους, αποκλεισμένους, μειονότητες κλπ., διοχετεύοντας προς αυτούς τμήμα των κοινωνικών πόρων, αλλά και ευκαιριών που μέχρι τώρα απολάμβαναν τα στρώματα με την κοινωνική και οργανωμένη πολιτική δύναμη.
      Έχετε την πολιτική ευθύνη να το κάνετε; Μπορείτε να το κάνετε; Έχετε την ευαισθησία να το κάνετε; Έχετε το πολιτικό θάρρος να το κάνετε; 
      Προσαρμόσατε επιτέλους την κοινωνική πολιτική σας, αλλά πού; Σε ποιες κατευθυντήριες γραμμές την προσαρμόσατε; Στις κατευθυντήριες γραμμές της κοινωνικής πολιτικής της Παγκόσμιας Τράπεζας, του Διεθνούς Νομισματικού Ταμείου ή μήπως του ΟΟΣΑ; 
      Θέλουμε και το φωνάζουμε όλοι και ιδιαίτερα η Ατζέντα κοινωνικής πολιτικής   της Λισσαβώνας του 2000 για την κοινωνική πολιτική 2000-2005 ότι θέλουμε μια βιώσιμη ανάπτυξη στο σύστημα υγείας πρόνοιας και κοινωνικής ασφάλειας. 
      Αναφέρω επιλεκτικά για την υγεία και τη μακροχρόνια φροντίδα, όσον αφορά τη βιώσιμη αειφόρο ανάπτυξη αυτών των τομέων, ορισμένα μέτρα που θα βοηθούσαν σύμφωνα με τον ΟΟΣΑ. 
      Στόχος –και τα γνωρίζετε αυτά και δεν κάνετε τίποτα- είναι η συγκράτηση του κόστους και των δαπανών υγείας με παρεμβάσεις, όπως αλλαγή του τρόπου αποζημίωσης των προμηθευτών, έτσι ώστε να υιοθετήσουν συμπεριφορές πιο αποτελεσματικές σε σχέση με το κόστος.
      Πρέπει να γίνει επικέντρωση της έρευνας και της τεχνολογίας στην αντιμετώπιση καταστάσεων, που επιφέρουν εξάρτηση. Θα σας πω μόνον ένα παράδειγμα: η αρθρίτιδα. 
      Πρέπει να δοθεί έμφαση στις πολιτικές πρόληψης. 
      Πρέπει να γίνει εφαρμογή μεθόδων οικονομικής αξιολόγησης των παρεμβάσεων σε σχέση με τη μακροχρόνια φροντίδα. Προτείνουμε για τη βιώσιμη ανάπτυξη και της μακροχρόνιας φροντίδας την εναρμόνιση της μακροχρόνιας φροντίδας με τη μεταρρύθμιση στον τομέα της υγείας.
      Ενθάρρυνση ενός συστήματος παροχής υπηρεσιών πολλαπλών πυλώνων με έμφαση στις υποστηρικτικές υπηρεσίες και υποδομές και τη διασφάλιση της πρόσβασης σε υπηρεσίες κατ’ οίκον και χρήματα.
      Τι κάνατε απ’ όλα αυτά; Τι γίνεται, αλήθεια, με την Ατζέντα κοινωνικής πολιτικής 2000-2005, που υιοθετήθηκε από την Ευρωπαϊκή Ένωση στη Λισαβόνα;
      Χρειάζεται ένας αναπροσανατολισμός –και το ξέρετε αυτό- των κοινωνικών δαπανών και όχι απαραίτητα η αύξησή τους. Καμία χώρα δεν υποστηρίζει ότι μόνο η αύξηση των κοινωνικών δαπανών θα φέρει επιτυχίες στον τομέα της άσκησης κοινωνικής πολιτικής, προκειμένου να χρηματοδοτηθεί η επένδυση στο ανθρώπινο δυναμικό και η αποτελεσματικότητα των δράσεων. 
      Όσον αφορά την απασχόληση, γνωρίζετε πολύ καλά ότι έχουμε τεράστιο χάσμα. Υπάρχει χάσμα ανάμεσα στην Ευρωπαϊκή Ένωση και τις Ηνωμένες Πολιτείες της Αμερικής στο θέμα της απασχόλησης, και ιδιαίτερα στο θέμα του χάσματος μεταξύ των δύο φύλων, μεταξύ ανδρών και γυναικών, στο θέμα του χάσματος των ηλικιών. Ξέρετε πολύ καλά τι συμβαίνει με το θέμα της απασχόλησης ατόμων που είναι πάνω από πενήντα πέντε ετών. Υπάρχει το χάσμα των ειδικοτήτων, διότι η προσφορά μοντέρνων ειδικοτήτων στην Ευρωπαϊκή Ένωση δεν ανταποκρίνεται στην προσφορά. Όσο χάσμα έχει η Ευρωπαϊκή Ένωση με τις Ηνωμένες Πολιτείες, τόσο είναι το δικό μας χάσμα, ως Ελλάδα, από το μέσο όρο της Ευρωπαϊκής Ένωσης.
      Κύριε Πρόεδρε, κύριε Υπουργέ, οι κοινωνικές δαπάνες πρέπει να θεωρηθούν ως επένδυση για την κοινωνία και να αναγνωριστεί ο παραγωγικός ρόλος της κοινωνικής πολιτικής στη διατήρηση της κοινωνικής και πολιτικής σταθερότητας. Υπάρχει ανάγκη ενός μίγματος δημόσιας και ιδιωτικής ευθύνης για την κάλυψη των διαφόρων κοινωνικών αναγκών.
      Τα όποια οικονομικά μέτρα παίρνετε, πρέπει να βρίσκονται σε συνάφεια με την αποτελεσματικότητα, επαναλαμβάνω, των προγραμμάτων κοινωνικής προστασίας και με τους κοινωνικούς στόχους.
      Σκοπός της κοινωνικής ασφάλειας είναι η βελτίωση της κοινωνικής προστασίας των ατόμων και άμβλυνση των κοινωνικών οικονομικών ανισοτήτων.
       Η κοινωνική ασφάλεια, σύμφωνα με το Διεθνές Γραφείο Εργασίας, οριοθετείται στην επίτευξη τριών στόχων. Τους έχετε καλύψει αυτούς τους στόχους; 
      Είναι η κάλυψη κατά τρόπο πλήρη και αυτόνομο όλων των κινδύνων, οι οποίοι χωρίς υπαιτιότητα των εργαζομένων μπορούν να τους στερήσουν τις αποδοχές τους  και την παροχή βοήθειας. 
      Είναι η επέκταση της προστασίας σε κάθε άτομο, που θα αδυνατεί να ικανοποιήσει μόνον τις ανάγκες του.
       Είναι η πρόβλεψη παροχών που θα επιτρέπουν στους δικαιούχους να διατηρούν ένα γενικά παραδεκτό επίπεδο ζωής και τα οποία θα προηγούνται με βάση δικαιώματα ρητώς καθοριζόμενα από το νόμο. 
      Αλήθεια, στους στόχους της κοινωνικής πολιτικής σας ποιους στόχους ικανοποιείτε απ’ αυτούς που ορίζονται διεθνώς; Μαξιμαλιστικούς ή μινιμαλιστικούς στόχους εξυπηρετεί η κοινωνική πολιτική σας;
      Στόχος σας είναι μόνο η επιβίωση, η κοινωνική διαβίωση, κρατική εκπαίδευση και εργασία; Ή μήπως σκέπτεσθε και άλλους στόχους, όπως είναι η πλήρης ανάπτυξη της προσωπικότητας του ατόμου, η ποιότητα ζωής και η προαγωγή της υγείας και της ολιστικής ανάπτυξης του ατόμου; 
      Αλήθεια, κύριε Υπουργέ, πρέπει να επανεξετάσετε τους στόχους της κοινωνικής πολιτικής σας και την αποτελεσματικότητα της κοινωνικής πολιτικής σας. Πάνω απ’ όλα πρέπει να επανεξετάσετε το κατά πόσο η κοινωνική πολιτική σας είναι δίκαιη. 
      Πρέπει να δείτε μέσα στον προϋπολογισμό σας ότι άλλα ποσά παροχών παίρνει το ΤΕΒΕ, άλλα ο ΟΓΑ, άλλα το Ταμείο Νομικών, άλλα το Ταμείο Εργαζομένων στον Τύπο και γενικά υπάρχει μία κοινωνική αδικία στον κοινωνικό προϋπολογισμό σας.
      Ελπίζω ότι του χρόνου, εφόσον οι υπηρεσίες των Υπουργείων Εργασίας και Κοινωνικών Ασφαλίσεων και Υγείας και Κοινωνικής Πρόνοιας είναι οργανωμένες, να μας φέρουν εδώ έναν κοινωνικό προϋπολογισμό τους πρώτους μήνες του χρόνου για τον κοινωνικό προϋπολογισμό του 2003 και να τον δούμε το Φεβρουάριο ή το Μάρτιο του 2003. Μετά μπορούμε κάθε τέσσερις ή κάθε έξι μήνες να βλέπουμε την πορεία του κοινωνικού προϋπολογισμού και αν τηρείται σωστά αυτός ο κοινωνικός προϋπολογισμός. Αυτός είναι ο ρόλος μας και αυτή είναι η πρόκληση στο συναίσθημα ευθύνης του κάθε Βουλευτή.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κυρία Πρόεδρε.
      Άκουσα με μεγάλη προσοχή τον Υφυπουργό Κοινωνικών Ασφαλίσεων. Άλλωστε, είναι ένας συνάδελφος και ένα στέλεχος του συνδικαλιστικού κινήματος που χαρακτηρίζεται από αγώνες για την πραγματοποίηση των στόχων του κοινωνικού προϋπολογισμού. Ομολογώ ότι δεν θα μπορούσε η Κυβέρνηση να έχει καλύτερο υποστηρικτή από τον ίδιο και όσα είπε. Θα μου επιτρέψει να συμπληρώσω κάτι, που είπε, και στη συνέχεια να αναφέρω και κάποια άλλα στοιχεία, τα οποία διαφοροποιούνται εντελώς και είναι επισημότερα από όσα εξέθεσε στην Αντιπροσωπεία.
      Κύριε Υφυπουργέ, το ΠΑΣΟΚ με την ίδρυσή του προπαντός με εκείνη τη διακήρυξη της τρομακτικής λέξης κοινωνική απελευθέρωση, έδωσε μια άλλη πνοή στην ελληνική κοινωνία. Όμως πρέπει να ομολογήσουμε και πρέπει κάπου να επικρατήσει και η μεγαθυμία ότι αυτό που επέτρεψε την ανάπτυξη ενός κοινωνικού κράτους και μιας κοινωνικής πρόνοιας είναι το Σύνταγμα του 1975 στο οποίο την πλειοψηφία και τη συμβολή είχε ο Κωνσταντίνος Καραμανλής, που δεν ήταν δεξιά και δεν είναι δεξιά. Επελέγη από τη δεξιά, βρέθηκε στη δεξιά, αλλά επεβλήθη στη δεξιά και επέβαλε τις απόψεις του. Αυτό ήταν το πρώτο.
      Πράγματι, λοιπόν, εμείς κοινωνικοποιήσαμε την έννοια αυτή στη συνέχεια και πήρε κάποιες διαστάσεις. Όμως, τα νούμερα των κοινωνικών δαπανών γενικότερα δεν συμφωνούν με αυτά που λέτε εσείς. Και εγώ στηρίζομαι στη Στατιστική Επετηρίδα της Ελλάδας που εκδίδει η Στατιστική Υπηρεσία που είναι μια ατυχής επετηρίδα. Περιέχει στοιχεία τα οποία δεν χρειάζονται και λείπουν εκείνα τα οποία είναι απαραίτητα για να διαμορφώνει μία γνώμη ένας Βουλευτής. Και χαίρομαι που με παρακολουθεί και η κυρία Πρόεδρος.
      Αναφέρει, λοιπόν, εδώ τη σύγκριση δαπανών κοινωνικής ασφάλισης προς το εθνικό εισόδημα από το 1990 έως το 2001. Αρχίζουν από 19,2% και μέσα στην εντεκαετία φθάνουν στο 20,4%. Άρα δεν συμφωνώ μαζί σας.
      Δεύτερον, αναφέρει στις κρατικές δαπάνες –η επετηρίδα πάλι- για την κοινωνική πρόνοια, υγεία και ασφάλιση την περίοδο 1994-1999 που είναι η Κυβέρνηση του εντιμοτάτου σημερινού Πρωθυπουργού. Αρχίζουν από 6,86% του ΑΕΠ, 6,39%, 6,32% -κατεβαίνουν- 6,31% το 1998, 4,78% το 1999, το έτος «επάρατον» της εισόδου στην Ευρωπαϊκή Ένωση. Δεν συμφωνώ, λοιπόν, μαζί σας.
      Πέραν τούτου έχετε κάποιο λόγο και εσείς για τη Στατιστική Επετηρίδα, την οποία δεν παρακολουθείτε. Δεν είναι δυνατόν εγώ ο Βουλευτής να ανοίγω τη Στατιστική Επετηρίδα και να μην έχω ένα στοιχείο. Σ’ αυτό που ενδιαφέρει εσάς αναφέρομαι. 
      Πόσοι γιατροί είναι ανά χίλιους κατοίκους στη Στερεά Ελλάδα, στην Ήπειρο, στη Μακεδονία; Σας λέω ένα απλό νούμερο. Ποιοι είναι οι απασχολούμενοι; Ποιο είναι το ποσοστό; Έχουμε μια επετηρίδα χωρίς δείκτες. Αυτό οφείλετε να το προσέξετε και που βέβαια δεν περιποιεί τιμή στις υπηρεσίες του Υπουργείου Εθνικής Οικονομίας. 
      Καλύτερα να μείνω στον προϋπολογισμό. Ποια είναι τα χαρακτηριστικά του, κύριε Υφυπουργέ και κυρία Πρόεδρε;
      Τα χαρακτηριστικά του είναι πρώτον, ο μεγάλος αριθμός των φορέων. Ο αριθμός φορέων σύμφωνα με αυτά που αναφέρονται στη σελίδα 349 είναι εκατόν εβδομήντα για κάποιους ασφαλισμένους. Αν δεν είχατε και τους δείκτες των δαπανών του κατά κεφαλήν ασφαλισμένου ως προς τους φορείς, που θα ήμασταν; 
      Ευθέως και σαφώς φαίνεται ότι εδώ υπάρχει ένα σύστημα για να βολεύονται κάποιοι και να ευνοούνται κάποιες κυβερνήσεις. 
      Ο δε αριθμός των φορέων ξεκίνησε να έχει κάποια μείωση με την προηγούμενη θητεία –και χαίρομαι που συγκατανεύετε- αλλά τώρα συναντάτε -και γνωρίζω τις απόψεις σας, τις απόψεις  και ημών και του Υπουργού- αντιδράσεις.  Φοβάστε το πολιτικό κόστος να μειώσετε κάποιους φορείς. 
      Δεύτερο χαρακτηριστικό: Ο μεγάλος αριθμός προσωπικού και ιδιαίτερα αυτών των φορέων. Αν είχατε στοιχεία σε σχέση με τα προηγούμενα χρόνια και είχατε κάνει μια αναγωγή ως προς το ποσό των εσόδων, των εξόδων, γενικά κάποιους δείκτες, δεν θα μπορούσατε να σταθείτε καθόλου. 
      Τρίτο χαρακτηριστικό: Οι δαπάνες για να συντηρηθεί η περιουσία, να αγοράζουν και να πωλούν χρεόγραφα και όχι μόνο οι δαπάνες  για να αγοράζουν και να πωλούν. Το προσωπικό που απασχολείται σε κάθε έναν απ’ αυτούς τους εκατοντάδες φορείς με επιμέρους θέματα, προσωπικό που απασχολείται με την ακίνητη περιουσία, για το πώς θα νοικιάσουμε και τι θα κάνουμε, προσωπικό που ασχολείται με την περιουσία γενικότερα. 
      Αλλά το κυριότερο που αναδύεται –δεν περιγράφεται αλλά αναδύεται για έναν που διαβάζει κάτω από τις γραμμές- είναι η αδυναμία διαχείρισης της περιουσίας των ασφαλιστικών ταμείων. Είναι πάρα πολύ ωραία τα λόγια. Ξέρετε τα ασφαλιστικά ταμεία, ξέρετε τους πόρους τους αλλά εδώ αναδεικνύεται μια αδυναμία διαχείρισης της περιουσίας της κινητής και της ακίνητης. Και αν μάλιστα διαβάσετε τη σχετική σελίδα θα εκπλαγείτε από τα λοιπά έξοδα. 
      Εξήντα ένα εκατομμύρια ευρώ και λοιπά έξοδα, πέραν των ακινήτων. Πέντε εκατομμύρια περίπου ευρώ. Νομίζω ότι πρέπει να δείτε τι γίνεται ακριβώς όσον αφορά αυτά τα πράγματα. 
      	Τώρα, πέρα από αυτό, θα πω δυο λόγια για την υγεία. Απορώ πώς δεν είναι εδώ ο Υπουργός Υγείας. Υπογράφετε μόνο εσείς. Αυτό που παρατηρώ είναι ότι δεν μας δίνετε κάποιο δείκτη σχετικά με την υγεία. Ποια είναι, λοιπόν, η φροντίδα σας; Φροντίδα δεν είναι να δίνετε μόνο λεφτά. Φροντίδα είναι και τι κλίνες έχουμε ανά χίλιους κατοίκους κλπ., δηλαδή όλα αυτά που έλεγα προηγουμένως, τα οποία δεν τα έχει καν η επετηρίδα. 
      Αλλά το χειρότερο από όλα είναι ο προϋπολογισμός που δημοσιεύετε των  νοσοκομείων ΠΕΣΥ, όπου μας φέρνετε έναν προϋπολογισμό μη ισοσκελισμένο και με έλλειμμα γύρω στα 60 εκατομμύρια ευρώ από τη διαχείριση των νοσοκομείων ΠΕΣΥ. Αυτά δεν συνιστούν «Κοινωνικό Προϋπολογισμό»! Αυτά είναι κάτι άλλο. 
      	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, ολοκληρώστε, σας παρακαλώ. 
      	ΒΑΣΙΛΗΣ ΚΕΔΙΚΟΓΛΟΥ: Κλείνω, κυρία Πρόεδρε. 
      	Τι αναδύεται και αντανακλάται απ΄ όλα αυτά; Ότι η μεγάλη αιτία είναι το δημόσιο χρέος, γιατί δεν αφήνει περιθώρια δαπανών. Αυτή είναι η μεγάλη αιτία! Φορτίζεται το κόστος της παραγωγής από εισφορές των ασφαλισμένων, των εργαζομένων. Αυτές θα έπρεπε να λείπουν. Δεν πρέπει να επιβαρύνεται ο ασφαλισμένος, και το ημερομίσθιο από την εισφορά για την ανεργία, την εισφορά για το οικογενειακό εισόδημα. Αυτά θα έπρεπε να αποτελούν δαπάνες του κράτους. Να τα εισπράξει από τους φόρους κτλ. και να τα ρυθμίσει το κράτος.  Αναδεικνύεται, λοιπόν, η σημασία που έχει το δημόσιο χρέος για όλη αυτήν την ιστορία. Σ’ αυτά πρέπει να συμβάλετε και εσείς, αγαπητέ κύριε Υπουργέ. 
      Κατά τα άλλα, λοιπόν, αποτελεί ένα ωραίο κείμενο. Επίσης, θα ήθελα να προσθέσω ότι δεν έχει καν δείκτες σχετικά με τα προηγούμενα χρόνια. Φέρτε μας διαχρονικά στοιχεία για να δούμε πώς ήμασταν και πώς είμαστε. 
      	Σας αντιλαμβάνομαι, κύριε Υφυπουργέ, και είναι γνωστή και η παρουσία σας, αλλά σε κάθε περίπτωση ο κοινωνικός προϋπολογισμός –που ελπίζω του χρόνου να κατατεθεί πολύ νωρίτερα για να είναι προϋπολογισμός και όχι απολογισμός- θα πρέπει να έχει διαχρονικά στοιχεία. Σας επισημαίνω τα σημεία στα οποία μπορείτε να παραλείψετε το άμεσο πολιτικό κόστος και να δώσετε κάποια καλύτερη εικόνα. 
      	Ευχαριστώ, κυρία Πρόεδρε. 
      	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γεώργιος Καρατζαφέρης. 
      	ΓΕΩΡΓΙΟΣ ΚΑΡΑΤΖΑΦΕΡΗΣ: Κυρία Πρόεδρε, κύριε Υπουργέ, σήμερα μιλάμε για εικονική πραγματικότητα. Όταν μιλάμε για κοινωνικό κράτος, για κοινωνική ευαισθησία, για κοινωνική αλληλεγγύη, κοινωνικό μισθό, κοινωνική πολιτική μιλάμε για εικονική πραγματικότητα. 
      	Είδα την προσπάθειά σας, κύριε Υπουργέ, να μας πείσετε να κάνετε δάνεια επιχειρηματολογίας από το 1981 για να μπορέσετε να επιβιώσετε αυτήν την πολιτική του 2002. Αυτό και μόνο καταδεικνύει ότι σήμερα αναγνωρίζετε και εσείς ότι δεν κάνετε τίποτα προς αυτήν την κατεύθυνση. Σοσιαλισμός και εκσυγχρονισμός είναι σχήματα οξύμωρα και αντιφατικά μεταξύ τους. Δεν έχετε καμία ευαισθησία προς αυτήν την κατεύθυνση και θα προσπαθήσω να αναγνώσω τον προϋπολογισμό σας από το μάτι του μη προνομιούχου, από το μάτι του ανώνυμου, από το μάτι εκείνου ο οποίος δεν μπορεί να επιβιώσει μέσα από τη δική σας σήμερα αλόγιστη νεοφιλελεύθερη πολιτική. 
      	Ανεργία. Έχουμε την υψηλότερη ανεργία από τότε που δημιουργήθηκε το ελληνικό κράτος. Δεν το αμφισβητεί κανείς. Αυτό, λοιπόν, πώς το αντιμετωπίζετε; Με ποια κοινωνική πολιτική αντιμετωπίζουμε αυτό το τεράστιο θέμα της ανεργίας, όταν δεν υπάρχει σπιτικό σε όλη την Ελλάδα που να μην έχει μέσα έναν άνεργο; 
      	Δεύτερον, για ποια κοινωνική πολιτική μιλάμε, όταν από το 1960 έχουμε τα περισσότερα νοικοκυριά κάτω από τα όρια της φτώχειας; Ξέρετε τι σημαίνει να μην έχει μια οικογένεια φαγητό; Ξέρετε το πρόβλημα μιας γυναίκας η οποία θέλει να πάει το παιδί της να μάθει αγγλικά, να μην έχει χρήματα και να αναγκάζεται να εκδίδεται; Αυτό είναι το κοινωνικό κράτος σήμερα, κύριε Υπουργέ. Αυτό είναι το κοινωνικό κράτος! Να εκδίδεται μια μητέρα τεσσάρων παιδιών, γιατί δεν μπορεί να βλέπει το παιδί της να υστερεί σε σχέση με τα άλλα παιδιά. 
      Πού είναι η κοινωνική πρόνοια; Η κοινωνική πρόνοια διαπιστώνεται από ένα γεγονός που καταγράφηκε χθες στην εφημερίδα «ΜΕΤΡΟΡΑΜΑ». Μία μητέρα πήγε το παιδί της σε ένα βρεφονηπιακό σταθμό στην Ηλιούπολη και της είπαν ότι ο σταθμός είναι πλήρης. Είναι είκοσι και με την ποσόστωση έχει μέσα δεκαπέντε παιδιά αλλοδαπών και δεν μπορεί να βάλει το παιδί της. Αναγκάζεται, λοιπόν, να πάρει στο μοδιστράδικο το παιδί των πέντε ετών. Αυτή είναι η κοινωνική πολιτική; Γι’ αυτή θέλω να μας μιλήσετε. Γι’ αυτές τις ανάγκες.
      Άκουσα πριν από λίγο έναν εκ των εισηγητών της Πλειοψηφίας να μιλάει για νέες επιχειρήσεις νέων ανθρώπων. Πώς; Με μία εφορία μπαμπούλα; Με μία εφορία εκβιαστή; Με μία εφορία που σου λέει, αν δεν έλθεις εδώ να συμβιβαστείς με αυτά που θέλω εγώ, θα έλθω «να σου αλλάξω τα φώτα»; Είναι ψέματα; Ή με την ύπαρξη του «λαδόσημου»; Εκεί, λοιπόν, είναι το πρόβλημα που θέλει ο φτωχός να κάνει μια δουλειά και αν δεν λαδώσει τον υπάλληλο πλέον της τρίτης, τέταρτης κατηγορίας, δεν γίνεται τίποτα. Γιατί και αυτός ο υπάλληλος της τρίτης, τέταρτης κατηγορίας έχει διδαχθεί αυτό το πράγμα από τους ανώτερούς του και οι ανώτεροί τους δυστυχώς από Υπουργούς. Αυτή είναι η πραγματικότητα.
      Και πού θα βρείτε κονδύλια; Πηγαίνετε αύριο το πρωί να πάρετε πίσω το «Πάω Στοίχημα» του Κόκκαλη. Πενήντα δισεκατομμύρια το χρόνο κερδίζει ο Κόκκαλης από το «Πάω Στοίχημα». Κάντε το κρατικό να έχετε πενήντα δισεκατομμύρια να μπορέσετε να κάνετε κοινωνική πολιτική. 
      Πού θα βρείτε τα λεφτά, κύριε Υπουργέ; Να πάτε να βρείτε τον κ. Μακέιν, τον Γερουσιαστή, τον Πρόεδρο της Επιτροπής Εξωτερικού Εμπορίου της Αμερικής που έκανε δύο ελέγχους σε συμβάσεις με οπλικά συστήματα και ανακάλυψε μίζες 10%, το ένα επί εποχής Νέας Δημοκρατίας και το άλλο επί εποχής δικής σας, όταν πήραμε αυτά τα ελικόπτερα του Ναυτικού για αναβάθμιση. Εάν, λοιπόν, η μίζα είναι 10% και θεσμοθετηθεί και πήραμε μόνο οπλικά συστήματα ενός τρισεκατομμυρίου το 2000, είναι εκατό δισεκατομμύρια μίζες και άλλα τόσα με τα νέα προγράμματα. Αυτό, επαναλαμβάνω, εάν ισχύει η έρευνα που έκανε ο Μακέιν και η οποία είναι στα αμερικάνικα δικαστήρια. Ήδη κατηγορούνται οι εταιρείες που έδωσαν τις μίζες. 
      Τα λεφτά, λοιπόν, υπάρχουν αλλά εσείς δεν θέλετε να κοιτάξετε προς αυτήν την κατεύθυνση. Δεν θέλετε, κύριε Υπουργέ, να δείτε την αλήθεια. Είκοσι χρόνια πέρασαν. Ποιο είναι το βιοτικό επίπεδο των στελεχών του ΠΑΣΟΚ; Πηγαίνετε να τους δείτε όλους, έφυγαν από το Αιγάλεω και το Περιστέρι και είναι όλοι στην Εκάλη, είναι όλοι στο Ψυχικό, εκτός μερικών εξαιρέσεων. Αυτή, λοιπόν, είναι η ποιότητα ζωής των Υπουργών του ΠΑΣΟΚ και βλέπετε σε ποια κατάσταση είναι οι άλλοι. Όταν έχουν ένα σπίτι αυθαίρετο, χωρίς ρεύμα, αυτό είναι κοινωνική πολιτική; Να τον καταδικάζουμε τον άλλο χειμωνιάτικα να ζει με τον πατέρα του, τη μάνα του την άρρωστη και τα παιδιά του σε ένα σπίτι χωρίς ρεύμα; Να εκβιάζουμε καταστάσεις; Ποια είναι, λοιπόν, η κοινωνική ευαισθησία την οποία έχει το ΠΑΣΟΚ; 
      Χθες το βράδυ αργά, περπατούσα στην παραλία του Παλαιού Φαλήρου και στα παγκάκια έβλεπα ένα θέαμα που έβλεπα μόνο στο εξωτερικό, ανθρώπους να κοιμούνται πάνω στα παγκάκια. Εκεί φτάσατε τον ελληνικό λαό, να μην έχει ούτε καν να βάλει ένα κεραμίδι πάνω από το κεφάλι του. Αυτήν την ανάγνωση θα την κάνετε εσείς, κύριε Υπουργέ, ή θα τα δείτε όλα ιδανικά; Υπάρχει αυτός ο κόσμος δίπλα μας ή δεν υπάρχει; Ελάτε, λοιπόν, σήμερα το βράδυ στις δώδεκα η ώρα να σας πάω να τους δείτε να κοιμούνται στα παγκάκια, κάτω από αντίξοες καιρικές συνθήκες. Αυτή είναι η πραγματικότητα, αυτή είναι η πορεία του ΠΑΣΟΚ είκοσι χρόνια. Οι μεν δικοί του άνθρωποι να πλουτίζουν με βίλες που θα ζήλευε και ο Ανδρεάδης στο παρελθόν και ο Κόκκαλης σήμερα και ο Βαρδινογιάννης και ο κόσμος να πένεται. Αυτή είναι η κοινωνική πολιτική. 
      Συντάξεις. Ποιες συντάξεις; Τις συντάξεις κάτω από το όριο της πείνας; Πόσα παίρνει ο διοικητής του ταμείου και πόσα παίρνει ο φουκαράς που είναι μέσα εκεί; Συνδέστε τα, να δείτε πώς θα ανέβουν οι συντάξεις. Έχουμε τη δύναμη αυτήν τη στιγμή να βάλουμε τη βιώσιμη σύνταξη, τα 500 ευρώ, όταν η μητέρα μου παίρνει σύνταξη 50.000 δραχμές και ο διοικητής που ήταν για δυο χρόνια στην Αγροτική Τράπεζα έχει εξασφαλίσει σύνταξη 2.500.000 δραχμών; Είναι κοινωνική πολιτική; 
      Τι έχει συμβεί επιτέλους στην εποχή σας; Οι πλούσιοι έγιναν πλουσιότεροι και λιγότεροι και οι φτωχοί έγιναν φτωχότεροι και περισσότεροι. Αυτή είναι η πραγματικότητα. Επομένως, δεν μπορείτε εσείς να μιλάτε για κοινωνική πολιτική.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, τελειώνετε.
      ΓΕΩΡΓΙΟΣ ΚΑΡΑΤΖΑΦΕΡΗΣ: Είστε οι τελευταίοι, γιατί προέρχεστε από ένα χώρο σοσιαλιστικό, που κανονικά έπρεπε να φροντίσετε το φτωχό και τον ανήμπορο και σήμερα υπηρετείτε μόνο τις τράπεζες και το κεφάλαιο. Αυτή είναι η αλήθεια και αυτή είναι που θα σας διώξει από την Κυβέρνηση πολύ σύντομα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Αντιπρόεδρος της Βουλής κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ευχαριστώ, κυρία Πρόεδρε.
      Δύο μόνο παρατηρήσεις θα ήθελα να κάνω σε όσα ακούσαμε προηγουμένως. Η εξίσωση, ο μηδενισμός και η ισοπέδωση δεν προσφέρουν στον τόπο μας οφέλη. Δεν μπορούμε να τα βάζουμε όλα στο ίδιο τσουβάλι, δεν μπορούμε να τα ισοπεδώνουμε, δεν μπορούμε να τα μηδενίζουμε. Σίγουρα η κριτική χρειάζεται, αλλά όταν είναι εποικοδομητική. 
      Η δεύτερη παρατήρηση που έχω να κάνω είναι ότι το να θέλουμε να πούμε ότι όλοι όσοι πέρασαν από τα κόμματα πλούτισαν, μόνο τον κοινοβουλευτισμό βλάπτει, τορπιλίζει τα θεμέλια της κοινοβουλευτικής μας δημοκρατίας.
      Και θέλω να δηλώσω ότι εδώ και δέκα χρόνια εγώ μένω στο Παγκράτι σε ένα ισόγειο διαμέρισμα, που βλέπει ήλιο μόνο τον Αύγουστο. 
      Σήμερα,  συζητούμε τον κοινωνικό προϋπολογισμό, που είναι ένας συνετός, λελογισμένος, ισορροπημένος προϋπολογισμός, που έχει ως γνώμονά του το εξής: Δεν θέλει να μετακυλήσει τα βάρη στις επόμενες γενιές. Το να κάνεις μία αλόγιστη κοινωνική πολιτική, είναι εύκολο. Αλλά το να χρεώσεις τις επόμενες γενιές για την πολιτική που θα ακολουθήσεις, δεν είναι το σωστό.
      Σίγουρα, δεν ανταποκρίνεται στις απαιτήσεις ή τις προσδοκίες όλων μας. Πάντα θέλουμε το καλύτερο. Δεν κουράζομαι να επαναλαμβάνω ότι ο εχθρός του καλού είναι το καλύτερο. Πάντα ο πήχης πρέπει να τοποθετείται ψηλότερα από τους πολιτικούς. Άλλωστε ζούμε σε μία καταναλωτική κοινωνία. Η διαφήμιση έχει μπει σε κάθε νοικοκυριό και κάθε σπίτι βλέπει τον πλούτο να γεννιέται γύρω του και εξάπτεται η λαχτάρα να τον αποκτήσει. Είναι στο παιχνίδι της καταναλωτικής κοινωνίας. Έτσι δημιουργείται και το κοινωνικό φαινόμενο της νεοπτώχειας, διότι πάντα θέλεις να έχεις κάτι καλύτερο, κάτι καινούριο. Γι’ αυτό βλέπουμε και μία υπερχρέωση των νοικοκυριών. ΄Ετσι λειτουργεί το σύστημα. 
      Δεν πήρα όμως το λόγο για να μιλήσω γι’ αυτά. Ζήτησα το λόγο για να θέσω έναν προβληματισμό στο θέμα της επιδοματικής κοινωνικής πολιτικής. Θα ήθελα, κύριε Υπουργέ, να παρακολουθήσετε λίγο το συλλογισμό μου. Ξέρω ότι έχετε πάντα ανοιχτά τα αυτιά σας και τα μάτια σας.
      Έχουμε, κύριοι συνάδελφοι, επιδόματα παιδιών, επιδόματα ασθενείας, επιδόματα βιβλιοθήκης, επιδόματα ξένης γλώσσας, επιδόματα για γονικές παροχές, επιδόματα για νέες μητέρες, γάμου, επιδόματα, επιδόματα… Όμως αυτή η επιδοματική πολιτική πολλές φορές λειτουργεί άδικα, για τους εργαζόμενους, για τους πολίτες και για τους μικρομεσαίους επαγγελματίες και εμπόρους. Θα εξηγήσω γιατί. Στους μεν εργαζόμενους, γιατί δημιουργεί δύο κατηγορίες εργαζομένων. Τους εργαζόμενους προνομιούχους, του δημοσίου και του ευρύτερου δημοσίου τομέα και τους εργαζόμενους στις ιδιωτικές επιχειρήσεις. Καμία ιδιωτική επιχείρηση δεν πληρώνει τα επιδόματα αυτά ή δεν προσλαμβάνει με επιδόματα Και κανείς εργαζόμενος δεν τολμά να καταγγείλει διότι αν το κάνει, ναι μεν θα πληρωθεί, αλλά θα χάσει τη δουλειά του. Αυτόματα οι εργαζόμενοι χωρίζονται σε δύο κατηγορίες, στους προνομιούχους και τους μη προνομιούχους. 
      Είπα ότι είναι άδικη για τους πολίτες, τους χωρίζει σε δύο κατηγορίες. Ας μην ξεχνάμε ότι στους πολίτες, υπάρχουν οι άνεργοι, που δεν παίρνουν κανένα επίδομα εκτός κάποιων εκτάκτων, και οι αυτοαπασχολούμενοι. Σήμερα το 60% των Ελλήνων είναι αυτοαπασχολούμενοι που δεν παίρνουν κανένα επίδομα. Και εννοώ τους μικρομεσαίους επαγγελματίες, τους μικρομεσαίους εμπόρους και βιοτέχνες. Είναι άδικη αυτή η επιδοματική πολιτική, γιατί κάθε απόφαση του κράτους μετακυλύει το οικονομικό βάρος στα προϊόντα. Και αυτά τα προϊόντα, λόγω ανταγωνισμού ελέγχονται ώστε να μην παρατηρείται αύξηση των τιμών τους με αποτέλεσμα  να μετακυλύεται και να συμπιέζεται συνεχώς ο ελεύθερος επαγγελματίας, ο αυτοαπασχολούμενος.
      Όλο αυτό το σύστημα της επιδοματικής πολιτικής λειτουργεί με τέτοιον τρόπο, ώστε να δημιουργεί ανέργους ή κακοπληρωμένους εργαζόμενους. Θα μου πείτε «καλά όλα αυτά, ποια είναι η πρόταση», γιατί εκεί πρέπει να καταλήγουμε. Η πρόταση, κύριε Υπουργέ, έχει πολιτικό κόστος, γιατί είναι επαναστατική. Θα έλεγα να υπάρχει ένα ταμείο επιδομάτων για όλους, και για τους δημοσίους υπαλλήλους και για τους υπόλοιπους πολίτες. Ο ρόλος του κράτους είναι αναδιανεμητικός. Ο ρόλος του κράτους τι είναι; Αυτά που εισπράττει από τους πολίτες, αυτά που εισπράττει ως Ακαθάριστο Εθνικό Προϊόν να τα αναδιανέμει με τέτοιον τρόπο, ώστε να είναι δίκαιος. Άρα, το ταμείο των επιδομάτων θα είναι ένα και για τους δημοσίους υπαλλήλους και του ευρύτερου δημόσιου τομέα και τους ιδιωτικούς υπαλλήλους. Φυσικά θα μου πείτε «από πού θα βρεθούν οι πόροι». Θα βρεθούν οι πόροι όπως βρίσκονται γι’ αυτούς που πληρώνονται από τα υπόλοιπα ταμεία, τα οποία πληρώνονται από το κράτος, όπως είναι ο ευρύτερος δημόσιος τομέας και ο δημόσιος τομέας. Έτσι δεν θα υπάρχει διάκριση για πρόσληψη εργαζόμενου ή θα του πει ο άλλος «θα σε προσλάβω μεν, αλλά τα επιδόματα δεν θα τα πληρωθείς». 
      Αυτές τις λίγες προτάσεις τις καταθέτω, για να σας προβληματίσω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, η Κυβέρνησή σας έχει ένα χάρισμα: Να αποκρύπτει επικοινωνιακά τη δυσάρεστη κοινωνική και οικονομική κατάσταση, να προβάλει επιτεύγματα, λες και απευθύνεται σε πολίτες που δεν βιώνουν την καθημερινή τραγική κατάσταση.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ  ΣΓΟΥΡΙΔΗΣ) 
      Η κοινωνική προστασία του κράτους προσομοιάζει με την αντιπλημμυρική προστασία των κατοίκων της περιφέρειας. Και γιατί το λέω αυτό: Γιατί πρόσφατα είδαμε τι έγινε στην περιφέρεια. Η απουσία των έργων, η απουσία ενδιαφέροντος για το μειωμένο εισόδημα των αγροτών, η απουσία ενδιαφέροντος για τους χαμηλοσυνταξιούχους του ΟΓΑ, του ΙΚΑ, του ΤΕΒΕ και άλλων ταμείων, δείχνει την κοινωνική σας ευαισθησία όλα αυτά τα χρόνια. Φορτώνετε τα προβλήματα στους δήμους και τις Νομαρχιακές Αυτοδιοικήσεις, όπως πρόσφατα στις πλημμύρες που έγιναν, χωρίς να δίνετε αναγκαίους πόρους να ανταπεξέλθουν στα προβλήματα όπως πρέπει, με επακόλουθο τις καταστροφές στα νοικοκυριά και την απόγνωση των κατοίκων. 
      Αν περιγράψουμε όμως τη σημερινή κατάσταση που βιώνουν οι κάτοικοι στην περιφέρεια, συζητώντας με ένα μέσο απλό πολίτη, να δούμε τι θα μας πει. Ερημώνει η ύπαιθρος, ιδίως στις ευαίσθητες ακριτικές περιοχές, μεγαλώνει το δημογραφικό πρόβλημα και γίνεται πλέον εθνικό πρόβλημα. Καταργήσατε τα επιδόματα στις πολύτεκνες μητέρες και τα δώσατε μόλις πρόσφατα, ίσως επειδή είναι προεκλογική χρονιά, αλλά δεν αυξάνετε, έστω και τώρα, τα επιδόματα στην πολύτεκνη μητέρα και στις πολύτεκνες οικογένειες. Αυξάνεται η ανεργία, ιδίως στους νέους και τις νέες. Πρόσφατα έχουμε φάει ένα χαστούκι από την Ευρωπαϊκή Επιτροπή, μία κόκκινη κάρτα, όπου στον αέρα είναι 500 δισεκατομμύρια για την ανεργία, γιατί τα προγράμματα απασχόλησης κινδυνεύουν να τιναχτούν στον αέρα λόγω της αδυναμίας της Κυβέρνησης να προχωρήσει σε ριζική αλλαγή της φυσιογνωμίας και του ρόλου του ΟΑΕΔ. Και επειδή η ανεργία είναι το πρώτο που απασχολεί σήμερα τους πολίτες, δεν έχετε καταφέρει να δημιουργήσετε υποτυπώδεις μηχανισμούς για αναζήτηση εργασίας σε κάθε νέο άνθρωπο.
      Τι άλλο βλέπουμε; Κλείνουν οι μικρομεσαίες επιχειρήσεις. Με τη φορολογική αφαίμαξη που επιβάλατε, όπως πρόσφατα με τη συνάφεια και την εξαετία, διευρύνεται το χάσμα πλουσίων και φτωχών. Οι συνταξιούχοι του ΟΓΑ με 55.000 δραχμές το μήνα αναγκάζονται να ζήσουν μέσα στη φτώχεια. 
      Αλήθεια, πού είναι η ευαισθησία σας, όταν το επίδομα κοινωνικής αλληλεγγύης -όπως τόσες φορές σας το έχουμε πει- δεν το θεσμοθετείτε και για τους συνταξιούχους του ΟΓΑ; Μήπως δεν έχουν πληρώσει; Από το 1988 πληρώνουν με την πρόσθετη ασφάλιση και από το 1998 με την κύρια ασφάλιση. Επομένως, γιατί καταδικάζουμε αυτούς τους πολίτες μέσα στη φτώχεια; Υπάρχει ακόμα και μία σειρά άλλα προβλήματα, τα οποία βιώνουν καθημερινά οι πολίτες της περιφέρειας. 
      Ποια είναι τα βασικά στοιχεία αυτού του κοινωνικού προϋπολογισμού; Μειωμένη κατά 98.000.000 ευρώ είναι η δαπάνη για την κοινωνική πρόνοια, μειωμένη κατά 42,3.000.000 ευρώ είναι η κρατική επιχορήγηση των ιδρυμάτων κοινωνικής πρόνοιας, μειωμένη είναι η επιχορήγηση του ΟΑΕΔ. Η δαπάνη κοινωνικής προστασίας, ως ποσοστό του Ακαθάριστου Εθνικού Προϊόντος, ανέρχεται σε 21,09%. Με το ποσοστό αυτό είμαστε ουραγοί στην Ευρωπαϊκή Ένωση.
      Κύριε Υπουργέ, πιστεύω πως η πολιτεία δεν έχει αποδείξει μέχρι σήμερα ότι είναι άξια της αποστολής της, γιατί δεν κατόρθωσε να περιφρουρήσει, να σεβαστεί και να κατοχυρώσει τα θεμελιώδη δικαιώματα των πολιτών της. Το να θριαμβολογεί η Κυβέρνηση για αύξηση των κοινωνικών πόρων και για ενίσχυση της χρηματοδότησης προς τα ασφαλιστικά ταμεία -μετά τα όσα κρύβει αυτός ο κοινωνικός προϋπολογισμός- είναι πολιτικά ανεύθυνη πράξη και καταδεικνύει για άλλη μία φορά ότι στερείται της αξιοπιστίας.
      	ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούρας έχει το λόγο.
      	ΑΘΑΝΑΣΙΟΣ ΜΠΟΥΡΑΣ: Κύριε Υπουργέ, γνωρίζετε ότι σας τιμώ ιδιαίτερα και για το ήθος και για τη μετριοπάθειά σας, αφού γνωριζόμαστε και προσωπικά. Όμως, ειλικρινά με εκπλήξατε στην αρχή της τοποθέτησής σας, όπου πιστεύω ότι ήταν πολύ ατυχή τα παραδείγματα που χρησιμοποιήσατε για το παρελθόν.
       Αλίμονο αν πάμε να συγκρίνουμε τα πράγματα πριν από είκοσι, τριάντα ή πενήντα χρόνια. Πράγματι, το επιχειρήσατε πιστεύοντας ότι μπορείτε να επιτεθείτε αμυνόμενοι, αναφερόμενος π.χ. σε μια σύνταξη 13.000 δραχμών. Τότε όμως θα πρέπει να σας θυμίσω -γιατί και οι δύο από επαρχία καταγόμαστε- ότι μ’ αυτήν τη σύνταξη ζούσε όλη η οικογένεια. Και σήμερα εργάζονται πολλοί στην οικογένεια και δεν ζουν. 
      Βέβαια και από αυτόν τον κοινωνικό προϋπολογισμό, ο οποίος αφορά το 2002 και κατατέθηκε με τόση καθυστέρηση –και μάλιστα στη λήξη του έτους- προκύπτει ότι η κοινωνία μας και μάλιστα η πλειοψηφία των Ελλήνων δυσκολεύεται να αντιμετωπίσει τα προβλήματα της καθημερινότητας. 
      Η συζήτηση αυτή μόνο ιστορικό λόγο και ρόλο έχει, αγαπητέ κύριε Πρόεδρε. Στην τοποθέτησή σας πράγματι κάνατε κάποιες προτάσεις, αλλά «εις ώτα μη ακουόντων», δεν έχει κανένα νόημα η συζήτηση. Αυτή η συζήτηση έπρεπε να γίνει στις αρχές του έτους, προκειμένου να εκφράσουμε κάποιες απόψεις όλοι, με έναν και μόνο στόχο: Αυτόν στον οποίο και εγώ συμφωνώ μαζί σας, πως δηλαδή, θα κάνουμε καλύτερη μία πολιτική για τους συνανθρώπους μας που σήμερα πένονται και έχουν προβλήματα. 
      Επειδή έχω πάρα πολύ λίγο χρόνο, θα μου επιτρέψετε να επισημάνω, μεταξύ των πολλών που περιγράφονται –απολογιστικά πλέον- σ’ αυτόν τον κοινωνικό προϋπολογισμό, το θέμα της ανεργίας. Έχω πολλές εφημερίδες μπροστά μου. Το βλέπετε όλοι και το παρακολουθείτε αυτόν τον καιρό πώς φτάσαμε σε τέτοιο σημείο. Σε εφημερίδα με ημερομηνία 8 Δεκεμβρίου ή άλλη αυτής της εβδομάδας λέει για «Σωματεία και Επιτροπές σε όλη την Ελλάδα με ανέργους». Ακόμα και κόμμα ανέργων!
      Μέχρι τώρα ξέραμε ότι δημιουργούνται σωματεία πολιτιστικά, συνδικαλιστικοί φορείς ομάδων εργαζομένων. Τώρα για πρώτη φορά σε όλη την Ελλάδα έχουμε τέτοια όξυνση της ανεργίας, ώστε δημιουργούνται σωματεία ανέργων. Και μάλιστα οι άνθρωποι θα αντιμετωπίζουν και προβλήματα λειτουργικότητας, γιατί δεν έχουν από πού να καλύψουν τη συμμετοχή τους στη λειτουργία αυτών των σωματείων.
      Έχω τις εφημερίδες. Νομίζω ότι πρέπει να τις έχετε πάρει. Αν οι συνεργάτες σας δεν σας τις έδωσαν δεν προσφέρουν καλή υπηρεσία.
      Η ανεργία σήμερα στη χώρα μας καθρεφτίζει την πραγματική κατάσταση της οικονομίας και της κοινωνίας. Και ενώ η χώρα μας είναι πρωταθλήτρια στην αύξηση της ανεργίας και στη μείωση της απασχόλησης, η Κυβέρνηση προσπαθεί με τη γνωστή κυβερνητική μέθοδο της δημιουργικής λογιστικής σε όλους τους τομείς να αλλάξει την πραγματικότητα. Ειλικρινά, επειδή είμαι και των θετικών επιστημών, εκπλήσσομαι αυτόν τον καιρό που η Κυβέρνηση προσπαθεί να πει ότι μειώνεται η ανεργία, ενώ σαφώς αποκαλύπτεται ότι μειώνεται και η απασχόληση.
      Στην έκθεση του Παρατηρητηρίου Απασχόλησης του ΟΑΕΔ, που δημοσιεύτηκε πριν από μία εβδομάδα, εξήντα επτά χιλιάδες τριακόσια σαράντα εννέα άτομα ηλικίας δεκαπέντε ως εικοσιτεσσάρων ετών στις μετρήσεις χαρακτηρίζονται ως μη ενεργοί και άρα δεν λαμβάνονται υπόψη στον υπολογισμό, με συνέπεια εσείς μ’ αυτήν τη δημιουργική λογιστική να μας λέτε διαρκώς ότι μειώθηκε η ανεργία. Μειώθηκε η απασχόληση. Και αυτό είναι το χειρότερο, όταν ξέρετε ότι είμαστε οι τελευταίοι στην απασχόληση σε όλη την Ευρωπαϊκή Ένωση.
      Οι άνεργοι εδώ βιώνουν τη ζοφερή πραγματικότητα και μάλιστα, κύριε Υπουργέ, θα πρέπει να ξέρετε ότι έστειλαν και το μήνυμά τους. Γιατί ειλικρινά εξεπλάγην και από τη δική σας τοποθέτηση και από την τοποθέτηση του εισηγητή της Πλειοψηφίας, του κ Καραμανλή. Και πιστεύω ότι στο λίγο που μπορεί να παρακολουθεί ο ελληνικός λαός –γιατί δυστυχώς κρατιέται κλειστό το κύκλωμα της Βουλής, αν και θα έπρεπε να τα ακούει όλη η ελληνική κοινωνία- αν σας άκουγε, θα σας κατηγορούσε το λιγότερο για υπεροψία και ότι δεν προσγειώνεστε στην ζοφερή πραγματικότητα.
      Τι άλλο έκαναν οι κάτοικοι του Ζεφυρίου, του Μενιδίου, του Αιγάλεω, του Ασπροπύργου, του Περιστερίου, του Αγίου Στεφάνου, του Αυλώνα, του Υμηττού, περιοχών οι οποίες φιλοξενούν κυρίως εργάτες, παρά το ότι έδωσαν το μήνυμά τους; Και αυτό το μήνυμα δε το πήρατε από εκεί, ούτε το διαβάσατε την περασμένη εβδομάδα στα γκάλοπ, τα οποία είναι εργαλεία της «ΜΕΤRON ANALYSIS» ή της «M.R.B». Θα το πάρετε όμως τελικά, κύριε Υπουργέ, στις επόμενες εκλογές, οπότε και αν γίνουν αυτές.
      Σε ένα λεπτό, κύριε Πρόεδρε, ολοκληρώνω. Αυτές τις μέρες η χώρα μας για μία ακόμα φορά πέφτει στα όμματα των Ευρωπαίων. Βρίσκονται εδώ οι αρμόδιοι της Ε΄ Διεύθυνσης της Ευρωπαϊκής Ένωσης και ξέρετε πολύ καλά ότι τα πρωτοσέλιδα όλων των εφημερίδων όλη αυτήν την εβδομάδα αναφέρονταν στον ΟΑΕΔ. Για ποιον ΟΑΕΔ; Για αυτόν που εδώ ο κ. Γιαννίτσης πέρυσι τέτοιον καιρό υπεραμυνόταν για τον εκσυγχρονισμό και τη λειτουργικότητά του. Και ξέρετε ποιοι είναι οι τίτλοι; «Υπό επιτροπεία θέτει η Ευρωπαϊκή Ένωση τον ΟΑΕΔ» και μάλιστα απειλώντας –έχω πάρα πολλά να πω- ότι κινδυνεύουν να χαθ0ύν 500.000.000 δραχμές τα οποία προορίζονται για την πολιτική του ΟΑΕΔ. Για ποια πολιτική όμως; Για ποια πολιτική όμως; Για την πολιτική του ΟΑΕΔ, ο οποίος δεν υπάρχει.
      Μ’ αυτόν τον κοινωνικό προϋπολογισμό, κύριε Υπουργέ, να μην έχετε καμία αμφιβολία ότι ο ελληνικός λαός πολύ σύντομα θα σα καταδικάσει και θα δώσει μία άλλη κυβέρνηση, της Νέας Δημοκρατίας, προκειμένου να βρουν διέξοδο τα αδιέξοδα τα οποία χρόνια τώρα έχετε δημιουργήσει.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Οι Βουλευτές Επικρατείας κ. Μολυβιάτης, Δωδεκανήσου κ. Παυλίδης και  Θεσπρωτίας κ. Παπαδόπουλος ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.
      Ορίστε, κύριε Υπουργέ. Έχετε το λόγο για δέκα λεπτά, για να κλείσετε τη συζήτηση.
      ΝΙΚΟΛΑΟΣ ΓΚΑΤΖΗΣ: Εγώ, κύριε Πρόεδρε, δεν θα δευτερολογήσω;
      ΠΡΟΕΔΡΕΥΩΝ (Παναγιώτης Σγουρίδης): Δεν έχετε δικαίωμα δευτερολογίας. Μόνον ο Υπουργός.
      ΝΙΚΟΛΑΟΣ ΓΚΑΤΖΗΣ: Τι λέτε, κύριε Πρόεδρε;
      ΠΡΟΕΔΡΕΥΩΝ (Παναγιώτης Σγουρίδης): Διαβάσατε τον Κανονισμό;
      Ορίστε, κύριε Υπουργέ.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα είμαι πάρα πολύ σύντομος. Φαίνεται, αγαπητοί συνάδελφοι, πως οι μόνοι πολίτες που δεν έχουν κατανοήσει τι έχει συμβεί στην Ελλάδα είναι οι Βουλευτές…
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, με συγχωρείτε. Θα ήθελα να διευκρινίσουμε κάτι.
      Κύριε Πρόεδρε, γιατί δεν έχω δικαίωμα δευτερολογίας; Εγώ δεν είμαι εισηγητής. Είμαι Κοινοβουλευτικός Εκπρόσωπος και δικαιούμαι να δευτερολογήσω.
      ΠΡΟΕΔΡΕΥΩΝ (Παναγιώτης Σγουρίδης): Κοινοβουλευτικός Εκπρόσωπος; Με ποιο χαρτί;
      ΝΙΚΟΛΑΟΣ ΓΚΑΤΖΗΣ: Το έχω καταθέσει.
      ΠΡΟΕΔΡΕΥΩΝ (Παναγιώτης Σγουρίδης): Καλώς. Υπάρχει χαρτί.
      Ορίστε, κύριε Υπουργέ, θα σας δώσω το χρόνο από την αρχή.
      ΝΙΚΟΛΑΟΣ ΓΚΑΤΖΗΣ: Εγώ δεν θα μιλήσω;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, με συγχωρείτε. Από το κόμμα μου είμαι ένας και δεν μπορούσα να μιλήσω προηγουμένως, γιατί εδώ γινόταν αυτό το δικομματικό «σκηνικό».
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Τώρα είναι μονοκομματικό!
      ΝΙΚΟΛΑΟΣ ΓΚΑΤΖΗΣ: Ήταν κι ένας ο συνάδελφος της Νέας Δημοκρατίας. Απελπίστηκε ο άνθρωπος κι έφυγε!
      Κύριε Υπουργέ, θα ήθελα να πω το εξής. Κατ’ αρχήν θέλοντας να κάνετε μια αυτοκριτική είπατε ότι το ΠΑΣΟΚ θα ήθελε να κάνει κι άλλα. Είπατε μάλιστα ότι για την κοινωνική πολιτική θα ήθελε να ακολουθήσει άλλα απ’ αυτά που ακολουθεί ή περισσότερα απ’ αυτά που κάνει. Επίσης, είπατε ότι ασκείτε όλα τα περιθώρια, που υπάρχουν. Ποια είναι αυτά τα περιθώρια; 
      Τα περιθώρια, κύριε Υπουργέ, κατά την άποψή μας, είναι αυτά που σας παραχωρεί το μεγάλο κεφάλαιο. Και δεν παραχωρεί τίποτα για κοινωνική πολιτική! Όταν τα πάντα μπαίνουν στη ζυγαριά του κέρδους, όταν ο ανταγωνισμός μπαίνει σαν εξιλαστήριο θύμα για να περάσει οτιδήποτε αυξάνοντας τελικά τα κέρδη των «μεγαλοκαρχαριών», καταλαβαίνετε ότι δεν σας αφήνει κανένα περιθώριο. 
      Όταν είναι αυτό το φορολογικό σύστημα -το άδικο και το ταξικό- όταν τα μεροκάματα είναι αυτά, όταν τα ταμεία οδηγούνται σ’ αυτήν την κατάσταση απ’ όλη αυτήν την πολιτική που ακολουθείτε και τα φορτώνετε όλα σ’ αυτά, όταν έφθασε το ΤΕΒΕ να πάρει αύξηση 32% στις εισφορές –32%, κύριε Πρόεδρε, νέα αύξηση που άρχισε από τον προηγούμενο ακόμα χρόνο!- δεν είναι δυνατό να μπορείτε να κάνετε κοινωνική πολιτική. Δεν είναι δυνατό να κάνετε κοινωνική πολιτική ακολουθώντας νεοφιλελεύθερη πολιτική! Δεν έχετε τα περιθώρια, ούτε σας αφήνουν να την κάνετε!
      Γι’ αυτό εμείς, κύριε Πρόεδρε, πιστεύουμε ότι όποια μέτρα κι αν θέλει να πάρει το σύστημα, αυτό ακριβώς το σύστημα δεν μπορεί να είναι φιλολαϊκό. Όπως, επίσης, φιλολαϊκοί δεν μπορείτε να είστε ούτε εσείς ούτε η Νέα Δημοκρατία, που κάνει την κριτική και που τώρα θυμήθηκε ότι αυτοί οι προϋπολογισμοί δεν είναι κοινωνικοί κλπ, όταν και η ίδια επαγγέλλεται και ζητά ακόμα σκληρότερα μέτρα, ακόμα παραπέρα ιδιωτικοποιήσεις, ακόμα περισσότερα μέτρα περικοπών στις κοινωνικές δαπάνες κλπ. Κι έρχεται κι αυτή να μιλήσει τώρα –δημαγωγώντας- για κοινωνική πολιτική! 
      Πιστεύουμε, λοιπόν, ότι ούτε θέλετε ούτε μπορείτε να ακολουθήσετε διαφορετική πολιτική, γιατί πολύ σωστά –όπως είπατε- ασκείτε όλα τα περιθώρια που υπάρχουν και τα περιθώριά σας είναι πάρα πολύ λίγα. Είναι αυτά, δηλαδή, που σήμερα σας παραχωρούν τα μεγαλοσυμφέροντα.
      Εμείς, κύριε Πρόεδρε, θα λέγαμε ότι σ’ αυτήν ακριβώς την πολιτική προτάσεις για μερεμέτια και για ασπιρίνες δεν έχουμε. Σας έχουμε κατ’ επανάληψη καταθέσει τι μπορεί να γίνει και ποια μέτρα πρέπει να πάρετε με τη δική σας -αν θέλετε- πολιτική. Όμως επιπλέον χρειάζεται να εναντιωθείτε, χρειάζεται να σηκώσετε ανάστημα, χρειάζεται να συγκρουστείτε με τα μεγάλα συμφέροντα και δεν είστε διατεθειμένοι να συγκρουστείτε. Γι’ αυτό κι αυτά τα ελάχιστα κοινωνικά μέτρα, που επιτρέπει το σύστημα, δεν μπορείτε να τα πάρετε!
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δέκα λεπτά, να κλείσετε τη συζήτηση. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν θα χρειαστώ, κύριε Πρόεδρε, όλο το χρόνο, όπως καταλαβαίνετε. Όμως για λόγους αρχής δεν μπορώ να μην επισημάνω δύο-τρία πράγματα. 
      Πρώτον, νομίζω πως οι μόνοι πολίτες που δεν έχουν κατανοήσει τι έχει συμβεί στην Ελλάδα, μάλλον είναι οι Βουλευτές της Νέας Δημοκρατίας. Αυτό φυσικά δεν μας ενοχλεί γιατί δεν φιλοδοξούμε να ψηφίσουν την Kυβέρνηση του ΠΑΣΟΚ οι Βουλευτές της Νέας Δημοκρατίας, όμως ενοχλεί τον πολιτικό διάλογο και ιδιαίτερα τον πολιτικό διάλογο που αφορά κρίσιμα θέματα. Μέσα από έναν ιδιότυπο λαϊκισμό όπου εντοπίζουμε ως σύγχρονοι καραμουρτζούνηδες τα προβλήματα, δεν ασκούμε πολιτική. 
      Καλό θα είναι οι συνάδελφοι Βουλευτές της Νέας Δημοκρατίας να διακόψουν αυτήν την απολίτικη, κατά την άποψή μου, επιλογή της μονοσήμαντης επισήμανσης προβλημάτων –την ίδια τακτική ακολούθησε και ο κ. Καρατζαφέρης, δεν διέφερε στο βασικό πυρήνα η πολιτική τους αντιπαράθεση- που έχουν οι φτωχοί και οι κοινωνικές ομάδες οι οποίες δυστυχούν και ας διατυπώσουν πολιτικές, γιατί τα κόμματα δεν είναι μηχανισμοί καταγραφής αναξιοπαθούντων. Είναι μηχανισμοί που διατυπώνουν πολιτικές για την ανατροπή των κοινωνικών προβλημάτων. 
      Βέβαια πολιτικές διατυπώθηκαν στη χρονιά που περνά σε σχέση με κοινωνικά θέματα και η Νέα Δημοκρατία το έβαλε στα πόδια. 
      Η Νέα Δημοκρατία δεν ψήφισε το ν. 3029 που αύξησε τις κατώτερες συντάξεις από τις 70.000 στις 130.000 δραχμές για έναν και μόνο λόγο: Διαφωνούσε με την αύξηση των κατωτέρων συντάξεων. Η Νέα Δημοκρατία δεν ψήφισε την απόδοση συντάξεων με τρεισήμισι χιλιάδες ένσημα για έναν και μόνο λόγο: Γιατί διαφωνούσε με το μέτρο της απόδοσης των συντάξεων στα 3.500 ημερομίσθια. Η Νέα Δημοκρατία δεν ψήφισε καμία καινοτόμα φιλολαϊκή, φιλεργατική, φιλοκοινωνική νομοθετική διάταξη που συμπεριλαμβάνεται στο ν. 3029 για έναν και μόνο λόγο: Γιατί με όλες αυτές τις διατάξεις διαφωνεί ταξικά και ιδεολογικά. 
      Ας πάψουν, λοιπόν, οι αγαπητοί συνάδελφοι να παραθέτουν δίκην σύγχρονων καραμουρτζούνηδων κοινωνικές αδικίες και ας επιχειρήσουν να διατυπώσουν άξονες πολιτικής, πολιτικές δεσμεύσεις για την επίλυση των αδικιών.
      Ο κοινωνικός προϋπολογισμός κατετέθη τον Οκτώβριο και εδώ θέλω να διευκρινίσω ότι δεν είναι δυνατόν με την παρούσα λειτουργική αποτελεσματικότητα των μηχανισμών των ασφαλιστικών ταμείων να κατατεθεί ενωρίτερα, γιατί στοιχεία από τα ασφαλιστικά ταμεία δεν μπορεί να έχουμε νωρίτερα. Άρα ο στόχος πράγματι είναι στο πρώτο τρίμηνο του έτους να κατατίθεται ο κοινωνικός προϋπολογισμός. Αυτό όμως για να συμβεί θα περάσουν τρία με τέσσερα χρόνια ακόμη. Όμως κάθε χρόνο θα πρέπει τουλάχιστον ένα μήνα νωρίτερα να καταθέτουμε τον προϋπολογισμό. Φέτος κατατέθηκε αρχές Οκτώβρη, την ερχόμενη χρονιά πιστεύω να κατατεθεί αρχές Σεπτέμβρη και βέβαια σε τρία-τέσσερα χρόνια να έχουμε επιτύχει το στόχο να τον καταθέτουμε στο πρώτο τρίμηνο. 
      Ο κοινωνικός, λοιπόν, προϋπολογισμός έχει δύο-τρία στοιχεία τα οποία δεν είναι αμφισβητήσιμα, κύριοι συνάδελφοι. Το πρώτο στοιχείο αφορά τη σταθερή αύξηση των κοινωνικών δαπανών, που δεν αμφισβητείται από καμία πλευρά και δεν αμφισβητείται ούτε από τη EUROSTAT. Βέβαια είναι και η καθαρή διευκρίνιση ότι η προσαρμογή του τρόπου καθορισμού των κοινωνικών δαπανών ως προς το σύστημα ΕΣΠΡΟΣ αναδεικνύει τη χώρα μας σαν την πρώτη χώρα από τις χώρες του Νότου που επιτυγχάνουν τη σύγκλιση με το μέσο όρο της Ευρωπαϊκής Ένωσης. Αυτό είναι αδιαφιλονίκητο, αδιαμφισβήτητο. Οι μόνοι που το αμφισβητούν είναι μερικοί Βουλευτές της Νέας Δημοκρατίας.
      Πιστεύω ότι δεν αμφισβητείται από κανέναν επίσημο οργανισμό της Ευρωπαϊκής Ένωσης, τον Ο.Ο.Σ.Α. ή από όλους τους υπόλοιπους διεθνείς οργανισμούς. 
      Ένα τελευταίο σημείο που θα ήθελα να θίξω είναι αυτό που αφορά σε μία κριτική αντιπαράθεση από την πλευρά του Κομμουνιστικού Κόμματος. Ειπώθηκε από τον αγαπητό συνάδελφο ότι δεν έχουμε περιθώριο, δεν θέλουμε ούτε μπορούμε να ασκήσουμε καλύτερη κοινωνική πολιτική. 
      Αγαπητέ συνάδελφε, συνεχίζετε να εξομοιώνετε την ασκηθείσα ή την ασκούμενη κοινωνική πολιτική του ΠΑΣΟΚ με την πολιτική της Νέας Δημοκρατίας. Αυτό το πράττετε συστηματικά και διαχρονικά. Πιστεύω ότι δεν έχετε ωφεληθεί απ’ αυτό και, κατά την άποψή μου, δεν έχει ωφεληθεί και το κίνημα γενικότερα.
      Δεν είναι ίδια κοινωνική πολιτική, αγαπητέ συνάδελφε. Μόνο εσείς δεν αντιλαμβάνεστε ότι δεν είναι ίδια αυτή η πολιτική. Δεν θέλω να πω, αγαπητέ συνάδελφε, ότι η κοινωνική πολιτική που ασκεί το ΠΑΣΟΚ ενδεχομένως μπορεί να καλύψει μία κοινωνική πολιτική που εσείς οραματίζεστε. Όχι!
      Όμως, επιτρέψτε μου να σας ρωτήσω το εξής: Ξέρετε αν αυτή η κοινωνική πολιτική που οραματίζεστε εφαρμόζεται ή  ασκείται σε κάποιο μέρος του κόσμου; Τι νομίζετε; Λέτε, πράγματι, ότι δεν μπορούμε να εφαρμόσουμε μερικά πράγματα. Δεν νομίζω ότι αυτό το αμφισβητείτε. Μπορεί σήμερα η Ελλάδα να υπεκφύγει από μία παγκόσμια πραγματικότητα; Δεν πρέπει να ζήσει στην οικονομία του κόσμου ή της Ευρώπης; Πρέπει να κλείσει τα σύνορά της;
      ΝΙΚΟΛΑΟΣ ΓΚΑΤΖΗΣ: Λέω ότι πρέπει να ζήσει με άλλους όρους! Νομίζω ότι το ζήτημα είναι τι συμφέρει τον ελληνικό λαό και όχι τι συμφέρει το κεφάλαιο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, όλα αυτά είναι –αν θέλετε- φιλοσοφικά θέματα και μπορείτε μέσα από ένα διάλογο να με πείσετε ή να σας πείσω ή με τις θέσεις μας να προσεγγίσουμε μέχρι ένα σημείο ο ένας τον άλλον.
      Όμως, κατά την άποψή μας, ένα πράγμα που δεν δικαιούστε να κάνετε –και σ’ αυτό έχετε δίκιο- είναι να ταυτίζετε τις πολιτικές του ΠΑΣΟΚ με αυτές της Νέας Δημοκρατίας. Βέβαια, όταν αναφέρθηκα στα έτη από το 1981 μέχρι το 2003, το έκανα για να επισημάνω, αγαπητέ συνάδελφε, ότι η οικοδόμηση του κοινωνικού κράτους ουσιαστικά όχι μόνο αντιστοιχεί στη μεγάλη πολιτική ευθύνη του ΠΑΣΟΚ, αλλά αντικειμενικά το σημερινό κοινωνικό κράτος οικοδομήθηκε από τις κυβερνήσεις του ΠΑΣΟΚ. Όσες φορές το ΠΑΣΟΚ δεν ήταν στην εξουσία, υπήρξαν μόνο νομοθετικές πράξεις αποδόμησης και συρρίκνωσης του υφιστάμενου κοινωνικού κράτους από το 1974 -και, ειδικότερα, από το 1981- μέχρι σήμερα.
      Νομίζω, λοιπόν, ότι είναι λίγο άδικο. Αδικείτε τους ίδιους τους αγώνες του λαϊκού κινήματος, γιατί δεν νομίζω ότι όλο αυτό ήταν έργο του ΠΑΣΟΚ. Ήταν η εξισορρόπηση της δυναμικής του λαϊκού κινήματος με το πώς ερμήνευσε το ΠΑΣΟΚ σαν Κυβέρνηση την ίδια τη δυναμική της διεκδίκησης. Δεν έχουμε δικαίωμα, λοιπόν, να αποδυναμώνουμε τις επιτυχίες του λαϊκού μας κινήματος.
      Θα ήθελα να κλείσω, κύριε Πρόεδρε, λέγοντας για τις πραγματικά καινοτόμες απόψεις που αναφέρθηκαν στα θέματα της εργασίας.
      ΝΙΚΟΛΑΟΣ ΓΚΑΤΖΗΣ: Αν δείτε στο διάστημα της εικοσαετίας, θα διαπιστώσετε ότι με τη Νέα Δημοκρατία είστε ίδιοι.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν πρόκειται να σας πείσω, αγαπητέ συνάδελφε, αλλά να ξέρετε ότι λυπάμαι γι’ αυτό. 
      ΝΙΚΟΛΑΟΣ ΓΚΑΤΖΗΣ: Σας στηρίζει η Νέα Δημοκρατία και στα εργασιακά και στα δημοκρατικά και στα πάντα. Τα μέτρα απέναντι στους εργαζόμενους δεν τα παίρνει η Νέα Δημοκρατία, μαζί τα παίρνετε.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Έχουμε εξαντλήσει τα επιχειρήματά μας και λυπάμαι που δεν μπορώ να σας πείσω.
      ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, δεν έχει νόημα. Σας παρακαλώ.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, αναφερόμενοι στον πυρήνα της σκέψης σας ότι διαμορφώνονται δύο διαφορετικοί όροι για το εργατικό δυναμικό, έχετε απόλυτο δίκιο. Ακόμα διαμορφώνονται αρνητικές συνθήκες για την ενσωμάτωση του κόστους της οικογένειας στην οικονομία, για το οποίο επίσης έχετε δίκιο. Αυτό αντιστοιχεί στη συνολική ευθύνη της κοινωνίας και στον κρατικό προϋπολογισμό. 
      Όμως, πιστεύω ότι αυτές οι απόψεις απέχουν ακόμα από τις ίδιες τις δυνατότητες και των κοινωνικών υποκειμένων και των πολιτικών κομμάτων να τις ενσωματώσουν στη λογική τους. 
      Θα απαιτηθεί χρόνος, αλλά καμία ιδέα δεν πάει χαμένη. Σπέρνεις κάτι σήμερα και ελπίζεις να το θερίσεις μετά από καιρό.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Γι’ αυτό υπάρχουμε κι εμείς οι πολιτικοί για να οραματιζόμαστε και να προτείνουμε. 
      ΝΙΚΟΛΑΟΣ ΓΚΑΤΖΗΣ: Από το κακό στο χειρότερο πάει η κατάσταση.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων Κοινωνικού Προϋπολογισμού 2002. 
      Κύριοι συνάδελφοι, έχουν διανεμηθεί τα Πρακτικά της Τετάρτης 13 Νοεμβρίου 2002, Δευτέρας 2 Δεκεμβρίου 2002 και Τρίτης 3 Δεκεμβρίου 2002 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 13 Νοεμβρίου 2002, Δευτέρας 2 Δεκεμβρίου 2002 και Τρίτης 3 Δεκεμβρίου 2002  επικυρώθηκαν.
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.27΄, λύεται η συνεδρίαση για αύριο ημέρα Παρασκευή 13 Δεκεμβρίου 2002 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Δικαιοσύνης «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις», σύμφωνα με την ημερήσια διάταξη.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση 12/12/2002                                       σελ. 200

