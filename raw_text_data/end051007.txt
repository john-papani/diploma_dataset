ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Ε’

Παρασκευή 7 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Διονύσου και τις Σχολές Μαθητείας του ΟΑΕΔ, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 10 Οκτωβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσιών ‘Εργων σχετικά με την ολοκλήρωση του Φράγματος Αχυρών στην Αιτωλοακαρνανία, σελ.
β) Προς τον Υπουργό Αγροτικής Ανάπτυξης και Τροφίμων: 
i) σχετικά με την λήψη μέτρων εξασφάλισης του εισοδήματος των παραγωγών καλαμποκιού κ.λπ., σελ.
ii) σχετικά με την αντιμετώπιση των προβλημάτων στον καθορισμό των ατομικών δικαιωμάτων των παραγωγών κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων αντιμετώπισης του προβλήματος της κατανάλωσης οινοπνευματωδών ποτών από τους έφηβους κ.λπ., σελ.
δ) Προς την Υπουργό Εθνικής Παιδείας και Θρησκευμάτων σχετικά με την κάλυψη των κενών στα σχολεία του Περάματος κ.λπ., σελ.
5) Συζήτηση Επίκαιρης Επερώτησης Βουλευτών του Πανελληνίου Σοσιαλιστικού Κινήματος σχετικά με θέματα που αφορούν τον τουρισμό στην Βόρεια Ελλάδα, σελ.

ΟΜΙΛΗΤΕΣ
A. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΜΑΚΡΥΠΙΔΗΣ Α., σελ.
ΜΕΡΕΝΤΙΤΗ Α., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΤΣΙΛΙΝΑΚΟΣ Ι., σελ.
ΣΚΥΛΛΑΚΟΣ Α., σελ.

Β. Επί της Επίκαιρης Επερώτησης:
ΑΒΡΑΜΟΠΟΥΛΟΣ Δ., σελ.
ΑΡΑΠΟΓΛΟΥ Χ., σελ.
ΔΡΙΒΕΛΕΓΚΑΣ Ι., σελ.
ΖΗΣΗ Ρ., σελ.
ΛΙΑΣΚΟΣ Α., σελ.
ΠΑΠΑΓΕΩΡΓΙΟΥ Α., σελ.
ΣΓΟΥΡΙΔΗΣ Π., σελ.
ΤΣΟΧΑΤΖΟΠΟΥΛΟΣ Α., σελ.
ΦΩΤΙΑΔΗΣ Α., σελ.


      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ Ε΄
      Παρασκευή 7 Οκτωβρίου 2005
      Αθήνα, σήμερα στις 7 Οκτωβρίου 2005, ημέρα Παρασκευή και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθανασία Μερεντίτη, Βουλευτή Τρικάλων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Κόνιτσας Ιωαννίνων ζητεί τη συνέχιση της λειτουργίας του ΓΑΣ Κόνιτσας.
      2) Ο Βουλευτής Β΄ Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο κ. Β.Α. Λαμπρόπουλος, συγγραφέας – δημοσιογράφος ζητεί την τοποθέτηση προτομής του Άγγελου Σικελιανού, σε κατάλληλο χώρο  του Πνευματικού Κέντρου  του Δήμου Αθηναίων.
      3) Ο Βουλευτής Α΄ Θεσσαλονίκης  κ.  ΣΤΥΛΙΑΝΟΣ ΠΑΠΑΘΕΜΕΛΗΣ  κατέθεσε αναφορά με την οποία Συνταξιούχοι Δικηγόροι της Λάρισας ζητούν την αναπροσαρμογή των συντάξεων των δικηγόρων.
      4) Ο Βουλευτής Α΄ Θεσσαλονίκης  κ.  ΣΤΥΛΙΑΝΟΣ ΠΑΠΑΘΕΜΕΛΗΣ  κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες  ζητεί τη διαλεύκανση της υπόθεσης των παράνομα χαρακτηρισμένων ως αναπήρων.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση στελέχωση του ΙΚΑ Θήρας με υπαλληλικό προσωπικό.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σκοπευτικός Όμιλος Μυκόνου  ζητεί τη χρηματοδότηση της επισκευής των σκοπευτικών μηχανών του.
      7) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία συνταξιούχοι δικηγόροι της Λάρισας ζητούν την αναπροσαρμογή  των συντάξεων των δικηγόρων.
      8) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Πολιτιστικός Εξωραϊστικός Σύλλογος Πλατάνου «Το Λιμπέρδο» ζητεί την επισκευή και αποκατάσταση του Βυζαντινού Ιερού Ναού Αγίου Δημητρίου.
      9) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Νομαρχιακό Συμβούλιο Δυτικής Αττικής ζητεί την άμεση παύση της λειτουργίας της χωματερής των Άνω Λιοσίων.
      10) Οι Βουλευτές Αττικής και Β’ Πειραιώς κύριοι ΘΕΟΔΩΡΟΣ ΠΑΓΚΑΛΟΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού – Ναυτικού – Αεροπορίας ζητεί την αναπροσαρμογή των συντάξεων των απόστρατων αξιωματικών.
      11) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Γονέων και Μαθητών Λυκείου Μαραθώνα Αττικής ζητεί την οικονομική ενίσχυση των δραστηριοτήτων του.
      12) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την αύξηση των αποδοχών των εργαζομένων στη λειτουργία  του πυρηνικού αντιδραστήρα ΕΚΕΦΕ Δ΄.
      13) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η κ. Φιλιώ Κυπριζόγλου διαμαρτύρεται για την ποσόστωση των γυναικών στις προσλήψεις της Δημοτικής Αστυνομίας του Δήμου Αθηναίων.
      14) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Εμμ. Βασιλακάκης, Α΄ Αντιπρόεδρος του Αναθεωρ. Δικαστηρίου, ζητεί την επίλυση υπηρεσιακού του προβλήματος.
      15) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη διαλεύκανση της υπόθεσης των παράνομα χαρακτηρισμένων αναπήρων.
      16) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Γιατροί του Κόσμου ζητούν την τροποποίηση της σχετικής Ευρωπαϊκής Οδηγίας που αφορά στους κοινούς κανόνες και διαδικασίες που έχουν εφαρμογή στα κράτη – μέλη, σχετικά με την επιστροφή των υπηκόων τρίτων χωρών των οποίων η παραμονή είναι παράνομη.
      17) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Γυμνασίου – Λυκείου Αθηνών καταγγέλλει τη μη έγκαιρη έναρξη μαθημάτων στις ΣΜΕΑ Ηλιούπολης και την ανασφαλή μεταφορά παιδιών ΑΜΕΑ.
      18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Έφη Βασιλάκου, αδελφή ψυχοπαθούς – κρατουμένου στο Ψυχιατρείο Φυλακών Κορυδαλλού, ζητεί την ενίσχυση της θεραπευτικής λειτουργίας του Ψυχιατρείου, την οργάνωση ομάδων απασχόλησης κρατουμένων, καθώς και τη βελτίωση των συνθηκών υγείας και φροντίδας στο εν λόγω Ψυχιατρείο.
      19) Οι Βουλευτές Λακωνίας και Β’ Πειραιώς κύριοι  ΑΘΑΝΑΣΙΟΣ ΔΑΒΑΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Σύλλογος Επαγγελματιών Δήμων Οιτύλου και Ανατολικής Μάνης «Η ΜΑΝΗ» ζητεί την αύξηση των ωρών λειτουργίας του καταστήματος Αρεόπολης της Εθνικής Τράπεζας Ελλάδος.
      20) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Ν. Χασάπογλου, αντιδήμαρχος Έλους Λακωνίας, ζητεί να αποζημιωθούν οι ντοματοπαραγωγοί της περιοχής του.
      21) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι Δήμοι Ασωπού, Έλους, Μολάων και Σκάλας Λακωνίας ζητούν να αυξηθεί ο προϋπολογισμός μελέτης του αγωγού μεταφοράς νερού από τον Ευρώτα και τις πηγές Βασιλοποτάμου.
      22) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι Υπάλληλοι του Δήμου Γυθείου Λακωνίας ζητούν να επιλυθεί το θέμα του καταλογισμού ευθυνών από το Ελεγκτικό Συνέδριο εις βάρος του Δήμου Γυθείου.
      23) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εκπολιτιστικός  και Μορφωτικός Σύλλογος «ΔΙΡΟΣ» Μάνης ζητεί την επανασύσταση του Δήμου Διρού.
      24) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί να ενταχθούν τα φροντιστήρια μέσης εκπαίδευσης στο πρόγραμμα των επιδοτήσεων για εκσυγχρονισμό.
      25) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί να διαλευκανθεί η υπόθεση των παράνομα χαρακτηρισμένων αναπήρων.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί να χαρακτηρισθεί το επάγγελμα των πυροσβεστών ως επικίνδυνο και ανθυγιεινό.
      27) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Δημήτρης Βύρλας, υπάλληλος του ΟΤΕ, ζητεί να ανακληθεί η πρόσφατη μετάθεσή του.
      28) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα κατέθεσαν αναφορά με την οποία συνταξιούχοι δικηγόροι της Λάρισας ζητούν την αναπροσαρμογή των συντάξεων των δικηγόρων.
      29) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Σφακίων Χανίων ζητεί την αναβάθμιση της παρεχόμενης πρωτοβάθμιας υγιειονομικής περίθαλψης στους κατοίκους της ευρύτερης περιοχής του.
      30) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Μακάριος Βασιλόπουλος, επιτυχών στο διαγωνισμό  του ΑΣΕΠ 2004 για θέσεις ΔΕ, ζητεί το διορισμό του στο Δημόσιο Τομέα.
      31) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Ελληνικός Ορειβατικός Σύλλογος Βόλου Μαγνησίας ζητεί την οικονομική στήριξη των αθλητικών δραστηριοτήτων του.
      32) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Ίδρυμα Ειδικών Παίδων – Ατόμων Νομού Μαγνησίας «ΑΣΠΡΕΣ ΠΕΤΑΛΟΥΔΕΣ» ζητεί την αύξηση της οικονομικής του επιχορήγησης.
      33) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Πολιτιστικός και Αθλητικός Οργανισμός Δήμου Ζαγοράς ζητεί επιχορήγηση για την ολοκλήρωση των εργασιών της κατασκευής προπονητηρίου πήλινου στόχου.
      34) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή κατά του Τεχνητού Νησιού στη Νέα Μάκρη Αττικής ζητεί την ανακήρυξη του όρμου του  Μαραθώνα και της στεριάς που τον αγκαλιάζει σε προστατευόμενη ζώνη.
      35) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Ομοσπονδίες Αστυνομικών – Πυροσβεστών και Λιμενικών ζητούν το χαρακτηρισμό του επαγγέλματος των εργαζομένων στα Σώματα Ασφαλείας ως επικίνδυνου και ανθυγιεινού.
      36) Οι Βουλευτές Β΄ Αθηνών, Λαρίσης και Β΄ Πειραιώς κύριοι ΑΝΤΩΝΗΣ ΣΚΥΛΛΑΚΟΣ, ΔΗΜΗΤΡΙΟΣ ΤΣΙΟΓΚΑΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την αύξηση των συντάξεων των μελών του.
      37) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Σωματείο Αυτοκινητιστών και Οδηγών Αυτοκινητιστών Δ.Χ. Κεντρικής και Ορεινής Νάξου ζητεί να τροποποιηθεί ο ν. 3109/2003.
      38) Οι Βουλευτές Β΄ Αθηνών και Αχαΐας κύριοι ΑΝΤΩΝΗΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ αντίστοιχα κατέθεσαν αναφορά με την οποία ο Σύνδεσμος Κοινωνικών Λειτουργών Ελλάδος υποβάλλει προτάσεις του για τα Προγράμματα Απεξάρτησης.
      39) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία ο Σύλλογος Περιβάλλοντος και Ανέργων Ακρινής και Κατοίκων  του Δ.Δ. Ακρινής Δήμου Ελλησπόντου Κοζάνης ζητούν να μετεγκατασταθεί το Δ.Δ. Ακρινής, εξαιτίας των δραστηριοτήτων της ΔΕΗ στην περιοχή.
      40) Οι Βουλευτές Β’ Θεσσαλονίκης και Α΄ Πειραιώς κ. ΑΓΓΕΛΟΣ ΤΖΕΚΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού  ζητεί την άμεση επίλυση του κτηριακού προβλήματος της ΑΕΝ Μακεδονίας.
      41) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Εργαζομένων ΙΚΑ – ΕΤΑΜ Νομού Αιτωλ/νίας ζητεί το ΙΚΑ  - ΕΤΑΜ Αγρινίου να εγκατασταθεί σε ιδιόκτητο κτήριο.
      42) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Ιδιοκτητών Κέντρων Ξένων Γλωσσών, αναφέρεται στο θέμα της πιστοποίησης της γλωσσομάθειας.
      43) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Κόνιτσας Ιωαννίνων ζητεί τη συνέχιση της λειτουργίας του ΓΑΣ Κόνιτσας.
      44) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Δυστίων Εύβοιας ζητεί να του χορηγηθεί οριστικά η ιδιοκτησία του Δημόσιου Κτήματος ΑΒΚ 1066.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 178/8-7-05 ερώτηση της Βουλευτού κ. Ασημίνας Ξηροτύρη-Αικατερινάρη, δόθηκε με το υπ’ αριθμ. 27/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ασημίνα Ξηροτύρη-Αικατερινάρη σας πληροφορούμε τα εξής:
      Το πρόγραμμα EVROS εφαρμόστηκε κατά τα έτη 1999 έως 2001, στη διάρκεια των .οποίων είχαν .σημειωθεί κρούσματα αφθώδους πυρετού, ευλογιάς του προβάτου :και καταρροϊκού πυρετού του προβάτου.
      Σκοπός του προγράμματος ήταν η αυξημένη επιτήρηση και η ταχεία εξάλειψη των ασθενειών αυτών.
      Όπως είναι γνωστό, οι ασθένειες αντιμετωπίστηκαν γρήγορα και αποτελεσματικά.
      Για την επιτυχή και έγκαιρη αντιμετώπιση τυχόν νέων κρουσμάτων, έχουν τεθεί σε εφαρμογή σχέδια έκτακτης ανάγκης για τις κυριότερες από αυτές, ενώ εξακολουθεί να εφαρμόζεται η επιτήρηση στο βαθμό που επιτρέπουν τα πολύ περιορισμένα μέσα σε προσωπικό και εργαστηριακό υλικό.
      Στα πλαίσια συνεργασίας του FAO και της Επιτροπής Αφθώδους Πυρετού, εφαρμόζεται πρόγραμμα συνεργασίας Ελλάδος, Τουρκίας, Βουλγαρίας για την έγκαιρη διάγνωση και αντιμετώπιση εξωτικών νοσημάτων
      Ο Υφυπουργός
      Α. ΚΟΝΤΟΣ»
      2. Στην με αριθμό 274/12-7-05 ερώτηση των Βουλευτών κυρίων Ανδρέα Λοβέρδου και Κωνσταντίνου Ρόβλια  δόθηκε με το υπ’ αριθμ. ΥΠΠΟ/ΓΡ.ΥΦ.ΥΠ.Κ.Ε./20/4-8-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 274/12-7-05 ερώτησης των Βουλευτών κ.κ. Α. Λοβέρδου και Ντ. Ρόβλια, σχετικά με τους απλήρωτους εργαζομένους του Υπουργείου Πολιτισμού, σας πληροφορούμε τα εξής:
      Διακόσιοι ογδόντα έξι (286) εργαζόμενοι επανήλθαν με προσωρινές διαταγές του Μονομελούς Πρωτοδικείου. Εξ' αυτών, διακόσιοι δέκα τέσσερις (214) έχουν προχωρήσει σε επίσχεση εργασίας. Η οφειλόμενη συνολική δαπάνη για την κατηγορία αυτή μέχρι την 30-6-2005 (μισθοδοσία Απριλίου -Ιουνίου 2005) ανέρχεται στο ποσό του 1.258.243,00 ευρώ.
      Επίσης υπάρχων εργαζόμενοι στα έργα του Τ.Δ.Π.Ε.Α.Ε., η δαπάνη μισθοδοσίας των οποίων προβλέπεται στο εγκεκριμένο από την Πολιτική Ηγεσία του ΥΠΠΟ Επιχειρησιακό Σχέδιο έτους 2005, και η οποία συνολικά μέχρι την 30-6-2005 ανέρχεται στο ποσό των 829.529,00 ευρώ (μισθοδοσία Απριλίου-Ιουνίου 2005).
      Επισημαίνουμε ότι α) ήδη πληρώνονται κανονικά διακόσιοι ογδόντα τέσσερις (284) εργαζόμενοι στα έργα του Τ.Δ.Π.Ε.Α.Ε. από τις πιστώσεις του Γ΄ ΚΠΣ, και β) για την ανωτέρω αναφερθείσα κατηγορία των εργαζομένων που η δαπάνη μισθοδοσίας τους βαρύνει το Εθνικό Πρόγραμμα, έχει ήδη ολοκληρωθεί η χρηματοδότηση από το ΥΠΠΟ και έχει προωθηθεί η διαδικασία πληρωμής η οποία αναμένεται να ολοκληρωθεί εντός των αμέσως επόμενων δέκα ημερών, διάστημα οφειλόμενο στις υπολειπόμενες τραπεζικές διαδικασίες.
      Ιδιαίτερη προσοχή πρέπει να δοθεί στο θέμα της πληρωμής των επανελθόντων με προσωρινές διαταγές, οι οποίες δεν προβλέπονταν στον προγραμματισμό των έργων και του Τ.Δ.Π.Ε.Α.Ε. και προέκυψαν από ενέργειες εργαζομένων όταν έληξαν οι συμβάσεις τους και από προσωρινές διαταγές των δικαστηρίων. Το Τ.Δ.Π.Ε.Α.Ε., όπως και για τις άλλες κατηγορίες εργαζομένων, διέθεσε όλες του τις πιστώσεις για την εξυπηρέτηση και αυτής της κατηγορίας μέχρι τον Μάρτιο 2005 και ήδη βρίσκεται στη διαδικασία αναζήτησης πιστώσεων.
      Ο Υφυπουργός
      Π. ΤΑΤΟΥΛΗΣ»
      3. Στις με αριθμό 18/6705 και 122/6-7-05 ερωτήσεις των Βουλευτών κυρίων Στυλιανού Ματζαπετάκη και Εμμανουήλ Στρατάκη δόθηκε με το υπ’ αριθμ. 5/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Σ. Ματζαπετάκης, Μ. Στρατάκης, σας πληροφορούμε τα εξής :
      Το Υπουργείο. Αγροτικής Ανάπτυξης και Τροφίμων γνωρίζει το θέμα της εμφάνισης του εντόμου Aphis illinoisensis (αφίδα Ιλινόϊς ) στα αμπέλια του Ν. Ηρακλείου.
      Για την αντιμετώπιση των αφίδων στο αμπέλι έχουν έγκριση αρκετά σκευάσματα φυτοπροστατευτικών προϊόντων.
      Για την αντιμετώπιση του προβλήματος στα βιολογικά προϊόντα ( στα οποία γενικά απαγορεύεται η χρήση φυτοπροστατευτικών προϊόντων), βάσει του άρθρου 7 παράγραφος 1 α του Καν. (ΕΟΚ) 2092/91, τα σκευάσματα του παραρτήματος ΙΙ του παραπάνω κανονισμού μπορούν να χρησιμοποιηθούν για τον έλεγχο βλαβερών οργανισμών ή ασθενειών των φυτών.
      Βάσει της παραγράφου 4 του ιδίου άρθρου, εάν ένα Κράτος-Μέλος κρίνει .ότι ένα προϊόν φυτοπροστασίας πρέπει να προστεθεί στο Παράρτημα ΙΙ για την καταπολέμηση ενός βλαβερού οργανισμού, διαβιβάζει επίσημα στην Επιτροπή και στα άλλα Κράτη - Μέλη φάκελο στον οποίο εκτίθενται οι λόγοι της προσθήκης και ακολουθείται η διαδικασία έγκρισης ή όχι, της προσθήκης.
      Όσον αφορά τα στοιχεία των ερευνητών του Ινστιτούτου Προστασίας Φυτών Ηρακλείου σχετικά με την αφίδα του Ιλινόϊς στους αμπελώνες του Ηρακλείου διαβιβάζουμε συνημμένα το με αριθ. πρωτοκόλλου 8384/28-7-05 έγγραφο του Αναπληρωτή Γεν. Διευθυντή του ΕΘΙΑΓΕ που απαντά σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1365/23-8-05 ερώτηση του Βουλευτή κ. Βασίλειου Οικονόμου δόθηκε με το υπ’ αριθμ. 176/16-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Οικονόμου για τα θέματα της αρμοδιότητας μας, σας πληροφορούμε τα εξής:
      Η ευρύτερη περιοχή, στην οποία εμπεριέχεται και η έκταση που διεκδικεί ο Οικοδομικός Συνεταιρισμός «ο ΠΡΟΒΑΛΙΝΘΟΣ», θεωρείται διακατεχόμενη, βάσει της υπ' αριθμ. 7597/1907 Απόφασης του Πρωτοδικείου Αθηνών. Τμήματα ολόκληρης της έκτασης έχουν αναγνωριστεί ως ιδιωτικά με αμετάκλητες δικαστικές αποφάσεις. Δεδομένου, ωστόσο, ότι σύμφωνα με τα άρθρα 321, 324 και 325 του Κώδικα Πολιτικής Δικονομίας το δεδικασμένο των αποφάσεων εκτείνεται αποκλειστικά στους αρχικούς διαδίκους και στους καθολικούς και ειδικούς διαδόχους αυτών, οι λοιποί διεκδικούντες δεν δεσμεύονται ούτε ευνοούνται από το δεδικασμένο των ανωτέρω αποφάσεων.
      Κατά συνέπεια, θα πρέπει κάθε ένας από τους συνεταίρους να κινήσει τις νόμιμες διαδικασίες για την αναγνώριση των δικαιωμάτων, είτε ζητώντας διοικητικά την αναγνώριση, βάσει των διατάξεων του άρθρου 8 του Ν. 998/79, είτε εγείροντας αγωγή ενώπιον των αρμοδίων δικαστηρίων.
      Ο Υπουργός
      Ε. ΜΠΑΣΙΑΚΟΣ»
      5. Στην με αριθμό 1859/7.9.2005 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 7017/4/5446/30.9.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΛΕΒΕΝΤΗΣ, σε ό,τι μας αφορά, σας γνωρίζουμε ότι το θέμα της στελέχωσης των αστυνομικών Υπηρεσιών, σήμερα, αντιμετωπίζεται μέσα από τις δυνατότητες που παρέχει η δύναμη του Σώματος, με ορθολογική κατανομή αυτής. Στο πλαίσιο δε αυτό έχουν στελεχωθεί και οι Αστυνομικές Διευθύνσεις Ιωαννίνων και Φλώρινας με δύναμη, η οποία, σήμερα, παρουσιάζει μικρό έλλειμμα έναντι της οργανικής τους και βρίσκονται σε πλεονεκτικότερη θέση από άλλες Αστυνομικές Διευθύνσεις που παρουσιάζουν τα ίδια προβλήματα. Επίσης, στις εν λόγω Διευθύνσεις υπηρετεί και μεγάλος αριθμός συνοριακών φυλάκων, καθώς και αστυνομικοί οι οποίοι έχουν αποσπασθεί λόγω σπουδών και συνεπώς ουσιαστικά καλύπτονται τα ελλείμματα αυτά.
      Για την κάλυψη κενών οργανικών θέσεων προσωπικού των ανωτέρω Αστυνομικών Διευθύνσεων, από το Αρχηγείο Ελληνικής Αστυνομίας καταβάλλεται κάθε δυνατή προσπάθεια και ήδη, προσφάτως, κατά τις τακτικές μεταθέσεις του τρέχοντος έτους η Αστυνομική Διεύθυνση Ιωαννίνων ενισχύθηκε με 11 αστυνομικούς κατωτέρων βαθμών, καθώς και με 3 αξιωματικούς, ενώ η Αστυνομική Διεύθυνση Φλώρινας ενισχύθηκε με 16 αστυνομικούς κατωτέρων βαθμών, εκ των οποίων 5 νεοπροαχθέντες αρχιφύλακες, καθώς και με 3 αξιωματικούς. Για τον ίδιο λόγο, με τις συμπληρωματικές μεταθέσεις προκηρύχθηκαν προς πλήρωση ακόμη 5 θέσεις αστυνομικών κατωτέρων βαθμών για την Αστυνομική Διεύθυνση Ιωαννίνων και 3 θέσεις για την Αστυνομική Διεύθυνση Φλώρινας, οι οποίες προβλέπεται να καλυφθούν στο τέλος του μηνός Οκτωβρίου του τρέχοντος έτους.
      Σε ό,τι αφορά τη λειτουργία των Υπηρεσιών Ελέγχου Διαβατηρίων, σας πληροφορούμε ότι σήμερα, στα σύνορα της χώρας μας με την Αλβανία, υφίστανται 4 κανονικά συνοριακά σημεία εισόδου-εξόδου και λειτουργούν αντίστοιχα σε αυτά Υπηρεσίες Ελέγχου Διαβατηρίων, (Αστυνομικά Τμήματα Κακαβιάς, Κρυσταλλοπηγής, Μέρτζανης και Σαγιάδας), καθώς και δύο προσωρινά σημεία εισόδου-εξόδου, (Δρυμάδων και Αμπελώνα). Τα σημεία αυτά, σήμερα, εξυπηρετούν επαρκέστατα τον όγκο των διερχομένων ενώ πρέπει να σημειωθεί ότι στο νομό Φλώρινας, υφίσταται ένα ακόμη κανονικό συνοριακό σημείο εισόδου-εξόδου στα σύνορα της χώρας μας με τη F.Y.R.O.M. και λειτουργεί στο σημείο αυτό Υπηρεσία Ελέγχου Διαβατηρίων (Αστυνομικό Τμήμα Νίκης).
      Οι Υπηρεσίες αυτές, έχουν στελεχωθεί με το αναγκαίο προσωπικό και χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς με την υλοποίηση διαφόρων προγραμμάτων προμηθειών που βρίσκονται σε εξέλιξη. Ενδεικτικά δε σας πληροφορούμε ότι, στις Υπηρεσίες Ελέγχου Διαβατηρίων (Αστυνομικά Τμήματα Κρυσταλλοπηγής, Κακαβιάς και Μέρτζανης) των εν λόγω Αστυνομικών Διευθύνσεων, που λειτουργούν κατά μήκος των συνόρων της χώρας μας με την Αλβανία, έχουν χορηγηθεί, μεταξύ άλλων, 26 μη γραφικά τερματικά ηλεκτρονικών υπολογιστών (ASCII) και 22 αυτόματοι αναγνώστες διαβατηρίου. Επισημαίνεται δε ότι, κατά την τελευταία αξιολόγηση της χώρας μας από ειδική επιτροπή της Ευρωπαϊκής Ένωσης για τον έλεγχο των συνόρων, ο υλικοτεχνικός εξοπλισμός και τα τεχνικά μέσα των Υπηρεσιών Ελέγχου Διαβατηρίων, κρίθηκε ικανοποιητικός. Πάντως στις αρχές του επομένου έτους αναμένεται να ολοκληρωθεί το έργο προμήθειας σύγχρονου μηχανογραφικού εξοπλισμού και αντικατάστασης του ήδη υπάρχοντος εξοπλισμού των Υπηρεσιών αυτών.
      Σε ό, τι αφορά τις συνθήκες διαβίωσης του προσωπικού στις εν λόγω Υπηρεσίες, σας πληροφορούμε ότι καταβάλλονται προσπάθειες ώστε να εξασφαλίζονται προϋποθέσεις αξιοπρεπούς διαβίωσης και παραμονής των αστυνομικών, αλλά και των προσερχομένων σε αυτές, με την έγκριση των αναγκαίων κονδυλίων για τις απαραίτητες συντηρήσεις και επισκευές των κτιρίων, καθώς και για την πραγματοποίηση καθαρισμών και απολυμάνσεων, προκειμένου να διατηρούνται σε ικανοποιητικό επίπεδο, από πλευράς συνθηκών υγιεινής και καθαριότητας. Κατά το τρέχον έτος και έως σήμερα, για την κάλυψη των λειτουργικών αναγκών των Αστυνομικών Τμημάτων Κακαβιάς και Κρυσταλλοπηγής, από την αρμόδια Διεύθυνση του Αρχηγείου της Αστυνομίας, έχουν εγκριθεί πιστώσεις ύψους 1.800,00 και 2.895,00 ευρώ αντίστοιχα, ενώ δεν εκκρεμούν αιτήματα για έγκριση άλλων πιστώσεων των εν λόγω Υπηρεσιών.
      Για το θέμα των καθυστερήσεων στα σημεία εισόδου-εξόδου των ελληνοαλβανικών συνόρων, σας πληροφορούμε ότι αυτές παρατηρούνται κατά τις εορτές των Χριστουγέννων, του Πάσχα, καθώς και τη θερινή περίοδο όταν οι Αλβανοί υπήκοοι, που διαμένουν νόμιμα στη χώρα μας, αναχωρούν για τη χώρα τους προς επίσκεψη των εστιών τους, σταδιακά και επανέρχονται μαζικά, με αποτέλεσμα να δημιουργείται συνωστισμός και καθυστερήσεις κατά την είσοδό τους στα εν λόγω σημεία.
      Πάντως, πρέπει να επισημανθεί ότι η διέλευση των εξωτερικών συνόρων της χώρας μας δεν πραγματοποιείται μόνο με την ολοκλήρωση του διαβατηριακού ελέγχου των διακινουμένων προσώπων, από τις αστυνομικές Υπηρεσίες, του οποίου ο τρόπος άσκησης διενεργείται σύμφωνα με το κεκτημένο της Ε.Ε. που έχει ενσωματωθεί στην εθνική μας νομοθεσία και για την ολοκλήρωσή του απαιτείται ελάχιστος χρόνος, αλλά και με την ολοκλήρωση των διαδικασιών τελωνιακού ελέγχου, γεγονός που σε κάθε περίπτωση επιμηκύνει τον απαιτούμενο χρόνο παραμονής στα συνοριακά σημεία.
      Στις αρμόδιες Υπηρεσίες ελέγχου διαβατηρίων, έχουν δοθεί σαφείς εντολές- οδηγίες για διατήρηση του απαιτούμενου επιπέδου ασφαλείας κατά την άσκηση του διαβατηριακού ελέγχου, αλλά και στο μέτρο του δυνατού επιτάχυνση των διαδικασιών ελέγχου.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στην με αριθμό 1850/7.9.05 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 7017/4/5444/29.9.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. ΚΟΡΤΣΑΡΗΣ, σας γνωρίζουμε ότι η επιδότηση αγοράς κατοικίας σε προβληματική περιοχή, σύμφωνα με τις διατάξεις του ν.2085/1992 προβλέπεται μόνο για τους πολιτικούς υπαλλήλους και συνεπώς δεν παρέχεται στους αστυνομικούς και πυροσβεστικούς υπαλλήλους, καθώς και στους στρατιωτικούς, λιμενικούς, δικαστικούς, κληρικούς και ιατρικό προσωπικό του Εθνικού Συστήματος Υγείας, καθόσον αυτοί δεν καταλαμβάνονται από τις διατάξεις του Υπαλληλικού Κώδικα. Για την επέκταση των ανωτέρω ευεργετικών διατάξεων και στο αστυνομικό και πυροσβεστικό προσωπικό, καθώς και στους λοιπούς αναφερόμενους, απαιτείται νομοθετική ρύθμιση που εντάσσεται στο πλαίσιο της γενικότερης κυβερνητικής πολιτικής.
      Σε ό,τι αφορά το αίτημα για χορήγηση στο προσωπικό των Σωμάτων Ασφαλείας επιδόματος παραμεθορίων περιοχών, σας πληροφορούμε ότι, σύμφωνα με την ισχύουσα νομοθεσία, αυτή δεν είναι δυνατή. Χορήγηση στο προσωπικό της Ελληνικής Αστυνομίας επιδομάτων, πέραν των προβλεπομένων, δεν είναι δυνατό να εξετασθεί έξω από το νομοθετικό πλαίσιο του ενιαίου μισθολογίου, καθώς η καθιέρωση επιδομάτων μόνο για το αναφερόμενο προσωπικό θα ανέτρεπε το μισθολόγιο αυτό και την εξομοίωση όλου του προσωπικού που υπάγεται σε αυτό.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 1839/7.9.05 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ανδρέα Μακρυπίδη, Χρήστου Πρωτόπαπα, Γεωργίου Ανωμερίτη, Δημητρίου Γεωργακόπουλου, Βασιλείου Έξαρχου, Μιχάλη Καρχιμάκη, Θεόδωρου Κολιοπάνου, Δημητρίου Κουσελά, Ιωάννου Μανιάτη, Αθανασίου Μωραΐτη, Παναγιώτου Ρήγα και Βασιλείου Τόγια, δόθηκε με το υπ’ αριθμ. Δ13/Β/Φ5.25/18201/30.9.05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής Ερώτησης που κατέθεσαν στη Βουλή των Ελλήνων οι Βουλευτές κύριοι. Δ. Πιπεργιάς, Β. Κεγκέρογλου, Α. Μακρυπίδης, Χ. Πρωτόπαπας, Γ. Ανωμερίτης, Δ. Γεωργακόπουλος, Β. Έξαρχος, Μ. Καρχιμάκης, Θ. Κολιοπάνος, Δ. Κουσελάς, Α. Μακρυπίδης, Ι. Μανιάτης, Α. Μωραΐτης, Π. Ρήγας, Β. Τόγιας, σας διαβιβάζουμε το υπ' αριθ. 1032/27.9.05 έγγραφο του προέδρου της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω ερώτηση θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      8. Στην με αριθμό 1879/7.9.05 ερώτηση των Βουλευτών κυρίων Άγγελου Μανωλάκη και Μιχάλη Καρχιμάκη δόθηκε με το υπ’ αριθμ. 7017/4/5448/29.9.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Α. ΜΑΝΩΛΑΚΗΣ και Μ. ΚΑΡΧΙΜΑΚΗΣ, σε ό,τι μας αφορά, σας γνωρίζουμε ότι το Δ.Σ. του Ε.Τ.Υ.Α.Π. , με ομόφωνες αποφάσεις του, αποφάσισε την αλλαγή, από 1-1-2006, του τρόπου υπολογισμού του παρεχόμενου από το Ταμείο εφάπαξ βοηθήματος στους μετόχους του, που έχουν ασφαλιστεί σε οποιονδήποτε φορέα κύριας ασφάλισης μέχρι 31-12-1992 και ζήτησε την έκδοση σχετικού προεδρικού διατάγματος, το οποίο προωθήθηκε από το Υπουργείο Απασχόλησης και Κοινωνικής Προστασίας, που εποπτεύει το Ταμείο.
      Οι λόγοι που επέβαλαν την αλλαγή του τρόπου υπολογισμού του προαναφερόμενου εφάπαξ είναι η διασφάλιση της βιωσιμότητας του Ταμείου, η εφαρμογή της αρχής της ανταποδοτικότητας για όλους τους ασφαλισμένους, η διασφάλιση των δικαιωμάτων και προσδοκιών του συνόλου των μετόχων του Ταμείου (παλαιών και νέων) και η άσκηση πολιτικής παροχών από το Ταμείο σύμφωνα με τις οικονομικές του δυνατότητες.
      Στο σημείο αυτό πρέπει να επισημάνουμε ότι οι αποφάσεις του Δ.Σ του Ταμείου και οι εν συνεχεία προτάσεις του για έκδοση του π.δ. συνδέονται με την εκποvηθείσα το έτος 2002 αναλογιστική μελέτη, από τη οποία προκύπτει αναλογιστικό έλλειμμα 5.700.000,00 ευρώ, που, σύμφωνα με τη μελέτη, μπορεί να καλυφθεί ή με την αύξηση του ασφαλίστρου των μέχρι την 31-12-1992 ασφαλισμένων από 5 σε 6 % ή με πολύ καλή επενδυτική πολιτική ως προς τα αποθεματικά του Ταμείου.
      Πάντως, σχετικά με την πολιτική παροχών, σας πληροφορούμε ότι με τη νέα ρύθμιση μηδενίζεται η δυνατότητα εξαναγκασμού του Ταμείου σε χορήγηση πολύ μεγάλων ετήσιων αυξήσεων πράγμα που θα είχε δυσμενέστατες επιπτώσεις για τη βιωσιμότητα και ανταποδοτικότητα αυτού. Ωστόσο πρέπει να επισημάνουμε ότι, με τη ρύθμιση αυτή, όχι μόνο δεν γίνεται μείωση στο καταβαλλόμενο εφάπαξ βοήθημα στους μετόχους που έχουν ασφαλιστεί σε οποιονδήποτε φορέα κύριας ασφάλισης μέχρι 31-12-1992, αλλά αντίθετα θα συνεχίσουν να προτείνονται και ετήσιες αυξήσεις του βοηθήματος αυτού, στα πλαίσια της πολιτικής παροχών του Ταμείου και σύμφωνα βεβαίως με τις οικονομικές δυνατότητες αυτού.
      Τέλος, στο Υπουργείο Απασχόλησης και Κοινωνικής Προστασίας, που όπως προαναφέρθηκε εποπτεύει το Ταμείο, διαβιβάζουμε φωτοαντίγραφο της ερώτησης, για να σας ενημερώσει σχετικά με τα θέματα της αρμοδιότητάς του.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      9. Στην με αριθμό 1868/7.9.05 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 7017/4/5447/29.9.05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. ΒΛΑΤΗΣ, σε ό,τι μας αφορά, σας γνωρίζουμε ότι για το θέμα αυτό, ύστερα από σχετική αλληλογραφία, το Αρχηγείο Πυροσβεστικού Σώματος ενημερώθηκε από τη Γενική Γραμματεία Πολιτικής Προστασίας ότι η εθελοντική οργάνωση με την επωνυμία «Εθελοντικό Σώμα Ελλήνων Πυροσβεστών Αναδασωτών» είναι ενταγμένη στο Μητρώο Εθελοντικών Οργανώσεων της Γενικής Γραμματείας Πολιτικής Προστασίας, σύμφωνα με τις διατάξεις του άρθρου 14 του ν. 3013/2002. Η δραστηριότητα της εν λόγω εθελοντικής οργάνωσης αφορά την συμμετοχή στην επιτήρηση των δασών για επισήμανση πυρκαγιών και σε περιπτώσεις έκτακτων αναγκών που προκαλούνται από δασικές πυρκαγιές την υποβοήθηση του έργου των Ο.Τ.Α.
      Επίσης, σύμφωνα με τις διατάξεις του άρθρου 14 του ν. 3013/2002, η εκπαίδευση και μετεκπαίδευση των μελών των εθελοντικών οργανώσεων, καθώς και των ειδικευμένων εθελοντών πολιτικής προστασίας, πραγματοποιείται από το Επιστημονικό και Ερευνητικό Κέντρο Πολιτικής Προστασίας, κατόπιν ειδικού προγράμματος που εκπονείται.
      Πέραν αυτών, σας γνωρίζουμε ότι, σύμφωνα με την παρ. 4 του άρθρου 2 του π.δ. 118/2005, αρμόδιος φορέας για την πιστοποίηση των εθελοντών και εθελοντικών ομάδων που δραστηριοποιούνται στα πλαίσια της αποστολής του Πυροσβεστικού Σώματος, είναι η Σχολή Επιμόρφωσης και Μετεκπαίδευσης της Πυροσβεστικής Ακαδημίας. Επισημαίνεται δε ότι τα προγράμματα εκπαίδευσης ή επιμόρφωσης καταρτίζονται από την Πυροσβεστική Ακαδημία, ύστερα από πρόταση του Εκπαιδευτικού Συμβουλίου, το οποίο στη συνέχεια εγκρίνεται από τον Αρχηγό του Πυροσβεστικού Σώματος.
      Τέλος, σε ό,τι αφορά το θέμα της λειτουργίας, καθώς και των δραστηριοτήτων της εν λόγω εθελοντικής οργάνωσης, αρμόδια να σας ενημερώσουν σχετικά είναι το συνερωτώμενο Υπουργείο καθώς και το Υπουργείο Εξωτερικών, στο ποίο διαβιβάζουμε φωτοαντίγραφο της ερώτησης.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      10. Στην με αριθμό 1083/8-8-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 474/31-8-05 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1083/08-08-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Ν. Νικολόπουλου, που κατατέθηκε στη Βουλή των Ελλήνων, σχετικά με την ενίσχυση των Λιμενικών Αρχών της περιοχής του Αγίου Όρους, σας γνωρίζουμε τ' ακόλουθα:
      1. Σύμφωνα με τα στοιχεία των οικείων Λιμενικών Αρχών για το χρονικό διάστημα από το 2000 έως και σήμερα, δεν έχουν διαπιστωθεί περιστατικά αρχαιοκαπηλίας.
      2. Το Ενιαίο Κέντρο Συντονισμού Έρευνας και Διάσωσης (Ε.Κ.Σ.Ε.Δ.), το οποίο δημιουργήθηκε στο πλαίσιο εφαρμογής της Διεθνούς Σύμβασης SAR '79 και εδρεύει στον Πειραιά, λειτουργεί σε 24ωρη βάση και στελεχώνεται από εκπαιδευμένους Βαθμοφόρους του Λιμενικού Σώματος, της Πολεμικής Αεροπορίας και του Πολεμικού Ναυτικού. Για την αντιμετώπιση περιστατικών κινδύνου στην περιοχή ευθύνης του, που περιλαμβάνει τον ελληνικό χώρο και ταυτίζεται με το FIR Αθηνών, κινητοποιεί κάθε πρόσφορο και κατάλληλο πλωτό, χερσαίο ή εναέριο μέσο που διατίθεται στην περιοχή, συντονίζοντας τις προσπάθειες διάσωσης των κινδυνευόντων.
      Οι Λιμενικές Αρχές της χώρας συνδράμουν στο έργο του Ε.Κ.Σ.Ε.Δ., αποτελώντας περιφερειακούς σταθμούς διάσωσης για την αντιμετώπιση περιστατικών στην περιοχή ευθύνης τους. Σε κάθε περιστατικό κινδύνου, το προσωπικό του Λ.Σ. τίθεται σε μέγιστη ετοιμότητα εφαρμόζοντας σχέδια τα οποία έχουν εκπονηθεί και τα οποία αποβλέπουν στην κινητοποίηση κατάλληλων κρατικών και ιδιωτικών μέσων που διατίθενται στην περιοχή (πλωτά - χερσαία - εναέρια), τοπικών φορέων (Τοπική Αυτοδιοίκηση, ΕΛ.ΑΣ., Π.Υ., νοσοκομεία) καθώς και ιδιωτών, για την αποτελεσματικότερη αντιμετώπιση του συμβάντος.
      3. Ο συντονισμός των ενεργειών αντιμετώπισης έκτατων ιατρικών περιστατικών ατόμων που χρήζουν άμεσης μεταφοράς σε Νοσηλευτικό Ίδρυμα (ασθενείς, τραυματίες κ.λπ.) ανήκει στην αρμοδιότητα του Ε.Κ.Α.Β.. Το ΕΚΣΕΔ αναλαμβάνει τη μεταφορά ασθενών ή τραυματιών, εφόσον αυτό απαιτηθεί από το Ε.Κ.Α.Β., με την αποστολή καταλλήλων πλωτών ή εναέριων μέσων.
      4. Η στελέχωση των Κεντρικών και Περιφερειακών Υπηρεσιών του ΥΕΝ πραγματοποιείται με βάση τον κανονισμό 65 του Λ.Σ. «Κατανομή Προσωπικού Λ.Σ.», ο οποίος κυρώθηκε με την Υπουργική απόφαση 1118.8/49/2002 (Β΄ 344). Η εν λόγω απόφαση προβλέπει 10.156 οργανικές θέσεις στελεχών Λ.Σ., ενώ η πραγματική δύναμη του Λ.Σ. σήμερα αποτελείται από 7.400 άτομα περίπου. Ως εκ τούτου, ο υπολογισμός της προβλεπόμενης οργανικής δύναμης εκάστης μονάδας γίνεται με βάση το 75% της τελικής οργανικής δύναμης των 10.156 ατόμων.
      5. Με σκοπό την εύρυθμη λειτουργία των περιφερειακών Υπηρεσιών και την περαιτέρω ενίσχυσή τους, προς κάλυψη των υφιστάμενων αναγκών και κενών οργανικών θέσεων, το αρμόδιο Συμβούλιο Μεταθέσεων στο πλαίσιο των τακτικών μεταθέσεων 2005, προγραμμάτισε την ανακατανομή του προσωπικού Λ.Σ., αφού έλαβε υπόψη του τις διατάξεις του π.δ. 190/2003 (Α΄ 145), τις υφιστάμενες κενές θέσεις σε Υπηρεσίες του ΥΕΝ, καθώς και την κοινωνική και οικογενειακή κατάσταση των μετατιθεμένων.
      6. Με βάση την προαναφερόμενη Υπουργική απόφαση, η προβλεπόμενη οργανική σύνθεση των Λιμενικών Αρχών Ιερισσού και Δάφνης υπολογιζόμενη στο 75% φθάνει αντίστοιχα στα 25 και στα 17 άτομα. Στις εν λόγω Λιμενικές Αρχές υπηρετούν σήμερα 32 και 21 άτομα αντίστοιχα.
      7. Όσον αφορά τα πλωτά και χερσαία μέσα του Λ.Σ., το ΥΕΝ έχει διαθέσει μεγάλο αριθμό επιχειρησιακών μέσων στις Λιμενικές Αρχές της χώρας για την επιτήρηση - αστυνόμευση της θαλάσσιας περιοχής δικαιοδοσίας τους.
      Ειδικότερα, στις Λιμενικές Αρχές Ιερισσού και Δάφνης έχουν διατεθεί συνολικά πέντε περιπολικά σκάφη (ΠΛΣ 120, 314, 386, 387 και 388) καθώς και τέσσερα περιπολικά οχήματα τύπου τζιπ (Λ.Σ. 3212, 3328, 3843 και 3292).
      Στο πλαίσιο της ισχύουσας νομοθεσίας και των δυνατοτήτων της Υπηρεσίας καταβάλλεται κάθε δυνατή προσπάθεια για την αποκατάσταση των εμφανιζομένων βλαβών στα πλωτά και χερσαία μέσα Λ.Σ. και την ταχύτερη δυνατή ενεργοποίησή τους.
      8. Η διαρκής ενίσχυση των Λιμενικών Αρχών με μέσα και προσωπικό και ιδιαίτερα εκείνων που βρίσκονται στην περιοχή του Αγίου Όρους, λόγω της σημαντικής προσφοράς τους στην ευρύτερη τοπική και εκκλησιαστική κοινωνία, αποτελεί προτεραιότητα του ΥΕΝ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 1112/10-8-05 ερώτηση της Βουλευτού  κ. Ευαγγελίας Σχοιναράκη - Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ/ΚΕ/92/1-9-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1112/10-8-05 ερώτησης της Βουλευτού κ. Ευαγ. Σχοιναράκη - Ηλιάκη, σχετικά με το Κέντρο Λίθου του Υπουργείου Πολιτισμού, σας πληροφορούμε τα εξής:
      Το Υπουργείο Πολιτισμού γνωρίζει εις βάθος το κύριο αντικείμενο του Κέντρου, που είναι η έρευνα για τη συντήρηση αρχαιοτήτων (στις προηγμένες χώρες η έρευνα για τη συντήρηση των αρχαίων υλικών αρμοδιότητας του Κέντρου Λίθου γίνεται σε Τμήματα Χημείας, Φυσικής και Γεωλογίας Πανεπιστημίων ή σε επιστημονικά ερευνητικά ιδρύματα). Επίσης τα διεθνώς ισχύοντα στον τομέα της έρευνας για τη συντήρηση αρχαιοτήτων καθώς και τις πρότυπες εφαρμογές και οδηγίες κατά τη διάρκεια των εργασιών συντήρησης αρχαίου υλικού που παρέχει το Κέντρο Λίθου.
      Αναγνωρίζει τη σπουδαιότητα και τη χρησιμότητα του Κέντρου Λίθου και αναβαθμίζει σημαντικά το Κέντρο Λίθου μετατρέποντάς το σε Κέντρο Εφαρμογής Έρευνας Υλικών μέσα στο σχέδιο του Νέου Οργανισμού του ΥΠΠΟ. Σε συνεργασία με τους συλλόγους των εργαζομένων και τις καθ' ύλην αρμόδιες υπηρεσίες του ΥΠΠΟ επεξεργαζόμαστε τη μορφή και τη λειτουργία αυτού του Κέντρου που είναι απαραίτητο για την Αρχαιολογική Υπηρεσία και που δυστυχώς είχε υποβαθμιστεί και υπολειτουργούσε μέχρι και σήμερα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      12. Στην με αριθμό 1111/10-8-05 ερώτηση της Βουλευτού  κ. Ευαγγελίας Σχοιναράκη - Ηλιάκη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./93/1-9-05 έγγραφο από τον Υφυπουργό Πολιτισμού η ακόλουθη απάντηση:
       «Σε απάντηση της με αριθμ. πρωτοκόλλου 1111/10-8-05 ερώτησης της Βουλευτού κ. Ευαγγ. Σχοιναράκη - Ηλιάκη, σχετικά με την απόπειρα λαθρανασκαφής στην Α'  Αρχαιολογική Ζώνη Κνωσού, σας πληροφορούμε τα εξής:
      Στη θέση Μοναστηριακά Κεφάλια (Α΄ Αρχαιολογική Ζώνη Κνωσού) έγινε απόπειρα λαθρανασκαφής σε ρωμαϊκό - λαξευτό τάφο της περιοχής. Ο τάφος δεν είχε θιγεί από την προσπάθεια λαθρανασκαφής, ενώ από την ανασκαφική έρευνα, που ξεκίνησε άμεσα η αρμόδια εφορεία αρχαιοτήτων και ολοκλήρωσε πρόσφατα, διαπιστώθηκε ότι επρόκειτο για τάφο ανασκαμμένο που δεν έδωσε ευρήματα πέρα από κάποια όστρακα. Στην περιοχή αυτή εκτείνεται Ρωμαϊκό Νεκροταφείο με λαξευτούς τάφους. Στην πλειοψηφία τους είναι ανασκαμμένοι, κατ' εξοχήν από την Αγγλική Σχολή, ενώ ορισμένοι έχουν συληθεί κατά το απώτερο παρελθόν. Έχει δε παρατηρηθεί η κατά το παρελθόν προσπάθεια αναμόχλευσης χωμάτων.
      Οι προσπάθειες λαθρανασκαφής γίνονται κατ' εξοχήν κατά τη διάρκεια της νύχτας, όπου δεν προβλέπεται φύλαξη. Η αρμόδια υπηρεσία του ΥΠΠΟ εντείνοντας την προσπάθεια ελέγχου και διασφάλισης της περιοχής της Κνωσού προχώρησε, μέσα στα πλαίσια των δυνατοτήτων της, σε έλεγχο της γύρω περιοχής κατά τακτά διαστήματα από νυχτοφύλακα που προσλήφθηκε πρόσφατα για τις ανάγκες του ανακτόρου της Κνωσού.
      Όσον αφορά στην πρόσληψη πρόσθετου προσωπικού, σας πληροφορούμε ότι στον χώρο και στην περιοχή Κνωσού υπηρετούν είκοσι τέσσερις (24) μόνιμοι υπάλληλοι του κλάδου ΔΕ Φύλαξης Πληροφόρησης, σε σύνολο είκοσι οκτώ (28) θέσεων.
      Στον κλάδο ΔΕ Νυκτοφυλάκων Αρχαιοτήτων υπηρετεί ένας (1) μόνιμος υπάλληλος σε σύνολο τριών (3) οργανικών θέσεων.
      Σύμφωνα με την αριθμ. 41974/27-5-2005 απόφαση, ύστερα από την αριθμ. ΔΙΠΠ/Φ.ΕΓΚΡ11/10243/27-5-05 Απόφαση της Επιτροπής του άρθρου 2 παρ.1 της αριθμ. 55/1998 ΠΥΣ (ΦΕΚ 252/Α/12-11-1998) εγκρίθηκε και υλοποιήθηκε η πρόσληψη από το Υπουργείο Πολιτισμού εποχικού προσωπικού, για την αντιμετώπιση των αναγκών φύλαξης των Αρχαιολογικών Χώρων και Μουσείων για την θερινή περίοδο και για χρονικό διάστημα μέχρι τέσσερις (4) μήνες, που θα λήγει το αργότερο στις 31-10-2005, για όλες τις Περιφερειακές Υπηρεσίες του ΥΠΠΟ. Συγκεκριμένα στην εν λόγω αρμόδια υπηρεσία του ΥΠΠΟ εγκρίθηκε και υλοποιήθηκε η πρόσληψη, είκοσι (20) ημερησίων φυλάκων και τεσσάρων (4) νυχτοφυλάκων Αρχαιοτήτων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      13. Στην με αριθμό 1125/11-8-05 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. 1299/2-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε ότι τα θέματα που θίγονται δεν εμπίπτουν στην αρμοδιότητα μας. Το ΥΠΕΧΩΔΕ είναι αρμόδιο για την αποκατάσταση ζημιών σε κτίρια μετά από θεομηνίες (σεισμό, πλημμύρες, πυρκαγιές, κατολισθήσεις) σε περιοχή που επλήγη και έχει ενταχθεί με Κοινή Υπουργική Απόφαση στα προγράμματά του με χρηματοδότηση από το ΥΠΟΙΟ.
      Όσον αφορά την αποκατάσταση των ζημιών που υπέστη η αγροτική οδοποιία σε μήκος 40 περίπου χλμ. αρμόδιο για τη χρηματοδότηση του έργου είναι το συνερωτώμενο Υπουργείο Οικονομίας και Οικονομικών.
      Ο Υφυπουργός
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
      14. Στην με αριθμό 1025/5-8-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 31207/7-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση σας γνωρίζουμε τα εξής:
      Ο ελληνικός χάρτης περιφερειακών ενισχύσεων της περιόδου 2000-2006 που εγκρίθηκε από την Επιτροπή (κρατική ενίσχυση ν. 469/99) καθορίζει κατά τρόπο λεπτομερή, τα ανώτατα όρια ενίσχυσης, τα οποία διαφοροποιούνται ανά περιοχή αλλά και ανά είδος σχεδίου. Η ισχύς του λήγει στις 31 Δεκεμβρίου του 2006 και εντός της περιόδου αυτής δεν μπορεί να τροποποιηθεί, παρά μόνο σε εξαιρετικές περιπτώσεις και εφόσον τεκμηριώνονται για συγκεκριμένες περιοχές σοβαροί κοινωνικοοικονομικοί λόγοι. Η τροποποίηση απαιτεί διαβουλεύσεις με την Ευρωπαϊκή Επιτροπή.
      Οι Νομοί Δράμας και Καβάλας, εκτός των δυσμενών κοινωνικοοικονομικών συνθηκών, αντιμετώπιζαν σημαντικό πρόβλημα προσέλκυσης επενδύσεων λόγω υψηλότερων ενισχύσεων που παρέχονταν στους όμορους νομούς, με τους οποίους οι Νομοί Δράμας και Καβάλας ανήκουν στην ίδια περιφέρεια (ΑΜΘ).
      Στα πλαίσια των διαβουλεύσεων για τις νέες κατευθυντήριες γραμμές και το Χάρτη Περιφερειακών Ενισχύσεων της νέας προγραμματικής περιόδου που θα αρχίσουν μετά. την 1/1/2007, θα επανακαθορισθούν τα επίπεδα ενισχύσεων με βάση τις κρατούσες σήμερα κοινωνικοοικονομικές συνθήκες.
      Ο Υφυπουργός
      ΧΡΗΣΤΟΣ ΦΩΛΙΑΣ»)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 10 Οκτωβρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 85/4.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις επικουρικών γιατρών στα νοσοκομεία κ.λπ.
      2. Η με αριθμό 88/4.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την καταβολή των αποζημιώσεων στους βαμβακοπαραγωγούς για τις ζημιές που υπέστησαν στην παραγωγή από το πράσινο σκουλήκι κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 77/3.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πρόσληψη υπαλλήλων με σύμβαση μερικής απασχόλησης στην Περιφέρεια Νοτίου Αιγαίου κ.λπ.
      2. Η με αριθμό 89/4.10.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους  Υπουργούς Εθνικής Παιδείας και Θρησκευμάτων και Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στα δημόσια ειδικά σχολεία κ.λπ.
      ΠΡΟΕΔΡΕΥΩΝ (Ιωάννης Τραγάκης):Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 84/4.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του Φράγματος Αχυρών στην Αιτωλοακαρνανία.
      Η επίκαιρη ερώτηση του κυρίου συναδέλφου έχει ως εξής:
      «Η Κυβέρνηση της Νέας Δημοκρατίας με την άρνησή της να εντάξει στο σχεδιασμό του Υ.ΠΕ.ΧΩ.Δ.Ε. το μεγάλο έργο της κατασκευής του Φράγματος των Αχυρών και των αρδευτικών δικτύων Κεντρικού Ξηρομέρου καταδικάζει σε μαρασμό μία ολόκληρη περιοχή της Αιτωλοακαρνανίας.
      Ο σημερινός Πρωθυπουργός είναι εκτεθειμένος απέναντι στους κατοίκους του νομού αφού κατά την προεκλογική του ομιλία στο Αγρίνιο (1-3-2004) είχε δεσμευτεί για την υλοποίησή του.
      Το εγγειοβελτιωτικό αυτό έργο, συνολικού προϋπολογισμού 37.000.000 ευρώ, για το οποίο έχουν δεσμευτεί 7.000.000 ευρώ από το Γ΄ Περιφερειακό Επιχειρησιακό Πρόγραμμα προκειμένου να ολοκληρωθεί η κατασκευή της σήραγγας (το ποσό των 30.000.000 ευρώ θα χρηματοδοτηθεί από εθνικούς πόρους για την κατασκευή του σώματος του φράγματος), είναι ένα έργο πνοής που θα θέσει όλη την περιοχή του Ξηρομέρου σε νέα αναπτυξιακή τροχιά.
      Με το Φράγμα των Αχυρών θα αρδευτούν είκοσι έξι χιλιάδες στρέμματα και θα ενισχυθεί η αγροτική παραγωγή με τη δημιουργία νέων δυναμικών καλλιεργειών, ενώ παράλληλα θα ενισχυθεί ο υδροφόρος ορίζοντας και θα εξασφαλιστεί η πλήρης και μακροχρόνια υδροδότηση μιας μεγάλης περιοχής.
      Επειδή σήμερα η αναδιάρθρωση των καλλιεργειών είναι επιτακτική ανάγκη για τη στήριξη της αγροτικής παραγωγής και επειδή η ορθολογική διαχείριση των υδάτινων πόρων με τη δημιουργία σύγχρονων αρδευτικών υποδομών είναι αναγκαία για το μέλλον της γεωργίας και κτηνοτροφίας, ερωτάται ο κύριος Υπουργός τα εξής:
      Αναγνωρίζει ότι η μη υλοποίηση του Φράγματος των Αχυρών –παρά τις προεκλογικές δεσμεύσεις- καταδικάζει σε μαρασμό μία ολόκληρη περιοχή της Αιτωλοακαρνανίας και καθιστά εκτεθειμένη την Κυβέρνηση της Νέας Δημοκρατίας;
      Σε ποιες ενέργειες θα προβεί για να ενταχθεί άμεσα στο σχεδιασμό του Υ.ΠΕ.ΧΩ.Δ.Ε. η ολοκλήρωση του Φράγματος των Αχυρών;».
      Ορίστε, κύριε Υπουργέ, έχετε το λόγο για τρία λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι, το σκεπτικό της ερώτησης του κυρίου Βουλευτή είναι σωστό. Έτσι έχουν τα πράγματα. Το Φράγμα Αχυρών είναι ένα πολύτιμο έργο για την περιοχή, διότι πέραν του ότι αρδεύει την περιοχή Ξηρομέρου, δίνει και μία γενικότερη δυνατότητα ανάπτυξης και νέων δομών καλλιεργειών σε περιοχές, όπως για παράδειγμα στην Κομπωτή, στον Τρύφο, στον Αετό, κλπ. Πράγματι, υπήρχε αυτή η δέσμευση προεκλογικώς ότι το φράγμα πρέπει να υλοποιηθεί.
      Το ερώτημα είναι τι συνέβη και δεν προχώρησε αρκετά γρήγορα. Δυστυχώς τα πράγματα είναι λίγο διαφορετικά απ’ ό,τι ίσως γνωρίζετε. Το 1996, προκηρύχθηκε αυτό το έργο με έναν προϋπολογισμό σχετικά μικρό, γύρω στα 4,5 δισεκατομμύρια τότε και αυτή η προκήρυξη κατέληξε σε φιάσκο για το λόγο ότι διελύθη η εργολαβία για δύο βασικούς λόγους. Πρώτον, δεν υπήρχε ολοκληρωμένη μελέτη τέτοια, ώστε να αντιμετωπίζει τα πραγματικά προβλήματα του έργου. Για παράδειγμα, το δεξιό αντέρεισμα του φράγματος ήταν τελείως διαπερατό και αν το φράγμα γινόταν με τη μελέτη αυτή, δεν θα γέμιζε ποτέ ή θα κατέρρεε. Δεύτερον, δεν είχαν ολοκληρωθεί οι απαλλοτριώσεις. 
      Συνεπώς η εργολαβία τότε διελύθη. Τι έγινε στη συνέχεια; Πάλι από τις προηγούμενες κυβερνήσεις έγιναν δύο σωστές ενέργειες. Πρώτον, προχώρησε η μελέτη για να ολοκληρώσει την ατέλεια της προηγούμενης προμελέτης και, δεύτερον, προχώρησαν οι απαλλοτριώσεις. Δεν προχώρησαν όλες οι απαλλοτριώσεις, αλλά έμεινε ένα κομμάτι απαλλοτριώσεων σημαντικό για τα αρδευτικά δίκτυα.
      Από τη νέα μελέτη, όμως, απεκαλύφθη ότι η ολοκλήρωση αυτού του έργου ως προς το φράγμα μεν, πράγματι απαιτεί 40.000.000 ευρώ ως προς την επιλεξιμότητά του όμως και την ολοκληρωμένη δομή του, απαιτεί δυστυχώς 80.000.000 ευρώ γιατί ένα έργο για να είναι χρηματοδοτήσιμο και από την Ευρωπαϊκή Ένωση πρέπει να είναι λειτουργικό. Τι σημαίνει αυτό; Σημαίνει ότι πρέπει να έχει και αρδευτικά δίκτυα τα οποία να λειτουργούν και να αποδίδει καρπούς το νερό το οποίο μαζεύεται στο φράγμα. 
      Συνεπώς -και δυστυχώς- το απαιτούμενο ποσό είναι 80.000.000 ευρώ αυτήν τη στιγμή. Εξ ου και ο περιφερειάρχης δήλωσε αδυναμία να μπορέσει με τα διαθέσιμα 7.000.000 να καλύψει τα 80.000.000 που απαιτούνται και είπε να το κάνει κάποιος φορέας που έχει αυτήν τη δυνατότητα, όπως το Υ.ΠΕ.ΧΩ.Δ.Ε. 
      Τι κάναμε εμείς τώρα; Το έργο αυτό έχει πράγματι ενταχθεί στη Σ.Α.Ε. 072. Είναι η Σ.Α.Ε. η οποία καλύπτει μόνο εθνικούς πόρους και φέτος δεν είχε καμία πίστωση, εν’ όψει και του ότι η μελέτη αυτή η οποία ολοκληρώθηκε όπως σας είπα, εγκρίνεται τελικώς τον Οκτώβρη, δηλαδή τον τρέχοντα μήνα.
      Προβλέπουμε, όμως, να ζητήσουμε πίστωση 50.000.000 ευρώ κατ’ αρχήν για το 2006 –από εθνικούς πόρους επαναλαμβάνω- και να επιχειρήσουμε και με άλλους φορείς να το εντάξουμε στη συνέχεια στο Δ΄ Κοινοτικό Πλαίσιο Στήριξης, ώστε να καλυφθεί το σύνολο του έργου.
      Συνεπώς δεν αμέλησε τίποτα το Υ.ΠΕ.ΧΩ.Δ.Ε. Πήρε την ευθύνη, η οποία τελικώς του ανετέθη και προχώρησε κανονικά τις διαδικασίες.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος κ. Μακρυπίδης έχει το λόγο για δύο λεπτά.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριε Υπουργέ, ομολογήσατε και εσείς την αναγκαιότητα και τη σοβαρότητα του συγκεκριμένου έργου. Όμως δεν αρκεί κατά τη γνώμη μας να ομολογείτε την αναγκαιότητα, χωρίς να προβαίνετε σε συγκεκριμένες ενέργειες. Και αναφέρομαι στο ότι αυτό το έργο δεν έχει να κάνει μόνο με την άρδευση μίας μεγάλης περιοχής, της Αιτωλοακαρνανίας, είκοσι έξι και πλέον χιλιάδων στρεμμάτων στο πιο άγονο κομμάτι που είναι η περιοχή του Ξηρόμερου. Και γνωρίζει ο παριστάμενος Υφυπουργός ότι είμαστε σε μία περιοχή που ήδη έχει τη μεγαλύτερη αστυφιλία και είχε μονοκαλλιέργεια τον καπνό, μετά την απόφαση του νέου τρόπου καταβολής πλέον των επιδοτήσεων.
      Άρα η περιοχή αυτή θα μείνει στον αέρα εάν δεν προχωρήσουμε στη δημιουργία υποδομών για να πάμε στο ζητούμενο που είναι η αναδιάρθρωση καλλιεργειών.
      Άρα, αν αυτήν τη μεγάλη περιοχή την αφήσουμε χωρίς τις υποδομές, καταλαβαίνετε ότι καταδικάζουμε μια μεγάλη περιοχή σε θάνατο.
      Δεύτερον, δεν καλύπτει μόνο ανάγκες άρδευσης αλλά και ανάγκες ύδρευσης, που είναι το πρώτο αγαθό το νερό για να πίνουν οι κάτοικοι. Ίσως να αγνοείτε ότι στις περιοχές των Αχυρών, που γίνεται το φράγμα, είναι οι πηγές όπου παίρνει νερό όλη η περιοχή του Ξηρομέρου και της Αμφιλοχίας. Άρα έρχεται η αναγκαιότητα αυτή του φράγματος να καλύψει και ανάγκες ύδρευσης και άρδευσης, γιατί θα δώσει τη δυνατότητα να γεμίσει ο υδροφόρος ορίζοντας, ούτως ώστε για πολλές δεκαετίες να έχουν εξασφαλίσει το πρώτο αγαθό που είναι το νερό. 
      Τρίτον, αυτό το έργο δεν είναι κάτι που ζητάμε να γίνει σήμερα και το οποίο βρίσκεται σε εξέλιξη. Έχει ξεκινήσει από το 1996, έχουν διατεθεί πάνω από 30.000.000 ευρώ για απαλλοτριώσεις όπως είπατε -και είναι σχεδόν το σύνολο για το φράγμα, όχι για τα δίκτυα- έχει γίνει το 1/3 του φράγματος και έχουν γίνει τα επτακόσια μέτρα από τα δύο χιλιάδες διακόσια μέτρα που είναι η σήραγγα. Δεν καταλαβαίνω, όμως, γιατί είπατε για την επικαιροποίηση της μελέτης. Βεβαίως είχε προκηρυχθεί από το 2003 και ολοκληρώθηκε η μελέτη για το φράγμα. Από τη στιγμή που σήμερα έχουμε επικυρωμένη τη μελέτη και για το φράγμα και για το δίκτυο και για το υπόλοιπο της σήραγγας, γιατί εσείς με απόφαση του κ. Σουφλιά και με πρόσφατη επίσκεψη στην Αιτωλοακαρνανία, αρνηθήκατε αυτό το έργο;  Είπε ότι αυτό δεν είναι έργο άμεσης προτεραιότητας για την Κυβέρνησή σας. 
      Ερωτώ, κύριε Υφυπουργέ: Ήδη είμαστε στο δεύτερο χρόνο και πηγαίνουμε στον τρίτο της διακυβέρνησης της χώρας από την Κυβέρνησή σας. Όταν ο ίδιος ο Πρωθυπουργός την 1η Μαρτίου, σε προεκλογική συγκέντρωση στο Αγρίνιο, αναφέρει ρητά ότι θα προχωρήσουμε στην ολοκλήρωση του φράγματος των Αχυρών, προφανώς εννοούσε ότι αυτό θα γίνει σε αυτήν την τετραετία. Δεν εννοούσε για τη δεύτερη τετραετία. Άρα πώς ο κ. Σουφλιάς έρχεται και αναιρεί αυτά που ο Πρωθυπουργός προεκλογικά είπε στην περιοχή του Αγρινίου και πώς τόσο απροκάλυπτα είπε ότι δεν έχει τη δυνατότητα να διαθέσει τα 37.000.000 ευρώ εκ των οποίων τα 7.000.000 είναι δεσμευμένα στο Π.Ε.Π. της Δυτικής Ελλάδας. Άρα μιλάμε για 30.000.000 ευρώ, όταν αυτήν τη στιγμή διαθέτει πολλαπλάσια, προκειμένου να αφαιρέσει νερά από την Αιτωλοακαρνανία και να τα πάει στη Θεσσαλία.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εγώ συμφωνώ με την ανάγκη, όπως είπατε πολύ σωστά, για ενίσχυση της περιοχής με βασικές υποδομές και για την αναδιάρθρωση καλλιεργειών. Νομίζω, όμως, ότι είστε ελλιπώς πληροφορημένος, κύριε συνάδελφε, όσον αφορά τη θέση του κ. Σουφλιά.
      Το έργο αυτό σταμάτησε διότι έπρεπε να γίνουν νέες μελέτες που ανατέθηκαν από τις προηγούμενες κυβερνήσεις και ολοκληρώνονται αυτή τώρα τον Οκτώβριο. Άρα δεν μπορούσε να γίνει τίποτα πριν την ολοκλήρωση των μελετών αυτών.
      Επίσης, δεν έχουν ολοκληρωθεί ακόμα οι απαλλοτριώσεις. Δηλαδή ούτως ή άλλως και με τη μεγαλύτερη δυνατή ταχύτητα το έργο θα μπορούσε να αρχίσει το πολύ-πολύ του χρόνου, όπως είπα λόγω ευθυνών των προηγούμενων ελλιπών μελετών κ.λπ..
      Συνεπώς ουδείς καθυστέρησε οτιδήποτε.
      Σας είπα, όμως, και προηγουμένως με σαφήνεια ότι η δυνατότητα ένταξής του  στο Δ’ ΚΠΣ –και μάλιστα αυτό που είπατε βοηθά τα πράγματα- ως υδροαρδευτικού έργου είναι μία προφανής δυνατότητα που θα την εξαντλήσουμε. Εν τω μεταξύ ζητάμε άμεσα από εθνικούς πόρους να ξεκινήσει το φράγμα. 
      Άρα εντάσσουμε στις προτάσεις μας ποσό 50.000.000 ευρώ για το 2006, ώστε να ξεκινήσει η δημοπράτηση του φράγματος και παράλληλα κινούμεθα για μια ολοκληρωμένη πρόταση του αρδευτικού έργου με δίκτυα ύψους 80.000.000 ευρώ μήπως και πάρουμε κάποια ποσά από την Ευρωπαϊκή Επιτροπή ως διαδικασία συγχρηματοδοτούμενου έργου. Τα πράγματα είναι απλά, δεν χάθηκε ούτε μία ημέρα και δεν θα χαθεί ούτε μία ημέρα από εδώ και πέρα. 
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 91/4-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων εξασφάλισης του εισοδήματος των παραγωγών καλαμποκιού κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Τον εκφυλισμό της τιμής παρέμβασης στα 0,10 ευρώ ανά κιλό που αποφάσισαν οι ελληνικές κυβερνήσεις μαζί με την Ευρωπαϊκή Ένωση για το καλαμπόκι εκμεταλλεύονται οι εμποροβιομήχανοι για να αγοράσουν από τους παραγωγούς το καλαμπόκι τους σε εξευτελιστικές τιμές πού μικρότερες από τις περσινές, που δεν καλύπτουν ούτε το κόστος παραγωγής.
      Ερωτάται η Κυβέρνηση: τι ενέργειες θα κάνει για να σταματήσει τη ληστεία των εμποροβιομηχάνων σε βάρος των καλομποκοπαραγωγών και να τους εξασφαλίσει τιμές που να καλύπτουν το κόστος παραγωγής και βιώσιμο αγροτικό εισόδημα».
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, ερωτά ο συνάδελφος από το Κ.Κ.Ε. γιατί συμφώνησε η Κυβέρνηση στη διαμόρφωση της κοινής παρέμβασης στα δέκα λεπτά. Πρέπει να πούμε ότι οι τιμές παρέμβασης είναι κάτω από τις εμπορικές τιμές, έτσι ώστε να μην οδηγούνται –και αυτή είναι η φιλοσοφία της Ευρωπαϊκής Ένωσης- προϊόντα στην παρέμβαση, αλλά να διατίθενται στο εμπόριο, να μην επιβαρύνεται δηλαδή η Ευρωπαϊκή Ένωση, πέρα των άμεσων ενισχύσεων και με άλλα ποσά και να μαζεύονται μεγάλες ποσότητες προϊόντων στην παρέμβαση. 
      Θέλω να πω, λοιπόν, ότι το 0,10 είναι περίπου κοντά στη μέση τιμή που διατίθεται σήμερα το καλαμπόκι στην Ευρωπαϊκή Ένωση. Στη Γερμανία οι τιμές είναι 12 με 15 λεπτά, στη Γαλλία 11 με 12 λεπτά, στην Ιταλία 12 με 15 λεπτά, στην Ουγγαρία είναι 8,5 λεπτά, στην Ισπανία 14 με 15 λεπτά, στην Ελλάδα 11 με 12 λεπτά και στην Πολωνία 9 με 11 λεπτά. 
      Όσον αφορά, όμως, το πρόβλημα που υπάρχει με το καλαμπόκι πρέπει να πούμε ότι αυτό προέκυψε την περσινή χρονιά και συνεχίζεται και φέτος, διότι με τις δέκα νέες χώρες που μπήκαν στην Ευρωπαϊκή Ένωση αυξήθηκε κατά πολύ η παραγωγή της Ευρωπαϊκή Ένωση. Από σαράντα εκατομμύρια τόνους παραγωγή πήγαμε σε μία χρονιά μέσα στους πενήντα εκατομμύρια τόνους. Αρκεί να σας πω ότι η Ουγγαρία αύξησε την παραγωγή της από το 2003 στο 2004 κατά 100%. Δηλαδή, η Ουγγαρία από 4,5 εκατομμύρια τόνους το 2003 πήγε στους 8,1 εκατομμύρια τόνους το 2004. Αντιλαμβάνεστε, λοιπόν, ότι αυτή η μεγάλη προσφορά που υπήρξε στην Ευρωπαϊκή Ένωση οδήγησε σε συμπίεση των εμπορικών τιμών. Και επειδή ομιλούμε για προϊόντα Ευρωπαϊκής Ένωσης αντιλαμβανόμαστε όλοι πόσο δύσκολοι είναι οι έλεγχοι κατά την εισαγωγή αυτών των προϊόντων. 
      Τι κάναμε εμείς: Κατ’ αρχήν, αλλάξαμε την Κ.Υ.Α., η οποία προβλέπει επιδότηση μεταφορικών για ζωοτροφές από την ηπειρωτική Ελλάδα προς τα νησιά του Αιγαίου. Δεν γινόταν πλήρης χρήση και είχαμε πάρα πολλές περιπτώσεις, όπου στα νησιά που έχουμε αναπτυγμένη κτηνοτροφία δεν αγόραζαν ελληνικό καλαμπόκι, αλλά εισαγόμενο. Με τη νέα Κ.Υ.Α. γίνεται πλέον πλήρης χρήση των επιδοτήσεων των μεταφορικών, έτσι ώστε να αγοράζουν τα νησιά του Αιγαίου ελληνικό καλαμπόκι και παράλληλα μ’ αυτόν τον τρόπο  να απορροφηθεί ένα αρκετά σημαντικό μέρος της ελληνικής παραγωγής. 
      Όσον αφορά δε την επαφή των Ενώσεων Αγροτικών Συνεταιρισμών ηπειρωτικής Ελλάδας με τις ενώσεις των νησιών του Αιγαίου και με άλλες περιοχές της χώρας, έχουμε φέρει σε επαφή όλες τις Ενώσεις Αγροτικών Συνεταιρισμών και αυτές που πουλάνε καλαμπόκι και αυτές που αγοράζουν, έτσι ώστε να προμηθεύονται ελληνικό προϊόν και όχι εισαγόμενο. 
      Τέλος, στηρίζουμε και εισηγούμαστε στην Α.Τ.Ε. να προχωρήσει σε χρηματοδότηση των Ενώσεων Αγροτικών Συνεταιρισμών, έτσι ώστε να αγοραστεί καλαμπόκι και να διατεθεί αργότερα σε πολύ καλύτερες τιμές, όταν δεν θα υπάρχει προϊόν στην αγορά. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Η Κυβέρνηση επικαλείται το διεθνή ανταγωνισμό και τον παγκόσμιο και τον ευρωπαϊκό για να δικαιολογήσει την πολιτική της απέναντι στους παραγωγούς καλαμποκιού. 
      Εάν πάμε με τη λογική ότι σε ορισμένες χώρες πωλούνται τα αγροτικά προϊόντα φθηνότερα, θα σας μιλήσω εγώ για τον τρίτο κόσμο που είναι ακόμη φθηνότερα και από την Ουγγαρία. Αυτό δεν λέει τίποτα. Αλλιώς πείτε ότι είναι φθηνότερα, ώστε να φύγουν οι αγρότες από τώρα από το χωράφι. 
      Εδώ είμαστε σε μια συγκεκριμένη χώρα. Υπάρχει ένα συγκεκριμένο κόστος παραγωγής. Κάποτε το καλαμπόκι πληρωνόταν με 50 δραχμές το κιλό και τώρα η παρέμβαση είναι στις 34 δραχμές και το πολύ να δώσουν 38 δραχμές οι εμποροβιομήχανοι. 
      Υπάρχουν ευθύνες. Το 1992 επί δικής σας κυβέρνησης καθορίστηκε η τιμή παρέμβασης τόσο χαμηλά στα 10 λεπτά. Ήλθε το ΠΑ.ΣΟ.Κ. με την ενδιάμεση αναθεώρηση της ΚΑΠ και το επιβεβαίωσε. Εσείς δεν διαμαρτυρηθήκατε. Όταν αναλάβατε έγιναν τόσες συζητήσεις για άλλους κανονισμούς. Δεν θέσατε θέμα να ανεβούν λίγο τα 10 λεπτά. Καμία προσπάθεια υπέρ των αγροτών δεν κάνατε ούτε εσείς ούτε το ΠΑ.ΣΟ.Κ. όσον αφορά το συγκεκριμένο προϊόν αλλά και για άλλα προϊόντα. Αυτό για τις ευθύνες. 
      Τι θα μπορούσατε να κάνετε; Αυτά που λέτε είναι φανερό ότι δεν φέρνουν κανένα αποτέλεσμα. Το αποτέλεσμα που φέρνουν είναι να δίνετε 4 δραχμές επιπλέον από την τιμή παρέμβασης. 
      Τι γίνεται με τις εισαγωγές; Ελεύθερες οι εισαγωγές. Θα μου πείτε: Μπορούμε να τις απαγορεύσουμε μόνοι μας σαν χώρα; Εμείς λέμε ναι. Παρέμβαση και όχι το τι λέει η Ευρωπαϊκή Ένωση. Μη εφαρμογή των κανόνων της Ευρωπαϊκής Ένωσης. Απειθαρχία λέμε εμείς. 
      Δεύτερο θέμα. Δεν μπορείτε να επιδοτήσετε, γιατί θα μας πάνε στα ευρωπαϊκά δικαστήρια; Εμείς λέμε ότι μπορείτε κόντρα και σε αυτήν τη λογική της Ευρωπαϊκής Ένωσης. Πείτε τότε στους αγρότες ότι αυτή είναι η Ευρωπαϊκή Ένωση, ότι έχετε συμφωνήσει και εσείς και το ΠΑ.ΣΟ.Κ., για να βγάλουν τα συμπεράσματά τους. 
      Τι θα μπορούσατε να κάνετε; Κλείνω με αυτό. Κάποτε δόθηκαν 40 δραχμές για το βαμβάκι επί κυβέρνησης ΠΑ.ΣΟ.Κ. προεκλογικά με τη μορφή δανείου. Ήρθατε εσείς ως Κυβέρνηση τώρα και το χρέος αυτό το τακτοποιήσατε και έτσι δεν μας πήγαν στα ευρωπαϊκά δικαστήρια. Γιατί δεν δίνετε με τη μορφή δανείου κάτι παραπάνω για τους παραγωγούς; Να, σας λέω μια συγκεκριμένη πρόταση που δεν σας βγάζει εκτός πλαισίου της Ευρωπαϊκής Ένωσης. 
      Επίσης, βρείτε διάφορα προσχήματα, όπως τα λέω εγώ, να περιοριστούν οι εισαγωγές. Βρείτε τα. Το κάνουν άλλες χώρες, οι οποίες είναι μεγαλύτερες από εμάς. Το κάνουν, για να προστατεύσουν τα προϊόντα τους. Κάντε το και εσείς. Βεβαίως, η δική μας πολιτική πρόταση είναι απειθαρχία στην Ευρωπαϊκή Ένωση για το συμφέρον των αγροτών. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ορίστε, κύριε Υφυπουργέ, έχετε το λόγο για δύο λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έχουμε επανειλημμένα συζητήσει το θέμα των εθνικών ενισχύσεων και ξέρουμε πολύ καλά ότι η χώρα δεν είναι δυνατόν να δώσει εθνικές ενισχύσεις, διότι δίνοντάς τις υπονομεύουμε σε μεγάλο βαθμό την αγροτική μας πολιτική και τη διαπραγματευτική δυνατότητα που έχουμε για τα αγροτικά προϊόντα στην Ευρωπαϊκή Ένωση. Ξέρετε πολύ καλά ότι όσες φορές επιχειρήθηκε να δοθούν εθνικές ενισχύσεις, είχαμε πολύ μεγάλους καταλογισμούς. Επίσης, όποτε πήγαμε αργότερα να συζητήσουμε για νέους κανονισμούς για την Ευρωπαϊκή Ένωση, συναντήσαμε πάρα πολλές δυσκολίες, διότι δεν είναι δυνατόν να δίνεις εθνικές ενισχύσεις και να συζητάς για κανονισμούς στην Ευρωπαϊκή Ένωση ζητώντας ενισχύσεις από την Ευρωπαϊκή Ένωση. 
      Λέτε ότι δεν κάνουμε ελέγχους. Κάνετε πολύ μεγάλο λάθος. Κάνουμε πολύ αυστηρούς ελέγχους, πρωτοφανείς φυτοϋγειονομικούς ελέγχους σε εισαγωγές αγροτικών προϊόντων. Και αν παρακολουθείτε, συνεχώς βγάζουμε δελτία Τύπου, όπου αναφερόμαστε με λεπτομέρειες στα αγροτικά προϊόντα που δεν εισάγονται στη χώρα μας γιατί κάνουμε πολύ σημαντικούς ελέγχους. 
      Λέτε ότι δεν διαμαρτυρηθήκαμε στην Ευρωπαϊκή ΄Ενωση. Σας πληροφορώ ότι και ο Υπουργός και  εγώ στο Συμβούλιο των Υπουργών Γεωργίας θέσαμε το θέμα του καλαμποκιού. Όταν, όμως, έχουμε μία αύξηση κατά δέκα εκατομμύρια τόνους σε μια χρονιά μέσα, είναι πολύ δύσκολο να πάρει μέτρα η Ευρωπαϊκή Ένωση για περαιτέρω ενισχύσεις. Ήταν τόσο μεγάλη η αύξηση που δεν είχαν πού να αποθηκεύσουν στην Ουγγαρία το καλαμπόκι που πήγε στην παρέμβαση και αναγκάστηκαν να ζητήσουν ειδική άδεια, για να τα αποθηκεύσουν στην Αυστρία. 
      Όσο για τα μέτρα που λέτε ότι πήραμε και ότι δεν έχουν αποτέλεσμα, σας πληροφορώ ότι έχουν και θα έχουν αποτέλεσμα. Και δεν θα είναι η αύξηση μόνο αυτή που λέτε των 4 δραχμών. Θα έχουμε πολύ μεγαλύτερη αύξηση στην τιμή, γιατί αρκετά μεγάλες ποσότητες θα πάνε στα νησιά του Αιγαίου και, εφόσον συγκεντρώσουν καλαμπόκι οι ενώσεις, θα πουληθεί αργότερα το καλαμπόκι σε πολύ καλύτερες τιμές. 
      Επίσης, αναφέρετε μέσα ότι εμείς στηρίζουμε τους εμποροβιομήχανους κ.λπ.. Θέλω να σας πω ότι όλες οι προσπάθειες που κάνουμε είναι μέσα από το υγιές συνεταιριστικό κίνημα. Με το συνεταιριστικό κίνημα δουλεύουμε, έχουμε μια συνεχή επικοινωνία. Στηρίζουμε τους αγρότες και πιστέψτε με ότι σε αυτήν τη δύσκολη συγκυρία και για το καλαμπόκι και για άλλα αγροτικά προϊόντα –διότι μιλούμε για μία νέα Κοινή Αγροτική Πολιτική, για ένα νέο τοπίο στην ελληνική γεωργία, ανεξάρτητα από το αν κάποιοι το έχουν καταλάβει ή όχι- παίρνουμε σημαντικά μέτρα και για να μειώσουμε το κόστος παραγωγής στο οποίο αναφερθήκατε. Και δεν παρακολουθείτε τα σημαντικά μέτρα που έχουμε πάρει, για να μειώσουμε το κόστος παραγωγής αλλά και για να στηρίξουμε το εισόδημα των Ελλήνων αγροτών. 
      ΠΡΟΕΔΡΕΥΩΝ (Ιωάννης Τραγάκης): Η τρίτη με αριθμό 87/4-10-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Εθνικής Άμυνας, σχετικά με τη λήψη μέτρων προστασίας του μνημειακού χώρου της Γυάρου κ.λπ., διαγράφεται διότι απεσύρθη λόγω αναρμοδιότητας. 
      Εισερχόμαστε στο δεύτερο κύκλο των επικαίρων ερωτήσεων. 
      Θα συζητηθεί η τρίτη με αριθμό 86/4-10-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την αντιμετώπιση των προβλημάτων στον καθορισμό των ατομικών δικαιωμάτων των παραγωγών κ.λπ.. 
      Η επίκαιρη ερώτηση της κ. Ξηροτύρη έχει ως εξής: 
      «Παρά το γεγονός ότι η Κυβέρνηση επέλεξε το πιο εύκολο στην εφαρμογή του καθεστώς, την πλήρη αποσύνδεση δηλαδή των κοινοτικών ενισχύσεων από την παραγωγή, για το οποίο προ πολλού και με σαφήνεια διατυπώσαμε την αντίθεσή μας, αντιμετωπίζει ήδη πολλαπλά και σοβαρά προβλήματα στην υλοποίησή του. 
      Μετά την κοινοποίηση των προσωρινών ατομικών δικαιωμάτων διαπιστώθηκε ότι πέραν των λαθών που αφορούν τα προσωπικά στοιχεία των δικαιούχων (όνομα, διεύθυνση κατοικίας, αριθμό αστυνομικής ταυτότητας κλπ) δεν έχουν συμπεριληφθεί αποφασιστικής σημασίας στοιχεία καθορισμού τους, όπως το έτος ή τα έτη της περιόδου αναφοράς ή ακόμη η μη καταγραφή του πραγματικού ύψους της επιδότησης (μόνον η προκαταβολή χωρίς τα ποσά εκκαθάρισης!). Επίσης, σε μεγάλο ποσοστό δεν υπάρχουν τα στοιχεία από ζημιές λόγω φυσικών καταστροφών, είτε αυτές έχουν εκτιμηθεί και αποζημιωθεί από τον Ε.Λ.Γ.Α., είτε αποτελούν ενισχύσεις των Π.Σ.Ε.Α.. 
      Ο Ο.Π.Ε.Κ.Ε.Π.Ε. εμφανίζεται και με δική του ευθύνη ανέτοιμος να αντιμετωπίσει τις χιλιάδες ενστάσεις που πρόκειται να κατατεθούν, γιατί δεν διαθέτει διασταυρωμένα στοιχεία και ο μηχανισμός εξέτασης των ενστάσεων είναι ανεπαρκής. Είναι προφανές επίσης ότι αφού οι αγρότες δικαιούχοι δεν έχουν υποβάλει οι ίδιοι τα στοιχεία, δεν φέρουν καμία ευθύνη.
      Επειδή η κατάσταση είναι χαώδης, αποτέλεσμα της απροθυμίας, αλλά και της ανικανότητας της πολιτικής ηγεσίας για τη σύνταξη των μητρώων παραγωγών και επειδή μετά απ’ αυτά και η υποχρεωτική καταβολή από τους αγρότες στις Ενώσεις για κάθε ένσταση από 10 έως 25 ευρώ κατά περίπτωση είναι εντελώς άδικη, ερωτάται ο κύριος Υπουργός:
      - Τι μέτρα θα πάρει, ώστε να αντιμετωπιστούν έγκαιρα και δίκαια τα προβλήματα καθορισμού των ατομικών δικαιωμάτων των παραγωγών;
      - Θεωρεί άδικο το χαράτσι στους αγρότες και πώς θα τους απαλλάξει απ’ αυτό;»
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, κατ’ αρχάς θέλω να ευχαριστήσω τον Πρόεδρο του Συνασπισμού κ. Αλαβάνο, την κ. Ξηροτύρη και τους συνεργάτες τους, που μας επισκέφθηκαν χθες στο Υπουργείο Αγροτικής Ανάπτυξης και Τροφίμων. Πιστεύω ότι είχαμε μία πολύ εποικοδομητική συζήτηση για τα θέματα που αφορούν τον αγροτικό τομέα της χώρας μας. 
      Ένα από τα θέματα, το οποίο εθίγη και χθες, ήταν το θέμα των προσωρινών δικαιωμάτων της νέας Κοινής Αγροτικής Πολιτικής. Μιλάμε για ένα εκατομμύριο εκατό χιλιάδες δικαιώματα, μιλάμε για μία περίοδο επτά ετών ενισχύσεων των αγροτών μέχρι το 2013. 
      Πρέπει να πούμε ότι τα προσωρινά δικαιώματα βγήκαν πολύ γρήγορα. Θεωρούμε ότι για τη λειτουργία της Δημόσιας Διοίκησης αυτό είναι κάτι πρωτοφανές. Βέβαια, υπάρχει πλέον επαρκής χρόνος, ώστε να γίνουν όλες οι απαιτούμενες διορθώσεις, ώστε τα οριστικά δικαιώματα να ανταποκρίνονται πλήρως σ’ αυτά τα οποία θα εισπράξουν οι αγρότες. 
      Πού στηριχθήκαμε για να βγάλουμε τα προσωρινά δικαιώματα; Στηριχθήκαμε στα ιστορικά στοιχεία, που βρήκαμε στον Ο.Π.Ε.Κ.Ε.Π.Ε. της περιόδου 2000-2002. Κατά συνέπεια ό,τι στοιχεία ήταν καταχωρισμένα στα αρχεία του Ο.Π.Ε.Κ.Ε.Π.Ε. εκείνης της περιόδου, όπου δεν είχαμε εμείς την ευθύνη της λειτουργίας του Ο.Π.Ε.Κ.Ε.Π.Ε., αυτά ήταν που μας οδήγησαν στο να βγουν τα προσωρινά δικαιώματα. 
      Γιατί επιλέξαμε την ανακοίνωση των δικαιωμάτων, μέσω των ενώσεων αγροτικών συνεταιρισμών; Πρώτον, διότι έχουν εμπειρία, αφού η κατάρτιση του Ο.Σ.Δ.Ε. γίνεται μέσα από τις ενώσεις αγροτικών συνεταιρισμών και δεύτερον διότι και στις ενώσεις αγροτικών συνεταιρισμών υπάρχουν αρχεία στα οποία μπορούν να προστρέξουν οι αγρότες και οι οργανώσεις, έτσι ώστε να γίνει η καλύτερη δυνατή συμπλήρωση των ενστάσεων, εφόσον υπάρξουν ενστάσεις. 
      Θέλω δε να σας πω ότι έχουμε ενημερώσει τα στελέχη των ενώσεων αγροτικών συνεταιρισμών, έτσι ώστε και κατά την ανακοίνωση των προσωρινών δικαιωμάτων, αλλά και κατά τη συμπλήρωση των ενστάσεων να μπορούν και αυτοί, από την πλευρά τους, να ενημερώνουν τους αγρότες.
      Επίσης θέλω να σας πω ότι υπήρξε σύμβαση μεταξύ του Υπουργείου Αγροτικής Ανάπτυξης και Τροφίμων και της ΠΑ.Σ.Ε.Γ.Ε.Σ., έτσι ώστε για κάθε ανακοίνωση να πληρωθεί 1 ευρώ από το Υπουργείο προς τις ενώσεις αγροτικών συνεταιρισμών.
      Όσον αφορά τις ενστάσεις, το Υπουργείο Αγροτικής Ανάπτυξης και Τροφίμων δεν έχει καμία σχέση με την αμοιβή, που παίρνουν οι ενώσεις αγροτικών συνεταιρισμών. 
      Θέλω δε να σας πω ότι είναι μία πραγματικά δύσκολη δουλειά αυτή που γίνεται. Θέλω να σας πω ότι θα καλύψει ένα πολύ μεγάλο χρονικό διάστημα. Εμείς δεν συμφωνούμε με τα 25 ή τα 30 ευρώ. Αντιλαμβάνεστε, όμως, ότι υπάρχει ένα σημαντικό κόστος από πλευράς ενώσεων αγροτικών συνεταιρισμών, διότι χρησιμοποιούνται για ένα μεγάλο χρονικό διάστημα υπάλληλοι, οι οποίοι κάνουν τις ενστάσεις και, όπως λένε οι ίδιοι, το κόστος αυτό προσπαθούν να το καλύψουν με τις αμοιβές που παίρνουν. Εκείνο που λέμε είναι ότι γίνεται μεγάλη προσπάθεια στον ΟΠΕΚΕΠΕ, έτσι ώστε να γίνουν όλες οι απαιτούμενες διορθώσεις και όταν θα βγουν τα οριστικά δικαιώματα να μην αδικηθεί κανένας αγρότης.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υφυπουργό.
      Το λόγο έχει η κ. Ξηροτύρη-Αικατερινάρη για δύο λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Όπως έχουμε εξηγήσει πάρα πολλές φορές, είμαστε αντίθετοι με την απόφαση που πήρε η Κυβέρνηση για την πλήρη αποδέσμευση. Κύριε Υπουργέ, έχουμε πει επανειλημμένα –και το κάναμε και χθες στη συζήτηση στο Υπουργείο- ότι αυτή η απόφαση θα έχει πολύ μεγάλες οικονομικές και κοινωνικές συνέπειες.
      Θα σημάνει ένα μεγάλο κίνδυνο για την εγκατάλειψη της αγροτικής καλλιέργειας και τη μείωση της αγροτικής παραγωγής. Από την άλλη πλευρά δεν βλέπουμε ενέργειες, δεν υπάρχουν στόχοι για την παραγωγή των ποιοτικών προϊόντων, την τήρηση των περιβαλλοντικών πολιτικών, για την αξιοποίηση, εν πάση περιπτώσει, κάποιων άλλων στοιχείων απ’ αυτή την πραγματικά δύσκολη Κ.Α.Π. για τους αγρότες. Τώρα μπήκαμε στη διαδικασία της καταγραφής των δικαιωμάτων των αγροτών.
      Τελικά διαπιστώνουμε μια χαώδη κατάσταση. Έτσι είναι τα πράγματα, κύριε Υπουργέ. Χαώδης κατάσταση και από την άλλη πλευρά γι’ αυτό καλούνται να πληρώσουν και πάλι οι αγρότες. Έστω και αν θεωρείτε ότι αυτό το ποσό το οποίο θα δώσουν στην ΠΑ.Σ.Ε.Γ.Ε.Σ. είναι μικρό.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μεγάλο είναι, κυρία Ξηροτύρη, όχι μικρό. 
      ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Εν πάση περιπτώσει. Μικρό ή μεγάλο, το θέμα είναι ότι χωρίς να ευθύνονται οι αγρότες –αυτό είναι το κύριο συμπέρασμα- καλούνται και πάλι να πληρώσουν τις αδυναμίες τις οποίες έχει το σύστημα. Καλούνται να πληρώσουν τη διάλυση του Υπουργείου Γεωργίας, καλούνται να πληρώσουν το ότι δεν υπάρχουν συνδεδεμένες υπηρεσίες σε κεντρικό και τοπικό επίπεδο, καλούνται να πληρώσουν το ότι δεν υπάρχει ένα ενιαίο λογισμικό, μια πλήρης μηχανογράφηση, καλούνται να πληρώσουν το ότι δεν υπάρχουν υποδομές, δηλαδή τα μητρώα των αγροτών, δεν υπάρχουν σωστές καταγραφές. Ακόμη τι άλλο καλούνται να πληρώσουν, κύριε Υπουργέ; Το ότι αυτοί οι οποίοι ήταν έντιμοι και υπεύθυνοι και δήλωναν σωστά τα εισοδήματά τους αυτή τη στιγμή κινδυνεύουν να χάσουν άλλη μια φορά απ’ αυτούς, οι οποίοι έχουν τα πανωγραψίματα κ.ο.κ. Είναι μια πολύ δύσκολη υπόθεση η καταγραφή των δικαιωμάτων. Έτσι, όπως ξεκινήσατε με τα προσωρινά δικαιώματα, υπάρχουν σημαντικές παραλείψεις και σημαντικά λάθη. Δεν δίνονται στους αγρότες εκείνα τα στοιχεία για τις επιδοτήσεις, για το χρόνο που θα υπολογίσουν κ.λπ., τα οποία θα ήταν καθοριστικά ούτως ώστε να συντάξουν και τις ενστάσεις. 
      Επειδή δεν μας φτάνει ο χρόνος για ένα τόσο μεγάλο θέμα, εκείνο για το οποίο θα ήθελα να κάνω πάλι έκκληση –το είπαμε και χθες- είναι το εξής: Ο Ο.Π.Ε.Κ.Ε.Π.Ε., όπως και το Υπουργείο, να στελεχωθούν ακόμη περισσότερο. Κύριε Υπουργέ, ο Ο.Π.Ε.Κ.Ε.Π.Ε. να εξοπλιστεί με θάρρος και εργατικότητα και κατά την εξέταση των ενστάσεων να είναι αμερόληπτη και καίρια η κρίση του. Αυτό τουλάχιστον μπορείτε να το εξασφαλίσετε στους Έλληνες αγρότες. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δυο λεπτά.  
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, απαντώντας σ’ αυτά τα οποία είπε η κ. Ξηροτύρη εγώ θα συμφωνήσω. Η κατάσταση που παραλάβαμε στο Υπουργείο Αγροτικής Ανάπτυξης και Τροφίμων ήταν πολύ δύσκολη.  
      Υπήρξαν πολλά προβλήματα, δεν είχαμε τη στελέχωση που θέλαμε, δεν είχαμε την οργάνωση που θέλαμε, δεν είχαμε τη λειτουργία που θέλαμε. Αλλά γι’ αυτό ευθύνη δεν έχουμε εμείς. Και θέλω να πω ότι καταβάλλουμε μια πολύ μεγάλη προσπάθεια, πραγματικά κολοσσιαία προσπάθεια, σε μια θα έλεγα ιδιαίτερα δύσκολη ώρα για την ελληνική γεωργία, όπου πρέπει να πάμε με μια ομαλή προσαρμογή στο πέρασμα στη νέα εποχή, κάτω από κανονικές συνθήκες χωρίς τριγμούς και κραδασμούς. Κάνουμε μια κολοσσιαία προσπάθεια, έτσι ώστε να μην υπάρξουν προβλήματα. 
      Αναφερθήκατε σε πάρα πολλά θέματα από την ολική αποσύνδεση στην οργάνωση των υπηρεσιών του Υπουργείου Αγροτικής Ανάπτυξης και Τροφίμων, αναφερθήκατε στα προσωρινά και στα οριστικά δικαιώματα. Εκείνο που σας λέω, λοιπόν, είναι ότι στηριχθήκαμε σε κάποια στοιχεία, γίνεται κάποια προσπάθεια σε συνεργασία με τις ενώσεις αγροτικών συνεταιρισμών, έτσι ώστε να αποτυπωθεί η πραγματική κατάσταση και να δικαιωθούν οι αγρότες για τις ενισχύσεις, που θα παίρνουν από το 2006 μέχρι το 2013. 
      Θέλω να διαβεβαιώσω το Σώμα ότι, όταν ολοκληρωθεί η διαδικασία αυτή -και θα ολοκληρωθεί μέσα στους απαιτούμενους χρόνους- ουδείς αγρότης δεν πρόκειται να αδικηθεί και ότι αυτά που δικαιούται ο καθένας, αυτά θα εισπράττει. Και θέλω να σας πω ότι έχουμε δώσει αυστηρότατες οδηγίες και στον Ο.Π.Ε.Κ.Ε.Π.Ε. και σε όλες τις υπηρεσίες του Υπουργείου Αγροτικής Ανάπτυξης και Τροφίμων, έτσι ώστε ο υπολογισμός των οριστικών δικαιωμάτων να γίνει με τη μεγαλύτερη δυνατή αντικειμενικότητα και δικαιοσύνη και να μην αδικηθεί, όπως είπα, κανένας αγρότης. 
      Ξέρετε πολύ καλά τα προβλήματα που υπάρχουν. Αναφερθήκατε στα μητρώα, τα οποία δεν τα βρήκαμε, έτσι όπως θα έπρεπε να είναι, παρ’ ότι η προηγούμενη πολιτική ηγεσία είχε δηλώσει στην Ευρωπαϊκή Ένωση ότι δεν υπάρχει κανένα απολύτως πρόβλημα. Μιλήσατε για πανωγραψίματα, γνωρίζοντας όμως ότι εμείς φέτος κάναμε συστηματικούς ελέγχους και πλέον δεν αδικείται κανένας παραγωγός και κανένας βαμβακοπαραγωγός. Αποτρέψαμε τα δυσάρεστα φαινόμενα, τα οποία γίνονταν σωρηδόν κατά τα προηγούμενα χρόνια και κάνουμε μία προσπάθεια, την οποία πιστεύουμε ότι οι Έλληνες αγρότες αναγνωρίζουν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Θα συζητηθεί τώρα η πρώτη με αριθμό 93/4.10.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης του προβλήματος της κατανάλωσης οινοπνευματωδών ποτών από τους εφήβους κ.λπ..
      Η επίκαιρη ερώτηση της κ. Μερεντίτη έχει ως εξής:
      «Από στατιστικά στοιχεία και σχετικές έρευνες προκύπτει μια θλιβερή πρωτιά για τη χώρα μας. Η Ελλάδα συγκριτικά με τις υπόλοιπες ευρωπαϊκές χώρες κατέχει την πρώτη θέση στην κατανάλωση αλκοόλ από τους εφήβους.
      Τα τελευταία στοιχεία δείχνουν ότι η κατανάλωση αλκοόλ αυξάνεται διαρκώς στις νεαρές ηλικίες. Ήδη από την ηλικία του δημοτικού σχολείου φαίνεται πως οι νέοι δοκιμάζουν το αλκοόλ, ενώ η κατανάλωση αυξάνεται σημαντικά στο γυμνάσιο.
      Οι νέοι είναι ευάλωτοι και χρειάζονται προστασία. Χρειάζονται να μεγαλώσουν χωρίς τους μεγάλους κινδύνους μιας πιθανής εξάρτησης από το αλκοόλ. 
      Η πολιτεία οφείλει να παρέμβει. Οφείλουμε να στρέψουμε την προσοχή μας στις ανησυχητικές αυξητικές τάσεις που εμφανίζει η χρήση αλκοόλ από τους εφήβους και να θέσουμε την πολιτική για τα οινοπνευματώδη ποτά στην κορυφή της ατζέντας για την υγεία.
      Σας ερωτώ, κύριε Υπουργέ:
      Ποια συγκεκριμένα μέτρα σκοπεύετε να προωθήσετε για την αντιμετώπιση του ανησυχητικού φαινομένου της κατανάλωσης οινοπνευματωδών ποτών από τους εφήβους;»
      Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι αυτή η επίκαιρη ερώτηση είναι μία ερώτηση, η οποία μας προβληματίζει όλους. Όλοι έχουμε παιδιά σε τέτοια κρίσιμη ηλικία και ξέρουμε πολύ καλά το τι γίνεται σε αυτά τα κέντρα, στα «ορθάδικα», πως υπάρχει ένας μιμητισμός. Γνωρίζουμε το νέο τρόπο διασκέδασης, ψυχαγωγίας, μέσα σε αυτούς τους χώρους, που και καμιά φορά διακινούνται και ύποπτα αλκοολούχα ποτά. 
      Η κοινωνία πρέπει πραγματικά να κρατηθεί ψηλά. Για να κρατηθεί, όμως, ψηλά, πρέπει να λειτουργήσει και παιδαγωγικά. Δεν είναι μόνο τα μέτρα, τα οποία μπορούμε να πάρουμε, τα οποία μπορεί να είναι απαγορευτικά και θα έλεγα ότι μπορεί να αγγίξουν και το επίπεδο της ποτοαπαγόρευσης. Το παιδί μας, όμως, κυρίως έχει ανάγκη από μία παιδαγωγική διαβούλευση για να μπορέσει να καταλάβει τα υπέρ και τα κατά.
      Το ερώτημα, όμως, είναι το εξής: Σε αυτές τις κρίσιμες ηλικίες έχουν τη δυνατότητα να ενστερνιστούν τους αυριανούς κινδύνους της εξάρτησης ή ακόμα και των προβλημάτων υγείας, που δημιουργεί η αχαλίνωτη χρήση αλκοόλ;
      Εδώ, λοιπόν, είμαστε όλοι μαζί, κόμματα, κυβερνήσεις, θεσμικοί, μη θεσμικοί, για να πούμε την αλήθεια και να δείξουμε στα παιδιά μας τι πρέπει να κάνουν.
      Είναι γεγονός ότι στο χώρο της υγείας τα μέτρα, τα οποία λαμβάνονται καθαρά σε επίπεδο πρόληψης της χρήσεως αλκοόλ, αφορούν προγράμματα τα οποία χειρίζεται ο Ο.ΚΑ.ΝΑ. και το ΚΕ.Θ.Ε.Α.. 
      Ο Ο.ΚΑ.ΝΑ., μέσω των προγραμμάτων που έχει τόσο στη σχολική κοινωνία όσο και στην Τοπική Αυτοδιοίκηση με τα κέντρα πρόληψης που αναπτύσσει παράλληλα, έχει δημιουργήσει ένα ενημερωτικό πλέγμα ακριβώς πάνω στους κινδύνους, όσον αφορά τη χρήση του αλκοόλ. 
      Το ΚΕ.Θ.Ε.Α., με το πρόγραμμα «ΑΛΦΑ» το οποίο έχει, ευαισθητοποιεί τις κοινωνικές ομάδες, τις ευαίσθητες αυτές ηλικίες με σχολικά προγράμματα για να αποτραπεί, θα έλεγα, όσο το δυνατόν η χρήση του αλκοόλ, με τις μεγάλες επιπτώσεις στην ψυχική υγεία.
      Παράλληλα, το Υπουργείο Εθνικής Παιδείας και Θρησκευμάτων, μέσω των προγραμμάτων σχολικής αγωγής, έχει αναπτύξει ένα πλούσιο πρόγραμμα όσον αφορά την ενημέρωση, την ευαισθητοποίηση των παιδιών. Να καταλάβουν, δηλαδή, ότι τρόπος διασκέδασης δεν είναι η άμιλλα του ποιος θα πιει περισσότερο ποτό και να φτάσουν, θα έλεγα, σε σημείο αλκοολικής κραιπάλης, αλλά να καταλάβουν και να ενστερνιστούν τα υψηλά ιδεώδη, που θα πρέπει να έχει η νεολαία μας.
      Ευτυχώς βλέπουμε, με τις στατιστικές αναλύσεις που γίνονται, ότι ενστερνίζονται καινούργια μηνύματα. Εμείς όμως οφείλουμε να τους βοηθήσουμε να εμπεδώσουν την πραγματικότητα, ότι πρέπει δηλαδή να σταθούν μακράν του αλκοόλ.
      Και εσείς, κυρία συνάδελφε, και εγώ, και όλοι μας καταγόμαστε από κάποιες επαρχιακές πόλεις. Εκεί τα παραδείγματα των γονιών, των φίλων, των συγγενών, των μεγαλυτέρων δεν είναι και τόσο ευχάριστα, όταν αρχίζει η ουζοποσία και οινοποσία από το πρωί. Αντιλαμβάνεστε, λοιπόν, ο νέος τι πρότυπα δημιουργεί. Το αναφέρω απλώς και μόνο σαν παρένθεση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Κυρία Μερεντίτη, έχετε το λόγο για δυο λεπτά. 
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, συμφωνούμε. 
      Εγώ θα αρχίσω απ’ αυτό που είπατε, ότι πρέπει σ’ αυτό το φαινόμενο, το οποίο είναι τεράστιο κοινωνικό φαινόμενο με φοβερές επιπτώσεις στην υγεία, στο μέλλον των παιδιών και της κοινωνίας μας γενικώς, να είμαστε ενωμένοι, έγκαιρα, ουσιαστικά και αποτελεσματικά. Και πρέπει να τολμούμε να λέμε την αλήθεια και να την αντιμετωπίζουμε. Ίσως πρόσκαιρα να είμαστε και δυσάρεστοι, αλλά πρέπει να το αντιμετωπίσουμε. Αυτά είναι φαινόμενα της παθογένειας και του πολιτισμού μας, είναι συμπτώματα της τάσης των ανθρώπων –και κυρίως των νέων- όλο και περισσότερο να αντιμετωπίζουν τα προβλήματα, τα όποια προσωπικά, κοινωνικά αδιέξοδα έχουν με το να καταφεύγουν σε φαρμακευτικές ή τοξικές ουσίες. 
      Εκτιμώ ότι το πρόβλημα πρέπει να εξεταστεί σε συνάρτηση με το γενικότερο πρόβλημα των εξαρτήσεων από ποτά, τσιγάρα, τοξικές ουσίες και ναρκωτικά, με συνέπεια, χωρίς αδιαφορία και επιπολαιότητα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα μου δώσετε λίγο χρόνο να τελειώσω.
      ΠΡΟΕΔΡΕΥΩΝ (Ιωάννης Τραγάκης): Έχετε ακόμα ένα λεπτό.
      ΑΘΑΝΑΣΙΑ ΜΕΡΕΝΤΙΤΗ: Η εφηβεία ούτως ή άλλως είναι δύσκολη. Οι νέοι διαχρονικά χαρακτηρίζονται από την ορμή, το πάθος, τη δύναμη, την αμφισβήτηση –και μ’ αυτό απαντώ και στην οινοποσία των μεγάλων, κύριε Υπουργέ- είναι όμως και ευάλωτοι, γιατί βιώνουν πολύ πιο έντονα τα προβλήματα και τις απογοητεύσεις. Εδώ επιτρέψτε μου να σημειώσω ακόμη ένα θέμα, την αναγκαστική και πρόωρη αυτονόμηση των παιδιών, που έχει να κάνει με την εργασία της μητέρας. Η γενιά η δική μας, κύριε Υπουργέ, δεν αντιμετώπιζε τα ίδια προβλήματα. 
      Για τα δυσάρεστα και μάλλον καταστροφικά αποτελέσματα της κατανάλωσης αλκοόλ δεν χρειάζεται να είναι κάποιος γιατρός ή ειδικός. Τα γνωρίζουμε όλοι. Το αλκοόλ περνά στο αίμα, καταστρέφει τα όργανα του σώματος, φέρνει πολλές άσχημες επιπτώσεις: Έχουμε τροχαία, πυρκαγιές, εγκληματικές ενέργειες, πνιγμούς λόγω μέθης, ακόμη και αυτοκτονίες, απώλεια μνήμης. Και θα προχωρήσουμε ακόμη περισσότερο στη βίαιη συμπεριφορά των νέων, η οποία οφείλεται και αυτή στο αλκοόλ. 
      Επομένως το φαινόμενο πρέπει να αντιμετωπιστεί. Πρέπει να αποτελεί, κατά τη γνώμη μου, προτεραιότητα της εθνικής στρατηγικής για τη δημόσια υγεία με μια σειρά συγκεκριμένων και αποτελεσματικών μέτρων, ιδιαίτερα δε με τη σύσταση μιας συμβουλευτικής ομάδας για τα προβλήματα που συνδέονται με το αλκοόλ με σκοπό τη χάραξη μιας στρατηγικής για την αντιμετώπιση του προβλήματος, δηλαδή μιας στρατηγικής με αιχμή του δόρατος μιαν εκστρατεία ενημέρωσης των νέων για την παγίδα της εξάρτησης από το αλκοόλ. Ο ρόλος του σχολείου βεβαίως μπορεί να είναι πρωταγωνιστικός.
      Αναφέρατε, κύριε Υπουργέ, κάποια προγράμματα. Εγώ -τουλάχιστον όσον αφορά την εκλογική μου περιφέρεια- δεν γνωρίζω να υπάρχουν και να εφαρμόζονται σε επαρκή βαθμό. Γι’ αυτό νομίζω ότι σε συνεργασία πάντοτε με το Υπουργείο Παιδείας πρέπει να υλοποιηθούν τα προγράμματα, στα πλαίσια αγωγής της υγείας. Πρέπει να υπάρχει έντυπο και οπτικοακουστικό υλικό και στα δημοτικά και στα γυμνάσια και στις βιβλιοθήκες, ώστε να μπορούν να ενημερώνονται οι νέοι. Ακόμη, πρέπει να υπάρχουν προγράμματα που να ευνοούν τη συμμετοχή των νέων σε αθλητικές και άλλες οργανώσεις, γιατί έχει αποδειχθεί ότι και το ποσοστό χρήσης αλκοόλ στους νέους είναι πολύ μικρότερο. Δεν είναι ηθικολογίες αυτά, μακριά από εμένα τέτοια λογική, αλλά είναι ένα τεράστιο θέμα. Το ζούμε όλοι μας, όχι μόνο στις επαρχίες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      ΑΘΑΝΑΣΙΑ ΜΕΡΕΝΤΙΤΗ: Σας παρακαλώ, κύριε Πρόεδρε, ζήτησα λίγο την ανοχή σας. 
      Πρέπει να σταθούμε συμβουλευτικά στους νέους, να τους υποδείξουμε δρόμους, που μπορούν να τους περπατήσουν με το δικό τους τρόπο. Πρέπει να εκπαιδεύσουμε τους γονείς, τους εκπαιδευτικούς, να ξεκινήσουμε μιαν εκστρατεία για τη διαφήμιση, γιατί δυστυχώς έχει αποδειχθεί ότι οι παρασκευαστές αλκοολούχων ποτών απευθύνονται κυρίως στους νέους, γιατί είναι πιο ευάλωτοι. Το Σ.Δ.Ο.Ε. έκανε έρευνες -το ξέρετε καλύτερα από εμένα- και απεδείχθη ότι υπάρχουν νοθευμένα ποτά 100%. Επιπλέον, θα έπρεπε και στα κέντρα, όπου πωλούνται αλκοολούχα ποτά, να είναι πιο αυστηροί οι έλεγχοι για το αν δίνουν ή όχι στους νέους. Εγώ θα πρότεινα και ειδική εκπαίδευση για τους σερβιτόρους σ’ αυτά τα κέντρα, ώστε να μπορούν να αντιμετωπίζουν τους νέους ανάλογα.
      Τελειώνοντας, το ότι οι νέοι είναι το μέλλον, είναι κοινότοπο, αλλά είναι πάρα πολύ αληθινό, γι’ αυτό πρέπει με κάθε τρόπο να τους προστατεύσουμε από τις καταστροφικές συνέπειες της χρήσης αλκοόλ και να θέσουμε το πρόβλημα στην κορυφή της ατζέντας για τη δημόσια υγεία, γιατί το πρόβλημα έχει ευρύτατες διαστάσεις, μας αφορά όλους και γι’ αυτό πρέπει να το αντιμετωπίσουμε.
      Ευχαριστώ  για την ανοχή σας, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο κύριος Υπουργός.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα πω ότι η συνάδελφος κ. Μερεντίτη με κάλυψε, διότι το θέμα του αλκοόλ δεν είναι κάτι που αφορά ούτε το ΠΑ.ΣΟ.Κ., ούτε τη Νέα Δημοκρατία, ούτε το Κομμουνιστικό Κόμμα, ούτε τις παρατάξεις και τα κόμματα, είναι θέμα της κοινωνίας μας, το οποίο πρέπει να αντιμετωπίσουμε και είναι μεγαλύτερος κίνδυνος και μάστιγα από τα άλλα εξαρτησιογόνα. Ναι, στην οικογένεια, η οποία παίζει καθοριστικό ρόλο, όσον αφορά το παιδαγωγικό στοιχείο, ναι, στο σχολειό. 
      Δεν θα μπορέσω σε αυτό το μικρό χρονικό διάστημα να κάνω πλήρη ανάλυση όλων αυτών των στοιχείων, γι’ αυτό είπα ότι με καλύψατε σε πάρα πολλά, θα σας πω, όμως, το εξής: Μέχρι το 2004 δεν υπήρχε ένα συγκεκριμένο πρόγραμμα εθνικής δράσης, γι’ αυτό συνεστήθη τον Ιούνιο του 2004 με πρωτοβουλία του Υπουργού κ. Νικήτα Κακλαμάνη μία επιτροπή από εκλεκτούς συναδέλφους, που ασχολούνται με το θέμα της ουσιοεξάρτησης  ακόμα δε και των αλκοολούχων, που κινούνται μέσα στο νομικό μας πλαίσιο και έβγαλαν πάρα πολλά συμπεράσματα. Τα συμπεράσματα αυτά, τα οποία σιγά-σιγά θα μορφοποιηθούν σε κάποιες αποφάσεις, είναι ακριβώς αυτά που είπατε, όσον αφορά τη διαφήμιση -γιατί την ώρα που παρουσιάζονται, τα παιδιά μας είναι ξύπνια και εθίζονται, ενώ μπορούν να διαφημίσουν τα αλκοολούχα ποτά κάποιες άλλες ώρες ενδεχομένως- τη σύνθεσή τους, τα προβλήματα που υπάρχουν από τα τροχαία ατυχήματα, τα οποία σ’ ένα μεγάλο ποσοστό είναι μεταξύ των ηλικιών δεκαοκτώ και είκοσι έξι ετών και έχει βρεθεί από τις τοξικολογικές έρευνες ότι είναι υπό την επήρεια αλκοόλης που ξεπερνάει το στάνταρ που έχουμε εμείς, το 0,5 τοις χιλίοις. Όλα αυτά τα δεδομένα πραγματικά μας προβληματίζουν.
      Άρα, λοιπόν, οι δράσεις πρέπει να είναι κοινές, γι’ αυτό κιόλας προτείνεται από αυτήν την επιτροπή των εκλεκτών συναδέλφων μία εθνική επιτροπή αντίστοιχη με την επιτροπή που υπάρχει για τις εξαρτησιογόνες ουσίες, να μπορέσουμε να θεσμοθετήσουμε κάτι που δεν θα αγγίζει τα όρια της ποτοαπαγόρευσης, διότι θυμάστε πολύ καλά τι γινόταν παλιά και στην Αμερική. Όλα τα απαγορευτικά –απαγορεύεται το ένα, απαγορεύεται το άλλο- δεν προσφέρουν τίποτα. Πρέπει να καταλάβουν τα παιδιά μας, από εμάς τους ίδιους, ότι δεν πρέπει να έχουν ως πρότυπα τον οινόφλυγα της περιοχής και αυτόν ο οποίος κάθεται ανέμελα και πίνει όσο θέλει, αλλά θα πρέπει να έχουν ως πρότυπα αυτούς πραγματικά που εμπεδώνουν καινούργιες αρχές και στον πολιτισμό μας και μέσα στην κοινωνία. 
      Πιστεύω ότι από εμάς εξαρτώνται πάρα πολλά, από τους θεσμικούς, όπως είπα αλλά και από εμάς τους Βουλευτές. Και εμείς έχουμε παιδαγωγικό ρόλο και ο παιδαγωγικός ρόλος ο δικός μας δεν είναι το μήνυμα στην πλατεία, στο χωριό ή στην πόλη, είναι ακριβώς αυτό που θα φτιάξουμε, θα μορφοποιήσουμε σαν αρχές και κανόνες, ένα πλαίσιο μέσα στο οποίο θα δράσουν τα παιδιά μας μακριά από το αλκοόλ, μακριά από όλες αυτές τις επιπτώσεις, που έχει ο αλκοολισμός.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Εισερχόμεθα στη συζήτηση της δεύτερης επίκαιρης ερώτησης. Είναι η με αριθμό 90/4.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την κάλυψη των κενών στα σχολεία του Περάματος κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Σχεδόν ένα μήνα μετά την έναρξη της νέας σχολικής χρονιάς, σημαντικά παραμένουν τα κενά και οι ελλείψεις εκπαιδευτικών σε πολλά σχολεία του Περάματος.
      Χαρακτηριστικό είναι το γεγονός πως κανένα ολοήμερο τμήμα, εκτός του 6ου Δημοτικού, δεν λειτουργεί, αφού δεν επαρκούν οι εκπαιδευτικοί και, όπου υπάρχουν, καλύπτουν θέσεις του βασικού προγράμματος. Ελλείψεις παραμένουν και σε ειδικότητες κύρια γυμναστών και δασκάλων Αγγλικών σε όλα σχεδόν τα δημοτικά σχολεία.
      Υπάρχουν περιπτώσεις σχολείων που υπολειτουργούν, αφού εντοπίζονται πολλά κενά σε βασικές ειδικότητες καθηγητών, όπως στο 1ο, 2ο και 3ο Γυμνάσιο, καθώς και στο 1ο και 2ο Ενιαίο Λύκειο και το 1ο ΤΕΕ. 
      Ερωτάται η κυρία Υπουργός ποια μέτρα θα πάρει ώστε να καλυφθούν άμεσα όλα τα κενά στα σχολεία πρωτοβάθμιας και δευτεροβάθμιας εκπαίδευσης του Περάματος, ώστε αυτά να λειτουργήσουν κανονικά».
      Θα απαντήσει ο Υφυπουργός Εθνικής Παιδείας και Θρησκευμάτων κ. Γεώργιος Καλός.
      Σε αυτήν την ερώτηση συμμετέχει νοερά και ο Πρόεδρος!
      Κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Συμμετέχει, λοιπόν, και ο Πρόεδρος, θα έχουμε και την ανοχή του χρόνου, έτσι ώστε να πάρετε μία όσο το δυνατόν ολοκληρωμένη απάντηση!
      Κύριε Πρόεδρε, κυρίες και κύριοι συνάδελφοι, βρίσκω λογικό, θεμιτό και δίκαιο το ενδιαφέρον του συναδέλφου, ο οποίος υπηρέτησε επί τόσα χρόνια στην Τοπική Αυτοδιοίκηση για την περιοχή του και προσέφερε στο Πέραμα τόσα πολλά.
      Θα ήθελα να πω, όμως, ότι διαφωνώ με την άποψη ότι σήμερα η κατάσταση είναι έτσι. Οπωσδήποτε περάσαμε από φάσεις τέτοιες στις οποίες υπήρχε μετακίνηση προσωπικού στα σχολεία πρωτοβάθμιας και δευτεροβάθμιας εκπαίδευσης στην περιοχή για την οποία ενδιαφέρεστε, αλλά είναι βέβαιο –και θα αναφέρω αριθμούς- ότι το Υπουργείο Παιδείας έκανε το παν και συνεχίζει να το πράττει και σήμερα ακόμη που μιλάμε, για να καλύψει τα κενά, τα οποία δεν ήταν οργανικά, αλλά ήταν λειτουργικά. Και λογικώς εμφανίσθηκαν αυτά τα κενά και λογικώς στις πρώτες μέρες έναρξης του σχολικού έτους δημιούργησαν κάποια προβλήματα και στα δημοτικά και στα γυμνάσια και στα λύκεια της περιοχής. Ας δούμε, λοιπόν, πώς είναι σήμερα η εικόνα. 
      Πρώτα απ’ όλα για την πρωτοβάθμια εκπαίδευση, για να είναι, κύριε Πρόεδρε, και λογικοί και χωριστοί οι αριθμοί που δίνουμε: Οι αρχικές τοποθετήσεις που έκανε το Υπουργείο Παιδείας ήταν εκατόν είκοσι δύο για τα λειτουργικά κενά, και ογδόντα εννιά για τις λειτουργικές θέσεις. Δηλαδή ογδόντα εννιά δάσκαλοι ήρθαν να καλύψουν κενά σε εξήντα τέσσερα τμήματα και σε εννιά ολοήμερα. Είχαμε επτά θέσεις δασκάλων σε πειραματικά, σ’ αυτό το πακέτο των απαιτήσεων και εννέα διευθυντές με μειωμένο ωράριο. Γι’ αυτές τις ογδόντα εννέα θέσεις έγιναν εκατόν είκοσι δύο τοποθετήσεις, επειδή είχαμε λάβει υπόψη μας και το σύνολο των απουσιών, που δημιουργήθηκαν, οι οποίες ήταν τριάντα τρεις. Γιατί δημιουργήθηκαν τριάντα τρεις κενές θέσεις; Διότι είχαμε είκοσι δύο αποσπάσεις σε άλλα ΠΥΣΠΕ, είχαμε τέσσερις αποσπάσεις σε διευθύνσεις και γραφεία, είχαμε δύο αποσπάσεις στο Μαράσλειο, μία στο εξωτερικό, μία παραίτηση δασκάλου και τρεις άδειες μακράς διάρκειας πλήρως δικαιολογημένες από τα αντίστοιχα συμβούλια. Έτσι λοιπόν το ογδόντα εννέα, αν το προσθέσετε στο τριάντα τρία, σας δίνει τα εκατόν είκοσι δύο που είχαμε δώσει στις αρχικές μας τοποθετήσεις.
      Τι υπήρξε αμέσως μετά, δηλαδή στο τελευταίο δεκαήμερο στο οποίο αναφέρεται πιστεύω χρονικά και η ερώτησή σας; Υπήρξαν κενά -τα οποία έχω μπροστά μου και τα οποία θα τα συζητήσουμε- στα ολοήμερα σχολεία, δηλαδή στο πρόγραμμα πέραν του πρωινού ωραρίου. Και καταλαβαίνω ότι υπάρχει μεγαλύτερη ανάγκη και κρίνονται απαραίτητα αυτά τα σχολεία για την περιοχή σας, κύριε συνάδελφε, η οποία είναι εργατούπολη. 
      Ακούστε, λοιπόν: Όσον αφορά στα κενά που έχετε και στο γυμνάσιο και στο λύκειο και στο Τ.Ε.Ε., εμφανίζονται, με τα σημερινά δεδομένα, κενό ενός φιλολόγου και εννέα ώρες φυσικού καθηγητή, οι οποίες θα καλυφθούν -γιατί δεν είναι πλήρες ωράριο- από Δευτέρα με ωρομισθίους. Δεν δώσαμε μέχρι σήμερα ωρομίσθιες θέσεις γιατί έχουμε υποσχεθεί στη Βουλή -και τηρούμε το λόγο μας ως ηγεσία του Υπουργείου Παιδείας- ότι θα καλύψουμε τα περισσότερα κενά, ακόμη και τα τελευταία που εμφανίζονται λόγω των μετακινήσεων που σας προείπα, με αναπληρωτές και όχι με ωρομισθίους. Όταν, όμως, πρόκειται για τόσο λίγες ώρες, από Δευτέρα θα ξεκινήσουμε να διορίζουμε ωρομισθίους γι’ αυτά τα κενά.
      Επίσης, υπάρχουν κενά είκοσι ωρών και αντιστοίχως είκοσι ενός στα μηχανολογικά μαθήματα και στα ηλεκτρολογικά μαθήματα και σαράντα ώρες στην κομμωτική, οι οποίες δεν θα καλυφθούν με ωρομισθίους, αλλά θα καλυφθούν μετά τα αποτελέσματα –που, απ’ ό,τι μας διαβεβαίωσε το Α.Σ.Ε.Π., εντός των ημερών θα βγουν- του διαγωνισμού προσλήψεως μονίμου προσωπικού για τα ΤΕΕ.
      Πάμε τώρα στα γυμνάσια και λύκεια, για να ολοκληρώσω. Γνωρίζετε, κύριε συνάδελφε, ότι με την αύξηση των ωρών διδασκαλίας των Αρχαίων Ελληνικών, λογικό είναι να φανούν τα κενά που ισχυριστήκατε σε φιλολόγους. Λέω ακριβώς πόσα είναι αυτά τα κενά, τα οποία καλύπτονται με σημερινές και με τις νέες, από εβδομάδα, τοποθετήσεις. Τη Δευτέρα, συγκεκριμένα, θα υπάρξει και δεύτερο πακέτο τοποθετήσεων αναπληρωτών, για να καλυφθούν τα κενά των φιλολόγων στις μεγάλες περιοχές της χώρας, μεταξύ αυτών και στην περιοχή για την οποία ενδιαφέρεστε. 
      Σημειώθηκαν, λοιπόν, ελλείψεις δύο φιλολόγων στο Α΄ Γυμνάσιο Περάματος, ενός φιλολόγου στο Β΄ Γυμνάσιο Περάματος -για τους τριακόσιους είκοσι εννιά μαθητές εννοώ- ενός φιλολόγου στο Γ΄ Γυμνάσιο Περάματος και ενός φιλολόγου στο Β΄ Ενιαίο Λύκειο Περάματος. Αυτά τα κενά, μαζί με το κενό του ενός φιλολόγου για το Α΄ Τ.Ε.Ε., είναι ακριβώς εκείνα που εμφανίστηκαν μετά τη δεύτερη εβδομάδα, επειδή έχουμε αυξημένη διδασκαλία των Αρχαίων Ελληνικών, έτσι όπως ίσχυσε από φέτος. Αυτά λοιπόν τα κενά, σ’ ένα ολοκληρωμένο σύστημα διορισμών φιλολόγων που θα είναι πάνω από διακόσιοι, θα έρθουν τη Δευτέρα να καλυφθούν, γιατί είναι ωρολογιακού προγράμματος κενά. Από την αύξηση των ωρών δημιουργήθηκαν και θα τα καλύψουμε από τη Δευτέρα, να είστε βέβαιος.
      ΠΡΟΕΔΡΕΥΩΝ (Ιωάννης Τραγάκης):  Ο κ. Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Κύριε Υφυπουργέ, πραγματικά πιστεύω ότι η κατάσταση είναι πάρα πολύ άσχημη. Τα σχολεία μας δεν μπορούν να λειτουργήσουν. Εγώ έχω αναλυτική κατάσταση των κενών ανά σχολείο. Είναι πολύ περισσότερα από αυτά που είπατε. Το έχω διαπιστώσει ο ίδιος. Από τη Δευτέρα που κατατέθηκε η ερώτηση μέχρι και σήμερα, δεν έχει γίνει σχεδόν τίποτα, παρά μόνο δύο τοποθετήσεις καθηγητών. Γι’ αυτό κάναμε την ερώτηση, γιατί περιμέναμε να γίνει μία προσπάθεια από το Υπουργείο να καλυφθούν τα κενά, τα οποία είναι τεράστια: 
      Είκοσι δάσκαλοι στην πρωτοβάθμια εκπαίδευση, στα εννέα δημοτικά και όλες οι ειδικότητες των ολοήμερων. Δεκαεννέα καθηγητές στα λύκεια και στα γυμνάσια και έντεκα για διδακτικό προσωπικό στα Τ.Ε.Ε.. Δεν έχω τα στοιχεία του εσπερινού και του 2ου Τ.Ε.Ε.. Καταλαβαίνετε ότι έτσι δεν μπορούν να λειτουργήσουν τα σχολεία. Αυτό γίνεται για πρώτη φορά. Πάντα είχαμε δυσκολίες, αλλά δεν είχαμε φθάσει ποτέ σ’ αυτό το επίπεδο.
      Πιστεύω, κύριε Υπουργέ, ότι λανθασμένα έγινε μία αντίστροφη κίνηση. Μειώσατε τα τμήματα. Ήρθε εντολή στα γυμνάσια, τα τμήματα των τριάντα να γίνουν των τριάντα πέντε, για να μειωθούν τα κενά. Όχι, δεν θα το δεχθούμε. Να σας καταγγείλω ακόμη ότι πέρσι δεν έγινε ούτε μία ώρα ενισχυτικής διδασκαλίας στα γυμνάσια του Περάματος.
      Καταλαβαίνετε ότι όλοι οι παράγοντες της παιδείας που είναι αποφασισμένοι να τα διεκδικήσουν αυτά, έχουν πάρα πολλές επιτυχίες στο παρελθόν. Να σας πω μόνο ότι όλα τα σχολεία του Περάματος λειτούργησαν σε πρωϊνή βάρδια το 1996 και το 1998 ήταν όλα ιδιόκτητα, γιατί πίσω του κάθε σχολείο είχε ένα κίνημα, των διδασκόντων, των γονιών, των παιδιών, του δήμου, που όλοι διεκδικούσαν αυτά τα σχολεία. Αυτή, λοιπόν, την παιδεία, που προσπαθούμε να την κρατήσουμε παρά τις αντιξοότητες της ανεργίας, της κακής οικονομικής κατάστασης σε κάποιο επίπεδο, πρέπει να κάνετε προσπάθεια να τη βελτιώσετε, γιατί διαφορετικά θα αποδειχθεί η ταξικότητα της παιδείας στην περιοχή μας με το χειρότερο τρόπο. 
      Και να σας πω ότι αυτή δεν είναι μόνο η εικόνα στο Πέραμα, αλλά είναι και η εικόνα όλων των δυτικών συνοικιών. Πρέπει να δράσετε τελείως διαφορετικά. Και εκείνο που έχω εγώ να διαβεβαιώσω το Σώμα, είναι ότι πραγματικά έχει ξεσηκωθεί ο κόσμος. Έχω πλήρη κατάσταση ανά σχολείο, που θα την καταθέσω στα Πρακτικά. Πιστεύω ότι το Υπουργείο πρέπει να δράσει, έτσι ώστε να καλυφθούν τα κενά, γιατί ήδη έχει περάσει σχεδόν ένας μήνας.
      (Στο σημείο αυτό ο Βουλευτής κ. Ιωάννης Πατσιλινάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
       ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Το ενδιαφέρον του Υπουργείου για την εξάλειψη του φαινομένου της δεύτερης ταχύτητας στην εκπαίδευση, το οποίο είχε εγκαθιδρυθεί στη χώρα και για το οποίο καθόλου δεν είναι υπεύθυνη η παρούσα Κυβέρνηση –άλλοι είναι υπεύθυνοι και το γνωρίζετε, κύριε Πατσιλινάκο- είναι καθημερινό. Αυτή η προσπάθειά μας δεν έχει καμία σχέση με το υπονοούμενο περί κινημάτων, πίσω από τα παιδιά, καθηγητών, δασκάλων, Τοπικής Αυτοδιοίκησης κλπ.. Νομίζω πως είναι αυτονόητο το ότι κάνουμε το καθήκον μας και το κάνουμε κατά τον καλύτερο τρόπο.
      Γνωρίζετε, όμως, κύριε συνάδελφε ότι τα σχολεία του Περάματος –αν πάτε, αφού ελέγχετε όλα αυτά τα δεδομένα- αν κοιτάξετε τα στατιστικά στοιχεία των πέντε τελευταίων ετών, δεν τα επιλέγουν ως προτίμηση οι εκπαιδευτικοί ούτε στους μόνιμους διορισμούς ούτε στους διορισμούς αναπληρωτών. Έτσι, είναι λογικό σε κάθε πακέτο διορισμών αναπληρωτών, όταν έχουμε τόσες μετακινήσεις, να έρχονται οι περιφερειακές υπηρεσίες του Υπουργείου Παιδείας και να καλύπτουν αυτά τα κενά στο τέλος των υπολοίπων σχολείων, όπου αναγκαστικά πλέον οι αναπληρωτές υποχρεώνονται να πάνε εκεί. Το γνωρίζετε. Δεν το είπα στην πρωτολογία μου, το λέω στη δευτερολογία μου.
      Δεύτερον, σας εξήγησα ότι τα κενά στα Τ.Ε.Ε., για τα οποία μιλήσατε και τα οποία είναι περισσότερα, έρχονται να καλυφθούν μετά την έκδοση των αποτελεσμάτων του Α.Σ.Ε.Π.. Δεν έχουν εκδοθεί τα αποτελέσματα του διαγωνισμού του Α.Σ.Ε.Π. για την πρόσληψη των ειδικοτήτων στις οποίες αναφερθήκατε.
      Όσον αφορά στα κενά της πρωτοβάθμιας, δεν έχετε ενημερωθεί. Παρακαλώ να ενημερωθείτε. Εγώ θα σας περιμένω και στο γραφείο μου, ξέρετε ότι είμαι πάντοτε διαθέσιμος για εσάς και για όλους, για να σας ενημερώσω και για τους τελευταίους διορισμούς δασκάλων, που πήγαν και τους οποίους δεν μπορείτε να τους αγνοείτε. Πήγαν, λοιπόν. Κανονικά δουλεύουν όλα τα σχολεία. Και για τα ολοήμερα, σας είπα από Δευτέρα, αφού σήμερα διορίζουμε καθηγητές Γαλλικών, Γερμανικών και Αγγλικών, δηλαδή των ειδικοτήτων που είπατε, θα πάνε ειδικά για να καλύψουν τις ειδικότητες για το πρόγραμμα του ολοήμερου, όχι του κανονικού σχολείου. Γιατί αποδεικνύεται από τα δικά μου δεδομένα, των υπηρεσιών, ότι όλα τα σχολεία της πρωτοβάθμιας λειτουργούν κανονικά.
      Όσον αφορά στο πρόβλημα των φιλολόγων, γιατί εκεί εντοπίζεται το πρόβλημά σας στη δευτεροβάθμια, σας είπα ότι ήδη με το πακέτο, ανέφερα μάλιστα και τον αριθμό προηγουμένως, των διακοσίων και πλέον φιλολόγων για την Αττική, το πρόβλημα θα επιλυθεί γιατί πρόκειται για κενό προγράμματος και όχι για οργανικό ή λειτουργικό κενό.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 7/23-9-2005 επερώτηση είκοσι επτά Βουλευτών του ΠΑ.ΣΟ.Κ., των κ.κ. Αθανασίου Παπαγεωργίου, Χρυσής Αράπογλου, Απόστολου Φωτιάδη, Χρύσας Μανωλιά, Ιωάννη Δριβελέγκα, Χρήστου Αηδόνη. Ευάγγελου Βενιζέλου, Ιωάννη Βλατή, Βασιλείου Γερανίδη, Χαράλαμπου Καστανίδη, Γεωργίου Λιάνη, Λάζαρου Λωτίδη, Ιωάννη Μαγκριώτη, Αριστείδη Μουσιώνη, Μάρκου Μπόλαρη, Γεωργίου Ντόλιου, Παναγιώτη Σγουρίδη, Αναστάσιου Σιδηρόπουλου, Θεοδώρας Τζάκρη, Ιωάννη Τσακλίδη, Θεοχάρη Τσιόκα, Απόστολου-Αθανασίου Τσοχατζόπουλου, Γεωργίου Φλωρίδη, Μιχαήλ Χρυσοχοίδη, Ροδούλας Ζήση, Χρήστου Πρωτόπαππα και Άννας Διαμαντοπούλου προς τον Υπουργό Τουριστικής Ανάπτυξης, σχετικά με θέματα που αφορούν τον τουρισμό στη Βόρεια Ελλάδα.
      Από τον Πρόεδρο του Συνασπισμού της Ριζοσπαστικής Αριστεράς κ. Αλέξανδρο Αλαβάνο, λάβαμε επιστολή με την οποία ορίζει ως Κοινοβουλευτική Εκπρόσωπο τη Βουλευτή κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κυρίες και κύριοι συνάδελφοι, η τουριστική περίοδος στη βόρεια Ελλάδα, βρίσκεται στο τέλος της.
      Η τουριστική αυτή περίοδος κατέλιπε στους ανθρώπους του τουρισμού δύο συναισθήματα. Κάποιοι από αυτούς διακατέχονται από συναισθήματα ικανοποίησης, κάποιοι άλλοι όμως από συναισθήματα και χαμόγελα αμηχανίας.
      Είναι αλήθεια -και πρέπει να είμαστε ειλικρινείς- ότι υπήρξε μία βελτίωση, μία πρόοδος στα πράγματα του τουρισμού της βορείου Ελλάδος φέτος. Όμως αυτή η βελτίωση, αυτή η πρόοδος δεν πρέπει να μας οδηγεί σε θριαμβολογίες και χειροκροτήματα. Αντίθετα, θα πρέπει να μας οδηγήσει σε περίσκεψη και σε ρεαλιστική προσέγγιση αυτής της ανάκαμψης, αυτής της βελτίωσης των πραγμάτων του τουρισμού στη βόρεια Ελλάδα.
      Το λέω αυτό, κύριε Υπουργέ, γιατί εάν θέλει να αναλύσει κανείς το φαινόμενο της φετινής περιόδου στη βόρεια Ελλάδα, θα δει ότι υπάρχει μία ανομοιόμορφη κατάσταση και συμπεριφορά της τουριστικής κίνησης. Σε πάρα πολλές περιοχές πήγε πάρα πολύ καλά, σε άλλες περιοχές όμως δεν πήγε τόσο καλά. Στους ίδιους τους νομούς, στο εσωτερικό των ίδιων νομών. Υπάρχουν πάρα πολλοί που ερμηνεύουν τις εξελίξεις, δεχόμενοι ότι υπήρχε μία αύξηση της τουριστικής κίνησης, ως εξής: Ισχυρίζονται ότι ήταν απότοκο των χαμηλών τιμολογίων που προσφέρθηκαν στους τουρίστες, στους tour operators. Μάλιστα, ισχυρίζονται ότι επανήλθε ο τουρισμός στα επίπεδα που ήταν πριν από δύο χρόνια, γιατί πέρσι ήταν πολύ κακή η κατάσταση και δεν πρέπει να συγκρίνεται η αύξηση του ρεύματος με την περσινή περίοδο.
      Υπάρχουν κάποιοι άλλοι, που ισχυρίζονται ότι ακόμα δεν έκαναν ταμείο για να δουν ποιο ήταν το οικονομικό αποτέλεσμα, διότι αριθμητικά όντως υπήρχε αύξηση του τουρισμού στη βόρεια Ελλάδα. Όμως, τα χαμηλά τιμολόγια που προσφέρθηκαν δε δίνουν αισιοδοξία ότι θα έχουμε και αντίστοιχα αυξημένα οικονομικά αποτελέσματα.
      Κάποιοι άλλοι που λένε ότι ναι, είχαν μία αύξηση του τουρισμού, αλλά αυτή η αύξηση ξεκινάει από τον Αύγουστο και το Σεπτέμβριο, ενώ την προηγούμενη περίοδο, τον Ιούνιο, τον Ιούλιο και τις αρχές Αυγούστου δεν είχαν καμία κίνηση και ήταν νεκρή η κατάσταση στη βόρεια Ελλάδα.
      Όλα αυτά, λοιπόν, θα πρέπει να μας οδηγήσουν σ’ αυτό που είπα. Ναι, να κάνουμε την παραδοχή, να δεχθούμε όλοι ότι υπήρξε μια βελτίωση, υπήρξε μία αύξηση του τουριστικού ρεύματος, ωστόσο όμως θα πρέπει να αναμένουμε τον τελικό οικονομικό απολογισμό για να δούμε ποια ήταν τα οικονομικά αποτελέσματα αυτής της βελτίωσης της κατάστασης στη βόρεια Ελλάδα.
      Με αυτήν την έννοια, κύριε Υπουργέ, πρέπει να πούμε ότι βελτιώθηκε η κατάσταση, ήταν καλύτερη η χρονιά.
      Ήταν καλύτερη η χρονιά στη βόρειο Ελλάδα, στον τουρισμό της βορείου Ελλάδας. Λύθηκαν όμως τα προβλήματα; Βεβαίως όχι. Οι ειδήμονες αποδίδουν την αύξηση του τουρισμού στη βόρειο Ελλάδα, αλλά και στην Ελλάδα μας γενικότερα, σε πέντε λόγους:
      Πρώτον, αποδίδουν την αύξηση στο γεγονός ότι υπάρχει μία μεγαλύτερη αύξηση της τουριστικής αγοράς παγκόσμια. Άλλοι εκτιμούν ότι η αύξηση αυτή θα είναι της τάξης του 9%. 
      Δεύτερον, έχει παρατηρηθεί ότι όποιες χώρες, όποιες πόλεις, όποιες περιοχές είναι διοργανώτριες Ολυμπιακών Αγώνων, κεφαλαιοποιώντας τα επόμενα χρόνια, μετά την εκάστοτε Ολυμπιάδα, τη φήμη, τη διαφήμιση, την προβολή του τόπου τους, εισπράττουν την αύξηση του τουρισμού για τρία έως πέντε χρόνια. Και νομίζω ότι εμείς φέτος, μετά την περσινή κακή χρονιά, εισπράττουμε τα θετικά αποτελέσματα της πολύ λαμπρής και καλής διοργάνωσης της Ολυμπιάδας.
      Το τρίτο που δεν μπορεί να διαφεύγει της προσοχής μας είναι ότι υπήρξαν γεγονότα πολύ άσχημα στις γειτονικές χώρες, χώρες ανταγωνιστικές ως προς τα τιμολόγια, όπως η Τουρκία και η Αίγυπτος και την τελευταία στιγμή –γι’ αυτό και δικαιολογούν το ρεύμα που παρατηρείται τον Αύγουστο και το Σεπτέμβριο- ακυρώνοντας πάρα πολλά ταξιδιωτικά γραφεία ή πρακτορεία ή tour operators τα γκρουπ προς αυτές τις χώρες εστράφη αυτός ο τουρισμός προς τα εδώ και αυτό ήταν η αφορμή να αυξηθεί η τουριστική κίνηση στη χώρα μας. 
      Υπάρχουν, λοιπόν, οι τρομοκρατικές ενέργειες, όμως υπάρχει και ένα άλλο φαινόμενο που στην Πιερία, το ζήσαμε: Οι κακές καιρικές συνθήκες στην Ευρώπη και ιδιαίτερα στη Ρουμανία, οδήγησαν πολλούς απ’ αυτούς τους πολίτες να έρθουν στη χώρα μας. 
      Φυσικά και για τη βόρειο Ελλάδα, κύριε Υπουργέ, λόγω της βελτίωσης της πολιτικής κατάστασης, όπως στα Βαλκάνια, η άρση της αναταραχής που δημιουργούσε τρομακτικά προβλήματα στην έλευση των τουριστών από την Κεντρική Ευρώπη στη χώρα μας.
      Αυτοί ήταν οι περαιτέρω βασικοί λόγοι που οδήγησαν στην αύξηση του τουριστικού ρεύματος στη χώρα μας.
      Συμπερασματικά, λοιπόν, πρέπει να πούμε ότι υπήρχε αύξηση, υπήρχε βελτίωση της κατάστασης, χωρίς όμως να λυθούν τα προβλήματα. Με αυτό, δεν θέλω να μηδενίσω τις όποιες βελτιώσεις υπήρξαν και θα το κάνω με ειλικρίνεια. Για παράδειγμα, είχαμε μια θετική εξέλιξη στα Σκόπια, όπου καταργήθηκε η βίζα μέχρι τον Οκτώβριο. Δεν ξέρω τώρα τι θα κάνουν τα Σκόπια. Είναι μία πύλη εισόδου τουριστών από την Κεντρική Ευρώπη πάρα πολύ σοβαρή για μας. 
      Υπήρξαν μικροβελτιώσεις σε πολλές πρεσβείες αναφορικά με το χρόνο έκδοσης της βίζας. Αυτό είναι αλήθεια. Όμως αυτές οι βελτιώσεις έγιναν με ρυθμούς χελώνας και δεν ήταν αυτές που έδωσαν την ώθηση αυτή που αποτιμούμε ή θα αποτιμήσουμε και οικονομικά το επόμενο χρονικό διάστημα.
      Κύριε Υπουργέ, θεωρώ ότι δεν πρέπει να πανηγυρίζετε, δεν πρέπει να θριαμβολογείτε γι’ αυτήν τη θετική εξέλιξη. Το αντίθετο, κατά τη γνώμη μου. Θα πρέπει με ρεαλισμό, με σύνεση, να σκύψουμε όλοι στα προβλήματα που καθήλωναν όλα αυτά τα χρόνια τον τουρισμό της βορείου Ελλάδος. 
      Και θέλω να αναφερθώ σε μερικά απ’ αυτά, γιατί βλέπω ότι πάρα πολλοί πανηγυρίζουν. Στον αντίποδα αυτών, φυσικά υπάρχουν κάποιοι άλλοι, όχι πολιτικοί, που λένε ότι ήταν συγκυριακό το φαινόμενο και αποδίδεται σ’ αυτούς τους λόγους κυρίως που σας είπα εγώ. Λέω ότι στη ζωή ποτέ κανένα φαινόμενο δεν πρέπει να ερμηνεύεται μονοσήμαντα, δεν πρέπει να αδικούμε και τις αντικειμενικές εξελίξεις, αλλά και τη συμβολή των υποκειμένων στα πράγματα. 
      Υπό αυτήν την έννοια θέλω να πω και πάλι ότι υπήρχαν μερικές βελτιώσεις. Ελάτε, όμως, να δούμε ποια είναι τα προβλήματα που αφορούν τη βόρειο Ελλάδα, τα προβλήματα που καθηλώνουν τον τουρισμό της βορείου Ελλάδας και αν λύθηκε την περασμένη περίοδο κάποιο απ’ αυτά. 
      Ο άξονας 10 είναι ο μεγάλος ευρωπαϊκός άξονας που διευκολύνει την έλευση τουριστών από την Κεντρική, τη βόρεια Ευρώπη, αλλά και από τα νότια Βαλκάνια στη βόρειο Ελλάδα. Δεν έχει διαφημιστεί, δεν έχει γίνει χρήση του δρόμου αυτού, διότι δυστυχώς υπήρξε η αναταραχή και δεν εμπιστεύονται οι Βορειοευρωπαίοι, πλην των Γερμανών που ασφαλίζουν τα φορτία, τους τουρίστες και τα πούλμαν σ’ αυτήν την περιοχή, τουλάχιστον τα δύο τελευταία χρόνια. Δεν έχει, λοιπόν, προβληθεί η ασφάλεια που παρέχει αυτός ο δρόμος για τους τουρίστες που θέλουν να έρθουν στη χώρα μας.
      Είναι ένα ζήτημα το οποίο πρέπει να δούμε με σοβαρότητα την επόμενη χρονιά. 
      Δεύτερον, όσον αφορά το ζήτημα των πρεσβειών και της βίζας. Θα ήθελα να πω ότι βελτιώθηκε σε κάποιες περιπτώσεις ως προς το χρόνο, έκδοσής τους. 
      Όμως, κύριε Υπουργέ, δεν λύθηκε το πρόβλημα της Σερβίας, για παράδειγμα. Στη δική σας πολιτική περίοδο αυξήθηκε η βίζα από 8 ευρώ σε 36 ευρώ κατά άτομο, ενώ η ημερήσια επιβάρυνση για την παραμονή κατ’ άτομο στη χώρα μας ανέρχεται στο 1 ευρώ. Αυτό σημαίνει –σας το έχω πει και άλλη φορά- ότι για να έρθει μία τετραμελής οικογένεια στην Ελλάδα θα επιβαρυνθεί αυτόματα για την έκδοση της βίζας περίπου με 140 ευρώ. Αν προσθέσουμε σ’ αυτά και τα έξοδα παραμονής -εάν μείνει η τετραμελής οικογένεια μία εβδομάδα κατά μέσο όρο στην Ελλάδα- φτάνουμε περίπου στα 200 ευρώ, όταν, κύριε Υπουργέ, για τα ενοικιαζόμενα δωμάτια στην περιοχή μου τουλάχιστον, στην Πιερία, μια τετραμελής οικογένεια πληρώνει  10 ευρώ, 12 ευρώ έως 15 ευρώ την ημέρα. Δηλαδή, είναι μεγαλύτερο το κόστος έκδοσης βίζας από τη Σερβία από τα έξοδα παραμονής τους. Θα μου πει κάποιος, η Σερβία είναι το πρόβλημα; Βέβαια, γιατί η Σερβία, ιδιαίτερα για την Πιερία αλλά και την Ασπροβάλτα και την περιοχή του Σταυρού, ήταν μία χώρα που τροφοδοτούσε και στήριζε για δέκα έως δεκαπέντε χρόνια τον τουρισμό. 
      Εμείς στην Πιερία είχαμε περίπου διακόσιες χιλιάδες αφίξεις από τη Σερβία, λόγω των γνωστών καταστάσεων της ομοθρησκείας, της ταύτισης των λαών, της αγάπης, της γειτνίασης και όλων αυτών των στοιχείων, τα οποία νομίζω ότι είναι περιττό να αναφέρω.
      Κύριε Υπουργέ, διατηρείται το καθεστώς της πρόσκλησης. Πρέπει να προσκαλέσουμε τους Σέρβους, για να έρθουν στην Ελλάδα. Κατά τη γνώμη μου, πρόκειται για ένα απαράδεκτο καθεστώς στις μέρες μας. Διατηρήθηκε, λοιπόν και υπάρχει το καθεστώς και δημιουργεί τεράστια προβλήματα.
      Στις πρεσβείες δεν υπήρχε επαρκές προσωπικό. Το προσωπικό δεν ήταν αρκετό ώστε να εξυπηρετηθούν οι πολίτες. Επιπλέον, δεν έχουμε σύνδεση on line μέσω δορυφορικών συστημάτων, όπως έχουν άλλες χώρες, για να μπορούν εύκολα να εκδίδονται οι βίζες και να μη δημιουργούνται προβλήματα στις πρεσβείες. 
      Κύριε Υπουργέ, εκεί όμως που δεν βελτιώθηκε η κατάσταση –θα σας έλεγα ότι χειροτέρεψε- είναι στους συνοριακούς σταθμούς. Αντίθετα η κατάσταση είναι τραγική. Οι φορείς της βορείου Ελλάδας υπολογίζουν ότι οι ώρες παραμονής των ανθρώπων που θέλουν να επισκεφθούν την Ελλάδα, είναι κατά μέσο όρο τέσσερις. Υπάρχουν φαινόμενα όπου λεωφορεία καθυστερούν και δέκα ώρες στα σύνορα, προκειμένου να εισέλθουν στην Ελλάδα. Πιστεύετε ότι με αυτήν την κατάσταση, με δεκάωρη παραμονή στα σύνορα, μπορούμε να έχουμε τουρισμό στη χώρα μας;
      Επίσης, δεν έχει βελτιωθεί τίποτε στα τελωνεία όσον αφορά την αντιμετώπιση που έχουν οι άνθρωποι που θέλουν να έρθουν στη χώρα μας. Δεν έγινε καμία βελτίωση στους συνοριακούς σταθμούς από το Υπουργείο Δημόσιας Τάξης. Έχουμε τεράστιο πρόβλημα. 
      Τις προηγούμενες μέρες υπήρξε φαινόμενο κατά το οποίο έφευγαν Ρουμάνοι και έμεναν δεκαεπτά ώρες στα σύνορα, γιατί δεν υπήρχε προσωπικό και δεν ήθελαν να τους εξυπηρετήσουν. Και επειδή οι ημέρες, ιδιαίτερα με τα τελωνεία, είναι πονηρές, θα πρέπει να δείτε με ιδιαίτερη προσοχή το ζήτημα των συνοριακών σταθμών. 
      Επίσης θα ήθελα να σας πω ότι όταν ξεκινάει κάποιος να έρθει στην Ελλάδα –φυσικά το ξέρετε, αλλά το επαναλαμβάνω και εγώ- από την Κεντρική Ευρώπη υφίσταται πολλαπλούς ελέγχους όταν έρχεται μέσω Σερβίας και Σκοπίων. Κανένας δεν επιχειρεί να έρθει σε μια χώρα με πολλαπλούς ελέγχους, με καθυστερήσεις, με υποτίμηση, με υποβάθμιση της παρεχόμενης υπηρεσίας.
      Κύριε Υπουργέ, υπάρχουν τεράστια προβλήματα και επειδή πήγατε στην Κίνα, θα ήθελα να σας ρωτήσω το εξής: Ξέρετε τι κάνουν οι πράκτορες; Βγάζουν βίζα μέσω Γερμανίας για να έρθουν στην Ελλάδα. Οι Κινέζοι τουρίστες είναι σε υποχρεωτική παραμονή πέντε ημερών στη Γερμανία ή την Αυστρία. Μέσω Γερμανίας και Αυστρίας έρχονται οι τουρίστες της Κίνας στην Ελλάδα. Δεν υπήρξε, λοιπόν, καμία βελτίωση. 
      Το ζήτημα της Σένγκεν έχει συζητηθεί πάρα πολλές φορές. Επίσης, έχω πει ότι είναι παρόμοιο με το πρόβλημα του ευρώ. Το ευρώ παραδείγματος χάριν έφερε ευεργετήσεις στη χώρα μας, στην οικονομία, δημιούργησε συνθήκες σταθερότητας, αλλά δημιούργησε και τεράστια προβλήματα στις συναλλαγές και την ακρίβεια. 
      Το ίδιο συνέβη και με τη Σένγκεν. Μπορεί η Συνθήκη να προστατεύει τη χώρα μας από τους οικονομικά εγκληματούντες, από τους οικονομικούς μετανάστες που είναι ανεπιθύμητοι στη χώρα, μπορεί να μας προστατεύει από τα ρεύματα αυτών των κατηγοριών πολιτών, του κόσμου, αλλά δημιουργεί τεράστια προβλήματα.
      Δεν είναι τυχαίο το γεγονός ότι τις προηγούμενες ημέρες γράφτηκε ότι ο πρώην Πρωθυπουργός της Ρωσίας κ. Πριμακώφ ερχόμενος στην Κρήτη, αναγκάστηκε να ανανεώσει την παραμονή του στη χώρα μας, και πλήρωσε 500 ευρώ, με αποτέλεσμα να γίνει καταγέλαστη η χώρα μας σε μία προβεβλημένη προσωπικότητα της Ευρώπης.
      Δεν υπήρξε διαφήμιση επαρκής -και σας το είχαμε επισημάνει- στις χώρες οι οποίες για μας είναι η ελπίδα μας τα επόμενα χρόνια, για τις χώρες της Βαλκανικής και τις πρώην σοσιαλιστικές δημοκρατίες. Είναι αναδυόμενες αγορές για τη χώρα μας.
       Δεν υπήρξε προώθηση του συνεδριακού τουρισμού στη βόρειο Ελλάδα ούτε και του εναλλακτικού τουρισμού. Θα μου πει κανένας, γιατί επισημαίνω τα αρνητικά: γιατί θέλω να καταδείξω αυτό που είπα από την αρχή σαν παραδοχή. Υπήρξε βελτίωση, αλλά αυτή η βελτίωση  δεν ήταν ομοιόμορφη, αυτή η βελτίωση δεν οφείλεται στο γεγονός ότι λύθηκαν προβλήματα. Οφείλεται σε όλα τα άλλα τα οποία είπα στην αρχή.
      Ο χαρακτήρας του τουρισμού στη βόρειο Ελλάδα είναι συγκεκριμένος. Οι πολίτες που καταφεύγουν στη Βόρειο Ελλάδα είναι κύρια από την Κεντρική Ευρώπη, τα Βαλκάνια και τις πρώην σοσιαλιστικές δημοκρατίες. Άρα, λοιπόν, αυτά τα οποία είπαμε είναι κρίσιμα, είναι μείζονος σημασίας για το μέλλον του τουρισμού στη βόρειο Ελλάδα: ο άξονας 10, η βελτίωση της λειτουργίας των πρεσβειών, η καλυτέρευση της σχέσης με τη Σένγκεν, όλα αυτά είναι προϋποθέσεις για ανάπτυξη σ’ ένα σκληρά ανταγωνιστικό πεδίο, όπου τα τιμολόγια της Αιγύπτου και της Τουρκίας είναι ανταγωνιστικά και οι υπηρεσίες εξίσου καλές με τις δικές μας. Χρειάζεται κατά τη γνώμη μας προβολή των συγκριτικών πλεονεκτημάτων της χώρας. Χρειάζεται μεγαλύτερη υποδομή. Διότι, το παράδειγμα είναι κλασικό αυτό το οποίο λένε οι άνθρωποι του τουρισμού: Εάν για την Ακρόπολη που είναι ένα αξεπέραστο μνημείο, δεν έχει προσπέλαση ο πολίτης, η δυνατότητα να την επισκεφθεί δεν υπάρχει, δεν έχει αξία για τον τουρισμό της χώρας. Οι υποδομές είναι εκ των ων ουκ άνευ, οι πρεσβείες, τα διόδια, τα σύνορα, οι συνοριακοί σταθμοί, η βίζα, η Σένγκεν. 
      Και βέβαια ο εναλλακτικός τουρισμός σε όλες αυτές τις κατηγορίες. Μήπως, κύριε Υπουργέ, πρέπει να σας υπενθυμίσω ότι έχετε έτοιμο από την προηγούμενη Κυβέρνηση το νομοσχέδιο για τον ιαματικό τουρισμό δεν τολμάτε να το φέρατε στη Βουλή; Γιατί δεν το φέρατε;
      Το χωροταξικό πρέπει να το δούμε. Δεν μπορείτε επιτέλους να αξιοποιήσετε τα περιουσιακά στοιχεία; Για παράδειγμα για το κάμπινγκ της Σκοτίνας στην Πιερία σάς έκανα από πέρυσι ερωτήσεις και είπατε ότι θα βγει σε διαδικασία πώλησης. Ένα, ενάμιση χρόνο δεν έγινε τίποτα, ρημάζει. Καταγγέλλατε την προηγούμενη κυβέρνηση για καθυστερήσεις, για το ότι το είχε νοικιάσει σε κάποιους ιδιώτες και δεν το αξιοποίησε με σωστό τρόπο, αλλά ένα χρόνο τώρα καταρρέει και δεν κάνετε τίποτα. Βέβαια θα μου πείτε: εσείς τι κάνατε τόσα χρόνια; Είστε δύο χρόνια τώρα στην Κυβέρνηση και μια προκήρυξη γι’ αυτό το περιουσιακό στοιχείο δεν είναι δύσκολο να βγει. Εμείς δεν σας είπαμε να το λειτουργήσει η Κυβέρνηση, το Υπουργείο. Ζητήσαμε προκήρυξη για να πουληθεί, για να αξιοποιηθεί. 
      Είχατε υποσχεθεί βελτίωση των υποδομών στην τουριστική εκπαίδευση και ίδρυση σχολών στη Θεσσαλονίκη και στη βόρειο Ελλάδα. Δεν κάνατε τίποτα. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, σας παρακαλώ. Έχετε και δευτερολογία. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τελειώνω, κύριε Πρόεδρε. 
      Έχουμε ζητήσει σχολές ναυαγοσωστών στη βόρειο Ελλάδα. Έχουμε ζητήσει βοήθεια για το συνεδριακό τουρισμό. Τίποτα δεν έγινε.
      Κλείνοντας, σας λέω κύριε Υπουργέ, να μη θριαμβολογείτε. Σκύψτε με ρεαλισμό, μη χειροκροτείτε τους εαυτούς σας αυτάρεσκα λέγοντας ότι όλα πάνε καλά. Εμείς δεν μηδενίζουμε ούτε κλείνουμε τα μάτια σε μια πραγματικότητα. Όμως, αυτή η πραγματικότητα έχει χαρακτήρα συγκυριακό. Πρέπει όλοι μαζί να σκύψουμε με νηφαλιότητα και στρατηγική στο σύνθετο προϊόν, στην ταυτότητα προϊόντος στη βόρειο Ελλάδα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Η συνάδελφος κ. Αράπογλου έχει το λόγο.
      ΧΡΥΣΗ ΑΡΑΠΟΓΛΟΥ: Ευχαριστώ πολύ, κύριε Πρόεδρε.
      Ο τουρισμός, όπως και κάθε άλλη οικονομική δραστηριότητα, για να αποτελεί συνιστώσα ανάπτυξης θα πρέπει να προωθείται επί τη βάσει συγκεκριμένου σχεδίου και να χαρακτηρίζεται από προσαρμοστικότητα και ευελιξία, όταν μάλιστα μιλάμε για ένα προϊόν, μια υπηρεσία δηλαδή, εξαιρετικά ευάλωτη. Σε ό,τι αφορά το σχέδιο, θα πρέπει να υπάρχουν κεντρικές πολιτικές και περιφερειακές πολιτικές που αξιοποιούν τοπικά χαρακτηριστικά και που συνιστούν αυτό που λέμε «ανάπτυξη με ταυτότητα». Σε ό,τι αφορά την ευελιξία, θα πρέπει εκτός από προσαρμοστικότητα, να μπορεί να επιδεικνύει και τη δυνατότητα αξιοποίησης των ειδικών συνθηκών, όπως για παράδειγμα τους Ολυμπιακούς Αγώνες. 
      Κύριε Υπουργέ, εδώ και ενάμιση χρόνο περιμένουμε το σχέδιό σας για τον τουρισμό, και το κεντρικό, δηλαδή το μεγάλο εθνικό σχέδιο, αλλά και το τοπικό σε επίπεδο περιφέρειας. Μέχρι σήμερα δεν  έχουμε δει απολύτως τίποτα. 
      Σε ό,τι αφορά την ευελιξία και την προσαρμοστικότητα, έχουμε δει μάλλον τα ανάποδα, την άλλη πλευρά του νομίσματος, την αδυναμία αξιοποίησης των πλεονεκτημάτων του 2004 όχι μόνο για τη Αθήνα. Υπήρχε σε εξέλιξη -και δεν ξέρω αν σας έχει γίνει μέχρι σήμερα γνωστό- μια μεγάλη προσπάθεια του προγράμματος «ΕΛΛΑΔΑ 2004», που εκτός από έργα υποδομής -πολλά από τα οποία περιμένουν ακόμα την ολοκλήρωσή τους- υπήρχαν συγκεκριμένα προγράμματα προβολής του τουριστικού προϊόντος κατά περιφέρεια, κατά νομό, έως και κατά καποδιστριακό δήμο. Όλα αυτά έχουν παγώσει σε επίπεδο περιφέρειας και, βέβαια, και στην Περιφέρεια Κεντρικής Μακεδονίας. 
      Σε ό,τι αφορά στην «ΕXPO» θέλω να πω τα εξής: Η «EXPO» ήταν το μεγάλο στοίχημα της Θεσσαλονίκης. Δεν ξέρω αν χαμογελάτε γι’ αυτό, αλλά το επόμενο στοίχημα που έχετε βάλει με τον κ. Καλατράβα φαίνεται ότι δεν πείθει ούτε τους δικούς σας ανθρώπους. 
      Σε ό,τι αφορά, λοιπόν, την «EXPO», όταν τη χάσαμε εξαιτίας της αδυναμίας να προωθήσετε και να τη διεκδικήσετε, υπήρχε μια ρητή δέσμευση της Κυβέρνησης ότι όλα θα γίνουν ανεξαρτήτως εάν έχουμε πάρει ή όχι την «EXPO», την οποία πιθανόν και να διεκδικήσουμε αργότερα. Φυσικά, δεν έχουμε δει απολύτως τίποτα και πάνω απ’ όλα δεν έχουμε απολύτως τίποτα σ’ αυτό που για τη Θεσσαλονίκη είναι τουριστική ταυτότητα, το συνεδριακό τουρισμό. 
      Βεβαίως, δεν έχουμε δει απολύτως τίποτα και υπάρχει απόλυτη αδυναμία να αντιμετωπίσουμε όλο αυτό το ρεύμα μετακίνησης από την πρώην Σοβιετική Ένωση και τις πρώην ανατολικές χώρες, όπως επίσης αναμένουμε ακόμα τα νομοσχέδιά σας, τις νομοθετικές σας πρωτοβουλίες για τις θεματικές πολιτικές του συνεδριακού, του ιαματικού και του θαλάσσιου τουρισμού. 
      Να μην ξεχνάμε ότι υπάρχουν χώρες, όπως η Νέα Ζηλανδία, οι οποίες ζουν ή μάλλον αυξάνουν το βιοτικό επίπεδο των πολιτών τους μόνο από την ανάπτυξη θαλάσσιου τουρισμού. Και  βεβαίως, έχουμε μια πολύ παράξενη συμπεριφορά της καινούργιας εταιρείας με το διαφορετικό όνομα «Αξιοποίηση των Τουριστικών Ακινήτων». Μιλώ για παράξενη συμπεριφορά, γιατί έχουμε τον ίδιο τον πρόεδρο της εταιρείας που αρνείται να απαντήσει σε σχέδια και προτάσεις δήμων. Θα σας αναφέρω ένα παράδειγμα: Για τη μαρίνα της Αρετσούς, που είναι το σημαντικότερο περιουσιακό στοιχείο, κατά τη γνώμη μου, σε επίπεδο τουλάχιστον περιοχής Θεσσαλονίκης, υπάρχει κατατεθειμένη πρόταση από τις 9 Φεβρουαρίου από το Δήμο Καλαμαριάς. Όμως, τα Ε.Τ.Α. (Ελληνικά Τουριστικά Ακίνητα) αρνούνται να δώσουν μία απάντηση. Έπρεπε το θέμα να φθάσει σε διαδηλώσεις πολιτών και στην τηλεόραση, για να βγει ο κ. Ζαχαρόπουλος στο γυαλί και να απαντήσει. 
      Το θέμα της ανεργίας σε όλη την Ελλάδα και ειδικά στη Θεσσαλονίκη είναι τεράστιο. Είναι προφανές πια ότι μόνο με ποιοτικές πολιτικές και βεβαίως με πολιτικές ανάπτυξης ποιοτικού τουρισμού μπορούμε να δώσουμε κάποια απάντηση στο 18% της ανεργίας, όπου έχει φθάσει πια στη Θεσσαλονίκη και πάνω από πέντε χιλιάδες εργαζόμενοι μόνο τον τελευταίο χρόνο έχουν απολυθεί. 
      Θα ήθελα να κάνω μια πάρα πολύ γρήγορη αναφορά στα μεγάλα προβλήματα που έχουν δημιουργηθεί ειδικά στο συνεδριακό τουρισμό από την αύξηση του Φ.Π.Α., σε αντίθεση με τη δήλωση του Υπουργού ότι «τέτοιο  θέμα δεν τίθεται και οι φήμες διαψεύδονται». Είναι ένα θέμα που έχει δημιουργήσει μεγάλα προβλήματα στα τουριστικά πρακτορεία, τα οποία έχουν κλείσει συνέδρια αλλά και άλλες εκδηλώσεις για τα επόμενα χρόνια και βεβαίως τα έχουν κλείσει με την προηγούμενη τιμή του 8% και όχι του 9%. Υπάρχει ένα τεράστιο θέμα, γιατί στις τουριστικές υπηρεσίες συνεχίζουμε να έχουμε ένα τόσο υψηλό ποσοστό Φ.Π.Α., όταν όλες οι ανταγωνίστριες χώρες έχουν πολύ μικρότερο ποσοστό. 
      Σε ό,τι αφορά την αύξηση του τουριστικού ρεύματος, για την οποία φαντάζομαι ότι θα μιλήσει και ο Υπουργός, γιατί πράγματι υπήρξε μία αύξηση, θα πρέπει να πούμε ότι η αύξηση αυτή είναι πολύ μικρότερη από την αντίστοιχη που έχουμε στις ανταγωνίστριες χώρες. Για παράδειγμα στην Κροατία ή ακόμα και στην Αίγυπτο με τα προβλήματα η αύξηση έφθασε φέτος στο 15,5% και  στην Τουρκία έφθασε στο 27,5%. 
      Το σημαντικότερο για την κεντρική Μακεδονία είναι η διαφορά που υπάρχει στις αφίξεις, όπως καταγράφονται στο αεροδρόμιο «Μακεδονία», σε σχέση με τις αφίξεις που καταγράφονται στο αεροδρόμιο «Ελευθέριος Βενιζέλος» και όπου φαίνεται, βεβαίως, και η μεγάλη διαφορά. Δηλαδή στο αεροδρόμιο «Μακεδονία» είχαμε φέτος αφίξεις κατά 3,29% περισσότερες από την περσινή χρονιά στο διάστημα Ιανουαρίου-Αυγούστου, όταν στο «Ελευθέριος Βενιζέλος» έχουμε αφίξεις αυξημένες κατά 13%. Σωστά έχουμε αυτήν την αύξηση και θα έπρεπε να είναι και ακόμα μεγαλύτερη, διότι είμαστε σε μεταολυμπιακή χρονιά. Είναι, όμως, προφανές ότι το τουριστικό ρεύμα προς τη κεντρική Μακεδονία και γενικότερα τη βόρειο Ελλάδα είναι πολύ ισχνό, γιατί ακριβώς δεν έχουμε αξιοποιήσει αυτά που ανέφερε και ο εισηγητής κ. Παπαγεωργίου, τα μεγάλα θέματα του τουρισμού της βόρειας περιοχής πάνω από τα σύνορά μας. 
      Τέλος, κύριε Πρόεδρε, εξ αιτίας αυτής της αδυναμίας που έχουμε στην κατάθεση συγκεκριμένων πολιτικών, έχουμε και παράξενα φαινόμενα που τον τελευταίο καιρό παρακολουθούμε. Έχω στα χέρια μου ένα χαρτί από τη γνωστή εταιρεία που πριν από ενάμιση χρόνο δημιούργησε πρόβλημα.
      ΠΡΟΕΔΡΕΥΩΝ (Ιωάννης Τραγάκης): Καταθέστε το στα Πρακτικά.
      ΧΡΥΣΑ ΑΡΑΠΟΓΛΟΥ: Βεβαίως. 
      Θέλω να ρωτήσω τον κύριο Υπουργό και να μου απαντήσει, εάν έχει δοθεί κάποιο πράσινο φως ή κάποια άλλη πρωτοβουλία υπάρχει σε εξέλιξη, ώστε το συγκρότημα «Πόρτο Καρράς» να στέλνει σε χιλιάδες καταναλωτές ένα χαρτί που λέει να μας πείτε εάν ενδιαφέρεστε να χτίσετε σε οικόπεδο των πεντακοσίων τετραγωνικών μέτρων, των δύο χιλιάδων τετραγωνικών μέτρων, των πέντε χιλιάδων τετραγωνικών μέτρων.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία Αράπογλου.
      ΧΡΥΣΑ ΑΡΑΠΟΓΛΟΥ: Σας ευχαριστώ πάρα πολύ.
      ΠΡΟΕΔΡΕΥΩΝ (Ιωάννης Τραγάκης): Με βλέπετε λίγο αυστηρό στο χρόνο, αλλά θα βγάλουμε όλη τη συνεδρίαση μαζί σήμερα και να είμαστε λίγο υποχωρητικοί. 
      Θα ήθελα να σας γνωρίσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι δύο μαθητές και μαθήτριες και ένας συνοδός δάσκαλος από το 2ο Δημοτικό Σχολείο Διονύσου. 
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ο συνάδελφος κ. Φωτιάδης, έχει το λόγο για πέντε λεπτά.
       ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, δεν πρέπει κανείς να θριαμβολογεί για την αύξηση του 10% κατά τη δήλωση του Υπουργείου Τουρισμού, της αύξησης του τουρισμού. Και αυτό για τον απλούστατο λόγο ότι ταυτίζεται απόλυτα η αύξηση αυτή με το μέσο όρο της παγκόσμιας αύξησης του τουρισμού κατά 9%, είναι πολύ λιγότερη από την αύξηση του τουρισμού στις γειτονικές μας χώρες, Βουλγαρία, Τουρκία. Η Τουρκία, παρά τα προβλήματα που είχε από τις βομβιστικές επιθέσεις τους τελευταίους μήνες του καλοκαιριού, κατόρθωσε να αυξήσει τον τουρισμό πολύ-πολύ σημαντικά, που έφτανε περίπου το 30%. Το ίδιο και άλλες χώρες, όπως η Αίγυπτος. Ανεφέρθη η Βουλγαρία, η Κροατία. Είχαμε ανταγωνίστριες χώρες, οι οποίες είχαν πράγματι πολύ μεγαλύτερο τουρισμό. Εξ άλλου η πρώτη χρονιά, μετά τους Ολυμπιακούς Αγώνες, είναι μια χρονιά αποτυχίας θα έλεγα για τον τουρισμό, γιατί η παγκόσμια πρακτική έχει δείξει μια αύξηση που ξεπερνά το 25% μετά από Ολυμπιακούς Αγώνες.
      Βέβαια η πολιτική στάση ορισμένων συναδέλφων σας, όχι η δική σας…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τη Βαρκελώνη τη θυμάστε. Τρία χρόνια της πήρε να συνέλθει.
      ΑΠΟΣΤΟΛΟΣ ΦΩΤΙΑΔΗΣ: Αυτό που θέλω να πω, κύριε Υπουργέ, είναι ότι ένα χρόνο μετά τους Ολυμπιακούς Αγώνες, τελικώς κατάφεραν οι συνάδελφοί σας, κατάφερε η Κυβέρνηση της Νέας Δημοκρατίας, να υποβαθμίσει τη μεγάλη επιτυχία και ως αντιπολίτευση, αλλά και ως Κυβέρνηση και να μην εκμεταλλευθεί αυτό το σημαντικότατο όντως γεγονός. 
      Χάσατε –αποτέλεσμα της καταρράκωσης του διεθνούς κύρους της χώρας μας- την «EXPO» που θα δημιουργούσε προϋποθέσεις αύξησης του τουρισμού και μάλιστα κατά έναν τρόπο παντελώς εξευτελιστικό, αφού δεν πήραμε πάνω από 10% των ψήφων των συμμετεχόντων κρατών-μελών.
      Επίσης, θα ήθελα να πω, ότι η κατάσταση στους συνοριακούς σταθμούς έχει χειροτερεύσει. Αυτό που ο εισηγητής μας προηγούμενα ανέφερε ότι μέχρι και δέκα ώρες πρέπει να περιμένουν τα πούλμαν και οι τουρίστες, είναι γεγονός. 
      Ένα χαρακτηριστικό παράδειγμα, όπως αυτό που ανέφεραν οι φορείς, είναι ότι κάλεσαν πενήντα πράκτορες από τη Βουλγαρία, μέλη της Ι.Α.Τ.Α.. Το ξέραμε προγραμματισμένα, το ήξεραν όλοι οι φορείς, τα τελωνεία, η αστυνομία και περίμεναν στο Τελωνείο Ορμενίου τρεις ώρες για τη διεκπεραίωση που υποτίθεται ότι ήταν προγραμματισμένη και ταχύτατη συγκεκριμένη πράξη. 
      Για το νομοσχέδιο για τον ιαματικό τουρισμό που είναι στα συρτάρια σας από την κυβέρνηση του ΠΑ.ΣΟ.Κ., και δεν έχει έλθει ακόμη για να λυθούν πολλά προβλήματα του ιαματικού τουρισμού, μια και η βόρεια Ελλάδα έχει αρκετές τέτοιες περιοχές. 
      Ο οικολογικός τουρισμός βρίσκεται σε ύφεση, ενώ πανέμορφα εθνικά πάρκα, όπως το Δέλτα του Έβρου, της Δαδιάς, του Νέστου, ο ορεινός όγκος της Ροδόπης, ο Άρδας, έχουν μείνει πίσω απλά και μόνο θα έλεγα από έλλειψη του επαρκούς ενδιαφέροντος από τη δική σας πλευρά. 
      Βέβαια υπάρχουν ευρύτερα, μεγαλύτερα προβλήματα, τα οποία όμως δεν είναι μόνο της βόρειας Ελλάδας, είναι και άλλων περιοχών, όπως δεν υπάρχει ταυτοποίηση του τουριστικού προϊόντος ή το marketing και η προώθηση του τουριστικού προϊόντος για τη βόρεια Ελλάδα.
      Ο Ε.Ο.Τ., κύριε Υπουργέ, σταματάει κάπου εκεί στη Λάρισα ή λίγο πάνω από τη Λάρισα και πιθανόν και τη Θεσσαλονίκη. Δυτική Μακεδονία, ανατολική Μακεδονία, Θράκη δεν υπάρχουν στο πρόγραμμα του Ε.Ο.Τ. και αυτό είναι το μόνιμο παράπονο των φορέων στην περιοχή.
      Απευθυνόμαστε, όμως, στους γείτονές μας, Τούρκους και Βούλγαρους, που μπορούν εύκολα να έρθουν, παρά τα οικονομικά προβλήματα που υπάρχουν σε αυτές τις χώρες. Γιατί υπάρχει ικανός αριθμός πολιτών, που θα μπορούσαν άνετα να έρθουν και να «πλημμυρίσουν» όλες οι πόλεις, όλες οι παραλίες μας. Και όμως δεν υπάρχει μηχανισμός προώθησης στις χώρες αυτές.
      Η Θράκη και το βόρειο Αιγαίο στερούνται παντελώς από μαρίνες. Για τη μαρίνα, την οποίαν είναι υποχρεωμένη να κάνει η επιχείρηση που ανέλαβε το καζίνο της Θράκης, δεν πιέζεται από την πλευρά του Υπουργείου, προκειμένου να είναι συνεπής στις συμβατικές υποχρεώσεις και να λυθεί ένα μακροχρόνιο πρόβλημα.
      Η Θάσος και η Σαμοθράκη έχουν μείνει έρμαιο της τύχης. Το αεροδρόμιο της Σαμοθράκης φαίνεται ότι έχει εγκαταλειφθεί ως ιδέα, ενώ είχε ξεκινήσει σε επίπεδο μελετών από την προηγούμενη κυβέρνηση. Το πρόγραμμα των δασικών χωριών για την εκμετάλλευση των ορεινών όγκων έχει εγκαταλειφθεί, όπως έχει υποβαθμιστεί το πρόγραμμα του αγροτοτουρισμού, ιδιαίτερα σημαντικό για την περιοχή μας.
      Τελειώνοντας, κύριε Υπουργέ, θα ήθελα να πω ότι οι φορείς της Θράκης και της ανατολικής Μακεδονίας, μη έχοντας εμπιστοσύνη στη δραστηριότητα του κράτους, μη γνωρίζοντας τα κονδύλια, τα οποία διατίθενται για τη διαφήμιση, πού θα πάνε και τι θα γίνουν, απεφάσισαν την ίδρυση οργανισμού τουριστικής ανάπτυξης, ώστε να έχουν την τύχη τη δική τους στα χέρια τους, με συνεργασία βέβαια, την οποία επιθυμούν, του ευρύτερου κράτους, της Νομαρχιακής και Τοπικής Αυτοδιοίκησης, ώστε να μπορέσουν αυτό που το κράτος, το Υπουργείο Τουρισμού δεν μπόρεσε να κάνει, να το κάνουν οι ίδιοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Δριβελέγκας έχει το λόγο για πέντε λεπτά.
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, κυρίες και κύριοι συνάδελφοι, έχουμε τη χαρά σήμερα να έχουμε μαζί μας την ηγεσία του Υπουργείου Τουριστικής Ανάπτυξης. Και λέω ότι έχουμε τη χαρά, όχι γιατί απευθύνομαι στα φυσικά πρόσωπα, αλλά γιατί επί δεκαεννέα μήνες απουσιάζει η ηγεσία του Υπουργείου απ’ αυτή την Αίθουσα με την έννοια της κατάθεσης πολιτικής.
      Βεβαίως, τους βλέπουμε συχνά στα ραδιόφωνα, στις εφημερίδες, στις τηλεοράσεις. Καλό είναι και αυτό, αλλά θα περιμέναμε εμείς και ο ελληνικός λαός και ιδιαίτερα ο τουρισμός της χώρας να έχουμε και κάτι συγκεκριμένο απ’ αυτήν την πολιτική ηγεσία της Νέας Δημοκρατίας, του Υπουργείου Τουριστικής Ανάπτυξης.
      Και γίνομαι συγκεκριμένος: πέρσι τέτοιο καιρό, το Νοέμβρη, ο κύριος Υπουργός στη «ΦΙΛΟΞΕΝΙΑ», την έκθεση της Θεσσαλονίκης, ανακοίνωνε σαν τη μοναδική ανακοίνωση ότι το Δεκέμβριο θα είχε καταθέσει, λέει, το νομοσχέδιο για τον ιαματικό τουρισμό. Βεβαίως, δεν το κατέθεσε το Δεκέμβριο, ενώ ήταν έτοιμο το νομοσχέδιο, στα συρτάρια.
      Εμείς πήραμε την πρωτοβουλία, καταθέσαμε πρόταση νόμου και ο κύριος Υπουργός –ο Υφυπουργός μάλλον- την απέρριψε μετά πολλών επαίνων, λέγοντας ότι εκείνοι θα το έφερναν πιο γρήγορα. Και επανειλημμένα προκληθείς είπε ότι σε τρεις μήνες θα το είχε καταθέσει. Μέχρι τον Απρίλιο του 2005, έλεγε, θα είναι νόμος του κράτους.
      Σήμερα, έχουμε 17 Οκτωβρίου και ακόμα ούτε φωνή ούτε ακρόαση. Ρωτάω κι από δω: υπάρχει καμία πρόθεση; Θα φέρετε κανένα νομοσχέδιο, ιδιαίτερα για τον ιαματικό τουρισμό, που για τη βόρειο Ελλάδα είναι πάρα, πάρα πολύ σημαντικός;
      Σας λέω ότι στη Χαλκιδική έχουμε ένα πάρα πολύ καλό υδροθεραπευτήριο, στην Αγία Παρασκευή, στα Λουτρά, και υπολειτουργεί, ενώ θα μπορούσε να δώσει πολύ μεγάλη ώθηση στον τουρισμό της Χαλκιδικής. Επιτέλους, κάντε και καμιά δουλειά ουσίας, κύριε Υπουργέ!
      Γιατί είναι βέβαιο ότι με το γνωστό σας τρόπο θα αναφερθείτε με καλολογικά στοιχεία στην αύξηση του τουρισμού, θα το θεωρήσετε μεγάλη επιτυχία,  όταν, όπως είπαν και οι προηγούμενοι συνάδελφοι -κι έχετε μελέτες γι’ αυτό στο Υπουργείο σας- η αύξηση αυτή είναι αποτέλεσμα και απότοκος της μεταολυμπιακής περιόδου, όπως συνέβη σε όλες τις χώρες. Δεν μας λέτε, όμως, και για το οικονομικό αποτέλεσμα, κύριε Υπουργέ - όχι το αποτέλεσμα αυτό που βγαίνει με τον πολλαπλασιασμό- που μένει στη χώρα, γιατί τα περισσότερα τα παίρνουν οι tour operators και οι εταρείες charters. Κάθε χρόνο το οικονομικό αποτέλεσμα που μένει στη χώρα, όπως  και φέτος είναι πολύ λιγότερο. Και ξέρετε πολύ καλά ότι οι ξενοδόχοι έχουν μειώσει τρομερά τις τιμές και δυστυχώς έχουμε οδηγηθεί –και αυτό πρέπει να το προσέξουμε- στο all inclusive,  δηλαδή να περιέχονται όλα σ’ ένα πακέτο, πράγμα το οποίο δεν πρέπει να μας κάνει περήφανους, γιατί μόνο η Τουρκία και η Τυνησία διατηρούν το all inclusive, κύριε Υπουργέ, όπου τώρα μπήκε σούμπιτη όλη η χώρα. Και αυτό είναι σε βάρος της ποιότητας. Προσέξτε το αυτό, γιατί το all inclusive είναι η καταστροφή της ποιότητας του τουρισμού στη χώρα.
      Και ξέρετε καλύτερα απ’ όλους ότι αυτός που έρχεται, τον φέρνουν πακέτο σε ένα ξενοδοχείο, μπαίνει και σηκώνεται και φεύγει, χωρίς να αφήσει κάποια δραχμή στη χώρα, να δει τις αρχαιότητες, να δει όλα τα φυσικά τοπία της χώρας και της περιοχής. Πρέπει να πάρουμε πρωτοβουλία να φύγει αυτό το φαινόμενο από την  Ελλάδα, όπως αρχίζει και το διώχνει και η Ισπανία και να πάει μόνο στις υποανάπτυκτες χώρες.
      Άλλο σημαντικό στοιχείο της ποιότητας του τουρισμού είναι οι εργαζόμενοι. Δεν έχετε μιλήσει καθόλου επί δεκαεννέα  μήνες γι’ αυτούς τους ανθρώπους. Τι θα κάνουμε για την αναβάθμιση της ποιότητας αυτών των ανθρώπων, των εργαζομένων; Ξέρετε πώς λειτουργούν τα ξενοδοχεία; Νομίζω ότι τα έχετε επισκεφθεί κι έχετε κι εσείς υποστεί, θα έλεγα, τις συνέπειες της παροχής υπηρεσιών από αλλοδαπούς. Με το πρόσχημα της εκπαίδευσης, τα περισσότερα ξενοδοχεία της Χαλκιδικής έχουν εργαζόμενους που είναι από την Πολωνία, Ουγγαρία, είναι  ανασφάλιστοι και παίρνουν και σχεδόν μηδενικό μισθό. Τι θα γίνει με τους δικούς μας εργαζόμενους, τη στιγμή που η χώρα πλήττεται από ανεργία; Γι’ αυτό δεν λέτε τίποτα. Το μόνο που κάνετε είναι να πηγαίνετε με διάφορους επιχειρηματίες να προωθείτε τις επενδύσεις.  
      Θα αναφερθώ σ’ αυτό που αναφέρθηκε η συνάδελφος κ. Αράπογλου και θα το καταθέσω στα  Πρακτικά. Εδώ επιχειρήσεις αρχίζουν και πουλάνε γη, πουλάνε σπίτια πριν τα κτίσουν. Μάλιστα λέει : «Σας ενδιαφέρει να πάρετε οικόπεδα των πεντακοσίων τετραγωνικών μέτρων, των χιλίων τετραγωνικών μέτρων, των δύο χιλιάδων τετραγωνικών μέτρων»;  Μάλιστα, για να κτίσουν σε εκτός σχεδίου περιοχές που δεν έχουν πολεοδομηθεί. Πώς το κάνουν αυτό, κύριε Υπουργέ; Ξέρουν τίποτα αυτοί που δεν ξέρουμε εμείς;
      Το καταθέτω στα Πρακτικά, για να το δείτε, γιατί ανάπτυξη δεν νομίζω να είναι  η οικοπεδοποίηση όλης της γης, μάλιστα περιοχών που δεν ξέρουμε τι φέρουσα ικανότητα έχουν, που δεν έχουμε δρόμους, δεν έχουμε υποδομές, δεν έχουμε νερό. Και γυρνούν επιχειρηματίες σ’ αυτά τα κρατικά φιλέτα, στις φυλακές Κασσάνδρας, στο Γλαρόκαβο, στα κάμπινγκ της Χαλκιδικής, και ενδιαφέρονται για την οικοπεδοποίηση. Θα πάρετε θέση πάνω σε αυτό; Περιμένω μία απάντησή σας.
      (Στο σημείο αυτό ο Βουλευτής κ. Ι. Δριβελέγκας  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ο κ. Σγουρίδης έχει το λόγο.
      ΠΑΝΑΓΙΩΤΗΣ  ΣΓΟΥΡΙΔΗΣ:  Κύριε Πρόεδρε, θα επικροτήσω όλα όσα οι προλαλήσαντες συνάδελφοι  είπαν γύρω από τις εναλλακτικές μορφές τουρισμού στη βόρειο Ελλάδα, για τη βίζα, για τις υποδομές και τους κάθετους άξονες, για το ότι δεν διαφημίστηκε η ασφάλεια του άξονα 10 και δεν θέλω να τα επαναλάβω, αν και εμένα το θέμα του ιαματικού τουρισμού πραγματικά με καίει.
      Με καίει γιατί στην ιδιαίτερη πατρίδα μου, την Ξάνθη, υπάρχουν δύο ιαματικές πηγές, τα λουτρά της Ποταμιάς και τα λουτρά των Θερμών στα Πομακοχώρια, που μένουν αναξιοποίητες. Τα λασπόλουτρα της Δράμας, οι ιαματικές πηγές των Φιλίππων Καβάλας μένουν έτσι. 
      Θέλω να σας πω ότι το νομοσχέδιο για τον ιαματικό τουρισμό εδώ και ένα χρόνο έρχεται και όλο μένει στο δρόμο, όλο μένει καθ’ οδόν. Πρέπει να καταλάβετε, κύριε Υπουργέ, ότι η βόρειος Ελλάδα δεν έχει τουρισμό εντάσεως. Πραγματικά η βόρειος Ελλάδα χρειάζεται τον εναλλακτικό τουρισμό, τις ιαματικές πηγές. 
      Είτε για λόγους ιστορικούς, παράδοσης από αρχαιοτάτων χρόνων, είτε για λόγους συνήθειας, συμβίωσης με την Ανατολή, για μας το θέμα του ιαματικού τουρισμού είναι σημαντικό. Και εσείς εδώ και ένα χρόνο υπόσχεστε για το νομοσχέδιο και το νομοσχέδιο όλο «φτάνει» και τελικά δεν «φτάνει» ποτέ. 
      Ο θερμαλιστής δεν είναι ο ηλικιωμένος που πηγαίνει στα λουτρά, δεν είναι ο παππούς. Ο θερμαλιστής είναι τουρίστας, ο οποίος πραγματικά ξοδεύει και αυτό πρέπει να το καταλάβετε. Για να υπογραμμίσω πόση σημασία έχει αυτό για τη βόρειο Ελλάδα, αρκεί να σας πω ότι η Ένωση Δήμων και Κοινοτήτων για τις ιαματικές πηγές αποτελείται από δημάρχους της βορείου Ελλάδος και ο πρόεδρός της ομοίως και παράλληλα η Ένωση Θερμαλιστών είναι καθαρά βορειοελλαδίτικη ένωση. 
      Επίσης, ο νόμος αυτός για τον ιαματικό τουρισμό θα πρέπει να συνοδεύεται από διατάξεις απόσυρσης καταλυμάτων ή ανακαίνισής τους. Διότι αν δεν θέλετε να το κάνετε αυτό, ήδη από μόνα τους θα αποσυρθούν γιατί γκρεμίζονται. Είναι μέσα; Εύχομαι να είναι μέσα, αρκεί να έρθει το νομοσχέδιο και να το δούμε αυτό.   
      Θέλω να προσθέσω και κάποια άλλα ζητήματα. Σας εγκαλούμε γιατί δεν ξοδέψατε τα χρήματα που έπρεπε να ξοδέψετε για τη διαφήμιση του τουρισμού της βορείου Ελλάδας στους παραδοσιακούς της πελάτες, Κροατία, Σερβία, Βουλγαρία, Σκόπια, Τουρκία. Δεν ξοδέψατε αυτά τα χρήματα. Τη βόρειο Ελλάδα την εγκαταλείψατε στο έλεος του Θεού. 
      Ως ΠΑ.ΣΟ.Κ. είχαμε πάρει από τις περιφέρειες τους μεθοριακούς σταθμούς και τους είχαμε ανακαινίσει μέσα από χρήματα της Ε.Τ.Α. και του Ε.Ο.Τ.. Τις κάναμε ολυμπιακές πύλες. Τις ξαναδώσατε στις περιφέρειες. Εκτός από την καθυστέρηση που υφίστανται οι τουρίστες που έρχονται στις πύλες αυτές, άρχισαν να εγκαταλείπονται. 
      Σας εγκαλούμε γιατί ενώ ήταν έτοιμα τα προγράμματα αξιοποίησης εκτάσεων στη βόρειο Ελλάδα, όπως η Σκοτίνα στην Κατερίνη, όπως το Παλιούρι και ο Αι-Γιάννης, αυτά τα προγράμματα τα σταματήσατε. Δεν τα προχωρήσατε.
      Σας εγκαλούμε επίσης, κύριε Υπουργέ, γιατί χάσατε την ευκαιρία να πάρει η Θεσσαλονίκη την παγκόσμια «EXPO» του 2008, με χειρισμούς τους οποίους θεωρούμε όχι μόνο ανεπιτυχείς, αλλά κάτι χειρότερο. Κατορθώσαμε να μαζέψουμε δέκα ψήφους, την εποχή που η Ελλάδα ήταν το «γκανιάν», το φαβορί για να πάρει την «EXPO». 
      ΣΤΑΥΡΟΣ ΚΑΛΑΦΑΤΗΣ: Σε τρία χρόνια το ΠΑ.ΣΟ.Κ. είχε μαζέψει τρεις. 
      ΠΑΝΑΓΙΩΤΗΣ ΣΓΟΥΡΙΔΗΣ: Ουσιαστικά εσείς μ’ αυτούς τους χειρισμούς χάσατε τη δυνατότητα να αναδειχθεί η βόρειος Ελλάδα όπως αναδείχθηκε η Αττική και η Αθήνα με τους Ολυμπιακούς Αγώνες. Η βόρειος Ελλάδα είχε ένα όραμα για την «EXPO» του 2008. Εσείς αφήσατε το όραμα αυτό και εξαφανίστηκε. Τώρα θα δούμε για το 2012 ή το 2018.
      Θα μου πείτε: Μα τις μας λέτε τώρα, κύριε Σγουρίδη; Εμείς πανηγυρίζουμε εδώ γιατί φέτος ο τουρισμός πήγε καλά, γιατί πράγματι ο τουρισμός είχε μια θεαματική αύξηση. Μιλούσατε για 12, 10, 8. Το Ινστιτούτο Τουριστικών Ερευνών μιλάει για 8 με 10. 
      Κύριε Υπουργέ, μετά τους Ολυμπιακούς Αγώνες η μεταολυμπιακή Ελλάδα δεν είναι εκείνη η Ελλάδα των μειωμένων προσδοκιών. 
      Θα περιμέναμε ακόμη μεγαλύτερα νούμερα. Θα περιμέναμε ο τουρισμός να κάνει άλματα, και μάλιστα σε εποχή που δίπλα, στην Τουρκία, είχαμε τις βομβιστικές ενέργειες, όπως και στην Αίγυπτο, που είναι ανταγωνιστικοί τουριστικοί προορισμοί για μας. Δυστυχώς, κύριε Υπουργέ, παρ’ όλη την επιτυχία, που εσείς θεωρείτε, εμείς λέμε ότι περιμέναμε πολλά περισσότερα από τη μεταολυμπιακή Ελλάδα από απόψεως τουριστικής. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Κύριε Υπουργέ, έχετε το λόγο για είκοσι πέντε λεπτά. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολούθησα με πολλή προσοχή, ως οφείλω εξάλλου, τα όσα ακούστηκαν πρωτύτερα. Καταλήγω σ’ ένα κατ’ αρχήν συμπέρασμα. Όλες οι παρατηρήσεις δυστυχώς συνοδεύονται από άγνοια και κακοπιστία. Και το αντιλαμβάνομαι αυτό σ’ έναν κάποιο βαθμό, διότι ίσως αυτό να θεωρείτε ότι είναι ο ρόλος σας. Είναι όμως, παρά το γεγονός ότι έχουμε να κάνουμε με μια επίκαιρη επερώτηση, ανεπίκαιρα. Ήρθατε αργά, δεν παρακολουθήσατε τις εξελίξεις. Και σήμερα θα μου επιτρέψετε, απαντώντας σε κάθε σημείο των όσων προηγήθηκαν, να επωφεληθώ από την ευκαιρία για να ενημερώσω πρώτα απ’ όλα το Σώμα και μέσω αυτής της συνεδρίασης την ελληνική κοινή γνώμη για το πώς έχουν τα πράγματα. 
      Ξεκινώ με κάτι πάρα πολύ απλό. Ήρθατε προετοιμασμένοι, νομίζοντας ότι εμείς θα συνεχίζαμε την παράδοση του παρελθόντος, να θριαμβολογούμε όταν έχουμε αποτελέσματα. Πείτε μου μία δήλωση δική μου ή του Υφυπουργού ή της πολιτικής ηγεσίας του Υπουργείου, που να επιβεβαιώνει αυτό που είπατε. Αντίθετα, θα έπρεπε να εξάρετε και να μας συγχαρείτε που αντιμετωπίζουμε αυτό το εντυπωσιακό αποτέλεσμα με τη σεμνότητα που απαιτείται. Δεν ανήκουμε σ’ αυτήν την κατηγορία. Ο κόσμος ξέρει, η κοινωνία παρακολουθεί, οι επιχειρηματίες γνωρίζουν και όλοι έχουν καταλήξει σ’ ένα συμπέρασμα. Δεν έχετε παρά να διαβάσετε το συμπολιτευόμενο Τύπο, ο οποίος αναγνωρίζει, επικροτεί και επιδοκιμάζει.
      Ας φύγουμε όμως απ’ αυτά. Σήμερα, πολιτικά κάνετε ένα λάθος και, για να χρησιμοποιήσω έναν όρο του ποδοσφαίρου, βάλατε «αυτογκόλ». Διότι μοιραία, μας οδηγείτε να γυρίσουμε τα μάτια και τις μνήμες πίσω, ενώ είναι έξω από τις τακτικές, την πρακτική και την πολιτική αυτού του Υπουργείου, για να θυμηθούμε το τι έγινε ή το τι δεν έγινε, το πώς είχε ο τουρισμός στο παρελθόν, πώς τον παραλάβαμε και πώς μέσα σε σύντομο χρονικό διάστημα, όπως στην αρχή είχαμε πει στη Βουλή, τον απογειώσαμε. Είμαστε σε σωστό δρόμο. Και εκείνο που έχει σημασία είναι ότι έχουμε εξασφαλίσει τη συνέργια και τη συμμαχία αλλά και τη στήριξη των οκτακοσίων χιλιάδων Ελλήνων που άμεσα ή έμμεσα εμπλέκονται με τον τουρισμό. Και το βλέπετε αυτό από τις δημόσιες ανακοινώσεις. Προ ολίγου  άκουσα να λέτε: «κάποιοι φορείς...». Δεν τολμήσατε να πείτε ποιοι είναι αυτοί οι φορείς. Είναι αυτά τα γνωστά: ψιθυρίζω, αυθαίρετα λέω τη γνώμη μου, αλλά δεν στοιχειοθετώ. Εδώ, κύριοι συνάδελφοι, δίνουμε στοιχεία και απαντούμε σε στοιχεία. Εν πάση περιπτώσει.
      Είπατε για τη μεταολυμπιακή περίοδο. Θυμηθείτε τα όσα είχαμε πει πριν από ενάμιση χρόνο σ’ αυτή την Αίθουσα, όταν τότε εσείς συμμετείχατε μεν –γιατί το προβλέπουν οι διαδικασίες- αλλά απουσιάζατε από το ξεκίνημα εκείνο. Και το είχα προβλέψει. Σας είχα πει: Ένα χρόνο και ενάμιση μετά, σαν έρθει η ώρα που θα καταγραφούν τα πρώτα αποτελέσματα, εσείς, επειδή δεν βλέπετε με τον ίδιο ενθουσιασμό το όραμα και τη θετικότητα που επιβάλλουν οι καιροί για τον τουρισμό, τότε περισσότερο θα απολογείστε μέσα από τα όσα θα λέτε. Διότι περί αυτοκριτικής πρόκειται. Τα όσα είπατε πρωτύτερα μοιραία μας οδηγούν στο να βλέπουμε και να θεωρούμε τα πράγματα με το πώς τα παραλάβαμε.
      Κυρίες και κύριοι συνάδελφοι, η μεταολυμπιακή περίοδος έχει πολλά χαρακτηριστικά, τα οποία αγνοήσατε κατά τη διάρκεια των παρατηρήσεών σας.  Αναφέρθηκα πρωτύτερα σ’ ένα από τα επιτυχέστερα μοντέλα διοργάνωσης Ολυμπιακών Αγώνων, που είναι η Βαρκελώνη. Με την προγενέστερη ιδιότητά μου, δηλαδή του Δημάρχου Αθηναίων, το είχα μελετήσει και δεν σας κρύβω ότι αυτό θα ήθελα να είχε υιοθετήσει και η χώρα μας. 
      Η Βαρκελώνη χρειάστηκε τρία χρόνια για να συνέλθει τουριστικά.
      Για τρία ολόκληρα χρόνια προσπαθούσε να συνέλθει από τους Ολυμπιακούς Αγώνες που με επιτυχία διοργάνωσε. Εμείς δεν υπάρχει καμία αμφιβολία ότι το καταφέραμε και το καταφέραμε όλοι μαζί. Είναι εθνικό αποτέλεσμα. 
      Οι Ολυμπιακοί Αγώνες άφησαν τη χώρα μας με υψηλό κύρος. Αλλά, κυρίες και κύριοι συνάδελφοι, δεν κυβερνούσαμε εμείς τον τόπο την εποχή εκείνη. Και όταν κάποιοι φωνάζαμε και λέγαμε, ας εκμεταλλευτούμε αυτό το γεγονός για να προβάλουμε την Ελλάδα και τουριστικά, τίποτε δεν έγινε. Θυμίζω και πάλι σ’ αυτήν την Αίθουσα ότι η Κίνα, η οποία με περισσή σοφία χειρίζεται αυτή τη δική της εθνική προσπάθεια και υπόθεση, ξεκίνησε τη διαφημιστική της εκστρατεία για τον τουρισμό από την Αθήνα τη βραδιά που παρελάμβανε την ολυμπιακή σημαία. Η περίοδος που προηγήθηκε δεν έχει ίχνος διαφήμισης της χώρας μας τουριστικά. Αυτό το αναλάβαμε εμείς την επόμενη ημέρα και φαντάζομαι συμμερίζεστε την άποψη –όσο και εάν πρέπει να κάνετε και εσείς τη δουλειά σας εδώ μέσα, όπως εσείς την αντιλαμβάνεστε- ότι η διαφημιστική μας εκστρατεία σε ολόκληρο τον κόσμο πέτυχε. 
      Δεν είναι καθόλου τυχαίο ότι αυτόν τον καιρό στο τέλος αυτής της πρώτης περιόδου δρέπουμε τα θετικά αποτελέσματα. Πριν από λίγες μέρες στην Κίνα, τη μεγάλη αυτή αγορά, η χώρα μας κατέκτησε την πρώτη θέση όχι μονάχα αναγνωριζόμενη ως η χώρα που διεξήγαγε την πιο επιτυχή διαφημιστική εκστρατεία, αλλά και μία έρευνα την οποία είδατε –δεν το είπαμε εμείς, το έφεραν εδώ σαν είδηση τα πρακτορεία- θέλει το 80% των Κινέζων πολιτών να εκφράζουν την επιθυμία σε κάποια στιγμή της ζωής τους να επισκεφθούν τη χώρα μας!
      Η διαφημιστική εκστρατεία δεν περιορίστηκε στους παραδοσιακούς χώρους και στις παραδοσιακές αγορές. Ξεκίνησε από την Αμερική. Θυμηθείτε ότι υπήρξε και κριτική από συνάδελφό σας τότε γιατί βρεθήκαμε εμείς στην Αμερική. Για να φέρουμε το 45% της αύξησης του τουριστικού ρεύματος σ’ αυτή τη χώρα. Φέτος δε τα πράγματα θα είναι ακόμη καλύτερα. 
      Κινηθήκαμε και στην ευρύτερη περιφέρεια. Απορώ πώς τα αγνοείτε αυτά, γι’ αυτό σας λέω ότι σας πιάνω και λίγο αδιάβαστους. Δεν είδατε τη διαφημιστική μας εκστρατεία στις γειτονικές χώρες; Ακόμη και στη γειτονική Τουρκία, η οποία μας έφερε και αυτή ένα μέρος του εξερχόμενου τουριστικού ρεύματος. Μονάχα η Σύμη, αυτό το πανέμορφο νησί, είχε φέτος χίλιες αφίξεις θαλαμηγών από την Τουρκία. 
      Αναφερθήκατε στην Κροατία. Πάλι σας πιάνουμε αδιάβαστους. Αγνοείτε ότι η Κροατία, μια μικρή χώρα, βεβαίως είχε την αύξηση –και της ευχόμαστε να πάει ακόμα καλύτερα- αλλά είναι και ενδιάμεσος σταθμός όλων εκείνων που επισκέπτονται τη Μεσόγειο και το Αιγαίο. Δείτε τα οικονομικά μεγέθη. Σε λίγο καιρό θα έλθει η ώρα να κλείσουμε ταμείο. Και πολύ σοφά μερικοί επιχειρηματίες σας λένε, είναι νωρίς ακόμη να σας δώσουμε με πληρότητα τα στοιχεία. Η τουριστική περίοδος τρέχει, θα κλείσει δε σε ορισμένες περιοχές της χώρας περί τη 15η Νοεμβρίου και μοιραία τίθεται το θέμα. Δείτε τι γίνονταν στο παρελθόν, όταν ήδη είχαν κλείσει τα ξενοδοχεία. Η επιμήκυνση φέτος κατορθώθηκε. Συνετέλεσε σε αυτό, μιας και αναφερόσαστε με πολύ ευαισθησία –και το κατανοώ και εγώ μαζί σας- στην ελληνική περιφέρεια η εκτεταμένη διαφημιστική εκστρατεία κάτω από τον τίτλο «Μένουμε Ελλάδα». Για πρώτη φορά διαφημίστηκαν νέοι προορισμοί, προβλήθηκαν και εμείς οι ίδιοι οι Έλληνες ανακαλύψαμε αυτό το ενδιαφέρον και ιδιαίτερα προκλητικό και φιλόξενο ελληνικό περιβάλλον. Και θα συνεχίσουμε με αυτήν την εσωτερική διαφημιστική καμπάνια, γιατί πιστεύουμε ότι όταν μιλάμε για τουριστική κίνηση δεν αναφερόμαστε μονάχα στους ξένους, όπως παλιότερα θεωρούσαν τα πράγματα, αλλά αναφερόμαστε και στις εκατοντάδες χιλιάδες Ελλήνων πολιτών που επισκέπτονται τους διάφορους προορισμούς της χώρας μας. 
      Κατά τη διάρκεια της περιόδου που προηγήθηκε συμμαζέψαμε σε μεγάλο βαθμό –θέλει πολύ δουλειά ακόμη- τα πράγματα σ’ ένα ακατάστατο, άναρχο και κατακερματισμένο τουριστικό περιβάλλον. 
      Τα νομοσχέδια στα οποία αναφερθήκατε βεβαίως και θα έρθουν στη Βουλή. Σκόπιμα παραγνωρίζετε το γεγονός ότι το νομοσχέδιο για τον ιαματικό τουρισμό, το οποίο εσείς είχατε στα συρτάρια –και πραγματικά συμφωνώ μαζί σας ότι ήταν κακό που τα είχατε αυτά στα συρτάρια, διότι δεν είναι το ίδιο νομοσχέδιο με αυτό που θα έρθει, απλά πήραμε κάποια στοιχεία, αλλά είναι εντελώς διαφορετικό- είναι ένα πολυνομοσχέδιο.
      Τακτοποιεί παράλληλα -και θα το δείτε γιατί σε λίγες μέρες θα το συζητήσουμε εδώ στη Βουλή- περίπου το 70% των εκκρεμοτήτων που μας κληροδότησε το παρελθόν, εκκρεμοτήτων που ήθελαν όλο τον τουριστικό τομέα αιχμάλωτο των προθαλάμων των κομματικών γραφείων.
      Ανακουφίζουμε την τουριστική αγορά και εμπνέουμε εμπιστοσύνη στους επιχειρηματίες, συνάμα δε με την εκτεταμένη διαφήμιση που προηγήθηκε και θα ακολουθήσουν και άλλα κύματά της, καλλιεργούμε την τουριστική συνείδηση σε αυτόν τον τόπο, διότι ο τουρισμός δεν έχει πια την έννοια που είχε πριν από κάποια χρόνια στην Ελλάδα. Είναι κάτι ευρύτερο. Έχει να κάνει με όλες τις μορφές οικονομίας και παραγωγής. Καλύπτει το σύνολο της χώρας.
      Τα νομοσχέδια, λοιπόν, θα έρχονται το ένα μετά το άλλο. Ιαματικός τουρισμός, θεραπευτικός τουρισμός, καταδυτικός τουρισμός. Προωθούνται πρωτοβουλίες συνεργασίας με τη Νομαρχιακή και την Τοπική Αυτοδιοίκηση, ώστε να νοικοκυρευτεί γενικότερα η χώρα. Βρισκόμαστε σε κάθε γωνιά της πατρίδας μας.
      Το Εθνικό Συμβούλιο Τουρισμού -σήμερα δεν το αναφέρατε και καλά κάνατε, αλλά το έχετε πει πολλές φορές στο παρελθόν- συνήλθε  μέσα σε ένα χρόνο τέσσερις φορές -θυμηθείτε πόσες φορές είχε συνέλθει στο παρελθόν- και όχι απλά για τα μάτια. Γίνεται ουσιαστική δουλειά. Εξελίσσεται εκεί μια συνεργασία εκπληκτική με τον ιδιωτικό τομέα.
      Είπατε ότι αυτή η ανάκαμψη οφείλεται σε δύο κατά τη γνώμη σας παράγοντες. Χαίρομαι που ο εισηγητής, προφανώς γιατί και ο ίδιος από μόνος του αναγνωρίζει, παραδέχθηκε ότι τα έχουμε πάει καλά φέτος, παρά τις παρατηρήσεις τις οποίες έκανε. 
      Είπατε όμως ότι τα διεθνή γεγονότα μας διευκόλυναν. Μα καλά, κύριοι συνάδελφοι, ερχόσαστε στη Βουλή. Δεν ρωτάτε και αυτές τις χώρες να σας πουν; Εάν είχαν αυτές οι χώρες που χτυπήθηκαν από την τρομοκρατία κάμψη, το καταλαβαίνω. Εσείς οι ίδιοι συνοδεύοντας τις παρατηρήσεις προηγουμένων ομιλητών συναδέλφων σας είπατε ότι είχαν αύξηση. Πώς εξηγείται, λοιπόν, να έχουν και αύξηση…
      (Διαμαρτυρίες από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θα είχαν μεγαλύτερη!
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Μισό λεπτό!
      Συνεπώς δεν ανεκόπη το τουριστικό ρεύμα. Εκείνο που δεν γνωρίζετε είναι κάτι το οποίο θα μου επιτρέψετε να σας πληροφορήσω, αν είχατε στοιχεία στα χέρια σας, αλλά ήρθατε αδιάβαστοι σήμερα εδώ. Ρωτήστε το «Ελευθέριος Βενιζέλος» πώς πήγαν τα πράγματα μετά τα τρομοκρατικά χτυπήματα σε αυτές τις χώρες. Είχαμε και εμείς κάμψη, αγαπητοί συνάδελφοι. Για δέκα ολόκληρες μέρες είχαμε μείωση των αυξήσεων, όπως και με το τραγικό δυστύχημα του «HELIOS».
      Πρέπει να καταλάβετε ότι όταν μιλάμε πλέον για τουρισμό –διότι δυστυχώς έχετε μείνει σε μια εποχή που και την οικονομία τη βλέπατε μέσα στα εθνικά όρια, άντε να την επεκτείνουμε μέσα στα σύνορα της Ευρώπης- και οτιδήποτε σήμερα έχει να κάνει με την οικονομία, με τον τουρισμό έχει μπροστά προκλητικό και ενδιαφέρον τοπίο τον κόσμο ολόκληρο. 
      Ο τουρισμός υπόκειται σε επιπτώσεις του ψυχολογικού παράγοντα, ο οποίος διέπει τα πράγματα, διεθνώς, σήμερα. Τα γεγονότα δεν περιορίζονται στις περιοχές που αυτά εκδηλώνονται όποια και αν είναι αυτά, είτε μιλάμε για φυσικά φαινόμενα είτε για τρομοκρατικές ενέργειες. Επηρεάζουν ψυχολογικά τον κόσμο ολόκληρο. Ο ταξιδιώτης σαν ακούει το κακό νέο, δεν ρωτά πού έγινε. Ξέρει ότι έγινε έξω από το σπίτι του κλείνει την πόρτα και θωρακίζεται μέσα στην ασφάλεια του σπιτιού του. 
      Αυτά εμείς τα γνωρίζουμε γιατί τα μελετούμε, διότι πλέον εμείς σαν χώρα –και αυτό φαντάζομαι θα πρέπει να σας ικανοποιεί ως πολίτες της χώρας μας πάνω απ’ όλα- βρισκόμαστε παντού σε ολόκληρο τον κόσμο όπου διαμορφώνονται τα ρεύματα του τουρισμού σήμερα. 
      Είπα πρωτύτερα, λοιπόν, ότι παντού από την κάθε γωνιά του πλανήτη μας έρχονται καλύτερα μηνύματα. Πρώτο βραβείο ευρωπαϊκού τουρισμού από την Ευρωπαϊκή Ένωση Tour Operators και το BBC γι’ αυτήν τη χρονιά. Το χειροκροτείτε. Πρώτο βραβείο, όπως είπαμε, για τον καλύτερο τουριστικό προορισμό στην Κίνα. Πρώτο βραβείο τουριστικού προορισμού στις Ηνωμένες Πολιτείες Αμερικής. 
      Και δεν είναι μόνο αυτό. Πληθώρα διακρίσεων για παρουσία της Ελλάδος σε τουριστικές εκθέσεις. Όσοι έχετε συμμετάσχει, όσοι έχετε παρακολουθήσει τη χώρα μας στη διεθνή τουριστική της προσπάθεια, το πώς, δηλαδή, διαφημίζεται, προβάλλεται και πώς συμμετέχουμε στα μεγάλα εκθεσιακά και συνεδριακά γεγονότα φαντάζομαι ότι πάνω απ’ όλα ως πολίτες θα πρέπει να νοιώθετε περήφανοι. Τέρμα η περίοδος μιας μίζερης παρουσίας της Ελλάδας. Όσο και αν ηχεί μεγάλο και βαρύ για τα αυτιά κάποιων, η Ελλάδα πλέον συμπεριφέρεται και κινείται ως μια τουριστική υπερδύναμη σε ολόκληρο τον κόσμο και αυτό της αναγνωρίζεται.
      Η δε διαφήμιση η οποία πέτυχε πέρσι, παρά το γεγονός ότι δεν συμφωνούσατε με το concept, με τη βασική αντίληψη που τη συνοδεύει –λυπάμαι που δεν συμφωνούν μαζί σας και οι επικοινωνιολόγοι σε ολόκληρο τον κόσμο- φέτος θα είναι ακόμα πιο εκτεταμένη. 
      Η Κυβέρνηση αυτή έβαλε τον τουρισμό στην τροχιά που του έπρεπε. Είμαστε υπερήφανοι για τη δουλειά που παράγουμε και πάνω από όλα είμαστε ενθουσιασμένοι με το αντικείμενο που διαχειριζόμαστε. Μετά από πέντε χρόνια ο τουρισμός της χώρας μας μπήκε σε ανοδική τροχιά και απομένουν πολλά να γίνουν. Δουλεύουμε σκληρά και μεθοδικά, ξανοιγόμαστε στην αγορά, ξέρουμε που πάσχει το ελληνικό τουριστικό προϊόν και τους φέρνουμε όλους προ των ευθυνών τους. Κυρίως όμως διαμορφώνουμε ένα φιλόξενο και φιλικό περιβάλλον. 
      Τις ημέρες που έρχονται λαμβάνονται οι αποφάσεις για την μετατροπή μέρους στρατιωτικών αεροδρομίων σε πολιτικά για χρήση κατά τη διάρκεια του καλοκαιριού. Προωθούνται οι διαδικασίες για αεροπορικές συνδέσεις με σταθμούς και προορισμούς της Άπω Ανατολής και σε υπερατλαντικές χώρες. Βελτιώνονται περιφερειακά αεροδρόμια, δημιουργούνται νέα terminals, αναβαθμίζονται οι υποδομές. Αναπτύσσονται τα λιμάνια του Πειραιά, της Θεσσαλονίκης, του Ηρακλείου. Απελευθερώνονται οι θαλάσσιες μεταφορές. 
      Και πρέπει να σας πω –μιας και αναφερθήκατε σε συγκρίσιμα μεγέθη- όχι με πέρυσι αλλά με πρόπερσι μόνο από τη θάλασσα, από όπου έρχεται το 15% του εισερχόμενου τουριστικού ρεύματος, είχαμε αύξηση 15%. Εμείς δεν παίρνουμε σαν μέτρο σύγκρισης το πέρυσι, αλλά τις χρονιές που προηγήθηκαν και έπεται συνέχεια.
      Για τη βίζα που είπατε, δεν θα ήθελα να το συζητήσουμε άλλη φορά εδώ μέσα, γιατί πλέον αρχίζει να γίνεται κουραστικό. Όταν πριν από τέσσερα χρόνια γινόντουσαν οι διαπραγματεύσεις για την είσοδο της χώρας μας στη ζώνη Σένγκεν δεν είδαμε πουθενά καμία προσπάθεια. Δεν υπήρξε η διορατική εκείνη αντιμετώπιση του θέματος, ώστε να δούμε σε πιο βαθμό θα έθιγε λιγότερο ή περισσότερο τον τουρισμό. Το έκαναν άλλες χώρες. Θα έπρεπε να τις είχαμε μιμηθεί τότε. 
      Παρ’ όλα αυτά γίνεται μεγάλη προσπάθεια. Βελτιώνονται οι διαδικασίες, ενισχύεται το προσωπικό και μόνοι σας το παραδεχθήκατε ότι από ορισμένες χώρες τα πράγματα είναι πλέον καλύτερα. Εκεί που χρειαζόντουσαν δεκαπέντε με είκοσι ημέρες για να εκδοθεί μία θεώρηση, τώρα χρειάζονται είκοσι τέσσερις ώρες.
      Κυρίες και κύριοι συνάδελφοι, προχωρούμε δυναμικά μπροστά. Διαμορφώνουμε ένα νέο περιβάλλον. Προωθούμε από κοινού με το Υ.ΠΕ.ΧΩ.Δ.Ε. τη νέα χωροταξία για τον τουρισμό. Και όλα αυτά μέσα σε πνεύμα αγαστής συνεργασίας. Το λέω αυτό γιατί κάπου στην επερώτησή σας αναφέρεστε σε αυτό. Θα ζηλεύετε ως κόμμα τη συνεργασία και το πνεύμα αλληλεγγύης που διακρίνει αυτήν την Κυβέρνηση. Εμείς που ζούμε την εμπειρία ξέρουμε πως έχουν τα πράγματα. Τώρα από εκεί και πέρα, για τον καημό που μας φέρνει το παρελθόν σας, δεν θα ήθελα να αναφερθώ. Για το πώς, δηλαδή, είχαν τα πράγματα τότε. 
      Στις επενδύσεις έχουμε ένα νέο άνεμο να πνέει. Ξέρουμε επίσης, πώς ήταν τα πράγματα πριν και πώς είναι τώρα. Μονάχα ένα στοιχείο θα σας δώσω. Ότι περίπου το 70% του ενδιαφέροντος που εκδηλώνεται για επενδύσεις στη χώρα μας έχει να κάνει με τον τουρισμό και αυτό οφείλεται στα όσα σας είπα πρωτύτερα, μιας και πλέον σε ολόκληρο τον κόσμο περνάει μία νέα θετική εικόνα. 
      Το Υπουργείο Τουριστικής Ανάπτυξης με εκτελεστικό του βραχίονα τον Ε.Ο.Τ. προχώρησε σε συνεργασίες μοναδικές για τα ελληνικά τουριστικά δεδομένα. Ήδη αυτήν την ώρα που μιλάμε ολοκληρώνεται το πλαίσιο συνεργασίας με την «INTERNATIONAL HERALD TRIBUNE», τους «NEW YORK TIMES» και την Ε.Τ.Α., της οποίας απορώ πώς δεν ξέρετε την αλλαγή του ονόματός της …
      ΧΡΥΣΗ ΑΡΑΠΟΓΛΟΥ: Μα, μόνο το όνομά της άλλαξε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Δεν πειράζει. Δεν άλλαξε μόνο το όνομα, αλλάζει και η φιλοσοφία της και έχει δουλειά για να εξαγνιστεί απ’ όσα κουβαλάει από το παρελθόν. Είναι όμως σε καλό δρόμο και όλα εκείνα που ανακοινώνονται αυτόν τον καιρό δείχνουν ότι είναι και προγραμματικά έτοιμη.
      Οργανώνονται, λοιπόν, με αυτούς τους πολύ σημαντικούς φορείς της επικοινωνίας φόρα σε πολλές γωνιές του πλανήτη. Σας το λέω μήπως και θέλετε να συμμετάσχετε. Θα είναι χαρά μας να σας έχουμε εκεί. Δεν σας είχαμε ποτέ εδώ στην προσπάθεια να χτίσουμε τον τουρισμό …
      ΡΟΔΟΥΛΑ ΖΗΣΗ: Ανακαλύψατε την Αμερική, κύριε Υπουργέ; 
      ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε; Σας παρακαλώ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τουλάχιστον ελάτε μαζί μας για να δείτε πώς διαμορφώνεται η νέα τουριστική πολιτική. Στο Λονδίνο το Νοέμβρη … 
      ΡΟΔΟΥΛΑ ΖΗΣΗ: Δεν έχουμε συμμετάσχει σε αυτά, κύριε Υπουργέ;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Ακούστε να μαθαίνετε ...
      ΡΟΔΟΥΛΑ ΖΗΣΗ:  Μα «ακούστε να μαθαίνετε»;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Εδώ ακούστηκαν φοβερά πράγματα προηγουμένως.
      Κύριε Υπουργέ, ένα λεπτό.
      ΡΟΔΟΥΛΑ ΖΗΣΗ: Μάθημα προσπαθείτε να μας κάνετε; 
      ΠΡΟΕΔΡΕΥΩΝ (Ιωάννης Τραγάκης): Προηγουμένως ακούστηκαν πολλά πράγματα εδώ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Για να ενημερωθείτε …
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ. Δεν επιτρέπω καμία διακοπή.
      Συνεχίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τα λέω για να πληροφορήσουμε τους συναδέλφους, διότι την άλλη φορά που θα βρεθούμε σ’ αυτήν την Αίθουσα μην μας πείτε ότι δεν κινούμεθα. Και η διοργάνωση…
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, να απευθύνεται με μεγαλύτερο σεβασμό στην Αίθουσα. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, καθίστε κάτω, κύριε Δριβελέγκα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Δεν είναι κακό να μαθαίνουμε, κύριε συνάδελφε …
      ΠΡΟΕΔΡΕΥΩΝ (Ιωάννης Τραγάκης): Καθίστε κάτω. Εσείς ήσασταν οξύτατος και δεν πήρατε καμία απάντηση. Καθίστε κάτω! 
      ΙΩΑΝΝΗΣ ΔΡΙΒΕΛΕΓΚΑΣ: Να κάνετε την παρατήρηση να απευθύνεται στην Αίθουσα με μεγαλύτερο σεβασμό.
      ΠΡΟΕΔΡΕΥΩΝ (Ιωάννης Τραγάκης): Καθίστε κάτω, κύριε Δριβελέγκα. Δεν έχετε το λόγο. Ορίστε υπερασπιστής! Παρακαλώ! 
      Συνεχίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Δεν πρέπει να έχετε ποτέ παράπονο από μένα για το σεβασμό που οφείλω και προς εσάς προσωπικά και στους συναδέλφους. Εκείνο που έχει σημασία είναι η καλή πληροφόρηση η δική σας.
      Αφού, λοιπόν, δεν μας ρωτάτε για να μάθετε, θα σας τα πω εγώ τώρα. Πρόκειται, λοιπόν, για μία εκτεταμένη εκστρατεία σ’ ολόκληρο τον κόσμο που φέρνει την Ελλάδα το Νοέμβριο στο Λονδίνο, το Δεκέμβρη στο Νέο Δελχί, το Δεκέμβρη στο Ντουμπάι, το Φεβρουάριο στη Νέα Υόρκη, το Μάρτιο στο Βερολίνο και τη Μόσχα, στο Πεκίνο, στο Κάιρο. 
      Εκεί, δεν διοργανώνεται απλά μια συνάντηση. Διοργανώνεται forum με τη συμμετοχή παραγόντων του ιδιωτικού και του δημόσιου τομέα, έτσι ώστε να παρουσιαστεί στους δυνητικούς επενδυτές η νέα ελληνική πραγματικότητα, η νέα πολιτική μας στις τουριστικές επενδύσεις και η νέα νομοθεσία μας. 
      Βέβαια ειδική έμφαση θα δοθεί στην υιοθεσία του νέου επενδυτικού νόμου, με ειδικές κατευθύνσεις σ’ αυτά που είπατε και σεις πρωτύτερα. Δεν είπα ότι λέτε πράγματα τα οποία δεν είναι σωστά. Η διαφορά είναι ότι άλλο η θεωρία και άλλο οι πολιτικές εφαρμογές. Όλα αυτά που λέγονταν παλιά «ρητορική αδεία», τώρα γίνονται προγράμματα και βλέπετε ότι με γρήγορους ρυθμούς έχουμε και αποτελέσματα. 
      Υποστηρίζεται, λοιπόν, η διεύρυνση του τύπου των τουριστικών επιχειρήσεων και δίνονται κίνητρα για την ανάπτυξη και αναβάθμιση των τουριστικών καταλυμάτων, γίνεται διευκόλυνση μεγάλων και σύνθετων επενδύσεων, βελτίωση και απλοποίηση των γραφειοκρατικών διαδικασιών που μας κληροδοτήθηκαν. 
      Κυρίες και κύριοι, δεν θέλω να μπω σε λεπτομέρειες. Νομίζω ότι τα όσα σας είπα περιγράφουν την κατάσταση όπως έχει σήμερα. Θα ήθελα και εσείς να μοιράζεστε μαζί μας το θετικό αποτέλεσμα. Εξάλλου, για τον τόπο μας παλεύουμε όλοι. Φαντάζομαι ότι και εσείς θα θέλατε να δείτε αυτόν τον τομέα να πηγαίνει μπροστά. Πάντοτε έλεγα –και το επαναλαμβάνω- ότι η υπόθεση του τουρισμού είναι εθνική υπόθεση, έχει να κάνει με την ανάπτυξη και την πρόοδο της κοινωνίας μας, του τόπου μας, της οικονομίας μας και κυρίως της πολύπαθης ελληνικής περιφέρειας.
      Δεν θα αναφερθώ σε άλλες λεπτομέρειες, διότι θα ακολουθήσουν και άλλοι ομιλητές. Εδώ θα είμαστε να απαντήσουμε. Ένα πράγμα θέλω να σας πω. Σ’ αυτήν την προσπάθεια με καθαρά εθνικό χαρακτήρα, να μην είσθε απόντες. Μπορείτε, όμως, να είσθε παρόντες και με την κριτική σας και με τις παρατηρήσεις σας. 
      Σήμερα, όμως, αγαπητοί μου συνάδελφοι, δυστυχώς είδα ένα κενό ενημέρωσης. Είδα ότι οι περισσότεροι εξ υμών δεν έχετε τη δύναμη ψυχής που απαιτείται για να αναγνωρίσετε ότι αυτή η Κυβέρνηση τα έχει πάει πάρα πολύ καλά σ’ αυτόν τον τομέα, όπως και σε άλλους. 
      Εμείς θα είμαστε εδώ για να σας ακούμε, να σεβόμαστε τη γνώμη και την κρίση σας, να μοιραστούμε μαζί σας τους όποιους προβληματισμούς και ένα μέρος της εμπειρίας που αποκομίσατε τον καιρό που χειριζόσασταν αυτήν την υπόθεση, όσο και αν εκείνη η περίοδος δεν μπορεί να συγκριθεί με τη σημερινή. Είναι το άσπρο με το μαύρο. Ευχόμαστε στο μέλλον να είναι του ιδίου κοινού χρώματος για το καλό του τόπου μας, για την πρόοδο, την ευημερία και την ενδυνάμωση του κύρους μας σε ολόκληρο τον κόσμο. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ και για την κατανόηση όσον αφορά το χρόνο.
      Η Κοινοβουλευτική Εκπρόσωπος του ΠΑ.ΣΟ.Κ. κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Ειλικρινά, κύριε Υπουργέ, σήμερα ήθελα και εγώ να μοιραστώ μαζί σας, με την ευκαιρία της επερώτησης, τη χαρά –τη μικρή ή τη μεγάλη- για την αύξηση της τουριστικής κίνησης στη χώρα μας. Και θα το έκανα με όλη μου την καρδιά. Ο Πρόεδρος γνωρίζει ότι δεν διακατεχόμεθα από συμπλέγματα τα οποία να μας εμποδίζουν να πούμε το καλό και για την άλλη πλευρά.
      Όμως, κύριε Πρόεδρε, λυπάμαι πάρα πολύ γιατί φαίνεται ότι εγκαινιάζεται τις τελευταίες μέρες μία πρακτική από την Κυβέρνηση ή εκτός εάν ο κ. Αβραμόπουλος ξέχασε την κοινοβουλευτική του θητεία μετά από τα χρόνια στο δημαρχιακό θώκο και δεν μπορεί να καταλάβει ότι εδώ δεν είναι μαθητές και δάσκαλοι. Εδώ είναι εκπρόσωποι του ελληνικού λαού που από πλευράς κυβέρνησης, όποτε την υπηρέτησαν, υπηρέτησαν τον ελληνικό λαό. Και για να μπορεί σήμερα να κάνει μάθημα σε μας ο κ. Αβραμόπουλος, κάποιοι από μας και οι κυβερνήσεις του ΠΑ.ΣΟ.Κ. ετοίμασαν στα διεθνή fora όλο αυτό το κεφάλαιο της διαφήμισης και της προβολής της Ελλάδας στις διεθνείς οικονομικές σχέσεις, στην εξωτερική πολιτική, στην τουριστική διπλωματία.
      Ειλικρινά, όταν μας κατηγορεί ο κύριος Υπουργός για άγνοια, δεν έχουμε το χρόνο, κύριε Πρόεδρε, ούτε τη διάθεση να μπούμε σε ανταπαντήσεις καταγγελτικού χαρακτήρα. Εμείς επερώτηση κάναμε, όπως λένε το Σύνταγμα και οι νόμοι. Και την έκαναν οι Βουλευτές της βόρειας Ελλάδας που βιώνουν τα θέματα τουρισμού της βόρειας Ελλάδας, εκφράζουν αυτά τα βιώματα και υπερασπίζονται κεκτημένα. Εκφράζουν συνεχώς τις αγωνίες, όπως οι παραγωγικοί θεσμικοί φορείς και οι πολίτες της βόρειας Ελλάδας τις αποτυπώνουν στους αιρετούς τους.
      Δεν το σέβεται αυτό ο κύριος Υπουργός; Αυτήν την αγωνία δεν την σέβεται; Εάν το έκανε, ειλικρινά, κύριε Πρόεδρε, θα είχατε έλθει εδώ, κύριε Υπουργέ, με συγκεκριμένα στοιχεία για τη βόρεια Ελλάδα. 
      Γνωρίζω ότι δεν έχει γίνει αποτίμηση όλων των στοιχείων, δεν έχουμε ακόμα αυτόν τον απολογισμό. Γι’ αυτό είναι και μειωμένη η χαρά σας. Μπορεί στο μέσο όρο να υπάρχει αυτή η αύξηση. Υπάρχουν περιοχές –εγώ σας λέω και για τη Μαγνησία που είναι η δική μου εκλογική περιφέρεια που είναι σχεδόν βόρεια Ελλάδα- όπου έχουμε σχεδόν μείωση του τουρισμού σε πάρα πολλές περιοχές.
      Άρα, λοιπόν, πιο σοβαρά και υπεύθυνα θα περιμέναμε από το Υπουργείο Τουρισμού, εφόσον φημίζεστε όπως λέτε ότι είστε παντού και τα ξέρετε όλα, υπεύθυνα στοιχεία και νούμερα. Αυτό ζητάμε. 
      Κύριε Υπουργέ, εγώ συμμερίζομαι αυτό που είπατε. Βεβαίως πρέπει να αναπτυχθεί η τουριστική διπλωματία. Βεβαίως χαιρόμαστε για τα βραβεία που πήραμε. Αυτά όμως τα βραβεία τα πήραμε γιατί κάποιοι υπάλληλοι του Ε.Ο.Τ. και κάποια στελέχη του, έκαναν δουλειά όλα αυτά τα χρόνια…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Στην Κίνα έχουμε υπαλλήλους του Ε.Ο.Τ.;  Όχι. Γιατί τότε πήραμε το βραβείο;
      ΠΡΟΕΔΡΕΥΩΝ (Ιωάννης Τραγάκης): Επιτρέπετε τις διακοπές κυρία Ζήση;
      ΡΟΔΟΥΛΑ ΖΗΣΗ: Όλες τις διακοπές επιτρέπω κύριε Πρόεδρε. 
      Αν το θέμα σήμερα εδώ είναι ο Υπουργός να πει ότι η Κυβέρνηση σ’ αυτόν τον τομέα του τουρισμού είναι καλύτερη από όλους τους άλλους τομείς -γιατί αυτό μας είπε- και αν θέλει το προσωπικό του προφίλ να αναδείξει, τότε λάθος κάναμε, κύριε Πρόεδρε, που κάνουμε αυτήν τη συνεδρίαση.  Εδώ θέλουμε στοιχεία. Θέλουμε να μας πει ακριβώς τι θα κάνει στη βόρεια Ελλάδα. 
      Αφού λέμε ότι ο τουρισμός είναι μια παγκόσμια βιομηχανία και μας μίλησε γενικά και αόριστα και αφού είναι μια παγκόσμια τουριστική γειτονιά, όπως έλεγε ο Μαγκλούχαν ένα παγκόσμιο χωριό, σ’ αυτό ζούμε και σ’ αυτό κατοικούμε, τότε είναι και μια τουριστική γειτονιά, η γειτονιά της Νοτιοανατολικής Ευρώπης. Είναι μια μεγάλη τουριστική γειτονιά η βόρεια Ελλάδα που συνορεύει και έχει δεσμούς φιλίας, παράδοσης και οικονομικής συνεργασίας με τις χώρες της Βαλκανικής και όλες τις χώρες της Νοτιοανατολικής Ευρώπης. 
      Αυτά τα ζητήματα τα χειριστήκαμε εμείς, κύριε Υπουργέ και τα χειριστήκαμε καλά. Εγώ, θέλω να σας ρωτήσω τι κάνατε και γιατί δεν τα ολοκληρώσατε. Και μιλώ πάντοτε για τη βόρεια Ελλάδα γιατί για άλλα έχουμε πάρα πολλά στοιχεία. Για την Περιφέρεια Κεντρικής και Δυτικής Μακεδονίας είχε εκπονηθεί το 2003 –κάτι κάναμε και εμείς- μελέτη τουριστικής ανάπτυξης στην οποία συμμετείχε και ο σύμβουλός σας, ειδικός σας γραμματέας και σύμβουλος πολλών Υπουργείων και επί των κυβερνήσεων του ΠΑ.ΣΟ.Κ., ο κ. Κοκόσης. 
      Ρωτώ, λοιπόν, γιατί δεν εφαρμόζει απλά τη μελέτη του αυτής της τουριστικής ανάπτυξης; Δεν υιοθετείτε, δηλαδή, τη δουλειά του ελληνικού λαού των προηγουμένων κυβερνήσεων, τη δουλειά της επιστημονικής κοινότητας και αυτή που επιβραβεύεται έχοντάς την δίπλα σας; Δεν σας αρέσει αυτή η δουλειά; Πάτε για κάπου αλλού; Προς τα πού; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Προς τα πάνω. 
      ΡΟΔΟΥΛΑ ΖΗΣΗ: Προς τα πάνω, πού; Ρωτώ. Γελάτε, κύριε συνάδελφε και καλά κάνετε. Ίσως και εσείς να έχετε άγνοια  και να μην ξέρετε, όπως και ο κύριος Υπουργός δεν ξέρει, ότι και εμείς πήγαμε στην Αμερική και φτιάξαμε γραφεία και διάφορα fora  για τον τουρισμό, δεν ξέρει ότι πήγαμε στην Κίνα πριν καλά τα ανακαλύψει ο κύριος Υπουργός και κάναμε γραφεία διεθνών σχέσεων και εμπορικά κέντρα;  Όλα αυτά δεν τα γνωρίζει ο κύριος Υπουργός.
       Είναι κρίμα, γιατί δεν πειράζει μερικοί Βουλευτές και νέοι να έχουν άγνοια. Άγνοια, όμως, ένας Υπουργός της Κυβέρνησης για τον πλούτο και το κεφάλαιο της ελληνικής τουριστικής προσπάθειας και των θυσιών του ελληνικού λαού, είναι μείζον θέμα και μεγάλο ζήτημα. 
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, παρακαλώ το λόγο επί προσωπικού…..
      ΡΟΔΟΥΛΑ ΖΗΣΗ: Με συγχωρείτε, κύριε συνάδελφε, δεν σας επιτρέπω διακοπές. Ακούσαμε πολλά επί προσωπικού, κύριε Πρόεδρε. 
      Για τον άξονα 10 είχε γίνει ειδική καμπάνια από τον Ε.Ο.Τ. το 2002 και το 2003. Έτσι είναι, κύριε Υπουργέ; Και υπήρξε προσπάθεια και από τις νομαρχίες και από την αυτοδιοίκηση και με πούλμαν και με άλλα μέσα μεταφοράς και υπήρξε διαφημιστικό πρόγραμμα. Γιατί δεν το συνεχίζετε αυτό το πρόγραμμα; Αν δεν σας αρέσει, γιατί δεν βάλατε κάποιον άλλο στη θέση του; Μιλώ πάντοτε για τη βόρεια Ελλάδα και είχαν γίνει συγκεκριμένες δράσεις γι’ αυτήν. 
      Για την προβολή των ειδικών μορφών τουρισμού είχαν προκηρυχθεί ειδικοί διαγωνισμοί και προγράμματα για κάθε είδος, κύριε Υπουργέ. Δεν τα ξέρετε αυτά; Έχετε άγνοια και εσείς και οι συνεργάτες σας; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τα ξέραμε, γι’ αυτό και τα αλλάξαμε……
      ΡΟΔΟΥΛΑ ΖΗΣΗ: Τα αλλάξατε; Τι φέρατε στη θέση τους; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): …για να φέρουμε αποτέλεσμα. 
      ΡΟΔΟΥΛΑ ΖΗΣΗ: Ποιο αποτέλεσμα; Πέστε μου ποιο πρόγραμμα υπάρχει αυτήν τη στιγμή που το ενεργοποιείτε; Γιατί προχθές σε ένα forum άκουσα από συνάδελφο της Νέας Δημοκρατίας ότι τα προγράμματα που εγκρίθηκαν το 2003 θα τελειώσουν το Δεκέμβριο του 2005. Πήρε τα χαρτιά όπως της τα δώσατε, αλλά δεν ήξερε και της φώναξαν από κάτω οι πολίτες ότι αυτά είναι προγράμματα που τα ξέρουμε, τα ενέκρινε το ΠΑ.ΣΟ.Κ., έβγαλε χρήματα το ΠΑ.ΣΟ.Κ. και τα υλοποίησε το ΠΑ.ΣΟ.Κ. 
      Ειδικοί διαγωνισμοί, συνεδριακός τουρισμός –και μιλώ για τη βόρεια Ελλάδα- θρησκευτικός τουρισμός ακυρώθηκαν από εσάς και δεν μπήκε τίποτα στη θέση τους. 
      Και ενώ έπρεπε να έχουν ολοκληρωθεί όλα αυτά, έχουν κατατεθεί και δικές μου ερωτήσεις, κύριε Υπουργέ και άλλων συναδέλφων, χωρίς να έχουν απαντηθεί. Μας είπατε μόνο σε μια ερώτηση ότι κάνατε μία ανάθεση μελέτης σε κάποιον κύριο- δεν θυμάμαι το όνομά του, δεν έχει σημασία αυτό- χωρίς να μας απαντάτε πώς και γιατί έγιναν αυτά. 
      Αναφερθήκατε στη γειτονιά. Η γειτονιά της Βαλκανικής, η γειτονιά δηλαδή της βόρειας Ελλάδας, είναι ένας πόλος ανάπτυξης, όπου πάρα πολλές τουριστικές και άλλες επιχειρήσεις- και πρέπει να σας θυμίσω γιατί ίσως δεν το ξέρετε, κύριοι συνάδελφοι, ότι οι Κινέζοι είχαν έλθει από το 2002…
      ΞΕΝΟΦΩΝ ΒΕΡΓΙΝΗΣ: Πάλι έχουμε άγνοια; 
      ΡΟΔΟΥΛΑ ΖΗΣΗ: «Κύριοι συνάδελφοι», είπα, κύριε Βεργίνη. Δεν αναφερθηκα σε κανένα πρόσωπο. 
      ΞΕΝΟΦΩΝ ΒΕΡΓΙΝΗΣ: Σεις είσαστε η σοφή! 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, μη διακόπτετε. 
      Συνεχίστε, κυρία Ζήση.
      ΡΟΔΟΥΛΑ ΖΗΣΗ: Δεν αναφέρθηκα προσωπικά σε κανέναν. 
      Όμως, κύριε Πρόεδρε, επειδή είστε σοβαρός και υπεύθυνος, θέλω ειλικρινά να πω το εξής. Από την αρχή της διαδικασίας που μιλούσαν οι συνάδελφοι, υπήρχαν χαμόγελα από την πλευρά την κυβερνητική. Χαμόγελα και σχόλια συνεχίζουν να υπάρχουν και τώρα. Φαντάζομαι ότι εσείς δεν επιθυμείτε κάτι τέτοιο. 
      ΠΡΟΕΔΡΕΥΩΝ (Ιωάννης Τραγάκης): Δεν υπήρχε κάτι τέτοιο, κυρία Ζήση. 
      Παρακαλώ συνεχίστε. 
      ΡΟΔΟΥΛΑ ΖΗΣΗ: Κύριε Υπουργέ, υπήρχαν και τότε προτάσεις να γίνει στη Θεσσαλονίκη και στη βόρειο Ελλάδα ένα ολόκληρο κινέζικο χωριό διαμετακομιστικής, τουριστικής και οικονομικής προβολής για να περάσει στις άλλες χώρες. Τα ξέρουμε, κύριε Υπουργέ, γιατί τα διαχειριστήκαμε. Δεν ανακαλύψαμε τώρα την Αμερική. Μη το κάνετε και σεις αυτό, σας παρακαλώ, γιατί η Αμερική έχει ανακαλυφθεί αρκετούς αιώνες πριν! 
      Λέω λοιπόν. Ξέρετε, κύριε Υπουργέ, ότι σε όλη αυτή την προσπάθεια υπήρξαν διακρατικές, διμερείς και πολυμερείς συμφωνίες τουριστικής συνεργασίας με όλες αυτές τις χώρες; Ξέρετε πολύ καλά -μάλλον το ξέρετε γιατί είχατε και μια εξαγγελία- ότι η γειτονική Βουλγαρία, όπως πολύ καλά σας είπαν οι συνάδελφοι, έχει διψήφιο αριθμό ως αύξηση του τουρισμού; Και μάλιστα στην περιοχή Ροδόπης εξήγγειλε το πρόγραμμα «ΟΡΦΕΑΣ»που και εσείς είπατε σε κάποια στιγμή ότι θα κάνετε κάποια συνεκμετάλλευση αυτής της διαφήμισης…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Πού το είπαμε αυτό, κυρία Ζήση; 
      ΡΟΔΟΥΛΑ ΖΗΣΗ: Μιλήσατε για τη συνεκμετάλλευση του συγκριτικού πλεονεκτήματος των διακρατικών αυτών συμφωνιών και συνεργασιών –να το πω έτσι όπως το είπατε, για να μη λέτε ότι παραποιώ τα λόγια σας- αλλά δεν το εκμεταλλευτήκατε. 
      Θέλω να πω δηλαδή, ότι υπάρχει μια πραγματικότητα και, κύριε Πρόεδρε, ρωτώντας μέσω εσάς τον κύριο Υπουργό -χωρίς να θέλω εγώ να πειράξω το προφίλ του το ηγετικό και των δημοσίων σχέσεων που παρουσιάζει εδώ, δεν θέλω να το πειράξω, αλίμονο, ο κύριος Υπουργός ξέρει και στο παρελθόν όταν ήμουν και στην αυτοδιοίκηση και Βουλευτής είχαμε πάρα πολύ καλές δημόσιες σχέσεις και οι δυο μας, αλλά δεν είναι εκεί το ζητούμενο σήμερα- θέλω να μας πει: Συμφωνεί μαζί μας ότι είναι παγκόσμια βιομηχανία ο τουρισμός; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Μάλιστα. 
      ΡΟΔΟΥΛΑ ΖΗΣΗ: Μάλιστα. Αν συμφωνεί, λοιπόν, μαζί μας,θα συμφωνεί ότι η πολιτική της τουριστικής ανάπτυξης σήμερα δεν μπορεί να μας ικανοποιήσει από πλευράς σας γιατί εμείς τον πήχη τον έχουμε βάλει ψηλά όπως και όλοι οι Έλληνες πολίτες και δεν μπορούμε να ικανοποιηθούμε με το σημερινό αποτέλεσμα, που χαιρόμαστε γι’ αυτό, αλλά ξέρουμε ότι θα μπορούσε να είναι πολύ καλύτερο μετά από μια Ελλάδα της μεταολυμπιακής δυναμικής, της ιδιαίτερης περηφάνιας και των συγκριτικών πλεονεκτημάτων και του φυσικού πολιτιστικού δομικού , αλλά και θεσμικού πλούτου.
       Αν στη νέα περίοδο, κύριε Υπουργέ, η βόρεια Ελλάδα θα παίξει ένα πολύ σημαντικό ρόλο, τότε σας ρωτώ. Γιατί δεν αξιοποιείτε τα περιφερειακά χωροταξικά, που είναι νόμοι του κράτους, για να δείξετε και σεις ότι σέβεστε την προσπάθεια της κοινωνικής διαβούλευσης της βόρειας Ελλάδας τόσων ετών, την κατάληξη, τη συναίνεση και τις αποφάσεις που αξιοποιούν τις προστατευόμενες περιοχές, τους ιαματικούς χώρους, τον περιπατητικό τουρισμό, τον θρησκευτικό τουρισμό και αξιοποιούν όλα εκείνα τα πλεονεκτήματα, τα οποία πραγματικά μπορούν να προσδώσουν μεγαλύτερη αύξηση, καλύτερο τουριστικό προϊόν και να βοηθήσουμε έτσι και τη μικρομεσαία τουριστική επιχείρηση στη βόρεια Ελλάδα, αλλά και τον κάθε πολίτη; 
      Κύριε Υπουργέ, φαντάζομαι ότι το ξέρετε ότι δεν είναι μόνο θέμα ανάπτυξης με τους όρους που εσείς βάζετε, νούμερα και οικονομική ευημερία. Η λογική του sustainability,της βιώσιμης ανάπτυξης, είναι η νέα πρόκληση και για σας. Και αυτό απαιτεί καινούρια θεσμικά πλαίσια, καινούριες πρωτοβουλίες και δράσεις. Το ξέρουν οι σύμβουλοί σας. Και καταλαβαίνουν πολύ καλά τι λέω. Είστε έτοιμοι γι’ αυτή την πρόκληση και πρόσκληση; 
      Τα ωραία λόγια είναι ωραία λόγια πάντα και αρέσουν σε όλους, τα αυτιά εκείνη τη στιγμή ικανοποιούνται, αλλά μετά η καθημερινότητα μάς προσγειώνει. Χαιρόμαστε και χαίρεστε για όλα αυτά που συνέβησαν. Σας ρωτώ όμως: Γιατί δεν αξιοποιείτε το υπάρχον θεσμικό πλαίσιο, να το εμπλουτίσετε, να το διορθώσετε και να βοηθήσουμε και εμείς; Πάντα συμβάλλουμε στην εθνική προσπάθεια, γιατί ο τουρισμός είναι εθνική μας υπόθεση και εθνική μας ευθύνη και πρέπει να συμβάλλουμε ουσιαστικά, λογικά, με αίσθημα σοβαρότητας και ευθύνης.
      Δεν έχετε απαντήσει. Δεκαοκτώ μήνες, εκτός από την ίδρυση του Υπουργείου Τουρισμού, δεν υπάρχει καμία πολιτική σας αποτυπωμένη ή καταγραμμένη μέσα στο Εθνικό Κοινοβούλιο, μέσα στη Βουλή των Ελλήνων, μέσα στον ελληνικό λαό και για τον ελληνικό λαό. Δεν μπορείτε να απαντήσετε σε τίποτα άλλο.
      Κουνάτε το χέρι και δεν μπορώ να σας κάνω παρατήρηση εγώ. Καταλάβαμε πολύ καλά σήμερα πόσο σέβεστε το Κοινοβούλιο. Εγώ λυπάμαι πού κάνετε χειρονομίες, όταν ομιλώ. Εγώ σας πρόσεξα με μεγάλη προσοχή, κύριε Υπουργέ. Το κάνατε και την άλλη φορά. Μπορεί να έχετε και προσωπικά μαζί μου. Αυτό δεν πειράζει. Τυχαίνει να είμαι Κοινοβουλευτικός Εκπρόσωπος του ΠΑ.ΣΟ.Κ. και νομίζω ότι οφείλετε να με ακούσετε, όπως σας άκουσα με σεβασμό και προσοχή και όπως ποτέ δεν έχω αδικήσει τις καλές σας προσπάθειες. Για τις μη προσπάθειές σας όμως και τις ανεπάρκειές σας οφείλετε να απαντήσετε συγκεκριμένα.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κύριε Πρόεδρε, μπορώ να έχω το λόγο;
      ΡΟΔΟΥΛΑ ΖΗΣΗ: Κύριε Πρόεδρε, όχι. Έχω δεχθεί προσβλητικούς μορφασμούς την ώρα που ομιλώ. Και όταν ο ρήτορας ομιλεί στη Βουλή, οι κοινοβουλευτικοί άνδρες και οι κοινοβουλευτικές γυναίκες σέβονται, ακούν, παρακολουθούν και πιάνουν την ουσία και το περιεχόμενο του λόγου και όχι τα άλλα επικοινωνιακά, γιατί εμένα δεν με αφορούν τα επικοινωνιακά, αλλά τα θέματα που βάζει ο ελληνικός λαός και σ’ αυτά ζητώ απαντήσεις, κύριε Πρόεδρε. Θα απευθύνομαι σ’ εσάς.
      Δεν έχουμε λοιπόν καμία μέχρι τώρα, κύριε Πρόεδρε, θεσμική πρωτοβουλία, κανένα νομοσχέδιο στη Βουλή από το Υπουργείο Τουριστικής Ανάπτυξης. Δεν έχουμε καμία απάντηση στα καθημερινά αλλά και τα προοπτικά ζητήματα του ελληνικού τουρισμού. Δεν έχουμε καμία άποψη για το τι σκέπτεται να κάνει για όλα αυτά τα ζητήματα, γι’ αυτά που ακυρώθηκαν, αν έβαλε κάτι στη θέση τους. Δεν ξέρουμε τι θα κάνει με τις μεγάλες επενδύσεις, με τις μικρές επενδύσεις, τι θα κάνει με τη βελτίωση της ποιότητας του τουριστικού προϊόντος. Δεν ξέρουμε δηλαδή την πολιτική της Κυβέρνησης, την πολιτική του Υπουργείου Τουριστικής Ανάπτυξης για τον τουρισμό, που όλοι μας θέλουμε να συμβάλλουμε σ’ αυτό, γιατί ξέρουμε ότι είναι πάρα πολύ μεγάλη υπόθεση. Το ξέρει και ο κύριος Υπουργός ότι ένας στους πέντε σήμερα στην Ελλάδα απασχολείται στον τουρισμό. Και ξέρει, επίσης, ότι, όταν απασχολείται ένας στον τουρισμό, δημιουργούνται και τρεις θέσεις απασχόλησης. 
      Αν λοιπόν αυτό το νοιώθουμε, θα πρέπει πάρα πολύ συγκεκριμένα στους συναδέλφους της βόρειας Ελλάδας, στο ΠΑ.ΣΟ.Κ. και στην επερώτησή αυτή να απαντήσει συγκεκριμένα για τις θέσεις, δράσεις, μέτρα, πρωτοβουλίες, προγράμματα και πολιτικές, που θα αναπτύξει για τη βόρεια Ελλάδα συγκεκριμένα με το μεγάλο επιτελείο το Υπουργείο Τουριστικής Ανάπτυξης έτσι, ώστε και εμείς να μπορούμε να συμβάλουμε και να διορθώσουμε. Γιατί, όπως ξέρετε, και ο άξονας 10 δεν διαφημίστηκε και τα αεροδρόμια δεν έχουν τελειώσει και οι λιμενικές υποδομές και ο έκτος προβλήτας της Θεσσαλονίκης είναι ανέτοιμος και φέτος, που ήταν η παγκόσμια χρονιά του τουρισμού, έθετε τις μεταφορές, ως πρώτη, μεγάλη, απαραίτητη προϋπόθεση, για να μπορέσουμε πραγματικά να αναπτύξουμε αυτήν την παγκόσμια βιομηχανία και η Ελλάδα να έχει το μεγάλο μερίδιο σ’ αυτήν την αγορά. 
      Για να έχει όμως η Ελλάδα αυτό το μεγάλο μερίδιο στην παγκόσμια τουριστική αγορά, πρέπει οι πολιτικοί, η Κυβέρνηση, η Αντιπολίτευση και όλοι να αφουγκραστούν ουσιαστικά τα πραγματικά ζητήματα, να διορθώσουν τις στρεβλώσεις και εκεί να βοηθήσουμε όπου έγιναν λάθη στο παρελθόν, να αλλάξουν τις κατευθύνσεις, για να περάσουμε πια από τη μονοκαλλιέργεια του τουρισμού στην πολυμορφία του, στον πολυπολιτισμικό του χαρακτήρα και στην πραγματική βιώσιμη ανάπτυξη.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να κάνετε κάποια παρέμβαση;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Αν μου επιτρέπετε για μισό λεπτό.
      ΠΡΟΕΔΡΕΥΩΝ (Ιωάννης Τραγάκης): Μήπως θέλετε να ακούσετε και τον κ. Τσοχατζόπουλο, γιατί έχει ζητήσει το λόγο βάσει του άρθρου 135;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Μου επιτρέπει ο κ. Τσοχατζόπουλος να κάνω μια παρατήρηση;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Βεβαίως.
      ΠΡΟΕΔΡΕΥΩΝ (Ιωάννης Τραγάκης): Ωραία, κάντε την παρατήρησή σας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Άκουσα με πολλή προσοχή την προηγούμενη ομιλήτρια. Σε κάποιο σημείο είπε ότι μπορεί να υπάρχει κάτι προσωπικό. Εγώ την κυρία Ζήση την ξέρω μονάχα από τη Βουλή και το δημόσιο ρόλο της. Θεσμικές είναι οι σχέσεις μας και αξιοπρεπείς. Αντίθετα, μου δίνει την ευκαιρία να της πω ότι στην προηγούμενη συνεδρίαση της Βουλής –και την παρακαλώ να διαβάσει τα Πρακτικά, για να θυμηθεί τι είπε- με τη γνώριμη έξαρση, που συνοδεύει τις δημόσιες αναφορές της, χρησιμοποίησε μειωτικούς όρους. Τους παρέκαμψα και σήμερα βλέπω ότι επανέρχεται.
      Παράκληση θερμή και μία συμβουλή: Για όνομα του Θεού! Εδώ μέσα δεν ήλθαμε για να σκοτωθούμε. Εδώ ήλθαμε να πούμε τις απόψεις μας, να τις καταγράψουμε και να συμβάλουμε συνθετικά στο να βγει ένα αποτέλεσμα. Δεν υπάρχει, λοιπόν, τίποτε το προσωπικό και ούτε πρόκειται να υπάρξει διότι κοινωνικές σχέσεις δεν έχουμε. Θεσμικές είναι και πολιτικές.
      Σας ευχαριστώ.
      ΡΟΔΟΥΛΑ ΖΗΣΗ: Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει θέμα, δεν είπε τίποτα, κυρία Ζήση. 
      ΡΟΔΟΥΛΑ ΖΗΣΗ: Κύριε Πρόεδρε, η ευγένεια η πραγματική και η ουσιαστική δεν πρέπει να εκλαμβάνεται ως πολιτική αδυναμία. 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Παραμένει η ευγένεια.
      ΡΟΔΟΥΛΑ ΖΗΣΗ: Δεν έκανα κανέναν αφορισμό και κανένα χαρακτηρισμό. Ήμουν πολύ προσεκτική. Αντιθέτως, έχω σημειώσει για όλους τους Βουλευτές ότι λέγεται πως έχουμε άγνοια, «σας συμβουλεύω να μάθετε, δεν ξέρετε, δεν πήγατε, δεν κάνατε». Νομίζω ότι αυτά δεν είναι σωστά. Ο κ. Υπουργός με απαξιώνει και με αποκάλεσε «η προηγούμενη ομιλήτρια». Δεν έχω όνομα γι’ αυτόν, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Θα πυροδοτήσετε καταστάσεις. Δεν είπε κάτι τέτοιο. Είπε για το θεσμικό σας ρόλο. Σας παρακαλώ.
      ΡΟΔΟΥΛΑ ΖΗΣΗ: Κύριε Πρόεδρε, ίσως θα πρέπει να αναλάβετε κι εσείς ένα ρόλο δασκάλου για να μάθετε λίγο πολιτικό πολιτισμό στα μέλη της Κυβέρνησής σας.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δέκα επτά μαθητές και μαθήτριες και ένας συνοδός καθηγητής από τη Σχολή Μαθητείας ΟΑΕΔ. 
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο κ. Τσοχατζόπουλος για πέντε λεπτά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε.
      Αγαπητοί συνάδελφοι, διαπιστώσαμε προηγουμένως τον ενθουσιασμό του κυρίου Υπουργού Τουρισμού για την πραγματοποίηση της διαφήμισης της επικοινωνιακής πολιτικής του Υπουργείου. Μας έδωσε την εντύπωση ότι είναι πλέον σίγουρη η μεγέθυνση και η βελτίωση του ελληνικού τουρισμού μέσα από την εντατική προβολή και διαφήμιση.
      Κύριε Υπουργέ, επιτρέψτε μου να σας πω ότι βρίσκεστε σε λάθος δρόμο. Θα γνωρίζετε ασφαλώς ότι δε μιλάτε για κάτι που ξεκινάει από το μηδέν. Παραλάβατε μία τουριστική αγορά, την ελληνική, η οποία είναι από τις πλέον ισχυρές της Ευρώπης. Σας παραπέμπω στα στοιχεία που σας άφησε η συνεδρίαση του Εθνικού Συμβουλίου Τουρισμού τον Οκτώβριο του 2003 τα οποία εγώ παρέδωσα στο Υπουργείο. Εκεί πέρα φαίνεται σαφώς ότι η Ελλάδα είναι η όγδοη χώρα όσον αφορά την τουριστική κίνηση στην Ευρώπη με αριθμό τουριστών περί τα δεκατέσσερα εκατομμύρια το χρόνο. Σε παγκόσμιο επίπεδο η Ελλάδα είναι στη δέκατη θέση μαζί με την Κίνα με δέκα δισεκατομμύρια δολάρια είσπραξη το χρόνο. 
      Η ελληνική αγορά τουρισμού, κύριε Υπουργέ, απασχολεί, όπως σας έχω πει, περίπου το 15% των εργαζομένων στη χώρα μας και συμμετέχει περίπου στο 18% συμβολής στο Α.Ε.Π.. Επιπλέον, διαθέτει ένα εκατομμύριο διακόσιες χιλιάδες κρεβάτια, εξακόσιες χιλιάδες σε ξενοδοχεία, εξακόσιες χιλιάδες σε δωμάτια. Αυτή είναι η δύναμη της ελληνικής αγοράς τουρισμού η οποία, κύριε Υπουργέ, δεν έγινε από πέρσι μέχρι φέτος, όπως –πιστεύω- θα παραδέχεστε. Είναι αποτέλεσμα πολλών ετών, συστηματικής δουλειάς, συμβολής και συνεργασίας του κράτους και του ιδιωτικού τομέα. 
      Δεν πρέπει να ξεχνάμε ότι η τουριστική αγορά, κύριε Πρόεδρε, αφορά τη δραστηριότητα χιλιάδων ανθρώπων και επιχειρήσεων εσωτερικού και εξωτερικού, οι οποίοι τόσο στο επίπεδο των υποδομών –τα ξενοδοχεία- όσο και στο επίπεδο των θαλάσσιων μεταφορών συμβάλουν στο να υπάρξει τελικά το τουριστικό προϊόν το οποίο υπάρχει βέβαια τόσο σε βιομηχανικό επίπεδο όσο και στο αγροτικό, όσο και στην περιφέρεια. 
      Γι’ αυτό ακριβώς, κύριε Υπουργέ, εμείς ερχόμαστε σήμερα να κάνουμε κριτική και να πούμε: Γιατί, κύριοι, αφού παραλάβατε μία τόσο ισχυρή τουριστική αγορά με εντυπωσιακές επιδόσεις σ’ όλους τους τομείς, τους τελευταίους δεκατέσσερις μήνες τα πάντα έχουν σταματήσει; Γιατί, κύριε Υπουργέ, τους τελευταίους δεκατέσσερις μήνες δεν προωθήθηκε ούτε ένα έργο του Περιφερειακού Ταμείου ή του Ταμείου Συνοχής ή εν πάση περιπτώσει του Εθνικού Προγράμματος Τουρισμού στη Μακεδονία; Θέλουμε μία απάντηση. Αυτό είναι το θέμα μας. 
      Εμείς, δηλαδή, διαπιστώνουμε ότι σε αντίθεση με τη δουλειά που γινόταν στο παρελθόν, σε αντίθεση με το έργο που παράχθηκε, επιβεβαίωση του οποίου είναι τα στοιχεία που σας έδωσα –διότι δεν μπορούμε να μιλάμε με θεωρίες και αριθμούς- εσείς δεν κινητοποιήσατε τις δυνατότητες που έχει το κράτος.
      Μετατρέψατε τον Ε.Ο.Τ. ουσιαστικά σε εκτελεστικό όργανο του Υπουργείου με αποκλειστικό σκοπό, όπως κατάλαβα, να προσφέρει στην διαφημιστική και επικοινωνιακή προβολή του Υπουργείου. Καμία αντίρρηση. Αξιοποιήστε τον. Όμως από την άλλη μεριά μην μας δίνετε υποσχέσεις τις οποίες δεν τηρείτε. Σε τελική ανάλυση τα λεφτά του τουρισμού είναι εκείνα που χρησιμοποιείτε για τη διαφήμιση. Υποσχεθήκατε ότι θα φέρετε και άλλα 30.000.000 ευρώ από τον προϋπολογισμό. Δεν υπάρχουν αυτά. Έχετε μόνο τα λεφτά που εξασφαλίσαμε εμείς μέσα από τα έσοδα του καζίνο για να μπορέσει να κινηθεί η τουριστική αγορά. 
      Επομένως, δεν βλέπω να υπάρχει κάτι το ξεχωριστό, κάτι το ιδιαίτερο. Το ότι πήγατε στην Αμερική, στην Κίνα, στην Ευρώπη; Μα, αυτά, κύριε Υπουργέ, πρέπει να σας ενημέρωσαν οι συνάδελφοι τα έχουμε κάνει και εμείς στο παρελθόν. Εξάλλου πώς θα έβγαινε αυτό το εντυπωσιακό έργο και η απόδοση του ελληνικού τουρισμού, αν δεν είχαν γίνει αυτά τα πράγματα προηγουμένως; Όμως αυτά δεν επαρκούν να μας απαντήσουν γιατί, παραδείγματος χάριν, στην ελληνική περιφέρεια δεν αξιοποιείτε ένα ολοκληρωμένο πολιτικό σχέδιο στρατηγικής για τον τουρισμό; Αυτό λείπει, κύριε Υπουργέ. 
      Σήμερα εμείς ζητάμε από εσάς επιτέλους να μας φέρετε ένα ολοκληρωμένο σχέδιο τουριστικής πολιτικής το οποίο θα έχει σαφείς στόχους και χρονοδιάγραμμα υλοποίησης σε όλους τους τομείς. Αυτό είναι που χρειαζόμαστε. Και σας παρακαλώ εδώ δεν μπορείτε να μη μας λέτε μια κουβέντα γιατί δεν ενισχύσατε την προσπάθεια διαφήμισης που έγινε του ευρωπαϊκού άξονα 10, που είπε και η κ. συνάδελφος προηγουμένως και οι άλλοι συνάδελφοι, και αποτελεί τον βασικό οδικό άξονα σύνδεσης του ευρωπαϊκού τουρισμού με την Ελλάδα. 
      Γιατί, παραδείγματος χάριν, δεν εξασφαλίσατε ειδική σύμβαση με την Κίνα; Εμείς το προωθήσαμε, κύριε Υπουργέ. Όταν πήγατε στην Κίνα πρέπει να πληροφορηθήκατε ότι δική μας αντιπροσωπεία με τον κ. Πατέλη είχε διαμορφώσει τις προϋποθέσεις, ώστε να υπάρχει σύμβαση όπως είχε κάνει η Γερμανία, ώστε οι κινέζοι τουρίστες να μπορούν να έρχονται πραγματικά πάρα πολύ απλά και εύκολα όπως έκανε η Γερμανία. Το συζητήσαμε, το προτείναμε σε επερώτηση. Συμφωνήθηκε απ’ όλες τις πλευρές και απ’ όλα τα κόμματα να προωθηθεί. Μέχρι σήμερα δεν βλέπουμε αποτέλεσμα. Εκείνο όμως που μας πονάει είναι τα ειδικά προγράμματα. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τελειώνω, κύριε Πρόεδρε. 
      Κύριε Υπουργέ, τα ειδικά προγράμματα τουρισμού εγκαταλείφθηκαν. Δηλαδή, δεν είναι μόνο ο ιαματικός τουρισμός, είναι ο θρησκευτικός τουρισμός, είναι ο συνεδριακός τουρισμός που εγκαταλείφθηκε και συγκεκριμένα στην πόλη μας τη Θεσσαλονίκη, όπως ξέρετε, υπάρχει ένα ειδικό σχέδιο ανάπτυξης. Προωθήσαμε τον συνεδριακό τουρισμό. Έγινε ένα convention bureau στο Λονδίνο για να υποστηριχθεί ο συνεδριακός τουρισμός στην Θεσσαλονίκη και στην Αθήνα. Αποτέλεσμα μηδέν. Καμία συνέχεια. Όπως επίσης τουριστική εκπαίδευση. Καταλαβαίνετε ότι είναι τεράστιας σημασίας. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Στη Θεσσαλονίκη προχωρήσαμε στη δημιουργία Ανώτερης Σχολής Τουριστικής Εκπαίδευσης, Α.Σ.Τ.Ε., η οποία προβλέφθηκε να λειτουργήσει το 2005 με τις προεργασίες που είχαν γίνει. Σήμερα είναι στο συρτάρι. 
      Σχολή Ξεναγών. Λειτούργησε στη Θεσσαλονίκη σε ένα νέο κτήριο. Και πράγματι προωθήθηκαν τα μετεκπαιδευτικά προγράμματα στις τουριστικές σχολές Μακεδονίας όπως και στο Ι.Ε.Κ. Θεσσαλονίκης. Όμως τι γίνεται με την τουριστική εκπαίδευση στη Θεσσαλονίκη; Υπάρχει νέο πρόγραμμα; Σας υπενθυμίζω, κύριε Πρόεδρε, κύριε Υπουργέ, ένα θέμα. 
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ολοκληρώσετε μ’ αυτό.  
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Στην Επανομή έχει προβλεφθεί μέσα από το Ε.Π.Α.Ν. η δημιουργία πρότυπου ορνιθολογικού πάρκου το οποίο χρηματοδοτείται με 3.000.000 ευρώ από το Ε.Π.Α.Ν.. Αυτό γιατί δεν προχωράει; Επίσης η μαρίνα Καλαμαριάς, στο Παλιούρι, η Κρυοπηγή είναι συγκεκριμένα στοιχεία της ακίνητης περιουσίας του Ε.Ο.Τ. για τα οποία είχαν ξεκινήσει μελέτες για αξιοποίηση. Και επιπλέον υπάρχουν οι έντεκα ολοκληρωμένες περιφερειακές μελέτες ανάπτυξης τουρισμού. Αυτές γιατί δεν τις προχωρείτε; 
      ΠΡΟΕΔΡΕΥΩΝ (Ιωάννης Τραγάκης): Ωραία, θέσατε το ερώτημα και ολοκληρώσατε μ’ αυτό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι στοιχεία, κύριε Πρόεδρε, τα οποία ήθελα να καταθέσω συμβάλλοντας σ’ αυτήν τη διαδικασία παρέμβασης προς την Κυβέρνηση και να πω ότι η αγορά τουρισμού δεν πρόκειται να προχωρήσει απλά και μόνο με διαφήμιση. Εκείνο το οποίο χρειάζεται είναι μια ολοκληρωμένη πολιτική προώθησης στόχων σε τακτό χρονικό διάστημα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Παπαγεωργίου έχει το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, μας έψεξε ο κύριος Υπουργός για το χρόνο που επελέγη -λες και επελέγη από μας ο χρόνος συζήτησης αυτής της επερώτησης. Θέλω να θυμίσω στον κύριο Υπουργό ότι εμείς καταθέσαμε αυτήν την επερώτηση το Μάιο ή τον Ιούνιο. Άρα, κύριε Υπουργέ, πρέπει να απευθυνθείτε σε άλλους. Αυτούς που καθορίζουν την ατζέντα συζήτησης και να τους ρωτήσετε γιατί το έφεραν προς συζήτηση αυτή την περίοδο το θέμα του τουρισμού της βορείου Ελλάδος.
      Δεύτερον, ο κύριος Υπουργός μας εγκάλεσε λέγοντάς μας «φέρτε μου μία δήλωση θριαμβολογίας μου για την εξέλιξη του Τουρισμού». Και στην επόμενη αποστροφή του λόγου τι είπε σήμερα αυτάρεσκα ο κύριος Υπουργός, Είπε: «Παραλάβαμε έναν τουρισμό κατεστραμμένο και τον απογειώσαμε». Αν αυτό δεν είναι αυταρέσκεια, αν αυτό δεν είναι θριαμβολογία, αν αυτό δεν είναι αυτοχειροκρότημα, τότε τι είναι αυτό που είπε ο κύριος Υπουργός;
      Φυσικά ο κύριος Υπουργός μας έψεξε -χρησιμοποιώντας βαριές εκφράσεις- ότι είμαστε κακόπιστοι, ότι έχουμε άγνοια της πραγματικότητας και φυσικά με ένα διδασκαλικό ύφος, βοναπαρτικό, εγωκεντρικό. Το συνηθίζει ο κύριος Υπουργός αυτό. Θεωρεί ότι είναι ο κάτοχος της απόλυτης αλήθειας. Δεν ξέρει ο κύριος Υπουργός ότι κανένας δεν δικαιούται, ιδιαίτερα σε αυτήν την Αίθουσα της δημοκρατίας, να είναι ο απόλυτος κάτοχος της αλήθειας. Την απόλυτη αλήθεια κανένας δεν την κατέχει. Όποιος θεωρεί ότι έτσι είναι τα πράγματα, είναι τουλάχιστον αμετροεπής.
      Θέλω, όμως, να ρωτήσω τον κύριο Υπουργό τα εξής: 
      Μήπως γνωρίζει ο κύριος Υπουργός αυτό που είπαμε και στην αρχή, ότι καθυστερούν τα λεωφορεία δέκα και δεκαπέντε ώρες στα σύνορα, στους συνοριακούς σταθμούς; Κατά μέσο όρο καθυστερούν τέσσερις ώρες. Προφανώς δεν το γνωρίζει. 
      Μήπως γνωρίζει ο κύριος Υπουργός κατά πού πέφτει ο άξονας 10 και αν χρειάζεται διαφημιστική στήριξη για να προβληθεί η ασφαλής δυνατότητα διέλευσής του; Δεν το ξέρει ο κύριος Υπουργός;
      Μήπως γνωρίζει ο κύριος Υπουργός ότι η βίζα στη Σερβία αυξήθηκε με Κυβέρνηση Νέας Δημοκρατίας από 8 ευρώ σε 38 ευρώ συν 1 ευρώ ανά μία ημέρα ασφάλισης; Ήταν έργο της κακής περιόδου του ΠΑ.ΣΟ.Κ.; Δεν το γνωρίζει ο Υπουργός ή προφανώς προσποιείται ότι δεν το γνωρίζει.
      Μήπως γνωρίζει ο κύριος Υπουργός ότι διασύρεται η χώρα μας και γράφονται πάρα πολλά άρθρα στη Ρωσία με αφορμή το άτυχο γεγονός που συνέβη το καλοκαίρι με τον κ. Πριμακόφ; Φυσικά το γνωρίζει, αλλά προσποιείται ότι δεν το γνωρίζει.
      Μήπως γνωρίζει ο κύριος Υπουργός ότι οι πράκτορες της χώρας μας φέρνουν τουρίστες από την Κίνα μέσω Αυστρίας και Γερμανίας, διότι δεν μπορούν να βγάλουν βίζα στην Ελλάδα;
      Μήπως γνωρίζει ο κύριος Υπουργός ότι στο Παλιούρι, στη Σκοτίνα ένα χρόνο τώρα βλογάνε τα γένια τους και δεν κάνουν τίποτα; Μία προκήρυξη χρειάζεται. Εμείς έχουμε άγνοια της κατάστασης στη βόρειο Ελλάδα ή εσείς; Διότι η ερώτηση αφορά τη βόρειο Ελλάδα, κύριε Υπουργέ. Δεν αφορά το σύνολο της κατάστασης του Τουρισμού στη χώρα μας. 
      Είπαμε εξ αρχής ότι υπάρχουν περιοχές που δεν είχαν βελτίωση. Παραδεχθήκαμε με ηθικό τρόπο ότι πήγαν καλύτερα τα πράγματα -το αποδώσαμε σε συγκεκριμένες συνθήκες- όπως είπαμε με ειλικρίνεια ότι βελτιώθηκαν κάποια. Πολύ λίγα όμως βελτιώθηκαν και με ρυθμό χελώνας, όταν οι ταχύτητες σήμερα είναι το κρίσιμο ζήτημα για να αναπτυχθούν οι τομείς της οικονομίας μας.
      Κύριε Υπουργέ, φέρατε κανένα νομοσχέδιο; Έχουμε άγνοια; Εμείς είμαστε κακόπιστοι. Μήπως φέρατε και δεν το καταλάβαμε; Είμαστε κακόπιστοι εμείς επειδή δεν φέρατε το νομοσχέδιο για το θερμαλισμό, για τις ιαματικές πηγές; Είμαστε κακόπιστοι ή δεν γνωρίζουμε την πραγματικότητα σε αυτήν την Αίθουσα; 
      Θέλω, όμως, να κάνω και δύο, τρία σχόλια ακόμα. 
      Κύριε Υπουργέ, είπατε ότι δεν ευνόησε τον τουρισμό το άτυχο γεγονός ή τα ατυχή γεγονότα των τρομοκρατικών ενεργειών. Μα, το λένε οι ίδιοι οι άνθρωποι του τουρισμού. Θα καταθέσω και συγκεκριμένα κείμενα τουριστικών φορέων της περιοχής μας. Δεν ερμηνεύεται διαφορετικά πώς την περίοδο του Αυγούστου και του Σεπτεμβρίου είχαμε έκρηξη, ενώ την προηγούμενη περίοδο κατά το κοινώς λεγόμενο «χτυπούσαν μύγες» οι άνθρωποι του τουρισμού στην Πιερία και στη βόρειο Ελλάδα.
      Φυσικά, ο κύριος Υπουργός λέει το εξής καταπληκτικό: «Οι επενδύσεις στη χώρα μας γίνονται κατά 70% στον τουρισμό». Μα, που θα γίνουν οι επενδύσεις; Θα γίνουν στην καταρρέουσα βιομηχανία της χώρας μας; Θα γίνουν στον φθίνοντα αγροτικό τομέα της χώρας μας; Πόσες, όμως, είναι αυτές οι επενδύσεις; Διότι το να επικαλείστε ποσοστιαία συμμετοχή ενός κλάδου στην οικονομική ανάπτυξη, δεν αρκεί. 
      Θα πρέπει, λοιπόν, να μας πουν πόσες είναι οι επενδύσεις. Μηδενικές είναι οι επενδύσεις. Καταρρέει η επενδυτική δραστηριότητα στη χώρα μας, η βιομηχανική παραγωγή, ο αγροτικός τομέας. Κι αν είχαμε τρεις επενδύσεις –αριθμητικά λέω- ισοδύναμες κι έγιναν οι δύο στον τουρισμό ή στις υπηρεσίες που είναι αναπτυσσόμενοι τομείς στην παγκόσμια οικονομία, αυτό είναι μεγάλο επίτευγμα; Είναι σοβαρό επιχείρημα αυτό να κατατίθεται από τον κύριο Υπουργό σε αυτήν την Αίθουσα;
      Έχω την αίσθηση ότι δεν προσφέρετε υπηρεσίες στον τουρισμό της χώρας μας με τις θριαμβολογίες και τις αυταρέσκειες. Θα σας καταθέσω και μιαν άλλη άποψη: Ήδη μου λένε οι τουριστικοί πράκτορες της περιοχής μου ότι οι tour operators, λένε ότι αφού πάνε καλά τα πράγματα, ας μη συζητήσουμε πως δεν έχει κλειστεί ούτε ένα συμβόλαιο για την επόμενη περίοδο. Τώρα αρχίζουν και κλείνουν τα συμβόλαια. Και μάλιστα το επισημαίνουν. Αν αρχίσουμε να αυτοθαυμαζόμαστε, αν αρχίσουμε να παραβλέπουμε την πραγματικότητα και τα υπαρκτά προβλήματα που καθηλώνουν τον τουρισμό, τότε θα οδηγηθούμε σε ατυχή περίοδο και σε ατυχή αποτελέσματα.
      Και κάτι άλλο, κύριε Υφυπουργέ. Πάλι αυτάρεσκα ο κύριος Υπουργός μάς είπε για την άριστη συνεργασία των Υπουργών. Μήπως ξέρει ότι ο Υπουργός της Απασχόλησης και ο Ο.Α.Ε.Δ. έβγαλε δυο απανωτές εγκυκλίους, που στην ουσία αποτρέπουν τους ανθρώπους που δουλεύουν στην επισιτιστική δραστηριότητα, στην τουριστική δραστηριότητα, να εγγραφούν στον Ο.Α.Ε.Δ., για να μαγειρέψετε έτσι για μιαν ακόμα φορά τα στοιχεία και να παρουσιάσουμε χαμηλούς δείκτες ανεργίας; Αυτό είναι το απότοκο της συνεργασίας των κυβερνητικών στελεχών και των Υπουργών;
      Θέλω να πω κλείνοντας ότι ο τουρισμός στη βόρειο Ελλάδα είναι μια ξεχωριστή κατάσταση. Η βόρειος Ελλάδα έχει μικρή τουριστική περίοδο. Η βόρειος Ελλάδα χρειάζεται διαφορετική προσέγγιση απ’ ό,τι η Ρόδος, η Κέρκυρα, οι περιοχές δηλαδή με μεγάλη τουριστική περίοδο. Θεωρώ ότι το μεγάλο πλεονέκτημα της βορείου Ελλάδος είναι η ενδοχώρα των Βαλκανίων. Εκεί εντοπίζουμε τα προβλήματα, σ’ αυτές τις αγορές, που είναι η προσδοκία των Βορειοελλαδιτών. Εκεί θεωρούμε ότι θα πρέπει να επικεντρωθεί η πολιτική σας. Δεν έγινε τίποτε ή –για να μη σας αδικώ και πάλι- έγιναν τόσα λίγα που δεν ήταν αυτά, τα οποία έφεραν το καλό αποτέλεσμα ή το σχετικά καλό αποτέλεσμα στη βόρειο Ελλάδα.
      Πρέπει επίσης να σας πω ότι τίποτε δεν έγινε για να φτιάξουμε ταυτότητα προϊόντος, για να συμπληρώσουμε το τουριστικό προϊόν με άλλα προϊόντα, όχι μόνο με το θαλάσσιο τουρισμό. Κατάγομαι από μια περιοχή, την Πιερία, που έχει το ιστορικό Δίον, ένα μνημείο της ιστορίας και του πολιτισμού. Έχει το μνημείο της φύσης, τον Όλυμπο και τα Πιέρια, έχει εκτεταμένες θάλασσες. Σας πληροφορώ ότι το 90% του τουρισμού είναι ο τουρισμός της θαλάσσης. 
      Ποια είναι τα προγράμματά σας; Τα προγράμματα του αγροτουρισμού, πού καθυστερούν; Τα προγράμματα προκήρυξης του Υπουργείου Γεωργίας, τα οποία καθυστερούν; Τα προγράμματα που έχουν σχέση με το συνεδριακό τουρισμό, τα οποία δεν υπάρχουν; Ή θα πρέπει να μας πείτε και να μας μιλήσετε αυτάρεσκα πάλι και να θριαμβολογήσετε για τη μεγάλη σας αποτυχία της απώλειας της EXPO, όπου η κεντρική Μακεδονία είχε επενδύσει για το συνεδριακό τουρισμό και την ανάπτυξη της περιοχής;
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κλείνω, κύριε Πρόεδρε.
      Συνέλθετε, κύριοι Υπουργοί, για να υπάρξει κάποτε σ’ αυτήν την Κυβέρνηση έστω και μια σεμνή προσέγγιση, όχι αυτάρεσκη. Το μάθημα το πήραμε από το δάσκαλό μας, τον κ. Αβραμόπουλο. Πρέπει να ξέρει όμως ότι κι εμείς διακονούμε την κοινωνία και την πολιτική χρόνια και είμαστε πολύ καλοί γνώστες της πραγματικότητας. Και για την ιστορία, αυτό τον τουρισμό της δέκατης θέσης...
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: ...της συμμετοχής στο Α.Ε.Π. της χώρας μας με 18%, της μεγάλης απασχόλησης, τον έκανε η κυβέρνηση του ΠΑ.ΣΟ.Κ.. Και δεν μπορεί να μηδενίζει τα πάντα ο κύριος Υπουργός, παραβλέποντας την πραγματικότητα. Δεν τον έκανε η Κυβέρνηση της Νέας Δημοκρατίας. Γιατί άλλοτε μας λέει «δεν κάνατε τίποτε», όταν όμως οι δείκτες είναι πολύ καλοί, παραβλέπει την πραγματικότητα. Δέκατη είναι η χώρα στην παγκόσμια κατάταξη. Το είπε ο κ. Τσοχατζόπουλος.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. Θα σας πω και γιατί: Στην πρωτολογία σας είχατε μιλήσει δυο λεπτά παραπάνω. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Να τηρούμε λίγο το χρόνο, σας παρακαλώ. Αντιλαμβάνεστε ότι θα βγάλω μόνος μου τη συνεδρίαση. Τουλάχιστον να είμαστε τυπικοί στο χρόνο μας.
      Η κ. Αράπογλου έχει το λόγο.
       Θα σας δώσω δύο λεπτά, κυρία Αράπογλου. Είχατε μιλήσει δύο λεπτά παραπάνω στην πρωτολογία σας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, είναι και γυναίκα.
      ΠΡΟΕΔΡΕΥΩΝ (Ιωάννης Τραγάκης): Τα δύο λεπτά γίνονται τρία εύκολα.
      ΧΡΥΣΗ ΑΡΑΠΟΓΛΟΥ: Κατ’ αρχάς, το ότι είμαι γυναίκα δεν έχει καμία σημασία. Κατά δεύτερον, τις προσβολές που έχω δεχθεί από το Προεδρείο τις κρατώ. Είναι δύο μέχρι σήμερα και τις έχω καταγραμμένες. Δεν ήσασταν εσείς Πρόεδρος.
      ΠΡΟΕΔΡΕΥΩΝ (Ιωάννης Τραγάκης): Από το παρόν Προεδρείο εννοείτε;
      ΧΡΥΣΗ ΑΡΑΠΟΓΛΟΥ: Όχι από το παρόν Προεδρείο, κύριε Τραγάκη.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ. Συνεχίστε.
      ΧΡΥΣΗ ΑΡΑΠΟΓΛΟΥ: Δεν ξέρω ποιος θα το μεταφέρει στον κύριο Αβραμόπουλο, αλλά θέλω να του πω κάτι: Ο πιο σημαντικός ρόλος και ο πιο δύσκολος είναι αυτός του μαθητή, όχι του δασκάλου. Αλλά είναι πάρα πολύ δύσκολο για ένα μαθητή να βρει έναν ενδιαφέροντα δάσκαλο.
      (Χειροκροτήματα από την πτέρυγα του ΠΑ.ΣΟ.Κ.)
      Ο κ. Αβραμόπουλος έχει δείξει ότι δεν έχει ενδιαφέρον ούτε ως δάσκαλος, γιατί προσβάλλει το Σώμα, αλλά δεν έχει ενδιαφέρον ούτε και ως μαθητής, γιατί δεν θέλει να μάθει απολύτως τίποτα.
      Το δεύτερο που θέλω να του πείτε είναι ότι μετά από τόσα πολλά χρόνια στα αεροπλάνα θα έπρεπε να δείχνει συγκίνηση για την ουσία των επισκέψεών του και όχι για το ότι έχει επισκεφθεί τόσες πολλές χώρες, νομίζοντας ότι όλοι εμείς δεν έχουμε επισκεφθεί απολύτως καμία. Γιατί τότε, εκτός των άλλων, θα πρέπει να γράψει ανάμεσα στο συνεδριακό και τον ιαματικό τουρισμό και τον υπουργικό τουρισμό.
      (Χειροκροτήματα από την πτέρυγα του ΠΑ.ΣΟ.Κ.)
      Οι Υπουργοί όμως δεν είναι για να κάνουν τουρισμό, είναι για να απαντούν σε συγκεκριμένες ερωτήσεις. Και αναφέρομαι σε ερωτήσεις για να μην σας μιλήσω για το καταπληκτικό περί Βαρκελώνης και Αθήνας, γιατί νομίζει ότι μιλάει σε άσχετους. Με ποιον συγκρίνει τη Βαρκελώνη; Με την Αθήνα; Με τη Θεσσαλονίκη; Με την περιφέρεια; Θέλει να μας πει ποιος έχει συνέλθει τουριστικά μετά τους Ολυμπιακούς Αγώνες στη Βαρκελώνη; Σε τι αναφέρεται; Στον αντίκτυπο που είχε στην Κόστα Ντελ Σολ, στην Αραγονία, στο Μπιλμπάο ή στην ίδια τη Βαρκελώνη; Μήπως δεν διάβασε την επερώτηση που του κάναμε; Δεν μιλάμε για τον τουρισμό, κύριε Υπουργέ μου, μιλάμε για τον τουρισμό στη βόρεια Ελλάδα. Κύριε Πρόεδρέ μου, σας παρακαλώ πολύ να τον πληροφορήσετε τον κύριο Υπουργό. 
      Ρωτώ, λοιπόν, πάρα πολύ συγκεκριμένα και παρακαλώ να έχω συγκεκριμένες απαντήσεις περί της σχέσης τιμής-ποιότητος, το value for money, που είναι ένα πολύ συγκεκριμένο θέμα που απασχολεί τον παγκόσμιο τουρισμό, δηλαδή τι συμβαίνει με τους εργαζόμενους στο θέμα που έβαλε ο κ. Δριβελέγκας, οι οποίοι είναι αλλοδαποί και δεν είναι εκπαιδευμένοι. Δεύτερον, για το all inclusive, το οποίο μας ανησυχεί πάρα πολύ, διότι υπάρχουν σημαντικές τουριστικές επενδύσεις στη Χαλκιδική φέτος που έδωσαν για οκτώ και για δέκα ευρώ την ημέρα. Τρίτον, τι θα κάνει συγκεκριμένα για να αυξήσει την τουριστική περίοδο, δηλαδή το μεγάλο πρόβλημα της εποχικότητας. Τέταρτον, τι θα κάνει συγκεκριμένα για τον συνεδριακό τουρισμό, ειδικά στη Θεσσαλονίκη και το ρωτώ όχι μόνο γιατί εκπροσωπώ τη Θεσσαλονίκη, αλλά γιατί υπάρχει το θέμα της «ΕΧΡΟ», την οποία χάσατε. Πέμπτον, τι θα γίνει με τις εκτάσεις των Ε.Τ.Α.. Και ας μην χαμογελά ο κύριος Υπουργός αν θυμάμαι ή δεν θυμάμαι το Ε.Τ.Α. και τις μετονομασίες που έχετε κάνει από το Σ.Δ.Ο.Ε. μέχρι το Ε.Τ.Α.. Αυτό που θέλω να σας πω είναι ότι πρόκειται πράγματι για μια καινούρια φιλοσοφία, τη δεξιά φιλοσοφία, η οποία λέει ότι «δεν απαντώ καν σε ομόφωνες αποφάσεις δημοτικού συμβουλίου, σε ερωτήσεις δημάρχων, σε ερωτήσεις μιας ολόκληρης περιοχής». 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΧΡΥΣΗ ΑΡΑΠΟΓΛΟΥ:  Και ερωτώ τι θα κάνετε ακριβώς με τη μαρίνα της Αρετσούς στην Καλαμαριά της Θεσσαλονίκης και ξαναρωτώ τι έχει να μας πει για το συγκεκριμένο, το οποίο καταθέσαμε και στα Πρακτικά της Βουλής.
       Επίσης, είναι πάρα πολύ επικίνδυνο, κύριε Πρόεδρε, αυτό που είπε ο Υπουργός και παρακαλώ να τον καλέσετε για να μας το διευκρινίσει: Τι σημαίνει ότι στις διάφορες χώρες που πηγαίνει καλεί τους επενδυτές για να επενδύσουν, όταν δεν έχει φέρει στη Βουλή συγκεκριμένα σχέδια για νέα χωροταξικά και για όρους επενδύσεων; Ας προσέξουμε. Τα πράγματα είναι πάρα πολύ σοβαρά. 
      Ευχαριστώ πάρα πολύ και περιμένω συγκεκριμένες απαντήσεις. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Παρίσταται ο κύριος Υφυπουργός, θα σας τις δώσει.
      Το λόγο έχει ο συνάδελφος κ. Απόστολος Φωτιάδης.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, ναρκισσιστική και αυτάρεσκη ήταν η τοποθέτηση του Υπουργού πάνω σε ένα συγκεκριμένο θέμα, στο οποίο δεν απάντησε. Τοποθετήθηκε γενικώς περί τουρισμού, ενώ η ερώτηση αφορούσε τον τουρισμό στη βόρεια Ελλάδα. Και δεν είναι τυχαίο. Δεν είναι μόνο το γεγονός ότι η πρωτοβουλία ήταν από τους Βουλευτές της βόρειας Ελλάδας, από τον κοινοβουλευτικό τομέα της βόρειας Ελλάδας, αλλά και το γεγονός ότι ο τουρισμός στη βόρεια Ελλάδα έχει τις δικές του ιδιορρυθμίες. Απέδειξε ο κύριος Υπουργός ότι είναι ένας Υπουργός των δέκα παραδοσιακών τουριστικών προορισμών στη χώρας μας. Είναι ένας Υπουργός Τουρισμού της Αθήνας και ορισμένων άλλων προορισμών. Μέτρησε των σύνολο των αφίξεων στη χώρα μας ως εάν αυτές οι αφίξεις κατανεμήθηκαν –θα έλεγα- σε όλες τις περιοχές ισοδύναμα, ως εάν είχαν όφελος όλες οι περιοχές από αυτήν την αύξηση του αριθμού των τουριστών. 
      Δεν απάντησε ο κύριος Υπουργός -ας απαντήσει ο κύριος Υφυπουργός- στο εξής. Στη βόρεια Ελλάδα οι παραδοσιακοί τουριστικοί προορισμοί είναι ελάχιστοι. Μας μίλησε για Αμερικάνους, για επισκέψεις στην Αμερική, στην Κίνα, στο Ντουμπάι. Όμως Κινέζους Αμερικάνους και Άραβες η Δυτική Μακεδονία, η Θράκη τους βλέπει μόνο στην τηλεόραση και υποθέτω ότι και τα μελλοντικά χρόνια θα τους βλέπει στις εφημερίδες και στις τηλεοράσεις. Αυτό για το οποίο ενδιαφερόμαστε εμείς είναι οι νέες ευοίωνα ξανοιγόμενες τουριστικές αγορές των Βαλκανίων και της Τουρκίας. Δεν κάνατε τίποτε απολύτως σ’ αυτήν την κατεύθυνση. Έκαναν οι Βούλγαροι το πρόγραμμα τουρισμού «ΟΡΦΕΑΣ» και το Υπουργείο Τουρισμού το πρόγραμμα «Μορφέας»!
      (Γέλια από την πτέρυγα του ΠΑ.ΣΟ.Κ.)
      Αυτή είναι η αντιπαράθεση τελικά των προσπαθειών μας! Αύξηση του τουρισμού 25% …
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Φωτιάδη! 
      Για απόδοση δικαιοσύνης. Τα γέλια και οι μορφασμοί δεν κάνουν καλό. Παρατήρησή δική σας ήταν. 
      Ολοκληρώστε, κύριε Φωτιάδη.
      ΑΠΟΣΤΟΛΟΣ ΦΩΤΙΑΔΗΣ: Μιλήσαμε για κατάργηση του προγράμματος των δασικών χωριών στους ορεινούς όγκους της βόρειας Ελλάδας. Μιλήσαμε για υποβάθμιση του προγράμματος του αγροτικού τουρισμού. Μιλήσαμε για την παντελή έλλειψη καινούριων έργων υποδομής –έχουν σταματήσει τα πάντα- για την υποβάθμιση των θαλάσσιων συγκοινωνιών, για τη σύνδεση της Θράκης με τα υπόλοιπα νησιά του Αιγαίου. Μιλήσαμε για μια σειρά από άλλα θέματα και αναφερθήκαμε και στην Τουρκία που είναι γειτονική χώρα.
      Ε, λοιπόν, ποιες ενέργειες έχουν γίνει σε επίπεδο Υπουργείου Τουρισμού, αλλά και Υπουργείου Εξωτερικών, ώστε να καταργηθεί ο φόρος που επιβάλλεται στους Τούρκους υπηκόους από το τουρκικό δημόσιο, 50 ευρώ για κάθε επίσκεψή τους στην Ελλάδα; Αυτό ισχύει και για τις άλλες χώρες, όχι μόνο για την Ελλάδα. Η Τουρκία είναι πια στη διαδικασία ένταξης και είναι απαγορευτική η συγκεκριμένη διαδικασία επιβολής για πέραν της μιας μέρας διανυκτέρευσης στην Ελλάδα, ενός ειδικού φόρου. Δηλαδή, έχουμε απαγόρευση τελικά των ταξιδιών από την Τουρκία. 
      Τελειώνοντας, θα ήθελα να πω, κύριε Πρόεδρε, για να μην κάνω κατάχρηση της επιείκειάς σας, ότι θα πρέπει να ασχοληθεί το Υπουργείο Τουρισμού, όχι μόνο για την Αθήνα και ορισμένα από τα νησιά. Θα πρέπει να δει τον παλμό και να ακούσει τα προβλήματα των μικρομεσαίων. Δε θα πρέπει να τον ενδιαφέρει, αν έχουν πολλούς τουρίστες τα μεγάλα συγκροτήματα, αλλά θα πρέπει να δει ότι περιοχές ολόκληρες που ασχολούνται οι μικρομεσαίοι με τον τουρισμό, φέτος γογγύζουν, γιατί τουρίστες υπήρχαν στην περιοχή τους κλεισμένοι στα μεγάλα συγκροτήματα, σύμφωνα με τα σωστά στοιχεία του Υπουργείου, αλλά τουρίστες στην τουριστική αγορά των περιοχών δεν υπήρχαν για να καταναλώσουν.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Φωτιάδη.
      Ο κ. Δριβελέγκας έχει το λόγο.
      ΙΩΑΝΝΗΣ ΔΡΙΒΕΛΕΓΚΑΣ:  Κύριε Πρόεδρε, έχω την αίσθηση ότι σήμερα, ημέρα Παρασκευή, δεν κατάλαβε ο κύριος Υπουργός τι κάνουν εδώ οι Βουλευτές. 
      Καταθέσαμε μία συγκεκριμένη επερώτηση για τον τουρισμό στη βόρεια Ελλάδα. Κανείς μα κανείς δεν άκουσε καμία απάντηση σ’ αυτά που ρωτήσαμε. Δεν άκουσε, επίσης, τίποτα για το τι πρόκειται να κάνει ο Υπουργός. Περιπλανήθηκε από την Ιαπωνία μέχρι την Αμερική, Κίνα, Ντουμπάι, όλες τις χώρες. Περιπλανιέται, όχι μόνο στα αεροπλάνα και στις χώρες αυτές, αλλά περιπλανήθηκε και εντός της Αιθούσης. Ήρθε, έβγαλε ένα δεκάρικο λόγο, είπε ένα σωρό άσχετα πράγματα και σηκώθηκε και έφυγε. Μας έκανε το δάσκαλο, αλλά φαίνεται ότι, όχι μόνο δεν είναι καλός μαθητής να ακούσει, είναι αδιάβαστος δηλαδή, αλλά είναι και κοπανατζής μαθητής. Την κοπάνισε και έφυγε, γιατί έχει αδυναμία να απαντήσει. Και ρωτήσαμε συγκεκριμένα πράγματα. Θα πάρουμε μία συγκεκριμένη απάντηση; 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Μην αναφέρεστε απαξιωτικά για τον κύριο Υπουργό. 
      ΙΩΑΝΝΗΣ ΔΡΙΒΕΛΕΓΚΑΣ: Σας παρακαλώ, θέλω να κρατηθεί ο χρόνος.
      ΠΡΟΕΔΡΕΥΩΝ (Ιωάννης Τραγάκης): Εγώ σας παρακαλώ. Εγώ διευθύνω τη συζήτηση. Απαξιωτικές εκφράσεις δεν επιτρέπονται κατά του απόντος Υπουργού. 
      ΙΩΑΝΝΗΣ ΔΡΙΒΕΛΕΓΚΑΣ: Όπως μας μίλησε, όπως μας απαξίωνε ο Υπουργός και με το λόγο του και με τη στάση του, έτσι λοιπόν θα απαντήσουμε και εμείς.
      ΠΡΟΕΔΡΕΥΩΝ (Ιωάννης Τραγάκης): Συνεχίστε τη δευτερολογία σας.
      ΙΩΑΝΝΗΣ ΔΡΙΒΕΛΕΓΚΑΣ: Η παρατήρησή σας ήταν σωστή, κύριε Πρόεδρε, αλλά θα πρέπει να γίνεται και προς τον κύριο Υπουργό. 
      ΠΡΟΕΔΡΕΥΩΝ (Ιωάννης Τραγάκης):  Μα, δεν είχε απαξιωτικές εκφράσεις ο Υπουργός. Για όνομα του Θεού! 
      ΙΩΑΝΝΗΣ ΔΡΙΒΕΛΕΓΚΑΣ: Μας αποκάλεσε μαθητές. Είναι κακός μαθητής και κοπανατζής μαθητής.
      ΠΡΟΕΔΡΕΥΩΝ (Ιωάννης Τραγάκης):  Παρακολούθησε με προσοχή τη συνεδρίαση. 
      Παρακαλώ συνεχίστε. 
      ΙΩΑΝΝΗΣ ΔΡΙΒΕΛΕΓΚΑΣ: Είπε ο κύριος Υπουργός ότι δεν του είπαμε τίποτα συγκεκριμένο από φορείς. Εγώ τον ρώτησα συγκεκριμένα. Αυτήν τη στιγμή στη Χαλκιδική και όλο το καλοκαίρι το 80% των εργαζομένων είναι μαθητές από την Πολωνία, την Ουγγαρία, από τις πρώην Ανατολικές χώρες. Ήρθε ο Υπουργός στη Χαλκιδική. Ο ίδιος είδε ποιοι τον σέρβιραν. Είναι ανασφάλιστοι και δεν παίρνουν μισθό ή αν παίρνουν, παίρνουν ελάχιστα. Αυτό δεν απασχολεί τον κύριο Υπουργό; Αλλά είναι μικρά πράγματα τώρα, ένας τέτοιος Υπουργός με τόση διεθνή εμβέλεια, να ασχολείται με τους εργαζόμενους! 
      Το δεύτερο που ρώτησα και θέλω να μου απαντήσει τουλάχιστον ο κύριος Υφυπουργός είναι το εξής: Κατέθεσα συγκεκριμένα στα πρακτικά ότι οι διάφορες μονάδες που έχουν εκτάσεις τις έχουν κατατμήσει ήδη και πουλάνε πεντακόσια τετραγωνικά, χίλια τετραγωνικά, δύο χιλιάδες τετραγωνικά. Ξέρουν τίποτα, επαναλαμβάνω, αυτοί, το οποίο δεν ξέρουμε εμείς; Γιατί κάτι άφησε να εννοηθεί ο κύριος Υπουργός, ότι έχει έρθει λέει σε μία συνεννόηση με το Υπουργείο Χωροταξίας.
      Αυτό θα το δούμε; Θα μας απαντήσει τι γίνεται; 
      Επίσης, έχει επισκεφθεί όλες τις εκτάσεις της Χαλκιδικής. Έκανα μια επίσκεψη στις Αγροτικές Φυλακές Κασσάνδρας και αντί να μου θέσουν τα προβλήματα οι άνθρωποι εκεί της φυλακής, το πρώτο που μου είπαν ήταν «μα, κύριε Δριβελέγκα, εδώ κάθε μέρα αντί να ασχολούμαστε με τα προβλήματα, έρχονται διάφοροι επιχειρηματίες και θέλουν να μας πάρουν και τις φυλακές και τις εκτάσεις για να τα κάνουν οικόπεδα». Θα μας πείτε τι θα κάνετε με αυτές τις εκτάσεις; Ποιος είναι ο σχεδιασμός σας για τον Γλαρόκαμπο;
      ΠΡΟΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΙΩΑΝΝΗΣ ΔΡΙΒΕΛΕΓΚΑΣ: Θα τον οικοπεδοποιήσετε; Ποιος είναι ο σχεδιασμός για τα camping της Καλάνδρας, της Κρυοπηγής; Για όλα αυτά τα πράγματα έχετε κάτι να μας πείτε; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΔΡΙΒΕΛΕΓΚΑΣ: Ολοκληρώνω, κύριε Πρόεδρε.
      Ή θα μας πείτε ότι σε λίγες μέρες θα φέρετε νομοσχέδιο; Και οι ημέρες έγιναν μήνες. Και εσείς, κύριε Υφυπουργέ, δεσμευτήκατε ότι τον Απρίλιο θα φέρετε το νομοσχέδιο και ήδη είναι Οκτώβριος και δεν το έχετε φέρει ακόμη. Ελπίζουμε τουλάχιστον στο μισό χρόνο της θητείας, στους είκοσι τέσσερις μήνες τουλάχιστον, να έχετε φέρει κάποιο νομοσχέδιο και κάποια στρατηγική για τον τουρισμό.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κατά τον κύριο Υπουργό, άγνοια και κακοπιστία εμείς, αλλά για τον εαυτό του μετριοφροσύνη. Θα τον προέτρεπα να δει τις δηλώσεις του στα κανάλια «MEGA», «ANTENNA», «NET», «STAR» και όταν βγαίνει έξω από του Μαξίμου. Μάλιστα, θα του έλεγα να αναλογιστεί τη σημερινή του ομιλία με την αυταρέσκεια με την οποία τοποθετήθηκε και τη φυγή του από τα έδρανα για να μην ακούσει τις δευτερολογίες των Βουλευτών.
      Κακοπιστία θα ήταν και είναι αν του έλεγα ότι τίποτα από όσα εμείς τοποθετηθήκαμε για τη βόρειο Ελλάδα δεν αντέτεινε; Η επερώτηση ήταν για τον τουρισμό της βορείου Ελλάδος. Τίποτα ο κύριος Υπουργός. Σιγή ιχθύος.
      Κακοπιστία θα είναι αν σας πω ότι δεν έχετε να μου πείτε ούτε ένα καινούργιο “terminal” που εσείς θεμελιώσατε ή ετοιμάζετε, ούτε ένα έργο σε λιμάνι; Πείτε μου ένα έργο σε λιμάνι σε όλη την Ελλάδα. Απλά λέτε «θα κάνουμε το στρατιωτικό αεροδρόμιο της Λάρισας πολιτικό», «θα κάνουμε τη” Formula-1” εδώ ή εκεί», «θα».
      Κακοπιστία θα είναι αν σας πω ότι με 130.000 ευρώ χωροταξική τουριστική μελέτη δεν πρόκειται να γίνει; Και σε αυτή τη μελέτη θα ληφθούν υπ΄όψιν οι μελέτες στο γενικό πλαίσιο χωροταξικού σχεδιασμού και αειφόρου αναπτύξεως του 2001, η μελέτη και το ειδικό πλαίσιο χωροταξικού σχεδιασμού της αειφόρου αναπτύξεως για παράκτιο και ορεινό χώρο, η μελέτη του Εθνικού Συστήματος Λιμένων Αναψυχής; Θα ληφθούν αυτά υπ’ όψιν όπως και πολλά άλλα;
      Θα είναι κακοπιστία αν σας πω ότι η ολυμπιακή μαρίνα είναι κλειστή; 
      Θα είναι κακοπιστία αν σας πω ότι οι θαλαμηγοί από Τουρκία και Κροατία είναι ουρές; Πάνε στην Κροατία και στην Τουρκία και όσα δεν μπορούν να απορροφήσουν έρχονται εδώ.
      Κακοπιστία θα είναι αν σας πω ότι χάρη στα χρήματα της αποκρατικοποίησης του καζίνο της Πάρνηθας έχετε αυτοτελή πόρο για να κάνετε διαφήμιση; Αυτά που εσείς σήμερα διαφημίζετε, το μύθο σας, σε όλο τον κόσμο ή τον εσωτερικό τουρισμό είναι καθαρά από χρήματα της αποκρατικοποίησης του καζίνο της Πάρνηθας. Και εσείς μας λέγατε ότι πουλούσαμε τα ασημικά της οικογένειας. 
      Κακοπιστία θα είναι αν σας πω ότι δεν έχετε κάνει ούτε μία νομοθετική πρωτοβουλία πλην της ιδρύσεως του Υπουργείου Τουρισμού; 
      Κακοπιστία είναι αν σας πω ότι γι’ αυτήν την Εταιρεία Τουριστικής Ανάπτυξης για την οποία είπατε ότι είχε χίλια μύρια προβλήματα επάνω της, καμία δικαστική απόφαση δεν θεμελιώθηκε εναντίον των προκατόχων σας; Αλλά όμως θα σας πω ότι δεν είναι κακοπιστία ότι εξήντα υπάλληλοι με εμπειρία, τους έχετε θέσει εκτός υπηρεσίας, τους διώξατε και βρίσκονται εκεί με ασφαλιστικά μέτρα.
      Παράλληλα όμως προσλαμβάνετε ως διευθυντές για να τους περνάτε εκτός Α.Σ.Ε.Π.. Και μάλιστα -και αυτό δεν είναι κακοπιστία- ο κ. Ζαχαρόπουλος είχε τη φαεινή ιδέα να προσλάβει ως δικηγόρο το γιο του Προέδρου της Ε.Τ.Α. του κ. Περλίκα. Είναι κακοπιστία αυτό; Τίποτα δεν είναι κακοπιστία. 
      Δυστυχώς κύριε Υπουργέ, εσείς αντί να βλέπετε μπροστά, βλέπετε πίσω και απλώς ωραιολογείτε. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κυρίες και κύριοι συνάδελφοι, σας άκουσα με προσοχή. Θα έλεγα ότι όσοι ασχολούμαστε με τον τουρισμό, επειδή εγώ είχα την τύχη να έχω και την ευθύνη του όταν η Νέα Δημοκρατία ήταν στην αντιπολίτευση, αποκομίζουμε ένα συμπέρασμα μετά απ’ αυτά που ακούστηκαν, που πραγματικά αδυνατώ να τα αντιληφθώ. Η όλη κατάσταση μου θυμίζει κάποιον που ενώ έβαλε φωτιά και έκαψε το σπίτι του προσπαθεί σε αυτούς που προσπάθησαν να το επαναοικοδομήσουν να τους πείσει ότι έχει τα καλύτερα συμβόλαια πυροπροστασίας. 
      Είναι γνωστό ότι δεν είχατε ούτε στρατηγική, ούτε πολιτική, ούτε στόχους για τον ελληνικό τουρισμό. Αφού δεν είχατε Υπουργείο. Είναι θεμιτό, ήταν δική σας επιλογή. Είχατε δώσει ελάχιστη σημασία σε αυτό τον δυναμικό κλάδο της οικονομίας. Δεν πιστεύατε στον τουρισμό. Δεν ντρέπεστε να λέτε εδώ ότι είχατε πολλά σχέδια στα συρτάρια, αλλά βέβαια παντελή απουσία νομοθετικού έργου, στρατηγικής, πολιτικής και στόχων. Και εγκαλείτε εμάς γιατί δεν πήραμε τα σχέδιά σας να τα κάνουμε πολιτική. Αλλά οι κυβερνήσεις κρίνονται εκ του αποτελέσματος και όχι γιατί σχεδίαζαν και δεν έφτιαξαν. Και οι κυβερνήσεις σαν τις δικές σας είχαν πολλά χρόνια στην εξουσία για να αποδείξουν ότι μπορούσαν πραγματικά να διαμορφώσουν μια επιτυχημένη τουριστική πολιτική. Δεν το πράξατε. 
      Ήρθαμε εμείς. Δεν θα ισχυριστούμε εδώ ότι τα φτιάξαμε όλα σε αυτό το χρόνο. Άλλωστε ο ελληνικός λαός δεν μας έδωσε τα μαγικά ραβδιά. Εσείς περιφέρατε τα οράματά σας, τα σχέδιά σας χρόνια ολόκληρα αλλά αποτελέσματα δεν είδαμε. Ο κ. Τσοχατζόπουλος είπε πάρα πολλά. Θα απαντήσω σε αυτά. 
      Εδώ θα ήθελα με μεγάλο σεβασμό να πω κάτι προς το συνάδελφο κ. Παπαγεωργίου που είναι Βουλευτής Πιερίας. Έτσι δεν είναι, κύριε συνάδελφε; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν το γνωρίζατε, κύριε Υπουργέ; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Το ρώτησα μήπως με απατά η μνήμη μου. Ζητώ συγγνώμη αν σας προσέβαλα. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αφού το ξέρετε, γιατί ρωτάτε;
      ΠΡΟΕΔΡΕΥΩΝ (Ιωάννης Τραγάκης): Δεν είναι λάθος αυτό. Συνεχίστε να δούμε που θα καταλήξουμε. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, πέρσι στις 22 Ιουνίου –επειδή συμμετείχαμε σε μια, δυο συσκέψεις μαζί- αρκετά ζητήματα τέθηκαν από το νομάρχη, από τους φορείς, από εσάς. Τα έχω εδώ όλα καταγεγραμμένα. Μιλάει για βίζες, για καθυστερήσεις στην είσοδο, γι’ αυτά που ήταν κληρονομημένα από το παρελθόν. Πιστεύω ότι δεν τα φτιάξαμε και αυτά εμείς. Όλα αυτά τα λέει σε μια επιστολή του, για να σας απαντήσει ο νομάρχης και οι φορείς της Πιερίας σε όσα ρωτάτε εδώ. 
      Φέτος, ξαναστέλνει μια επιστολή προς τον κ. Αβραμόπουλο, που λέει: «Αξιότιμε κύριε Υπουργέ, επικοινωνούμε μαζί σας για να εκφράσουμε την ικανοποίησή μας για μια πετυχημένη κατά γενική ομολογία τουριστική χρονιά της Πιερίας, αποτέλεσμα των προσπαθειών του Υπουργείου Τουριστικής Ανάπτυξης της νομαρχιακής επιτροπής τουριστικής προβολής, των φορέων της Πιερίας και της νομαρχιακής αυτοδιοίκησης αλλά και εν όψει της έγκαιρης προετοιμασίας για τη νέα τουριστική περίοδο. Η εκτίμησή μας για το 2005» –λέει ο νομάρχης Πιερίας- «είναι ότι πρόκειται για την καλύτερη τουριστική χρονιά των τελευταίων δεκατριών χρόνων τόσο για την Πιερία, όσο και για τη βόρεια Ελλάδα γενικότερα με σημαντική θετική επίπτωση στην οικονομία τόσο της Πιερίας όσο και της Ελλάδας».
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν το ήξερε ότι είναι αρμόδιος ο Περιφερειάρχης; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μπορεί να μη σας αρέσουν, αλλά ακούστε τι λένε οι φορείς της πατρίδας σας.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε τώρα. 
      Κύριε Παπαγεωργίου, παρακαλώ! Μην επανέλθουμε σε διαξιφισμούς.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μήπως δεν έχετε πάει στην πατρίδα σας και δεν ξέρετε τι γίνεται, γι’ αυτό τα λέω.
      (Θόρυβος)
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, συνεχίστε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αυτό οφείλεται στα ακόλουθα: «Στο διαφημιστικό πρόγραμμα που υλοποίησε το Υπουργείο Τουριστικής Ανάπτυξης με τον Ε.Ο.Τ. στο εξωτερικό και ειδικά στις χώρες Visengrad, (Τσεχία, Ουγγαρία, Σλοβακία, Πολωνία)» -λέγατε εδώ ότι δεν γίνονται διαφημίσεις σε αυτές τις χώρες- «και σε άλλες ανατολικές χώρες για πρώτη φορά, για τις οποίες ο κατ’ εξοχήν προορισμός είναι η Πιερία και η Βόρεια Ελλάδα». Δεν το ήξερε ο συνάδελφος αυτό. 
      «Στο γεγονός ότι η Νομαρχιακή Επιτροπή Τουριστικής Προβολής Πιερίας για πρώτη φορά επιχορηγήθηκε με 160.000 ευρώ από το Υπουργείο σας, ποσόν που είναι διπλάσιο από τα προηγούμενα χρόνια». Ούτε αυτό το ήξερε ο κύριος συνάδελφος.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αφού είναι για πρώτη φορά, πως είναι διπλάσιο; 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε. Ακούστε, σας παρακαλώ. Μα, τι θέλετε τώρα; Δεν επιτρέπω διακοπές.
      Ορίστε, κύριε Υφυπουργέ, συνεχίστε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εγώ κατανοώ την αγωνία σας, αλλά εγώ εδώ θα φέρω χαρτιά για την επερώτησή σας, τα οποία και διαβάζω. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: θα σας δώσω εγώ των πρακτόρων και των ξενοδόχων. 
      ΠΡΟΕΔΡΕΥΩΝ (Ιωάννης Τραγάκης): Κύριε Παπαγεωργίου, γιατί διακόπτετε; Με αναγκάζετε να κάνω ονομαστική επίκληση; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Συνεχίζει: «Με αποτέλεσμα σε συνδυασμό με την οικονομική συμμετοχή των φορέων και της Νομαρχιακής Αυτοδιοίκησης, τη συμμετοχή της Πιερίας σε δεκαεπτά τουριστικές εκθέσεις, κυρίως στο εξωτερικό, αλλά και στο εσωτερικό και στην υλοποίηση ενός πολύ σημαντικού προγράμματος τουριστικών διαφημίσεων. Επίσης, στην επίλυση του χρόνιου προβλήματος καθυστέρησης έκδοσης βίζας στη Ρωσία και Ουκρανία με τις γνωστές για όλους μας αρνητικές συνέπειες». Βάζουν θέματα βίζας οι συνάδελφοι. Λέει εδώ ότι τα λύσαμε αυτά. «Η αύξηση ακόμα των Ρώσων και Ουκρανών τουριστών ήταν σημαντική φέτος και αυτό γιατί σε πολλές περιπτώσεις η βίζα εκδιδόταν το πολύ σε 48 ώρες, σε αντίθεση με το παρελθόν». 
      Ερωτήσεις κάνατε και παίρνετε απαντήσεις όχι από μένα, από την περιφέρειά σας. Επίσης «την αύξηση τουριστών από τις χώρες της πρώην Γιουγκοσλαβίας, η οποία ήταν σημαντική, γεγονός που οφείλεται και στην ενίσχυση του προσωπικού των προξενείων. Σημειώνουμε ότι πρέπει να ενισχυθούν περισσότερο για να φέρουμε ξανά στην Ελλάδα το μεγάλο ρεύμα των τουριστών από τις χώρες αυτές». Γι’ αυτό σας είπα δεν τα λύσαμε όλα, λέω τα βήματα που αναγνωρίζουν οι άλλοι. 
      «Στο γεγονός ότι υπήρξε θεαματική αύξηση των τουριστών που εισήλθαν στη χώρα μέσω του οδικού άξονα 10. Στην επίλυση σημαντικών χρονιζόντων προβλημάτων που δρομολογήθηκαν στις συσκέψεις των Υφυπουργών Εξωτερικών κ. Βαληνάκη, Τουριστικής Ανάπτυξης κ. Λιάσκου, Οικονομίας κ. Ρεγκούζα, Δημόσιας Τάξης κ. Μαρκογιαννάκη, παρουσία Βουλευτών και φορέων του Νομού μας, ήταν και ο κύριος Βουλευτής εκεί, όπως η ενίσχυση του προσωπικού της Αστυνομίας» –που το κάναμε- «των Τελωνείων» -που το κάναμε- «η κατάργηση έστω προσωρινά του τέλους διέλευσης των 65 δολαρίων που  ίσχυε για όσους από τις χώρες Visengrad (Τσεχία, Ουγγαρία, Σλοβακία, Πολωνία) διέρχονταν από τη FYROM» -και αυτό εμείς το κάναμε- ο κύριος όγκος των οποίων έχει προορισμό τη βόρεια Ελλάδα». 
      Τα καταθέτω αυτά στα Πρακτικά, για να διαβάζουν οι επερωτώντες Βουλευτές τι λένε οι φορείς της περιοχής τους. 
      (Στο σημείο αυτό ο Υφυπουργός κ. Α. Λιάσκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης θέλω να καταθέσω για τις βίζες ειδικότερα δύο ακόμα έγγραφα των φορέων «Πανελλήνια Ομοσπονδία Επιχειρήσεων Τουρισμού» και «Χάρτα» που αφορούν τους ταξιδιωτικούς και τουριστικούς πράκτορες. Θα σας διαβάσω απλά μία απόστροφο που λέει: Ο λόγος της παρούσας επιστολής δεν είναι άλλος από το να σας ευχαριστήσουμε ύστερα από τα αποτελέσματα των αποφάσεων της πρώτης συνάντησης στις 15.07.2004, διότι αυτό που επί σειρά ετών τονίζαμε, επετεύχθη στο μεγαλύτερο βαθμό. Λέει για τις βίζες. 
      Και η άλλη, η «Χάρτα», λέει: Γνωρίζοντας τις αντιξοότητες που αντιμετωπίζει η χώρα μας στο σύστημα Σέγκεν, θα θέλαμε να εκφράσουμε την αναγνώρισή μας στις προσπάθειες που κάνετε για την εξομάλυνση της κατάστασης με γνώμονα το θετικό παράδειγμα της Ρωσίας κλπ. 
      Αυτά, για τα Πρακτικά για να τα διαβάσετε. 
      (Στο σημείο αυτό ο Υφυπουργός κ. Α. Λιάσκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επιπρόσθετα, λοιπόν, και επειδή λέτε ότι δεν απαντάμε στα ερωτήματά σας –βέβαια δεν σας απαντάμε εμείς, αλλά οι φορείς της πατρίδας σας, οι τουριστικοί φορείς της χώρας…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ο κ. Νομάρχης δεν είναι φορέας!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Α, ο κύριος Νομάρχης δεν είναι ΠΑ.ΣΟ.Κ., κύριε συνάδελφε, και γι’ αυτό δεν έχει αξιοπιστία! Σας ακούει γι’ αυτά που λέτε!
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, σας παρακαλώ!
      Συνεχίστε, κύριε Υφυπουργέ!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επίσης, σας καταθέτω για τα Πρακτικά δημοσιεύματα της “Travel Daily News” που λέει «περισσότερες βίζες εξέδωσαν φέτος…όλες οι προξενικές αρχές». 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, καταθέτω για τα Πρακτικά το έγγραφο με θέμα τη συμβολή του Υπουργείου Δημόσιας Τάξης στην προώθηση του ελληνικού τουρισμού, αυτή που σας είπα προηγούμενα. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, καταθέτω στα Πρακτικά τις συσκέψεις που έγιναν στο Υπουργείο Εξωτερικών για την επίλυση της βίζας Σένγκεν, όπως και όλες τις επιστολές της προηγούμενης χρονιάς που έκανε το Υπουργείο για την επίλυση των ζητημάτων που αναφέρατε. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και φέρτε εσείς μια φορά όσες είχατε κάνει όσο καιρό ήταν οι κυβερνήσεις του ΠΑ.ΣΟ.Κ. για όλα αυτά τα προβλήματα που θίγετε εδώ. Θα τις περιμένω με χαρά να τις δω, να δω την πολιτική που εφαρμόσατε εσείς προς τα Υπουργεία εκείνα των οποίων οι αρμοδιότητες επηρεάζουν καταλυτικά το τουριστικό προϊόν για να τα επιλύσετε. Γιατί εμείς τα επιλύουμε!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αυτά να έρθετε να τα πείτε στην Πιερία!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επιπρόσθετα, επειδή εδώ μιλήσατε για τις εναλλακτικές μορφές τουρισμού, για προγράμματα κτλ. -δεν είναι εδώ και ο κ. Τσοχατζόπουλος που τα είπε αυτά, ο οποίος ανακάλυψε τον τουρισμό τώρα που βρίσκεται εδώ στα έδρανα της Αντιπολίτευσης- θα ήθελα να σας ρωτήσω το εξής: Καλά, δικό σας νομοθετικό έργο όσον αφορά τον τουρισμό δεν είχατε τόσα χρόνια που ήσασταν κυβέρνηση; Μπορείτε να μου πείτε ποιο είναι; Να σας πω εγώ που το παρακολουθούσα; Γιατί εγώ ήμουν εδώ, κύριε συνάδελφε! 
      Ήταν, λοιπόν, άσχετες τροπολογίες σε άσχετα νομοσχέδια. Δεν φέρατε ένα ολοκληρωμένο νομοσχέδιο! Βεβαίως, επειδή εδώ πρέπει να ομολογούμε τα πράγματα και να λέμε την αλήθεια, σας λέω ότι προετοιμάσαμε μία σειρά νομοσχεδίων και έρχονται σε λίγες μέρες στη Βουλή. 
      Αυτό για τον ιαματικό τουρισμό, για το οποίο λέτε και ξαναλέτε και το οποίο δεν φέρατε ποτέ…
      ΧΡΥΣΗ ΑΡΑΠΟΓΛΟΥ: Η τουριστική εκπαίδευση δεν ήταν νόμος; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εγώ σας άκουγα με προσοχή, κυρία συνάδελφε! Σας διέκοψα καθόλου; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τώρα δεν ακούτε!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Τι θέλετε να κάνουμε συζήτηση; Δεν θέλετε να ακούσετε;
      ΠΡΟΕΔΡΕΥΩΝ (Ιωάννης Τραγάκης): Γιατί διακόπτετε; 
      Ορίστε, κύριε Υπουργέ, συνεχίστε!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εμείς μ’ αυτό το νομοσχέδιο, με τα άρθρα που του έχουμε προσθέσει, έχουμε λύσει σημαντική σειρά προβλημάτων και αγκυλώσεων του τουρισμού που αποτελούσαν βρόγχο, θηλιά δηλαδή στο λαιμό των επιχειρηματιών από τα χρόνια προβλήματα της πολιτικής σας. 
      Θα ήθελα να σας πω εδώ ότι δεν είναι κακό να αναγνωρίζουμε την προσπάθεια. Σ’ αυτόν εδώ τον τόπο, δεν μπορεί να χρεώνεται η Κυβέρνηση ό,τι κακό γίνεται και ό,τι καλό γίνεται να οφείλεται στην τύχη. Με αυτόματο πιλότο δεν πάνε καλά τα πράγματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Είπε η κ. Ζήση προηγουμένως –και το λέω καλοπροαίρετα- ότι δεν μπορούμε να ικανοποιηθούμε με το σημερινό αποτέλεσμα. Εν πάση περιπτώσει, λέει ότι ο μέσος όρος σε όλον τον κόσμο είναι 10% και εγώ θα πω ότι έχετε δίκιο. Σας ενοχλεί λοιπόν και είπατε κιόλας «εμείς έχουμε βάλει ψηλά τον πήχυ».
      Σας ενοχλεί, λοιπόν, αυτός ο πήχυς που βάλατε ψηλά τώρα, ενώ όταν ήσασταν κυβέρνηση περνάγατε από κάτω; Σας ενοχλεί ότι υπάρχει μια τόσο σημαντική αύξηση, ενώ όλα τα προηγούμενα χρόνια καταγράφεται συστηματική πτώση του τουριστικού προϊόντος μας; Γιατί σας ενοχλεί; Κι αν είναι μικρή η αύξηση, εμείς τη θεωρούμε βατήρα για να πάμε ακόμα ψηλότερα και να υλοποιήσουμε ακόμα περισσότερους στόχους. 
      Πρέπει λοιπόν να μην ισοπεδώνουμε. Δεν σας ένοιαζε η μείωση και σας νοιάζει τόσο πολύ η αύξηση; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, μπορώ να έχω ένα λεπτό; 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υφυπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Θέσατε πολλά ερωτήματα, αλλά εγώ θεωρώ υποχρέωσή μου να σας απαντήσω. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …
       ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Με διακόπτετε όμως συνέχεια! 
      Θέσατε πολλά ερωτήματα και θεώρησα υποχρέωσή μου να σας απαντήσω στα βασικά και θεμελιώδη, σ’ αυτά τα οποία εσείς λέτε για τον τουρισμό της βόρειας Ελλάδας, να σας μιλήσω με στοιχεία για την αύξηση των πτήσεων στο Αεροδρόμιο Μακεδονία, να σας δώσω τα στοιχεία που σας είπα για τους φορείς, να δείτε από μόνοι σας πώς από παλιά η κατάσταση άλλαξε σήμερα και να ξέρετε το εξής: Εμείς εδώ δεν ήρθαμε να μιλήσουμε ούτε για τον Γλαρόκαμπο ούτε για την Αετομηλίτσα –δεν ξέρω, για διάφορες περιοχές- αλλά ήρθαμε να μιλήσουμε για την τουριστική πολιτική της χώρας που με τη συνέργεια όλων των εμπλεκομένων φορέων, Υπουργείων, Νομαρχιακής Αυτοδιοίκησης, περιφερειών…
      ΧΡΥΣΗ ΑΡΑΠΟΓΛΟΥ: Της χώρας ή της βόρειας Ελλάδας;  Απαντάτε σε άλλη επερώτηση!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): …με τη συνέργεια των τουριστικών φορέων που για πρώτη φορά βλέπουν έναν φορέα να τους καλεί, να τους υπολογίζει, να συζητά…
      ΧΡΥΣΗ ΑΡΑΠΟΓΛΟΥ: Γι’ αυτό θα μας πείτε; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία συνάδελφε!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ξέρετε τι θα σας έλεγα; Ότι πραγματικά με εντυπωσιάζει το ήθος σας, το οποίο το θυμάστε και εγκαλείτε όταν θέλετε τον οποιονδήποτε σε απολογία, αλλά δεν έχετε κάνει ποτέ αυτοκριτική. Αυτό με εντυπωσιάζει. Τίποτε άλλο. Δεν αφήνετε τον ομιλητή.
      ΧΡΥΣΗ ΑΡΑΠΟΓΛΟΥ: Θα μας απαντήσετε; Η δουλειά μας είναι να σας ρωτάμε.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ. Επιτέλους!
      ΧΡΥΣΗ ΑΡΑΠΟΓΛΟΥ: Μα θα μας απαντήσει; 
      ΠΡΟΕΔΡΕΥΩΝ (Ιωάννης Τραγάκης): Αν θέλει θα απαντήσει. Και στο κάτω κάτω της γραφής, δεν είναι θέμα της επερώτησης αν κάποιος ιδιώτης πουλάει οικόπεδα κάπου. Έχει καμία σχέση με τον τουρισμό και τον ιδιώτη; Σας παρακαλώ πολύ!
      Ορίστε, κύριε Υφυπουργέ, συνεχίστε. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Πραγματικά αντιλαμβάνομαι ότι η ανυπαρξία σας σ’ έναν τομέα σας φέρνει σε μία πλήρη αδυναμία. Εμείς προχωράμε μπροστά. Η πολιτική του τουρισμού μας αφορά όλους. Δεν είναι αν θέλετε πολιτική του ενός προσώπου. Η πολιτική μας επιβεβαιώθηκε από την τουριστική αγορά. Οι τουριστικοί φορείς ολόκληρης της χώρας στο πρόσφατο Εθνικό Συμβούλιο Τουρισμού, επαίνεσαν και τις προσπάθειες του Υπουργείου και τα αποτελέσματα αυτών των προσπαθειών. Εάν εσείς δεν μπορείτε να τα δείτε, εάν οι δικές σας παρωπίδες δεν επιτρέπουν να αντιληφθείτε ότι κάναμε πράξη αυτό που τόσα χρόνια εσείς είχατε εγκαταλείψει, δεν φταίμε εμείς γι’ αυτό. Εάν θέλετε να βοηθήσετε, σας καλώ και εγώ, όπως και ο Υπουργός, τον οποίο αντιπαρέρχομαι, πόσο απαξιωτικά σε απόντα –που το κάνετε κατ’ εξακολούθηση- μιλάτε, ο Υπουργός, λοιπόν, και εγώ σας καλούμε σε μία συστράτευση των προσπαθειών μας. Διότι η τουριστική πολιτική δεν είναι προσωπική υπόθεση του καθενός. Αφορά την Ελλάδα, αφορά τον ανταγωνισμό, αφορά την πρώτη σοβαρή προσπάθεια που γίνεται, για να αναβαθμίσουμε αυτό το πιο σημαντικό προϊόν της χώρας μας, τον πιο σημαντικό κλάδο της ελληνικής οικονομίας.
      Σας ευχαριστώ θερμά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Πάντως για να αποδώσω λίγο το δίκαιο, θα ήθελα να πω, κύριε Υφυπουργέ, ότι παραδέχθηκε σύσσωμη η πλευρά της Αντιπολίτευσης ότι η τουριστική κίνηση φέτος ήταν κατά πολύ αυξημένη. Για να αποδώσει το δίκαιο, επειδή εσείς προηγουμένως είπατε ότι την επιτυχία αυτή δεν την αναγνωρίζουν. Την αναγνώρισαν και την ομολόγησαν με θάρρος.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αλλά δεν ήταν μεγάλη, ενώ η προηγούμενη ήταν ικανοποιητική!
      ΠΡΟΕΔΡΕΥΩΝ (Ιωάννης Τραγάκης):  Ορίστε, κυρία Ζήση, έχετε το λόγο. 
      ΡΟΔΟΥΛΑ ΖΗΣΗ: Κύριε Πρόεδρε, η αλήθεια είναι ότι σήμερα εδώ δεν πήραμε απαντήσεις επί της συγκεκριμένης επερώτησης. Και πρέπει να πούμε ότι η επερώτηση, αν τη διάβαζε ο Υπουργός, έχει συγκεκριμένες ερωτήσεις. Πάνω σε αυτές λοιπόν, δεν ακούσαμε την παραμικρή απάντηση. Άρα, λοιπόν, θεωρούμε ότι ήρθαμε εδώ, καταθέσαμε τις απόψεις μας, επαναλάβαμε τα ερωτήματα της επερώτησής μας και δεχθήκαμε μία μη απάντηση. 
      Κύριε Πρόεδρε, πιθανώς το Υπουργείο Αγροτικής Ανάπτυξης, όταν είπα πριν για προσωπικό, έχει ίσως ενοχληθεί από την αμεσότητα ερωτημάτων, ερωτήσεων στη Βουλή και δηλώσεων που κάνω για τα θέματα τουριστικής ανάπτυξης της χώρας μας από πραγματικό ενδιαφέρον και από ένα θεσμικό ρόλο, γιατί στη Βουλή έχω αυτήν την αρμοδιότητα. Και νομίζω είναι χρέος μου, αυτό το χρέος αγαπώ και αυτό θέλω να υλοποιήσω. 
      Αυτό το χρέος όμως, κύριε Πρόεδρε, δεν μπορεί καμία Κυβέρνηση –και εδώ ταιριάζει αυτό το σλόγκαν- να μου το ακυρώσει, να μου το μειώσει ή εν πάση περιπτώσει, να μου το απαξιώσει. 
      Ξέρετε εμείς μεγαλώσαμε σε μία σχολή, κύριε Υφυπουργέ, που όταν μπαίναμε στην Ο.Ν.Ε., ο Πρωθυπουργός Σημίτης έκανε αναφορά στον Κωνσταντίνο Καραμανλή και στον Ανδρέα Παπανδρέου.
      Είμαστε σε μια σχολή όπου ο Πρόεδρος σήμερα του ΠΑ.ΣΟ.Κ. μιλώντας για τα εθνικά μας θέματα και για την εξωτερική πολιτική αναγνωρίζει τα επιτεύγματα του ελληνικού λαού και της χώρας σε όποια περίοδο και με όποιο αρχηγό συνέβη αυτό. Επειδή μεγαλώσαμε, λοιπόν, σ’ αυτήν τη σχολή, κατανοούμε και καταλαβαίνουμε ότι δεν είναι δυνατόν σήμερα να ανακαλύφθηκε η πηγή που τρέχει το νεράκι του τουρισμού. Πρέπει αυτό να το καταλάβετε και εσείς. Υπήρξαν άνθρωποι της τουριστικής επιχειρηματικής κοινότητας, πολίτες της καθημερινότητας, ενεργοί, παραγωγοί, συμμέτοχοι πολίτες της κοινής προσπάθειας, της ανάπτυξης του τουριστικού προϊόντος και της προβολής της χώρας μας που αυτούς θέλουμε να τιμήσουμε και να ανταποκριθούμε στις δικές τους προσδοκίες. 
      Παρακαλώ καταλάβετέ το και εσείς σαν Κυβέρνηση που έχει πρόσφατα την εντολή του ελληνικού λαού να ακούσει τα προβλήματά του, να λύσει προβλήματα και να αναπτύξει περισσότερο την προοπτική και την πρόοδο της χώρας. Με αυτήν τη λογική είναι η αγωνία μας και η έξαρση που επεσήμανε ο Υπουργός. Η έξαρσή μου δεν έχει κανέναν επικοινωνιακό χαρακτήρα, κύριε Πρόεδρε. Είναι έτσι το θυμικό μου να βιώνω τα προβλήματα μαζί με τους συντρόφους μου του ΠΑ.ΣΟ.Κ., τα προβλήματα της κοινωνίας, να έχουμε πάντα απαιτήσεις από τον εαυτό μας γιατί ξέρουμε ότι κάθε πραγμάτωση προδίδει τα ιδεατά της πρότυπα και θέλουμε εμείς να φτάσουμε τα ιδεατά πρότυπα. Γι’ αυτό είπα πριν για τον πήχη ψηλά. Δεν περάσαμε από κάτω, κύριε Υφυπουργέ. Γιατί για να μπορεί σήμερα να ταξιδεύει ο Υπουργός και το 80% των Κινέζων να επιθυμούν να έρθουν στη χώρα μας, κάποιοι άλλοι πριν από σας, Υπουργοί, Βουλευτές, πράκτορες, επιχειρήσεις έτρεξαν, δούλεψαν, μάτωσαν, ιχνογράφησαν, ανίχνευσαν αυτόν το χώρο της τουριστικής αγοράς και φιλοδόξησαν για τη χώρα μας να έχει το μεγάλο της μερίδιο. Και προβάλαμε και τρέξαμε και εσείς μας είπατε σήμερα εδώ ότι δεν υπήρχε τίποτε και ότι δεν κάναμε αυτοκριτική. 
      Κύριε Υπουργέ, είναι αλήθεια ότι υπάρχει σήμερα στη χώρα ένα μεγάλο ολυμπιακό κεφάλαιο; Δεν είναι τουρισμός οι ολυμπιακές εγκαταστάσεις σε όλη τη χώρα και το «ΕΛΛΑΔΑ 2004»; Δεν είναι τουρισμός η Αττική Οδός, ο Ελευθέριος Βενιζέλος, το Ρίο-Αντίρριο, το Μετρό, όλες αυτές οι μεγάλες υποδομές σε όλη τη χώρα δεν είναι η προετοιμασία, δεν είναι το κεφάλαιο που βρήκατε εσείς να τρέχει το νερό στ’ αυλάκι και βάλατε τη σημαιούλα στο καραβάκι σας και τη σηκώνετε ψηλά χωρίς να προσθέτετε τίποτε στη ροή αυτή του ποταμού; 
      Βρήκατε τα χρήματα της διαφήμισης. Και βέβαια εσείς την εξουσία την εννοείτε με το χρήμα. Εγώ να πω ναι, μπράβο. Από πού τα βρήκατε; Δεν τα βρήκατε από τις πολιτικές των αποκρατικοποιήσεων και των άλλων θεσμικών αναδιαρθρώσεων που έκανε το ΠΑ.ΣΟ.Κ. και γέμισε ο «κορβανάς» του Υπουργείου σας με λεφτά για να κάνετε μια διαφήμιση; Η αλήθεια είναι το «ζήσε το μύθο σου» που είπατε στον κόσμο, πείτέ το τουλάχιστον σωστά, προετοιμάστέ τον να έρθει εδώ να ζήσει πραγματικά ένα μύθο στην Ελλάδα και να ονειρευτεί για τον επόμενο μύθο του για να ξανάρθει. 
      Το «μένουμε Ελλάδα»; Είδατε εσείς τα στοιχεία της Τράπεζας της Ελλάδος και δεν μπορέσατε να τα αναλύσετε; Δεν δείχνει ότι το «μένουμε Ελλάδα» έχει βγάλει φέτος περισσότερο εξερχόμενο τουρισμό; Καθίσατε τουλάχιστον τους δείκτες –μια που μιλάτε με τα νούμερα- να τους υπολογίσετε; 
      Εν πάση περιπτώσει, μας είπατε να συστρατευτούμε. Σε τι, κύριε Υπουργέ; Αυτό σας ζητάμε σήμερα. Φέρατε ένα σημείο πολιτικής να το επεξεργαστούμε, να το αναλύσουμε, να πούμε την εμπειρία μας, να πούμε τις γνώσεις μας, να καταθέσουμε στοιχεία, να σας πούμε τις ιδιαιτερότητες της κάθε περιφέρειας και να συνδυάσουμε το mainstream του τουρισμού ως οριζόντια πολιτική σε όλα τα Υπουργεία και να δούμε πόσο μπορούν να συνεργαστούν τα άλλα Υπουργεία μαζί σας και να βοηθήσουμε και εμείς σ’ αυτό για την ολοκλήρωση των υποδομών για το καινούργιο θεσμικό πλαίσιο για όλα αυτά τα ζητήματα; Τα γενικόλογα και αφοριστικά σχόλιά σας και σήμερα και πάντοτε ξέρετε τι μας δείχνουν, κύριε Υπουργέ; Και λυπάμαι που το λέω δεν είμαι από εκείνους τους πολιτικούς που θέλω με συνειρμούς να λειτουργώ. Θέλω να λειτουργώ με στοιχεία και με την αγωνία των πολιτών και με τις ανάγκες και τις απαιτήσεις της σύγχρονης ελληνικής κοινωνίας για την τουριστική της ανάπτυξη. Όμως, όταν μου λέτε «καταργώ τα χωροταξικά» για τον παράκτιο χώρο, για τον ορεινό χώρο που είναι ολοκληρωμένα, τις ειδικές χωροταξικές μελέτες για τη βόρειο Ελλάδα, τις προστατευόμενες περιοχές, όταν μου είπε ο κύριος Υπουργός εμείς τα σταματήσαμε για να κάνουμε άλλα, ξέρετε πού πάει το μυαλό μου; Και δεν πάει, είναι ένα ένστικτο πολιτικής διεργασίας και αν θέλετε ραφιναρίσματος.
      Πάει το μυαλό μου ότι με τα καινούργια χωροταξικά -αφού δεν δικαιολογείτε γιατί καταργείτε τα παλιά- κάτι θέλετε να κάνετε, κάτι θέλετε να διορθώσετε. Δεν μας το λέτε. Υπάρχουν συμφέροντα; Υπάρχουν προηγούμενες παρεκκλίσεις; Υπάρχουν κάποιοι που σας πιέζουν; Παραδείγματος χάρη για Μεσσηνία, για Δωδεκάνησα, για Χαλκιδική. Υπάρχουν δηλαδή κάποιοι που δεν σας αφήνουν διαφανώς και ανεξάρτητα και πολυμορφικά και πολυπολιτισμικά και με ισονομία και ισοπολιτεία να αναπτύξετε τις πολιτικές σας; Γιατί υπάρχουν –δυστυχώς-τέτοιες παρεκκλίσεις. 
      Εκεί υπάρχει και αυτοκριτική, κύριε Υπουργέ. Υπάρχουν πολλές παρεκκλίσεις. Γιατί πάντα, δυστυχώς, επικρατεί το συμφέρον των ολίγων, ενώ «αυτό που θέλουν οι πολλοί σκύβει ο ουρανός και το φιλεί» και αυτό θα περιμέναμε σήμερα και από τη δική σας απάντηση. 
      Οι συνειρμοί, λοιπόν, αν δεν απαντηθούν με συγκεκριμένες πολιτικές και στοχεύσεις για τη βόρειο Ελλάδα που σας επισημαίνω και εγώ, μαζί με τους συναδέλφους του ΠΑ.ΣΟ.Κ. της βόρειας Ελλάδας, που ξέρω πόσο πολλά χρόνια και πόσο πολύ καθημερινά ασχολούνται με αυτά τα θέματα στη λεπτομέρειά τους και με πόση ευαισθησία, αν,  κύριε Υπουργέ, δεν μας φέρετε αυτά τα συγκεκριμένα στοιχεία, τότε έχουμε κάθε δικαίωμα να κατηγορήσουμε την Κυβέρνηση και το Υπουργείο Τουριστικής Ανάπτυξης ότι δεν θέλει, ότι δεν έχει βούληση για πραγματική, ισόρροπη και βιώσιμη τουριστική ανάπτυξη, για βιώσιμο τουρισμό που θα αγκαλιάζει όλες τις μορφές και όλες τις κατευθύνσεις. 
      Θα μας δίνετε το δικαίωμα να σας κατηγορήσουμε ότι έχετε στο μυαλό σας προσωπικές, σπασμωδικές, αποσπασματικές πολιτικές, για να εξυπηρετήσετε τους ολίγους. Δεν ξέρω αν είναι «γαλάζιοι» ή ο,τιδήποτε άλλο, όμως, θα εξυπηρετήσετε συμφέροντα. 
      Υπάρχει και ένα τρίτο, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Βαρύ, όμως, αυτό το τελευταίο! Δεν μας έχετε συνηθίσει εσείς σε τέτοια, ότι δηλαδή εξυπηρετεί συμφέροντα. 
      ΡΟΔΟΥΛΑ ΖΗΣΗ: Κύριε Πρόεδρε, το είπαμε και σε άλλα θέματα. Το λέω, όμως, τώρα επειδή ασχολούμουν με τα χωροταξικά... 
      ΠΡΟΕΔΡΕΥΩΝ (Ιωάννης Τραγάκης): Ε, και;
      ΡΟΔΟΥΛΑ ΖΗΣΗ: …και επειδή στη βόρειο Ελλάδα ξέρω και την κοινωνική διαβούλευση και τους καημούς και τα πάθια των ανθρώπων, για να πετύχουν τους στόχους της ποιότητας της ζωής τους, και επειδή η βόρειος Ελλάδα είναι στο Α.Ε.Π. το μεγάλο εφαλτήριο της χώρας για την τουριστική ανάπτυξη και επειδή η βόρειος Ελλάδα έχει όλα αυτά τα χρόνια, με τις παραγωγικές της δυνάμεις, δημιουργήσει συνεργασίες και συνεργείες με τις βαλκανικές και τις άλλες χώρες. Γι’ αυτό, λοιπόν, ρωτώ γιατί δεν αξιοποιείτε αυτό το πλούσιο κεφάλαιο. 
      Ειδάλλως, υπάρχει ένα τρίτο, κύριε Πρόεδρε, αν δεν απαντηθούν αυτά, κύριε Υπουργέ: Ότι υπάρχει ανεπάρκεια της Κυβέρνησης να διαχειριστεί το πολύτιμο κεφάλαιο που βρήκε, αυτής της χώρας της μεγάλης, αυτού του ελληνικού λαού. Και τότε οι αντιδράσεις του ελληνικού λαού θα έρθουν στις επόμενες εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Θα κλείσετε, κύριε Υφυπουργέ; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μάλιστα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο για πέντε λεπτά. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, δεν ήθελα να είμαι οξύς, αλλά θα ξεκινήσω από το τελευταίο, γιατί κάθε τι που αφήνεται να αιωρείται για «χωροταξικά συμφέροντα κ.λπ.» …
      Θέλω να ρωτήσω ευθέως την κυρία συνάδελφο: Κατ’ αρχήν, υπάρχει χωροταξικός σχεδιασμός στη χώρα; Δεν ξέρω αν υπάρχει. Ξέρετε ότι υπάρχει;
      ΡΟΔΟΥΛΑ ΖΗΣΗ: Μάλιστα, κύριε Υπουργέ. Όταν ήμουν Υφυπουργός ΠΕ.ΧΩ.Δ.Ε., κάναμε δεκατρία περιφερειακά χωροταξικά σχέδια –των δεκατριών περιφερειών της χώρας- ρυθμιστικά, στον παράκτιο χώρο, στον ορεινό χώρο και, επίσης, ειδικές χωροταξικές μελέτες σε όλη τη χώρα και είκοσι οκτώ, χωρίς διαχείριση, των προστατευόμενων περιοχών. Όμως, όλα αυτά τα έχετε σταματήσει. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επειδή εγώ γνωρίζω –και, βέβαια, έχει ειπωθεί κατ’ επανάληψη σ’ αυτήν την Αίθουσα- ότι δυστυχώς ούτε εθνικός χωροταξικός σχεδιασμός υπάρχει ούτε Κτηματολόγιο ακόμη υπάρχει ούτε Δασολόγιο ακόμη υπάρχει στη χώρα, με την ευθύνη που έχει ο καθένας, για να μην υπάρχουν αυτά -ας επιμεριστούμε και εμείς στο χρονικό διάστημα που είμαστε- θα πω το εξής: Εμείς, ως Υπουργείο, δεν τροποποιούμε κανένα χωροταξικό ούτε ευνοούμε κατατμήσεις ούτε βρήκαμε…
      ΠΡΟΕΔΡΕΥΩΝ (Ιωάννης Τραγάκης): Βρήκατε χωροταξικά, τα οποία μας στείλατε; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): …κανένα νομοσχέδιο εδώ πέρα, που να φέρνει καμιά τροπολογία. Το μόνο που θυμάμαι είναι το τελευταίο που είχε έρθει: Η τροπολογία του κ. Πάχτα για κατατμήσεις στο «Πόρτο Καράς». Το λέω, επειδή ρωτήσατε. Δεν ήθελα να το θίξω. Εμείς δεν έχουμε φέρει τέτοια πράγματα. Δεν γνωρίζουμε, λοιπόν, για ποιες κατατμήσεις μιλάτε. 
      Τώρα αν κάποιος κάνει κάπου κατατμήσεις κ.λπ., αυτά είναι ζητήματα που πράγματι πρέπει να ελεγχθούν από τις ανάλογες αρχές. Συνεπώς δεν είμαστε εμείς αρμόδιοι να απαντήσουμε σε αυτά, στο τι γίνεται κατά τόπους και αν κάποιος παρανομεί. 
      Αλλά εμείς σχέδιο τέτοιο, όπως η τροπολογία που είχε έρθει, δεν έχουμε φέρει εδώ. Αυτό, για να απαντήσω.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Νέα Κυβέρνηση είστε. Σας το θέτουμε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εγώ θα ήθελα, μια και μου είπατε ότι δεν απάντησα πουθενά, να διαβάσετε εσείς την επίκαιρη επερώτηση, η οποία μιλάει για τη βίζα, μιλάει για το προσωπικό στα προξενεία και τα τελωνεία, μιλάει για τη Συνθήκη Σέγκεν, μιλάει για το ότι δεν έγινε σύνδεση on-line συστήματος με τις πρεσβείες και τα προξενεία. Μα, σε όλα αυτά εγώ κατέθεσα τις απαντήσεις των φορέων…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Του κυρίου νομάρχη.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): … τις απαντήσεις των φορέων, οι οποίοι ασχολούνται με τον τουρισμό. Αλλά επειδή και ο επερωτών είναι από την Πιερία και την ανέφερε κατά κόρον, του κατέθεσα και το τι λέει η Πιερία γι’ αυτά που είπε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ο κύριος νομάρχης, όχι η Πιερία.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Άρα, λοιπόν, απάντησα.
      Τώρα, βέβαια…
      ΠΡΟΕΔΡΕΥΩΝ (Ιωάννης Τραγάκης): Ο νομάρχης έχει θεσμικό ρόλο, κύριε συνάδελφε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Του κυρίου νομάρχη και των φορέων.
      ΠΡΟΕΔΡΕΥΩΝ (Ιωάννης Τραγάκης): Το είπατε πολλές φορές, αλλά ο νομάρχης έχει θεσμικό ρόλο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν είναι όλοι οι φορείς, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, συνεχίστε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Θα σας πω το εξής: εσείς…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν είναι όλοι οι φορείς. Γιατί και εγώ έχω έγγραφα φορέων, που λένε άλλα.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αφήστε να μιλήσει και κανένας άλλος, κύριε συνάδελφε. Μιλάτε συνέχεια. Αφήστε να μιλήσουμε κι εμείς.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αφήστε, να ακούτε κιόλας.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ακούω, κύριε Υπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εγώ ακούω, όταν μιλάτε. Γιατί;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Σας ακούω, κύριε Υφυπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Λοιπόν, μπορείτε εσείς να μας φέρετε ένα έγγραφο ενός πανελληνίου τουριστικού φορέα, το οποίο να συμφωνεί με την ισοπεδωτική αυτή κριτική που κάνατε; Εάν φέρετε ένα έγγραφο φορέα, φέρετε δηλαδή ένα έγγραφο πανελληνίου τουριστικού φορέα που να λέει ότι ο τουρισμός δεν πηγαίνει καλά, ο σχεδιασμός που κάνει το Υπουργείο Τουριστικής Ανάπτυξης δεν είναι σωστός, η διαφήμιση είναι ελλιπής, παρατηρούνται σημαντικά προβλήματα, που δεν λύνει, τότε πραγματικά θα πω κι εγώ ότι ήρθατε εδώ καλοπροαίρετα, να βάλετε ένα ζήτημα, για να το διορθώσουμε.
      ΙΩΑΝΝΗΣ ΔΡΙΒΕΛΕΓΚΑΣ: Οι εργαζόμενοι;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Σε αντίθεση με αυτό, όταν εμείς ήμασταν αντιπολίτευση, που δεν είχατε ούτε Υπουργείο ούτε πολιτική ούτε στρατηγική ούτε στόχους, φέρναμε πακέτα τα έγγραφα των τουριστικών φορέων, που έλεγαν ότι το τουριστικό προϊόν δεν συνδέθηκε προολυμπιακά σε μια στρατηγική αξιοποίησης των Ολυμπιακών Αγώνων, που έλεγαν ότι η βίζα έχει συνέχεια προβλήματα, ότι δεν διευθετήθηκε κανένα πρόβλημα, ότι δεν υπάρχει τουριστική πολιτική.
      Μιλήσατε για τις εναλλακτικές μορφές. Μπορείτε να μου πείτε ποια εναλλακτική μορφή οριοθετήσατε, που ζητάτε εδώ από μας να τις προβάλλουμε; Ποια οριοθετήσατε; Δεν έχετε οριοθετήσει καμία ούτε καν τις προδιαγραφές του αγροτοτουριστικού προϊόντος δεν έχετε φτιάξει, ενώ πέρασαν τρία LEADER.
      Με όλα αυτά εμείς ασχολούμεθα. Έχουμε δημιουργήσει επιτροπή, η οποία διαχειρίζεται τον αθλητικό τουρισμό…
      ΡΟΔΟΥΛΑ ΖΗΣΗ: Της UNESCO το «Δρόμο της Ελιάς»;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Τώρα θα ακούσετε, κ. Ζήση.
      Έχουμε δημιουργήσει επιτροπή, η οποία ασχολείται με την οριοθέτηση του προσκυνηματικού τουρισμού και μάλιστα με την Αρχιεπισκοπή και την Ιερά Σύνοδο, για να διαμορφώσουμε προϊόν.
      ΡΟΔΟΥΛΑ ΖΗΣΗ: Μα, σας έχω κάνει ερωτήσεις γι’ αυτό το θέμα.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Δεν υπήρχε προϊόν, κ. Ζήση.
      Έχουμε διαμορφώσει επιτροπή, που ασχολείται με τον αθλητικό τουρισμό. Έχουμε διαμορφώσει επιτροπή για τον καταδυτικό, που ήρθε το νομοσχέδιο.
      ΡΟΔΟΥΛΑ ΖΗΣΗ: Το Ναυτιλίας, κύριε Υπουργέ!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Για τον αγροτουρισμό έρχεται το νομοσχέδιο, για τον ιαματικό έρχεται το νομοσχέδιο.
      Εν πάση περιπτώσει, εμείς δεν είπαμε ότι τον πρώτο χρόνο της διακυβέρνησής μας –γιατί ένα χρόνο έχει θητεία το Υπουργείο Τουριστικής Ανάπτυξης, τον Οκτώβριο συνεστήθη με νόμο ιδρυτικό- θα έχουμε λύσει όλα τα προβλήματα. Αναγνωρίστε μας όμως ότι τον όγκο προβλημάτων, που, επειδή δεν υπήρχε Υπουργείο, μας έφεραν όλοι οι τουριστικοί φορείς και απ’ όλη την περιφέρεια στην πόρτα μας και τον στρίμωξαν, εμείς τον διαχειριζόμαστε με τέτοιο τρόπο, που διαμορφώνουμε μια τουριστική πολιτική ελπιδοφόρα. Γιατί όλοι οι τουριστικοί φορείς αυτό λένε στις δηλώσεις τους. Σας κατέθεσα τις δηλώσεις τους και διαβάστε τις, να δείτε.
      Αν, λοιπόν, εμείς ολοκληρώνοντας τη θητεία μας δεν έχουμε παράξει κάτι καλύτερο απ’ το χθες, εσείς που ξέρετε το χθες και το ξέρετε καλά, να έρθετε να μας κρίνετε. Αλλά…
      ΡΟΔΟΥΛΑ ΖΗΣΗ: Φέρτε μας αυτά τα στοιχεία όμως.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αλλά δεν σας ευνοεί σε καμία περίπτωση η σύγκριση, γιατί δεν υπάρχει τίποτα για να συγκριθούμε. Υπήρχε αέρας κοπανιστός σε ό,τι αφορά την τουριστική πολιτική. Και εδώ δεν μιλάμε ούτε για τα μεγάλα έργα ούτε για την Αττική Οδό. Και εκεί μακριά από μένα να μην αναγνωρίσω το ό,τι θετικό έγινε. Μιλάμε για την τουριστική πολιτική, η οποία ήταν ανύπαρκτη και δυστυχώς, μακάρι να υπήρχε κάτι να πατήσουμε κι εμείς, να προχωρήσουμε παρακάτω.
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώστε τώρα, κύριε Υφυπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εμείς έχουμε ανοίξει όλα τα μέτωπα, αλλά εμείς αισιοδοξούμε. Πηγαίνουμε πράγματι με ένα πολύ σωστό τρόπο για να μπορέσουμε, όπως σας είπα, να διαμορφώσουμε το τουριστικό προϊόν όπως του αξίζει. 
      ΡΟΔΟΥΛΑ ΖΗΣΗ: Ένα λεπτό, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Θα απαντήσετε με μια λέξη, κυρία Ζήση.
      ΡΟΔΟΥΛΑ ΖΗΣΗ: Επειδή ο Υφυπουργός είχε τουλάχιστον –και πρέπει να το πούμε εδώ- την υπομονή να μείνει μέχρι το τέλος…
      ΠΡΟΕΔΡΕΥΩΝ (Ιωάννης Τραγάκης): Για μένα δεν λέτε τίποτα. 
      ΡΟΔΟΥΛΑ ΖΗΣΗ: Κύριε Πρόεδρε, για σας θεωρώ εκ των ων ουκ άνευ ότι είστε εδώ ως στυλοβάτης και θεματοφύλακας της κοινοβουλευτικής διαδικασίας. 
      ΠΡΟΕΔΡΕΥΩΝ (Ιωάννης Τραγάκης): Τέσσερις ώρες!
      ΡΟΔΟΥΛΑ ΖΗΣΗ: Κύριε Υπουργέ, με όλη την καλή διάθεση σας λέμε να φέρετε κάτι. Θα σας φέρουμε και εμείς στοιχεία και θα το εμπλουτίσουμε, όταν όμως είναι κάτι θετικό. Δεκαεννιά μήνες όμως δεν φέρατε τίποτα. 
      Εγώ ειλικρινά και για τον πολίτη -καταναλωτή -τουρίστα και για όλους αυτούς τους προορισμούς και τα προγράμματα που είχαν γίνει επί ΠΑ.ΣΟ.Κ. έχω στοιχεία και μπορείτε κάποια από αυτά να τα συνεχίσετε, εάν θέλετε…
      ΠΡΟΕΔΡΕΥΩΝ (Ιωάννης Τραγάκης): Να ενώσετε, λοιπόν, όλοι τα στοιχεία σας για να βγει κάτι καλό για τον τουρισμό. 
      ΡΟΔΟΥΛΑ ΖΗΣΗ: Όμως, κύριε Υπουργέ, τολμήστε. Γιατί το τίποτα και ο αέρας κοπανιστός υφίσταται δεκαεννιά μήνες…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία Ζήση. 
      ΡΟΔΟΥΛΑ ΖΗΣΗ: …να φυσήξουν και άνεμοι δημιουργίας. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εσείς είχατε τα σχέδια και…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μπορώ να καταθέσω τις απόψεις των πρακτόρων…
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 7/23-9-2005 επερωτήσεως Βουλευτών του ΠΑ.ΣΟ.Κ. σχετικά με τον τουρισμό.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 14.30΄ λύεται η συνεδρίαση για τη Δευτέρα 10 Οκτωβρίου 2005 και ώρα 18.00΄ με αντικείμενο εργασιών του Σώματος: α) Συζήτηση επικαίρων ερωτήσεων και β) Συζήτηση επερωτήσεως σύμφωνα με την ημερήσια διάταξη που σας έχει διανεμηθεί. 
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 7-10-2005                          ΣΕΛ. 1



