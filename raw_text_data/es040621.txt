      
     
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΛΔ΄
      Δευτέρα 21 Ιουνίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών κ. Α. Διαμαντοπούλου και κ. Ε. Αργύρη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων βελτίωσης της κυκλοφορίας στη παλαιά Εθνική Οδό Ελευσίνας-Θήβας κλπ., σελ.
      β) Προς τον Υπουργό Επικρατείας σχετικά με την εξαπάτηση των τηλεθεατών από τηλεοπτικά κουίζ κλπ., σελ.
      γ) Προς τον Υπουργό Υγείας και Κοινωνικής Αλληλεγγύης, σχετικά με την πλήρωση των κενών θέσεων ιατρικού και νοσηλευτικού προσωπικού στο Νοσοκομείο «Παπαγεωργίου» της Θεσσαλονίκης κλπ., σελ.
      4) Συζήτηση επερώτησης προς τον Υπουργό Εμπορικής Ναυτιλίας, σχετικά με τα θέματα της ακτοπλοΐας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση Έκθεσης Διαρκούς Επιτροπής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης: «Ευρωπαϊκό ένταλμα σύλληψης, τροποποίηση του ν. 2928/2001 για τις εγκληματικές οργανώσεις και άλλες διατάξεις», σελ.
      ΟΜΙΛΗΤΕΣ
      ΕΠΙ ΤΩΝ ΕΠΙΚΑΙΡΩΝ ΕΡΩΤΗΣΕΩΝ
      ΓΕΩΡΓΑΚΟΠΟΥΛΟΣ Δ., σελ.
      ΓΙΑΝΝΟΠΟΥΛΟΣ Α., σελ.
      ΚΑΛΟΓΙΑΝΝΗΣ Σ., σελ.
      ΛΕΒΕΝΤΗΣ Α., σελ.
      ΡΟΥΣΟΠΟΥΛΟΣ Θ., σελ.
      ΤΖΕΚΗΣ Α., σελ.
      Β) ΕΠΙ ΤΗΣ ΕΠΕΡΩΤΗΣΗΣ
      ΑΝΩΜΕΡΙΤΗΣ Γ., σελ.
      ΔΙΑΜΑΝΤΙΔΗΣ Ι., σελ.
      ΚΑΪΣΕΡΛΗΣ Κ., σελ.
      ΚΕΦΑΛΟΓΙΑΝΝΗΣ Ε., σελ.
      ΜΑΝΟΥΣΟΥ – ΜΠΙΝΟΠΟΥΛΟΥ Α., σελ.
      ΠΑΣΧΑΛΙΔΗΣ Γ., σελ.
      ΠΑΤΣΙΛΙΝΑΚΟΣ Ι., σελ.
      ΠΟΛΥΔΩΡΑΣ Β., σελ.
      ΡΗΓΑΣ Π., σελ.
     
     ΠΡΑΚΤΙΚΑ  ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΣΥΝΕΔΡΙΑΣΗ  ΛΔ΄
     Δευτέρα 21 Ιουνίου 2004
     	Αθήνα, σήμερα στις 21 Ιουνίου 2004, ημέρα Δευτέρα και ώρα 18.21΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
     	 Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
     	Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Οργανισμός Νεολαίας και Άθλησης του Δήμου Σπάρτης ζητεί την επίλυση φορολογικού προβλήματος που αντιμετωπίζει το Δημοτικό Στάδιο Σπάρτης.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί χρηματοδότηση για τη συνέχιση της λειτουργίας του.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Εκπαιδευτικοί των ΕΕΕΕΚ Λασιθίου Κρήτης ζητούν την ικανοποίηση εργασιακών αιτημάτων τους.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Πληροφορικών Ελλάδας ζητεί την εφαρμογή μιας ολοκληρωμένης πολιτικής αξιοποίησης της πληροφορικής και του Διαδικτύου, για την τεκμηρίωση και προβολή του Ελληνικού πολιτισμού και της ιστορίας.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την ικανοποίηση εργασιακών και οικονομικών αιτημάτων των μελών της.
     6) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΒΑΣΙΛΕΙΟΣ ΟΙΚΟΝΟΜΟΥ κατέθεσαν αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την ηθική και υλική αποκατάσταση των αγωνιστών της Εθνικής Αντίστασης.
     7) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΒΑΣΙΛΕΙΟΣ ΟΙΚΟΝΟΜΟΥ κατέθεσαν αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την ικανοποίηση αιτημάτων  των μελών της.
     8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θεόφιλος Χαμαλίδης, ιδιοκτήτης βιοτεχνίας εμφιάλωσης φιαλών υγραερίου ζητεί ρυθμίσεις στη νομοθεσία των υγραερίων καυσίμων ώστε να καταστεί δυνατή η συνέχιση λειτουργίας της βιοτεχνίας του.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Βιοτεχνικό Επιμελητήριο Πειραιά υποβάλλει προτάσεις του για αλλαγές στο φορολογικό σύστημα.
     10) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Εργαζομένων της ΕΒΕΤΑΜ ΑΕ ζητεί την επανεξέταση του θέματος της ιδιωτικοποίησης της εταιρείας με γνώμονα το δημόσιο συμφέρον καθώς και άλλα αιτήματα που απασχολούν τους εργαζόμενους.
     11) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία κρατούμενοι των Κ.Φ. Πάτρας ζητούν οι ασθενείς κρατούμενοι που είναι ανήμποροι για εργασία να εκτίουν τα 2/7 της ποινής τους.
     12) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Γονείς Φοιτητών των ΤΕΙ ζητούν την επίλυση αιτημάτων που αφορούν στις μεταπτυχιακές σπουδές και τα επαγγελματικά δικαιώματα των φοιτητών.
     13) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Δήμαρχος Αγιάς ζητεί την επιχορήγηση του Δήμου Αγιάς για την αποκατάσταση ζημιών στο αγροτικό δίκτυο.
     14) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Πλατυκάμπου ζητεί οικονομική ενίσχυση για την αποκατάσταση ζημιών από θεομηνία.
     15) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Νίκαιας ζητεί οικονομική ενίσχυση για την αποκατάσταση ζημιών από βροχοπτώσεις και χαλαζόπτωση.
     16) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Νομάρχης Εύβοιας ζητεί οικονομική ενίσχυση για την εξόφληση οφειλών του Νομού Εύβοιας προς ιδιοκτήτες μηχανημάτων που απεκατέστησαν την κυκλοφορία κατά την κακοκαιρία του 2004.
     17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία Δημοτικοί Σύμβουλοι του Δήμου Μαρμαρίου Εύβοιας ζητούν τον έλεγχο τραπεζικών λογαριασμών του Δήμου Μαρμαρίου.
     18) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί την οικονομική στήριξη των μικρών εμπόρων από τους πόρους του Γ΄ ΚΠΣ.
     19) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί την παραμονή του αγροτικού γιατρού στην έδρα του αγροτικού ιατρείου Μαρμαρίου.
     20) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί τη δωρεάν διάθεση τροφίμων σε όλους τους πολύτεκνους ανεξάρτητα από το ύψος του οικογενειακού τους εισοδήματος.
     21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Εκπαιδευτικών Α΄/βάθμιας Εκπαίδευσης Μοιρών «Η ΦΑΙΣΤΟΣ» ζητεί την αναβάθμιση των παρεχόμενων ιατρικών παροχών προς τα μέλη του.
     22) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Εργαζομένων Πα.Γ.Ν.Η. ζητεί την άμεση στελέχωση με εξειδικευμένο ιατρικό και νοσηλευτικό προσωπικό της Μονάδας Παίδων του Πα.Γ.Ν.Η.
     23) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Εργαζομένων στα προγράμματα κοινωνικής μέριμνας ζητεί τη συνέχιση της λειτουργίας των μονάδων κοινωνικής μέριμνας.
     24) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί να καταβληθεί το ολυμπιακό επίδομα σε αστυνομικούς που δε συμμετέχουν στην υπηρεσία τους, λόγω τραυματισμού, κατά την εκτέλεση καθήκοντός τους.
     24) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στα προβλήματα που δημιουργεί η κατασκευή του κόμβου στην περιοχή Κοκκίνι Χάνι Γουβών Ηρακλείου.
     26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας στο οποίο ζητείται η χορήγηση ολυμπιακού επιδόματος στους εργαζόμενους στο ΕΚΑΒ 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 433/3-5-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 433/27-5-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση της σχετικής ερώτησης του συναδέλφου Βουλευτή κ. Ανδρέα Λοβέρδου, σας γνωρίζουμε ότι το θέμα ήδη έχει καλυφθεί κατά την συζήτηση την 07 Μαΐου 2004 της (α) σχετικής Επίκαιρης Ερώτησης.
     Σας επισυνάπτουμε τα Πρακτικά της Βουλής κατά την αναφερομένη συζήτηση δηλώνοντας ότι εάν ο συνάδελφος κ. Λοβέρδος επιθυμεί επανάληψη της συζητήσεως στην Βουλή προθύμως θα συναινέσωμε προς τούτο.
     Ο Υπουργός
     ΑΡΙΣΤΟΤΕΛΗΣ A. ΠΑΥΛΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 488/5-5-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 42060/ΙΗ/25-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 488/5-5-04 την οποία κατέθεσε η Βουλευτή κ. Ευαγ. Σχοιναράκη - Ηλιάκη και αφορά στην Ολυμπιακή Παιδεία, σας γνωρίζουμε τα ακόλουθα:
     Το πρόγραμμα της «Ολυμπιακής Παιδείας» είναι εκπαιδευτικό και αποσκοπεί στη μετάδοση γνώσεων, στην καλλιέργεια δεξιοτήτων και συμπεριφορών που σχετίζονται με τα Ολυμπιακά ιδεώδη γι΄ αυτό σύμφωνα με την αριθ. 99961 /ΚΔ/17 -9-2003 σχετική εγκύκλιο του ΥΠΕΠΘ εφαρμόζεται στα σχολεία της Α/θμιας και Β/θμιας Εκπ/σης και σε ώρες που προβλέπονται από τα ωρολόγια προγράμματα.
     Η εφαρμογή του προγράμματος Ολυμπιακής Παιδείας στα σχολεία Α/θμιας και Β/θμιας Εκπ/σης παρατείνεται και για το διδακτικό έτος 2004 - 2005.
     Οι προσληφθέντες αναπληρωτές καθηγητές Φυσικής Αγωγής κατά το έτος 2003-2004 θα επαναπροσληφθούν και για το διδακτικό έτος 2004-2005.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      3. Στην με αριθμό 611/10-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Α.Π. 20494/ΕΥΣ 2897/26-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ερώτησης με αριθμ. 611/10-05-2004, που κατέθεσε ο Βουλευτής κ. Β. Κεγκέρογλου σας γνωρίζουμε ότι:
     - Το πλαίσιο εφαρμογής των καθεστώτων ενίσχυσης του Κοινοτικού Πλαισίου Στήριξης στις γεωργικές εκμεταλλεύσεις καθορίζεται από την ΚΥΑ (532) με αρ. πρωτ. 233746/3996/24.04.03, όπως τροποποιήθηκε και ισχύει και η οποία αντικατέστησε την ΚΥΑ (451) με αρ. πρωτ. 394927/5332/01.
     - Το ζήτημα της άρσης του αποκλεισμού των αγροτών με μόνιμη κατοικία σε πεδινές περιοχές έχει ληφθεί υπόψη κατά την τροποποίηση του κανονιστικού πλαισίου εφαρμογής των εν λόγω καθεστώτων.
     Ειδικότερες πληροφορίες σχετικά με τα κριτήρια αξιολόγησης των φακέλων υποψηφιότητας θα δοθούν από το Υπουργείο Αγροτικής Ανάπτυξης και Τροφίμων που είναι αρμόδιο για την έκδοση των Υπουργικών Αποφάσεων βάσει των οποίων καθορίζονται τα περιεχόμενα του φακέλου υποψηφιότητας, τα κριτήρια αξιολόγησης και άλλες λεπτομέρειες εφαρμογής.
     Ο Υφυπουργός
     Χ. ΦΩΛΙΑΣ»
      4. Στην με αριθμό 546/6-5-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 100/26-5-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 546/06-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Δραγασάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Σύμφωνα με το ν. 3207/2003 οι Μαρίνες Ζέας, Φλοίσβου και Αλίμου χαρακτηρίζονται ως χώροι Ολυμπιακής Φιλοξενίας και διέπονται από τις διατάξεις του ν.2947/2001.
     2. Για τα έργα αναβάθμισης και εκσυγχρονισμού του λιμένα τουριστικών σκαφών της Ζέας προωθήθηκε η έγκριση της Μελέτης Περιβαλλοντικών Επιπτώσεων, επί της οποίας τοποθετήθηκαν σχετικά οι αρμόδιες Υπηρεσίες.
     3. Για την εκτέλεση των εργασιών διαπλάτυνσης υπήνεμου μώλου, συντήρησης, επισκευής και ασφάλειας στις υφιστάμενες υποδομές, μετά από συνεργασία και σύμφωνη γνώμη των συναρμόδιων Υπηρεσιών εκδόθηκε η απαιτούμενη, αστυνομικής φύσεως, άδεια εκτέλεσης έργων στη Μαρίνα Ζέας από τη Λιμενική Αρχή Πειραιά.
     4. Κατά τα λοιπά αρμόδια είναι η ΕΤΑ Α.Ε. που εποπτεύεται από το Υπουργείο Τουρισμού.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     5. Στην με αριθμό 657/11-5-04 ερώτηση των Βουλευτών κυρίων  Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 44024/ΙΗ/2-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 657/11-5-2004, την οποία κατέθεσαν οι Βουλευτές κ Γιώργος Χουρμουζιάδης και Άγγελος Τζέκης, και στα θέματα της  αρμοδιότητάς μας, σας γνωρίζουμε τα ακόλουθα.
     Όπως μας πληροφόρησε το Πανεπιστήμιο Θεσσαλονίκης με σχετικό έγγραφό του:
     α. Οι κάμερες υπάρχουν σε τρεις χώρους (στο λεβητοστάσιο, στην αποθήκη τροφίμων και στο χώρο των ψυγείων) για τον έλεγχο κλοπών και λειτουργούν μόνο τις νυχτερινές ώρες για να διευκολύνουν τους δύο φύλακες, καθόσον είχαν σημειωθεί στο παρελθόν κρούσματα κλοπής από αγνώστους.
     β. Ουδεμία μετακίνηση ή αντικατάσταση εργαζόμενου έγινε.
     γ. Σχετικά με το θέμα της περικοπής του ανθυγιεινού επιδόματος, αυτό έγινε στις περιπτώσεις αλλαγής θέσεως με τη συναίνεση των ίδιων των εργαζομένων.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     6. Στην με αριθμό 667/11-5-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 180 Β/2-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην ερώτηση με αρ.667 που κατατέθηκε στις 11-5-2004 από το Βουλευτή κ. Θανάση Λεβέντη, σας γνωρίζουμε ότι σύμφωνα με τον Ν. 2218/94 οι πολεοδομικές υπηρεσίες, που είναι αρμόδιες για την εφαρμογή των πολεοδομικών διατάξεων, τον έλεγχο και τη χορήγηση των οικοδομικών αδειών ανήκουν πλέον οργανικά και διοικητικά στις οικείες τοπικές Αυτοδιοικήσεις Α’ και Β΄ βαθμού.
     Ειδικότερα όσον αφορά στην έκδοση οικοδομικής άδειας στην Λαυρεωτική (αίτηση με αριθμό πρωτ. 5123/23-4-1997), αρμόδιο για τον έλεγχο των υποβληθέντων στοιχείων και τη σύννομη έκδοσή της, είναι το Πολεοδομικό Γραφείο Μαρκόπουλου.
     Τέλος, επειδή στο ΥΠΕΧΩΔΕ έφθασαν διαμαρτυρίες συλλόγων και κατοίκων της περιοχής για το ίδιο θέμα, οι αρμόδιες Υπηρεσίες μας διερευνούν την υπόθεση.
     Ο Υπουργός
     Γ. ΣΟΥΦΛΙΑΣ»
     7. Στην με αριθμό 670/11-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 29517/3-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι το έτος 2004 το ΥΠ.ΕΣ.Δ.Δ.Α επιχορήγησε το Δήμο Ραφήνας με το ποσόν των 60.000€ για την αποκατάσταση των ζημιών, που προκλήθηκαν από τις πρόσφατες θεομηνίες, στους τομείς ύδρευσης, αποχέτευσης, εσωτερικής και αγροτικής οδοποιίας, ενώ επανεξετάζεται συμπληρωματική επιχορήγηση.
     Επιπλέον, στα πλαίσια κατανομής των πιστώσεων της ΣΑΤΝ2004 για Πολιτική Προστασία ο Δήμος Ραφήνας και ο Δήμος Νέας Μάκρης χρηματοδοτήθηκαν με το ποσό των 44.000 € ο καθένας, για την κάλυψη δράσεων αντιμετώπισης των δασικών πυρκαγιών.
     Συμπληρωματικά σας πληροφορούμε ότι από το πρόγραμμα για την καθαριότητα την περίοδο των Ολυμπιακών αγώνων, οι παραπάνω Δήμοι επιχορηγήθηκαν, πρόσφατα, με τα ποσά των 250.000 € και 200.000 € αντίστοιχα.
     Ο Υφυπουργός
     Α. ΝΑΚΟΣ»
      8. Στην με αριθμό 391/3-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 431/26-5-04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση της ερώτησης, σας γνωρίζουμε ότι στην υπ' αριθ. 743 Ι 5.4.2004 απόφαση «συγκρότηση Επιτροπής» για τη σύνταξη του σχεδίου του νέου Οργανισμού του Υπουργείου, έχει συμπεριληφθεί σαν μέλος ο υπάλληλος του Υπουργείου Τουρισμού και Πρόεδρος του Συλλόγου εργαζομένων Τριανταφύλλου Τριαντάφυλλος και με την υπ' αριθ. 1287/22-4-2004 συμπληρωματική απόφαση του Υπουργού Τουρισμού ορίσθηκε ο κ. Σουλιώτης Βασίλειος (Νομικός Σύμβουλος του Υπουργείου) σαν μέλος της Επιτροπής.
      Με την ανασύσταση του Υπουργείου Τουρισμού οι εργαζόμενοι της πρώην Γραμματείας Τουρισμού του Υπουργείου Ανάπτυξης που μεταφέρθηκαν στο νέο Υπουργείο είναι φυσικό να παύσει να τους καταβάλλεται το μηνιαίο επίδομα από τον ειδικό λογαριασμό πετρελαιοειδών του Υπουργείου Ανάπτυξης λόγω αλλαγής της φύσης δραστηριοτήτων του Υπουργείου. Το θέμα αντιμετωπίζεται με το νέο νομοσχέδιο για το Υπουργείο Τουρισμού όπου θα συμπεριληφθεί μία ενιαία πολιτική επιδόματος που θα συμπεριλαμβάνει όλους τους υπαλλήλους του Υπουργείου Τουρισμού και Ε.Ο.Τ. και θα ισορροπεί ανισότητες καταβολής επιδομάτων σε υπαλλήλους (που συνέβαινε στο παρελθόν) με το ίδιο ακριβώς αντικείμενο απασχόλησης.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      9. Στην με αριθμό 77/5-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 26072/18-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τα κτιριακά προβλήματα του Παγκύπριου Διδακτηρίου όπου στεγάζονται το 1ο  Γυμνάσιο και το 1ο Λύκειο στο Βόλο, σας ενημερώνουμε ότι το ΥΠΕΣΔΔΑ από το πρόγραμμα ΣΑΤΑ έχει επιχορηγήσει τα έτη 2001 έως 2003 το Δήμο Βόλου με το ποσό των 889.494,05 € και από το αντίστοιχο πρόγραμμα έτους 2004 με το ποσό των 99.341,81 € μέχρι σήμερα, για την επισκευή και συντήρηση σχολικών κτιρίων της αρμοδιότητάς του.
      Οι λοιπές ζημιές που αναγράφονται στην κατατεθείσα εν λόγω ερώτηση, θα εξεταστούν περαιτέρω ανάλογα με τις διαθέσιμες γι' αυτό σχετικές πιστώσεις.
      Ο Υφυπουργός
      Α. ΝΑΚΟΣ»
      10. Στην με αριθμό 395/3-5-04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. Δ5/ΗΛ/Α/Φ6/28/8410/27-5-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 395/03-05-04 ερώτησης που κατατέθηκε στη Βουλή από τον ως άνω Βουλευτή, σας γνωρίζουμε τα εξής:
      1. Η εξέλιξη του έργου διασύνδεσης των νησιών των Κυκλάδων με το διασυνδεδεμένο σύστημα με σκοπό την κάλυψη των αναγκών τους, από άποψη τόσο σχεδιασμού όσο και υλοποίησης, αναλύεται στα επισυναπτόμενα έγγραφα της ΡΑΕ (αρ. 0-6688/14-05-04) του ΔΕΣΜΗΕ (αρ. 3582/13-05-04) και της ΔΕΗ ΑΕ. (ΓΔΝΣ/1488/26-05-04) που καλύπτουν το όλο θέμα.
      2. Ως προς το θέμα της κατά δυνατόν μεγιστοποίησης της διείσδυσης των Ανανεώσιμων Πηγών Ενέργειας με την χρήση νέων τεχνολογιών παραγωγής, έχουν προωθηθεί, στα πλαίσια του Επιχειρησιακού Προγράμματος Ανταγωνιστικότητας οι δράσεις 2.1.3 και 6.3.2, που αναφέρονται σε «Οικονομικά κίνητρα για την ενίσχυση μεμονωμένων ιδιωτικών επενδύσεων» και σε «Έργα προώθησης καινοτόμων λύσεων και στα μη διασυνδεδεμένα νησιά», ως εκτίθεται αναλυτικότερα στο έγγραφο ΑΠ. Φ4/8261/555/13-05-04, που επίσης επισυνάπτεται.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 696/12-5-04 ερώτηση του Βουλευτή κ. Κων/νου Σπηλιόπουλου δόθηκε με το υπ’ αριθμ. Φ 900α/4049/7201/25.5.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της. υπ' αριθμ. 696/12-05-2004 ερώτησης, που κατέθεσε ο Βουλευτής κ. Κώστας Σπηλιόπουλος, με θέμα την απόλυση 18 μονίμων εξ' εφεδρείας Αξιωματικών του Πολεμικού Ναυτικού (ΠΝ), σας γνωρίζουμε τα εξής:
      Το καθεστώς των ανακαλούμενων στην ενέργεια ως μονίμων εκ της εφεδρείας Αξ/κών και των απολύσεων αυτών διέπεται από το συνδυασμό των διατάξεων του άρθρου 17 του Ν. 2292/95, του άρθρου 66 του Ν.Δ 1400/73 και του άρθρου 23 του Ν. 2439/96.
      Αναφορικά με τις διενεργηθείσες απολύσεις διευκρινίζεται, ότι η σχετική απόφαση ελήφθη νομίμως από το Ανώτατο Ναυτικό Συμβούλιο (ΑΝΣ), λαμβάνοντας υπόψη, ότι εξέλειπαν οι λόγοι οι οποίοι είχαν συντελέσει στην ανάκλησή τους, στο πλαίσιο της ανάγκης μειώσεως του αριθμού των μονίμων στελεχών, εξ' αιτίας της συνεχώς μειούμενης οροφής του μονίμου προσωπικού του ΠΝ, σε συνδυασμό με την διαμορφούμενη νέα δομή, οργάνωση και αναδιάρθρωσή του.
      Σχετικά με τον διανυθέντα χρόνο παραμονής ενός εκάστου των Αξ/κών ως μονίμου εξ' εφεδρείας, διευκρινίζεται ότι επί συνόλου απολυομένων 18 Αξ/κών, οι 16 συμπλήρωσαν χρόνο παραμονής μετά την ανάκλησή τους, από δύο (2) έως δέκα (10) χρόνια υπηρεσίας, (εκ των οποίων οι 14 άνω της τριετίας) και μόνο ένας έχει χρόνο υπηρεσίας έξι (6) μηνών. Για την εν λόγω περίπτωση δεν συνέτρεχαν κοινωνικοί λόγοι παραμονής, καθόσον ο εν λόγω Αξιωματικός είχε κατοχυρώσει πλήρη συντάξιμη υπηρεσία και δεν απαιτείτο η περαιτέρω παραμονή του, δεδομένης της ολοκλήρωσης του έργου για το οποίο ανεκλήθη.
      Κατά συνέπεια, οι πρόσφατες απολύσεις των Αξ/κών, αποφασίστηκαν με γνώμονα τις αρχές του μείζονος συμφέροντος του στρατεύματος για την αποτελεσματική λειτουργία του και εξυπηρέτηση της αποστολής του, χωρίς να παραβλεφθεί και το γεγονός της επίλυσης κατά το πλείστον των προβλημάτων των ενδιαφερομένων Αξ/κών (κοινωνικά κριτήρια).
      Τέλος, τονίζεται, ότι το ΠΝ δεν προέβη σε πράξη ανάκλησης στην ενέργεια εφέδρων προς αντικατάσταση των εν λόγω απολυομένων.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      12. Στην με αριθμό 698/12-5-04 ερώτηση της Βουλευτού κ. Ασημίνας Ξηροτύρη -Αικατερινάρη δόθηκε με το υπ’ αριθμ. 189Β/2-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης, σας ενημερώνουμε για τα παρακάτω:
      Από τα τηρούμενα στοιχεία της Δ/νσης Ε.Α.Ρ.Θ./ΥΠΕΧΩΔΕ, προκύπτουν τα παρακάτω συμπεράσματα:
      - Το όποιο πρόβλημα ρύπανσης από ΑΣ10 στην Αθήνα, εκτιμάται ότι είναι σε αντίστοιχα επίπεδα άλλων μεγαλουπόλεων του εξωτερικού.
      - Η διαχρονική εξέλιξη της ρύπανσης από ΑΣ10 παρουσιάζει ελαφρά μείωση και οι υπερβάσεις των στόχων της οδηγίας Ε.Ε για το 2003 δείχνουν ότι είναι εφικτή η επίτευξη των ορίων το 2005.
      - Εκτιμάται ότι σε ένα πολύ μεγάλο ποσοστό (άνω του 50%) η ρύπανση από ΑΣ10 στην Αθήνα είναι φυσικής προέλευσης ή αερομεταφερόμενη, γεγονός που υποδηλώνει ότι κι αν ακόμα μηδενιστούν με απόλυτη παρέμβαση κάποιες πηγές, η ρύπανση θα εξακολουθεί να υπάρχει.
      - Δεν προβλέπονται από την οδηγία Ε.Ε άμεσα μέτρα για επεισόδια ρύπανσης από ΑΣ10 (όταν δηλαδή κάποια συγκεκριμένη ημέρα υπάρχουν υψηλές τιμές σωματιδίων) και για αυτό δεν θεσπίζεται όριο συναγερμού.
      Ειδικά για την περίοδο των Ολυμπιακών Αγώνων, προβλέπονται τα εξής:
      - Η συνεχής παρακολούθηση των επιπέδων ατμοσφαιρικής ρύπανσης επί 24ώρου βάσεως.
      - Η πρόβλεψη, κατά το δυνατόν, τυχόν επεισοδίων ρύπανσης με βάση και τις μετεωρολογικές συνθήκες
      - Η εντατικοποίηση των ελέγχων από κλιμάκια του ΥΠΕΧΩΔΕ για περιορισμό των εκπομπών.
      Ο Υπουργός
      Γ. ΣΟΥΦΛΙΑΣ»
      13. Στην με αριθμό 766/14-5-04 ερώτηση των Βουλευτών κυρίων Νίκου Γκατζή, Τάκη Τσιόγκα και Αντωνίου Σκυλλάκου δόθηκε με το υπ’ αριθμ. Β-466/3-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της αναφοράς και της ερώτησης με αριθμό 438/10-5-2004 και 766/14-5-2004. που κατέθεσαν στη Βουλή η Βουλευτής κα Ροδούλα Αθ. Ζήση, και κ.κ. Νίκος Γκατζής, Τάκης Τσιόγκας και Αντώνης Σκυλλάκος , αντίστοιχα, σχετικά με τη λειτουργία του Αεροδρομίου της Νέας Αγχιάλου, κατά το λόγο αρμοδιότητας του Υ.Μ.Ε., σύμφωνα και με το με αριθμό ΥΠΑ/Δ 3/Α/21292/823/26-5-2004 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Ο Κρατικός Αερολιμένας Ν. Αγχιάλου, επί σειράν ετών εξυπηρετεί κατά την διάρκεια της θερινής περιόδου, πέραν των πτήσεων από κράτη προσχωρήσαντα στην Συμφωνία SCHENGEN, που εξομοιώνονται με πτήσεις εσωτερικού και δεν απαιτούν διαβατηριακό έλεγχο, και πτήσεις από τις λοιπές εκτός SCHENGEN χώρες της Ευρωπαϊκής Ένωσης, καθώς και πτήσεις .από μη Κοινοτικές χώρες.
      2. Οι εν λόγω πτήσεις προς τον υπόψη Αερολιμένα, που άρχισαν να εκτελούνται το έτος 1993, επραγματοποιούντο από την άποψη ελέγχων ελευθεροκοινωνίας (διαβατηριακός-τελωνειακός έλεγχος), βάσει εγγράφων συμφωνιών μεταξύ της Υπηρεσίας Πολιτικής Αεροπορίας και των αρμοδίων Υπηρεσιών των Υπουργείων Οικονομικών και Δημόσιας Τάξης.
      3. Με την αριθμ. 7001/9/17 (ΦΕΚ 84/β/21-1-04 ΚΥΑ των Υπουργών Δημόσιας Τάξης και Οικονομικών απαγορεύονται οι πτήσεις στο αεροδρόμιο Ν. Αγχιάλου, που προέρχονται ή κατευθύνονται σε κράτη εκτός Συμφωνίας SCHENGEN, με εξαίρεση το χρονικό διάστημα από 1-8-2004 έως 31-8-2004.
      Επ' αυτού, η Υ.Π.Α πραγματοποίησε έγγραφες παρεμβάσεις, επισημαίνοντας προς τα αρμόδια Υπουργεία τη συμβολή του υπόψη αεροδρομίου στην εξυπηρέτηση της τουριστικής κίνησης, που έχει ήδη προγραμματιστεί για το έτος 2004, και η εν λόγω απόφαση πρόκειται να τροποποιηθεί.
      Σχετικά θα απαντήσει ως αρμόδιο το συνερωτώμενο Υπουργείο Δημόσιας Τάξης.
      4. Από πλευράς τεχνικών έργων, σημειώνεται ότι το υπόψη αεροδρόμιο δεν έχει χαρακτηρισθεί ως ολυμπιακό, .παρ’ όλα αυτά, και μολονότι ως χρόνος παραδόσεως του νέου δαπέδου σταθμεύσεως αεροσκαφών και του συστήματος τροχοδρόμων είχε προσδιορισθεί ο Δεκέμβριος 2004, αναμένεται τα έργα αυτά να έχουν ολοκληρωθεί προ των Ολυμπιακών Αγώνων.
      5. Η περάτωση του κτιρίου του Αεροσταθμού και η διαμόρφωση του περιβάλλοντος χώρου προγραμματίζονται για τον Ιούνιο του 2006, ενώ έχει ήδη περατωθεί το στάδιο των μελετών και έχει ολοκληρωθεί η διαδικασία απαλλοτριώσεως των εκτάσεων, που απαιτούνται για την ανάπτυξη των νέων εγκαταστάσεων.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 778/14-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-467/3-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Αναφερόμενοι στην ερώτηση με αριθμό 778/14-5-2004 που κατέθεσε στη Βουλή ο Βουλευτής κ. Βασίλης Οικονόμου, σχετικά με τη παραχώρηση χρήσης του Αεροδρομίου Πάχης Μεγάρων, σύμφωνα και με το με α.π.ΥΠΑ/Δ13/Α/21293/827/28-5-2004 έγγραφο της Υπηρεσίας Πολιτικής Αεροπορίας, σας πληροφορούμε ότι μέρος του κατασκευασθέντος δαπέδου του αεροδρομίου αυτού (5,5 στρέμματα), καθώς και ο Αεροσταθμός, έχουν παραχωρηθεί στην Υ.Π.Α , προκειμένου να συνεχισθεί η εξυπηρέτηση των πτητικών μέσων. Γενικής Αεροπορίας και μετά το πέρας των Ολυμπιακών Αγώνων 2004.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      15. Στην με αριθμό 786/17-5-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 163/2-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Σύμφωνα με το αριθμ. 244326/7-4-2004 έγγραφο της Δ/νσης ΚΑΦΕ της Γενικής Διεύθυνσης Κτηνιατρικής του Υπουργείου μας προς τις Νομαρχιακές Αυτοδιοικήσεις - Διευθύνσεις Κτηνιατρικής και προς την Ένωση εταιρειών στην οποία έχει ανατεθεί η υλοποίηση του έργου της σήμανσης και καταγραφής των αιγοπροβάτων, το χρονικό διάστημα του τριμήνου Ιουνίου έως και Αυγούστου είναι διάστημα υψηλών θερμοκρασιών και για τα περισσότερα κοπάδια περίοδος μετακίνησης σε θερινές βοσκές και ως εκ τούτου για το διάστημα αυτό αναστέλλεται η εκτέλεση του έργου της σήμανσης.
      Ο Υφυπουργός
      Α. ΚΟΝΤΟΣ»
      16. Στην με αριθμό 805/18-5-04 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 166/2-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Έξαρχος,. σας πληροφορούμε τα εξής:
      1. Με απόφασή μας, έχει συσταθεί Ομάδα Εργασίας για. τη σύνταξη Σχεδίου Δράσης για την εφαρμογή της νέας ΚΑΠ.
      Στα πλαίσια αυτά θα αποφασισθεί ο σχεδιασμός και η προετοιμασία του κρατικού μηχανισμού για την εφαρμογή των αποφάσεων για το βαμβάκι.
      2. Η μη υιοθέτηση από την χώρα μας της θέσης της ολικής αποσύνδεσης σε συνεργασία με καπνοπαραγωγά κράτη μέλη της Ε.Ε., αποσκοπεί στη συνέχιση της καπνοκαλλιέργειας, την αποφυγή της εγκατάλειψης της υπαίθρου και του μαρασμού πόλεων, κωμοπόλεων και χωριών, που σχετίζονται αποκλειστικά με την καλλιέργεια, εμπορία και διακίνηση του καπνού,. καθώς και την αποφυγή όλων των δυσάρεστων οικονομικών καi κοινωνικών επιπτώσεων στην απασχόληση εργατικού δυναμικού στον τομέα της μεταποίησης.
      Με τη συμβιβαστική πρόταση επίσης εξασφαλίσθηκε η κατά ένα . έτος παράταση του ισχύοντος καθεστώτος (εσοδεία 2005) και η εφαρμογή από την εσοδεία 2006 τετραετούς μεταβατικού σταδίου (μέχρι και την εσοδεία 2009), που διασφαλίζει το εισόδημα για τους καπνοπαραγωγούς. Για το μεταβατικό αυτό στάδιο, παρέχεται η ευελιξία στο κράτος μέλος να υιοθετήσει τα κατάλληλα ποσοστά συνδεδεμένης και αποσυνδεδεμένης ενίσχυσης, σύμφωνα με αντικειμενικά κριτήρια ανάλογα με τις περιοχές και τις ποικιλίες ποιότητας, αρχής γενομένης από ποσοστό από συνδεδεμένης ενίσχυσης τουλάχιστον 40%.
      Πέραν της εξασφάλισης του τετραετούς μεταβατικού σταδίου, διασφαλίσθηκε ο χρονικός ορίζοντας των κοινοτικών επιδοτήσεων μέχρι το 2013 και απαλείφθηκε η υποχρέωση της Επιτροπής να συνοδεύει την έκθεση που θα υποβάλλει μέχρι 31-12-2009 με νομοθετικές προτάσεις.
      Με απόφαση του Υπουργού Αγροτικής Ανάπτυξης και Τροφίμων, που θα εκδοθεί μετά από εισήγηση υπηρεσιακών παραγόντων και. εκπροσώπων οργανισμών και παραγωγών, θα καθορισθεί ο χρόνος έναρξης εφαρμογής της ενιαίας ενίσχυσης και τα ποσοστά συνδεδεμένη ς και αποσυνδεδεμένης ενίσχυσης.
      Πριν το 2010 είναι ανάγκη να προβούμε στην ανασυγκρότηση του υπάρχοντος προγραμματισμού για την Αγροτική Ανάπτυξη στις περιοχές καπνοπαραγωγής, ώστε τα ποσά που θα παρακρατούνται για την αναδιάρθρωση να απορροφούνται αμέσως ή εμμέσως προς όφελος των καπνοπαραγωγών και των περιοχών καπνοκαλλιέργειας.
      Ο Υφυπουργός
      Α. ΚΟΝΤΟΣ»
      17. Στην με αριθμό 896/20-5-04 ερώτηση των Βουλευτών κυρίων Εμμανουήλ Στρατάκη, και Στυλιανού Ματζαπετάκη δόθηκε με το υπ’ αριθμ. 78/3-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κ.κ. Ε. Στρατάκης, Σ. Ματζαπετάκης, σας πληροφορούμε τα εξής:
      Με την 110956/3239/31-12-03 Κ.Υ.Α. Υφυπουργών Γεωργίας και Ανάπτυξης, παραχωρήθηκε στον Ελληνικό Οργανισμό Τουρισμού δημόσιο δάσος εμβαδού 700.000,00 τ.μ. για τη δημιουργία εγκαταστάσεων αθλητικού τουρισμού (γήπεδο γκόλφ κ.λ.π.), στην περιοχή του Δήμου Μακρύ Γιαλού Ν. Λασιθίου.
      Αρμόδιος Φορέας για τη συγκεκριμένη αξιοποίηση είναι ο Ελληνικός Οργανισμός Τουρισμού (Ε.Ο.Τ.) που εποπτεύεται από το Υπουργείο Τουρισμού.
      Ο Υφυπουργός
      Ε. ΜΠΑΣΙΑΚΟΣ»
      18. Στην με αριθμό 929/20-5-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. Υ/1 Α/11/3-6-04 έγγραφο από τον Υπουργό Επικρατείας η ακόλουθη απάντηση:
      «Σε απάντηση της παραπάνω ερώτησης, σας γνωστοποιούμε στο πλαίσιο της αρμοδιότητάς μας, τα εξής:
      Όπως είναι γνωστό, σύμφωνα με το νόμο το ΕΣΡ είναι ανεξάρτητη διοικητική αρχή και μεταξύ των άλλων αρμοδιοτήτων του ασκεί τον προβλεπόμενο στο Σύνταγμα άμεσο έλεγχο του Κράτους επί της ραδιοφωνίας και της τηλεοράσεως και επιβάλλει, κατ' αποκλειστικότητα, διοικητικές κυρώσεις (στους ραδιοτηλεοπτικούς σταθμούς) για παράβαση του νόμου, των τεχνικών υποχρεώσεων, των αρχών δεοντολογίας και της σύμβασης παραχωρήσεως.
      Το ΕΣΡ, ασκώντας κατά τ’ ανωτέρω τις αρμοδιότητές του, με την υπ’ αριθμ. 325/22.7.2003 απόφαση επέβαλε στο ραδιοφωνικό σταθμό «ΡΑΔΙΟ ΡΟΔΟΠΗ» του Ν. Ροδόπης την κύρωση του προστίμου των 5.000 ευρώ.
      Ειδικότερα, ως προς τα ερωτήματα ποια είναι τα στοιχεία κ.λπ. στα οποία στηρίχθηκε το ΕΣΡ στην επιβολή του εν λόγω προστίμου, η απάντηση δίδεται στο υπ’ αριθμ. πρωτ. 7566/24.5.2004 έγγραφο του ΕΣΡ προς την Υπηρεσία μας, το οποίο και σας διαβιβάζουμε συνημμένως (σελ. 19).
      Ο Υπουργός
      Θ. ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 944/21-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ. 21/11/Α2/1551/1-5-04 έγγραφο από τον Υπουργό Εξωτερικών η ακόλουθη απάντηση:
      «Το ζήτημα της μετακλήσεως αλλοδαπών για εποχιακή απασχόληση, αφορά κυρίως Αλβανούς και Βούλγαρους υπηκόους, στο πλαίσιο σχετικών διμερών συμφωνιών που έχει υπογράψει η Ελλάδα με τις εν λόγω χώρες. Ειδικά όσον αφορά την Αλβανία, οι αρμόδιες εθνικές υπηρεσίες έχουν κατά καιρούς διαπιστώσει φαινόμενα καταστρατήγησης των διατάξεων της υφιστάμενης διμερούς συμφωνίας.
      Βάσει στοιχείων του Υπουργείου Δημοσίας Τάξεως, η διαδικασία εποχιακών μετακλήσεων χρησιμοποιείται συχνά, ως πρόσχημα, για την έλευση Αλβανών στη χώρα μας και για άλλους λόγους εκτός της εποχιακής απασχόλησης. Από στατιστικά στοιχεία των προξενικών μας Αρχών στην Αλβανία, προκύπτουν αποκλίσεις στις εποχιακές μετακλήσεις που πραγματοποιήθηκαν κατά τα έτη 2001 (6.000), 2002 (10.000 παρά το γεγονός ότι, λόγω παγετού, .ενδιαφερόμενοι εργοδότες δήλωσαν κάμψη αγροτικών εργασιών) και 2003 (18.880) που βαίνουν αυξανόμενες με γεωμετρική πρόοδο. Έχει παρατηρηθεί επίσης ότι, συχνά, ο αριθμός των εργατών που ζητούνται προς εποχιακή απασχόληση είναι δυσανάλογος των καλλιεργούμενων στρεμμάτων. Δεν θα έπρεπε να αγνοηθεί και το φαινόμενο των αυξημένων περιστατικών πλαστογράφησης των προσκομιζομένων στις Προξενικές μας Αρχές δικαιολογητικών, καθώς και του μεγάλου αριθμού μετακαλουμένων που δεν έχουν ουδεμία σχέση με αγροτικές εργασίες (π.χ. υπερήλικες), όπως προκύπτει από τις αυτοπρόσωπες συνεντεύξεις των ενδιαφερομένων.
      Κατόπιν τούτου, το Υπουργείο Εξωτερικών, σε συνεργασία με τα συναρμόδια Υπουργεία Εσωτερικών και Απασχόλησης, θεωρεί επιβεβλημένο τον εξορθολογισμό της διαδικασίας χορήγησης αδειών εισόδου και παραμονής μετακαλουμένων Αλβανών υπηκόων, ούτως ώστε, να επιτευχθεί η συνεπέστερη δυνατή εφαρμογή της διμερούς συμφωνίας εποχιακής απασχόλησης και, κατά συνέπεια, η επωφελέστερη δυνατή αξιοποίηση των δυνατοτήτων που αυτή προσφέρει.
      Η ανωτέρω συλλογιστική σχετίζεται κατ' αρχήν, με την ασφάλεια των Ολυμπιακών Αγώνων του 2004 και της συναφούς αδυναμίας των Αλβανικών Αρχών να ασκήσουν αποτελεσματικού ς συνοριακούς ελέγχους.
      Υπό το φως των ανωτέρω, το Υπουργείο Εξωτερικών, επιδιώκοντας την εναρμονισμένη εφαρμογή της σχετικής συμφωνίας από τις συναρμόδιες Αρχές της Χώρας:
      α) έχει δώσει οδηγίες προς τις Ελληνικές Προξενικές Αρχές της Αλβανίας να χορηγούν εθνικές θεωρήσεις εισόδου επί τη βάσει των απαιτούμενων δικαιολογητικών και της αυτοπρόσωπης συνέντευξης, όπου απαραιτήτως θα διαπιστώνεται η προηγούμενη επαγγελματική εμπειρία και η εν γένει επάρκεια του ενδιαφερομένου προς μετάκληση σε συναφείς εποχικές καλλιέργειες, λόγω παλαιότερης μετάκλησής του.
      β) έχει εισηγηθεί προς τα συναρμόδια Υπουργεία και λοιπούς εμπλεκόμενους φορείς τη διαμόρφωση κοινού πλαισίου συνεργασίας για υλοποίηση προκαταρκτικού ελέγχου. σύμφωνα με τις πραγματικές ανάγκες για εποχιακή εργασία ανά περιoχή, προκειμένου να υπάρξει ουσιαστική εφαρμογή των υφιστάμενων εποχιακών συμφωνιών προς όφελος όλων των μερών. Επισημαίνεται ακόμη, ότι εκκρεμεί από το Υπουργείο Απασχόλησης ΥΠΕΣΔΔΑ τοποθέτηση Συμβούλων Εργασίας στις Προξενικές μας Αρχές, όπως προβλέπεται από τη διμερή Συμφωνία εποχιακής απασχόλησης Ελλάδος - Αλβανίας, προς συντονισμό και πραγματοποίηση αποτελεσματικότερων ελέγχων των αιτημάτων των Ελλήνων εργοδοτών. Τέλος, σημειώνεται ότι το. Υπουργείο Απασχόλησης έχει εκ νέου εκδώσει τις απαραίτητες εγκύκλιους οδηγίες προς όλες τις Διευθύνσεις Εργασίας των Νομαρχιών και τον ΟΑΕΔ, για την απαρέγκλιτη τήρηση των προβλεπομένων από τις ως άνω συμφωνίες υποχρεωτικών διαδικασιών, ιδίως όσον αφορά τη διεξαγωγή προηγούμενης έρευνας της αγοράς εργασίας, για ενδεχόμενη πλήρωση των κενών θέσεων εργασίας από άνεργους ημεδαπούς, κοινοτικούς υπηκόους ή νόμιμα διαμένοντες στη χώρα αλλοδαπούς.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      20. Στην με αριθμό 713/12.5.04 ερώτηση των Βουλευτών κυρίων Ελπίδας Παντελάκη και Παναγιώτη Κοσιώνη δόθηκε με το υπ’ αριθμ. Β-420/28.5.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 713 Ι12-05-04 που κατέθεσαν στη Βουλή οι Βουλευτές κ. Ελπίδα Παντελάκη και ο κ. Π. Κοσιώνης , σύμφωνα και με το με αριθμ. πρωτ. 76401 21-05-04έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω, κατά τη σειρά των τιθεμένων ερωτημάτων:
      1. Αναφορικά με τη λειτουργία προαστιακού σιδηρόδρομου στη μελέτη του τμήματος ΧΘ 105+800 -121+700 (ΟΡΙΑ ΔΗΜΟΥ ΡΙΟΥ), προβλέπονται οι εξής στάσεις - σταθμοί:
      . Στάση Ψαθόπυργου (ΧΘ 110+800)
      . Νέος Εμπορευματικός Σταθμός Δρεπάνου (ΧΘ 111 +700 -113+300 )
      . Στάση Αγ. Βασιλείου (ΧΘ 116+900)
      . Στάση Ρίου (ΧΘ 119+000)
      Εκτός από τα παραπάνω αλλά σε άμεση σχέση με το εν λόγω τμήμα της χάραξης προβλέπεται να κατασκευαστεί ο Νέος Επιβατικός Σιδ. Σταθμός Αγ. Διονυσίου (ΧΘ 125+972-126+675) Η ανάπτυξη των παραπάνω στάσεων - σταθμών σε όλο το μήκος του Δήμου Ρίου μπορεί να ικανοποιήσει τις ανάγκες Προαστιακού Σιδηρόδρομου.
      2. Η Νέα Σιδ. γραμμή κινείται επί της υφιστάμενης σιδ. γραμμής στο μεγαλύτερο μέρος του Δήμου Ρίου όπου τα γεωμετρικά χαρακτηριστικά αυτής καλύπτουν τις απαιτήσεις της Νέας σιδ. γραμμής υψηλών ταχυτήτων.
      Η παράλληλη χάραξη της σιδ. γραμμής με τη Νέα Εθνική Οδό είναι ανέφικτη καθώς τόσο η Νέα Εθνική Οδό όσο και η Παλαιά Εθνική Οδός κινούνται παράλληλα με περιορισμένα γεωμετρικά χαρακτηριστικά σε σχέση με τα απαιτούμενα για τη χάραξη και μέσα σε οικιστικά αναπτυγμένες περιοχές.
      Επισημαίνεται ότι για τη χάραξη της Ν.Σ.Γ. μέχρι τη ΧΘ 115+400 έχουν εκδοθεί οι Περιβαλλοντικοί Όροι από 4-7-2000 ( Κ.Υ.Α. με ΑΠ. 108589 ).
      Όσον αφορά το Δημοτικό Διαμέρισμα των Αραχωβίτικων ήδη μελετάται σε αναγνωριστικό στάδιο η χωροθέτηση του Νέου Εμπορευματικού Σιδηροδρομικού Σταθμού Δρεπάνου στη περιοχή μετά το Βολιναίο ποταμό και μέχρι τον οικισμό των Αραχωβιτίκων όπου λειτουργεί ήδη εδώ και αρκετά χρόνια μεγάλη βιομηχανική μονάδα παραγωγής τσιμέντου (ΤΙΤΑΝ).
      Η αλλαγή της χωροθέτησης του σιδηροδρομικού σταθμού, από τη περιοχή του Αγ. Βασιλείου που είχε προβλεφθεί αρχικά στη περιοχή του Δρεπάνου , έγινε ύστερα από αίτημα του Δήμου Ρίου στις συσκέψεις που πραγματοποιήθηκαν στα γραφεία της ΕΡΓΟΣΕ στις 13-02-2003 και στις 11-03-2003 και από αίτημα του Υ.ΠΕ.ΧΩ.ΔΕ (Γενική Διεύθυνση Πολεοδομίας - Διεύθυνση Πολεοδομικού Σχεδιασμού - Α.Π.27411/9805 - 17.01.00). Εφόσον λοιπόν χωροθετείται ο Σιδηροδρομικός Σταθμός στη περιοχή των Αραχωβιτίκων σε καμία περίπτωση η σιδηροδρομική γραμμή στη περιοχή αυτή δεν μπορεί να είναι υπογειοποιημένη (ΧΘ 111+700 -113+300)
      Τα όρια του Δ.Δ. Αραχωβιτίκων εκτείνονται από το Βολιναίο ποταμό έως τη ΧΘ 114+950 όπου υφίσταται ρέμα το οποίο αποτελεί το όριο διαχωρισμού του Δ.Δ. Αραχωβιτίκων από το Δ.Δ. Αγ. Βασιλείου.
      Τ ο παραπάνω ρέμα αποτελεί δεσμευτικό σημείο για την υπογειοποιήση της σιδ. Γραμμής.
      Συνολικά λοιπόν απομένουν 1500μ. μη υπογειοποιημένου τμήματος.
      Στον Αγ. Βασίλειο και το Ρίο η στενότητα του χώρου, λόγω της μεγάλης οικιστικής ανάπτυξης σε επαφή με την υφιστάμενη σιδηροδρομική γραμμή, έκανε επιτακτική την ανάγκη υπογειοποίησης της σιδηροδρομικής γραμμής ώστε να αντιμετωπιστεί το πρόβλημα των προσβάσεων στα παρακείμενα κτίσματα.
      Στην περιοχή των Αραχωβίτικων :
      1. Στο τμήμα ΧΘ 111 +700- 113+400 αναπτύσσεται ο Νέος Σιδ. Σταθμός του Δρεπάνου με την απαιτούμενη ήπια κατά μήκος κλίση.
      Καθώς η υφιστάμενη ισόπεδη διάβαση της Ν.Ε.Ο. με τη υφιστάμενη σιδηροδρομική γραμμή βρίσκεται μόλις 400μ. από την έξοδο του Σ. Σ. Δρεπάνου δεν υπάρχει το απαιτούμενο μήκος για να μπορέσει η σιδηροδρομική γραμμή να βυθιστεί πλήρως στη θέση της διασταύρωσης ακόμα και αν εφαρμοστούν τα μέγιστα επιτρεπτά όρια κατά μήκος κλίσης.
      2. Στη ΧΘ 114+950 η ύπαρξη του ρέματος προϋποθέτει τη διέλευση της σιδηροδρομικής γραμμής εξασφαλίζοντας την απαιτούμενη υδραυλική διατομή. Για να επιτευχθεί αυτό θα πρέπει η πλήρως υπογειοποιημένη γραμμή να αρχίσει να ανέρχεται 500μ. πριν από το εν' λόγω ρέμα.
      Με βάση τα παραπάνω απομένουν 500μ. όπου η σιδηροδρομική γραμμή μπορεί να υπογειοποιηθεί σε ένα τμήμα όμως που δεν υφίσταται καμία ανάγκη υπογειοποίησης καθώς πρόκειται για τμήμα με καλλιέργειες χωρίς ιδιαίτερη οικιστική ανάπτυξη και με ευρύτητα χώρου που επιτρέπει την επίγεια ανάπτυξη της νέας σιδ. γραμμής χωρίς προβλήματα προσβάσεων στις παρακείμενες ιδιοκτησίες.
      Συμπερασματικά επισημαίνεται ότι η Νέα Σιδ. γραμμή σε καμία περίπτωση δεν υποβαθμίζει την περιοχή καθώς τοποθετεί τις εμπορευματικές λειτουργίες εκτός ορίων οικισμών και δίνει στο υπόλοιπο τμήμα μία νέα σιδ. γραμμή, ασφαλή με τις απαιτούμενες ανισόπεδες διαβάσεις για την επικοινωνία των εκατέρωθεν της σιδηροδρομικής γραμμής περιοχών περίπου στις ίδιες θέσεις με την υφιστάμενη σήμερα κατάσταση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      21. Στην με αριθμό 742/13.5.04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 27142/25.5.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο διαβιβάστηκε η ερώτηση, που κατέθεσε στη Βουλή η Βουλευτής κα Χρύσα Αράπογλου, αναφορικά με το αντικείμενο του θέματος, σας γνωρίζουμε τα εξής:
      Με τις διατάξεις του Ν. 3174/2003, δόθηκε η δυνατότητα σε Δημόσιες Υπηρεσίες, ΟΤΑ α' και β' βαθμού και στα Νομικά Πρόσωπα Δημοσίου Δικαίου να καταρτίζουν επιχειρησιακά σχέδια, για την παροχή υπηρεσιών κοινωνικού χαρακτήρα.
      Με αποφάσεις της Τριμελούς Επιτροπής του άρθρου 5 του Ν. 3174/2003, εγκρίθηκαν σχέδια επιχειρησιακών προγραμμάτων για την παροχή των ανωτέρω υπηρεσιών, τόσο στις Περιφέρειες όσο και σε ΟΤΑ α΄ και β΄ βαθμού και με σχετικές εγκυκλίους της υπηρεσίας μας δόθηκαν οδηγίες στους φορείς υλοποίησης των προγραμμάτων για τη διαδικασία πρόσληψης του απαιτούμενου προσωπικού μερικής απασχόλησης.
      Στη συνέχεια και με την ΑΠ. 19077/30-3-2004 εγκύκλιό μας, ζητήσαμε από τις Περιφέρειες του Κράτους να μας γνωρίσουν σε ποιο στάδιο υλοποίησης βρίσκεται η διαδικασία της πρόσληψης ανά Περιφέρεια, Νομαρχιακή Αυτοδιοίκηση και Δήμο.
      Τέλος σας γνωρίζουμε ότι, πρόθεση της πολιτικής ηγεσίας του Υπουργείου είναι η τροποποίηση των διατάξεων του Ν.3174/2003, με γνώμονα τη διασφάλιση της αντικειμενικότερης αξιολόγησης, καθώς και την εναρμόνιση των ρυθμίσεών του με τη γενικότερη κοινωνική πολιτική.
      Ο Υφυπουργός
      Α. ΝΑΚΟΣ»
      22. Στην με αριθμό 603/10.5.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ.900α/4040/7189/28.5.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 603/10-05-2004 ερώτησης, που κατέθεσε ο Βουλευτής κ. Φώτης Κουβέλης, με θέμα τη διερεύνηση του επιπέδου εκπομπών ακτινοβολίας των Μονάδων της Πολεμικής Αεροπορίας (ΠΑ) στη Γλυφάδα, σας γνωρίζουμε τα ακόλουθα:
      Η ΠΑ έχει πραγματοποιήσει, από το έτος 2000, στα πλαίσια του έντονου ενδιαφέροντός της για προστασία του περιβάλλοντος και της υγείας των στελεχών της και των κατοίκων της περιοχής, μετρήσεις στη Μονάδα ΕΤΗΜ που βρίσκεται στην περιοχή Τερψιθέας Γλυφάδας. Από τις εν λόγω μετρήσεις διαπιστώνεται ότι οι ενδείξεις ιovίζουσας και ηλεκτρομαγνητικής ακτινοβολίας βρίσκονται σε πολύ χαμηλά επίπεδα και χαρακτηρίζονται ως φυσιολογικές.
      Πέραν τούτου, επισημαίνεται ότι τα μηχανήματα που βρίσκονται στην Μονάδα (RADAR, λυχνίες, κλπ) αφενός μεν δεν λειτουργούν, αλλά επιπλέον υπόκεινται σε περιοδική και έκτακτη συντήρηση και αφετέρου, οι λειτουργικοί έλεγχοι που εκτελούνται με το πέρας της συντήρησής τους γίνονται χωρίς την εκπομπή ακτινοβολίας από τα RADAR.
      Ως εκ τούτου η λειτουργία του ΕΤΗΜ δεν επιβαρύνει περιβαλλοντικά την περιοχή Τερψιθέας Γλυφάδας.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      23. Στην με αριθμό 530/6.5.04 ερώτηση του Βουλευτή κ. Δημοσθένη Τσιαμάκη δόθηκε με το υπ’ αριθμ. ΥΠΠΟ/ΓΡ.ΑΝ/ΥΠ/ΚΕ/38/25.5.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την. Υπ’ αριθμ. 530/06.05.2004 ερώτηση του Βουλευτή κ. Δημοσθένη Τσιαμάκη, σας γνωρίζουμε τα εξής:
      Ως προς τον άμεσο ορισμό νέων μελών του Τοπικού Συμβουλίου Μνημείων Στερεάς Ελλάδας, έχει ήδη υπογραφεί η απόφαση του ανωτέρω Τοπικού Συμβουλίου, η οποία και επισυνάπτεται.
      Η Υπουργός
      ΦΑΝΗ- ΠΕΤΡΑΛΙΑ -ΠΑΛΛΗ»
      Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης: καταθέτει την έκθεσή της στο σχέδιο νόμου του Υπουργείου Δικαιοσύνης «Ευρωπαϊκό ένταλμα σύλληψης, τροποποίηση του ν.2928/2001 για τις εγκληματικές οργανώσεις και άλλες διατάξεις».
    Επίσης, έχω την τιμή να σας ανακοινώσω ότι η Βουλευτής του ΠΑΣΟΚ κ. Άννα Διαμαντοπούλου ζητεί άδεια απουσίας από τις εργασίες της Βουλής από το διάστημα 21/06/2004 έως 22/06/2004 λόγω μετάβασής της στο εξωτερικό. 
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης):  Συνεπώς η Βουλή ενέκρινε τη ζητηθείσα άδεια.
    Επίσης, έχω τη τιμή να ανακοινώσω προς το Σώμα ότι ο Βουλευτής του ΠΑΣΟΚ κ. Ευάγγελος Αργύρης ζητεί άδεια απουσίας από τις εργασίες της Βουλής  από το διάστημα 21/06/2004 έως 23/06/2004 λόγω μετάβασής του στο εξωτερικό. 
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης):  Συνεπώς η Βουλή ενέκρινε τη ζητηθείσα άδεια. 
    
ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Η πρώτη με αριθμό 186/14.6.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τους Υπουργούς Πολιτισμού, Εσωτερικών, Δημόσιας Διοίκησης και Αποκέντρωσης, σχετικώς με την αναστολή κατασκευής των ολυμπιακών έργων στο Νομό Λακωνίας κλπ. διαγράφεται λόγω κωλύματος του κυρίου Υπουργού.
    Επίσης και η δεύτερη με αριθμό 205/15.6.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικώς με την καταβολή των αποζημιώσεων στους αγρότες του Νομού Άρτας για τις ζημιές που υπέστησαν από τον παγετό κλπ. διαγράφεται λόγω κωλύματος του κυρίου Υπουργού.
    3. Ακολουθεί η τρίτη με αριθμό 198/15.6.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων, Δημόσιας Τάξης, σχετικώς με τη λήψη μέτρων βελτίωσης της κυκλοφορίας στην παλαιά Εθνική Οδό Ελευσίνας-Θήβας κλπ.
      Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής:
      «Η μετακίνηση στην παλαιά εθνική οδό Ελευσίνας-Θήβας εκατοντάδων χιλιάδων κατοίκων της Αττικής, της Βοιωτίας, αλλά και διερχομένων από όλη την Ελλάδα, έχει μεταβληθεί σε καθημερινό εφιάλτη. 
      Η ιστορική αυτή οδός είναι στενή, ελικοειδής, ολισθηρή και εξαιρετικά επικίνδυνη τόσο για τα μικρά όσο και για τα χιλιάδες μεγάλα αυτοκίνητα που υπερφορτωμένα –συχνά με επικίνδυνα φορτία- τον επιλέγουν για να συντομεύσουν την απόσταση, να αποφύγουν τα διόδια αλλά και τους ελέγχους της τροχαίας που εδώ είναι ουσιαστικά ανύπαρκτη. Τα ατυχήματα είναι στην ημερήσια διάταξη και τα θύματα πάμπολλα, ιδιαίτερα μετά τη λειτουργία της Αττικής Οδού που επιβάρυνε ακόμα περισσότερο την υπάρχουσα κυκλοφοριακή συμφόρηση. 
      Η κατάσταση κατά τους θερινούς μήνες και ιδιαίτερα τα σαββατοκύριακα και τις αργίες, χειροτερεύει δραματικά. Η έξοδος προς τις ελάχιστες εναπομείνασες παραλίες αυτής της πλευράς της Αττικής γίνεται με τη συνοδεία όλων των φορτηγών και μάλιστα όταν απαγορεύεται η κίνησή τους στο υπόλοιπο εθνικό οδικό δίκτυο.
      Με βάση τα ανωτέρω, ερωτώνται οι κύριοι Υπουργοί τα εξής:
      Ποια μέτρα θα ληφθούν για την βελτίωση της οδικής κατάστασης, την επαναχάραξη και τη διαπλάτυνση της παλαιάς εθνικής οδού Ελευσίνας-Θήβας και πότε θα δρομολογηθεί η εξαγγελλόμενη από δεκαετίες κατασκευή της; 
      Γιατί δεν ελέγχεται επαρκώς η οδός και επιτρέπετε στα βαρέα και υπερφορτωμένα συχνά με επικίνδυνα φορτία οχήματα να κυκλοφορούν σ΄ ένα στενό ακατάλληλο δρόμο, όπου συχνά εκτροχιάζονται με όλους τους συνακόλουθους κινδύνους; Γιατί δεν απαγορεύεται, τουλάχιστον σε πρώτη φάση, η κυκλοφορία φορτηγών και στην εθνική Ελευσίνας-Θήβας, όπως γίνεται στις άλλες εθνικές οδούς τις ημέρες και ώρες αιχμής της κυκλοφορίας;»
    Ο κ. Καλογιάννης ο Υφυπουργός Περιβάλλοντος, Χωροταξίας και Δημοσίων Έργων, έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
	Σχετικά με την επίκαιρη ερώτηση του κυρίου συναδέλφου του Συνασπισμού, θα ήθελα να απαντήσω τα εξής: Το ΥΠΕΧΩΔΕ, όπως είναι γνωστό, έχει την αρμοδιότητα της χρηματοδότησης της συντήρησης του εθνικού οδικού δικτύου με πιστώσεις, οι οποίες κατά κύριο λόγο προέρχονται από τα διόδια στις νέες εθνικές οδούς. Αυτό γίνεται αναλόγως της καταστάσεως και των αναγκών στο εθνικό οδικό δίκτυο κατά Περιφέρεια. 
      Η εκτέλεση των εργασιών αυτής της συντήρησης περιλαμβάνει εργασίες απολογιστικές ή γίνεται με μικρές εργολαβίες για την τοποθέτηση ασφάλτου είτε για καθαρισμούς των οδών, ηλεκτροφωτισμούς, μικροβελτιώσεις, αποχιονισμούς όταν χρειάζεται, με σημαντικό μηχανικό εξοπλισμό, ιδιόκτητο ή μισθωμένο κατά περίπτωση. Η αρμοδιότητα της συντήρησης του εθνικού οδικού δικτύου ανήκει στις κατά τόπους Περιφέρειες και ουσιαστικά στις Διευθύνσεις Ελέγχου Συντήρησης των Έργων, στις γνωστές ως ΔΕΣΕ. 
	Η παλαιά εθνική οδός Ελευσίνα-Θήβα είναι ένας σημαντικός δρόμος. Σημειώνεται μόνο ότι το μήκος του είναι πενήντα χιλιόμετρα έναντι εκατόν δέκα χιλιομέτρων που είναι το αντίστοιχο μήκος του δρόμου Ελευσίνα-Αθήνα-Σχηματάρι-Θήβα που ανήκει στο ΠΑΘΕ, το οποίο θα αποσυμφορούσε από την βαριά κυκλοφορία η οποία έχει ήδη αυξηθεί σημαντικά. 
      Ο συγκεκριμένος δρόμος διαθέτει δυσχερή γεωμετρικά χαρακτηριστικά, όπως είναι το στενό του πλάτος, τμήματα με ισχυρές κατά μήκος κλίσεις και κλειστές καμπύλες, δηλαδή στοιχεία που επιτρέπουν σχετικά μεγάλες ταχύτητες των επιβατικών αυτοκινήτων στα κατηφορικά του τμήματα και δυσχερή κίνηση αυτών στα ανηφορικά τμήματα, με αποτέλεσμα να δημιουργούνται κίνδυνοι λόγω και της συνεχούς προσπάθειας προσπερασμάτων. 
      Το συγκεκριμένο έργο από άποψη χρησιμότητας θα μπορούσε να προσφέρει πολλά στις οδικές μεταφορές αφ΄ ενός μεταξύ Πελοποννήσου-Αττικής και αφ΄ ετέρου μεταξύ Κεντρικής και Βορείου Ελλάδος. Αυτό βεβαίως θα συνέβαινε αν την τελευταία τουλάχιστον δεκαετία είχε διαπλατυνθεί σε ορισμένα τμήματά του και κυρίως στα πλέον δυσχερή.
      Ατυχώς κατά την περασμένη δεκαετία δεν υπήρξε καμία απολύτως βελτίωση στη χάραξη του συγκεκριμένου δρόμου, πλην κάποιας στοιχειώδους θα έλεγα συντήρησής του. Αντίθετα προτάθηκε, αλλά έμεινε μόνο στις προτάσεις, η προώθηση της κατασκευής του νέου έργου και βεβαίως μέχρι σήμερα δεν είχε γίνει καμία απολύτως διαδικασία, ούτε προκαταρκτική αναγνώριση της χάραξης. Αυτό σημαίνει ότι η προηγούμενη κυβέρνηση ή ξέχασε το έργο ή άλλαξε γνώμη γι’ αυτό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Στη δευτερολογία μου, κύριε Πρόεδρε, θα αναφερθώ στις προτάσεις του ΥΠΕΧΩΔΕ για το συγκεκριμένο οδικό τμήμα.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, αυτός ο δρόμος είναι παλιός. Από εδώ έχει περάσει και ο Ξέρξης, αν όχι και ο Οιδίποδας. Στη Κάζα ήταν η Σφίγγα, που εμπόδιζε να περάσουν όποιοι δεν έλυναν το αίνιγμα. Και τώρα ακόμα κάθε χειμώνα κλείνει περισσότερο η Κάζα, παρά η Κατάρα. Το ζούμε αυτό κάθε φορά και ξέρουμε τι σημαίνει. 
      Είναι ένας δρόμος επικίνδυνος. Το παραδεχθήκατε και εσείς, κύριε Υπουργέ και είπατε ότι την τελευταία δεκαετία δεν έχει γίνει τίποτα. Όχι την τελευταία δεκαετία, αλλά την τελευταία πεντηκονταετία. Ασφαλτικός τάπητας τέθηκε αμέσως μετά τον πόλεμο και από τότε εκεί έχουν μείνει τα πράγματα. Είναι ένας δρόμος που ήταν φτιαγμένος μόνο για πεζούς ή για υποζύγια.
       Το πρόβλημα είναι ότι είναι ο μόνος απευθείας συνδετήριος δρόμος, ανάμεσα στις δύο μεγάλες εθνικές οδούς, Αθήνας-Θεσσαλονίκης και Αθήνας-Πάτρας και προτιμάται από πολλούς, από τα βαριά οχήματα τα οποία είναι υπερφορτωμένα και με επικίνδυνα φορτία, κύριε Υπουργέ.
      Και στο σημείο αυτό θα πρέπει να το τονίσουμε αυτό. Εκτροχιάζονται συχνότατα αυτοκίνητα σ’ αυτόν το δρόμο με προπάνιο και με άλλα εξαιρετικά επικίνδυνα υλικά. Από τύχη αγαθή δεν θρηνήσαμε έως τώρα από αυτήν την άποψη πολλά θύματα, πλην όμως θύματα θρηνούμε κάθε μέρα. Και είναι υποχρέωση της πολιτείας να επιληφθεί του θέματος.
      Κατ’ αρχάς, θα ήταν ευχής έργον αν γινόταν η μεγάλη οδός -όπως είχε εξαγγελθεί ότι θα είχε προτεραιότητα στο Γ΄ Κοινοτικό Πλαίσιο Στήριξης- Ελευσίνας-Υλίκης. Δεν έγινε. Τουλάχιστον ας βελτιωθεί αυτός ο δρόμος.
      Για τη βελτίωση αυτή έγινε μια μελέτη, η οποία έφθασε μέχρι τα μισά του δρόμου, γιατί δεν έφθασαν τα χρήματα. Από εκεί και πέρα, για να υλοποιηθεί η μελέτη αυτή και γι’ αυτό το μισό του δρόμου απαιτεί 11 δισεκατομμύρια. Δεν ξέρω αν και πότε θα βρεθούν. Μέχρι τότε όμως εκατοντάδες χιλιάδες άνθρωποι πηγαινοέρχονται και πρέπει να ληφθούν άμεσα μέτρα, ιδιαίτερα τώρα το καλοκαίρι. 
      ‘Όταν απαγορεύεται η διέλευση των φορτηγών από τα δύο εθνικά οδικά δίκτυα, από πού νομίζετε ότι περνούν τα φορτηγά;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Πολύ σύντομα τελειώνω, κύριε Πρόεδρε.
     Περνούν από αυτόν το δρόμο. Επομένως, τουλάχιστον ας ληφθούν μέτρα για να μη γίνεται αυτή η υπερσυμφόρηση. Και επιτέλους γιατί να επιτρέπεται να κυκλοφορούν αυτά τα αυτοκίνητα που δεν έχουν τη δυνατότητα να κινούνται σ’ αυτόν το δρόμο; Γιατί να επιτρέπεται να κυκλοφορούν τόσο επικίνδυνα φορτία σε τόσο επικίνδυνο δρόμο; Αυτό σε κανένα μέρος, τουλάχιστον της Ευρωπαϊκής ‘Ενωσης, δεν θα επιτρεπόταν.
     Νομίζουμε ότι πρέπει να παρθούν άμεσα μέτρα για να μην επιτρέπονται τα βαριά αυτοκίνητα, να αστυνομεύεται η περιοχή και να δούμε βέβαια από εκεί και πέρα τι μέτρα θα παρθούν το ταχύτερο δυνατόν για την επαναχάραξη και διαπλάτυνση του δρόμου. 
     Περιμένω να ακούσω τις προτάσεις που είπατε ότι θα υλοποιήσετε. Και δεν πρέπει να ξεχνάμε ότι οι αγανακτισμένοι κάτοικοι απειλούν ότι, όχι μόνο θα κινητοποιηθούν και θα καταφθάσουν έξω από το Υπουργείο σας, κύριε Υπουργέ, αλλά θα αποκλείσουν και το δρόμο και δεν ξέρω τι άλλο μπορεί να ακολουθήσει.
     Περιμένουμε και ελπίζουμε και δεν πρέπει να ξεχνάμε ότι και όλοι οι Βουλευτές της Αττικής έχουν υποσχεθεί ότι θα μεριμνήσουν άμεσα για την επίλυση αυτού του θέματος. Θα σας καλούσα αν θέλετε κάποια στιγμή, μια Παρασκευή βράδυ να κάνετε μια βόλτα προς τα εκεί και να δείτε την εφιαλτική κατάσταση που σας λέω. Αυτά που λέω είναι πολύ λιγότερα μπροστά την πραγματικότητα. Πιστεύω ότι αυτό θα σας πείσει για να παρθούν άμεσα μέτρα.
     Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λεβέντη.
      Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στην πρωτολογία μου αναφέρθηκα στην υφιστάμενη κατάσταση για το συγκεκριμένο οδικό τμήμα. Ήδη στο τρίμηνο κατά το οποίο ανέλαβε η νέα πολιτική ηγεσία στο ΥΠΕΧΩΔΕ χρηματοδοτήσαμε επαρκώς την απαιτούμενη συντήρηση του δρόμου, την οποία βεβαίως και θα συμπληρώνουμε λαμβάνοντας υπόψη τόσο τα ιδιαίτερα χαρακτηριστικά του συγκεκριμένου οδικού τμήματος, όσο και τις ανάγκες των απαιτούμενων διαπλατύνσεων και βελτιώσεών της κατά τμήματα. 
      Παράλληλα στο ΥΠΕΧΩΔΕ μελετάμε σήμερα τη λύση μιας νέας χάραξης. Όπως αναφέρατε, κύριε συνάδελφε, μελέτες για το συγκεκριμένο τμήμα υπάρχουν από τις προηγούμενες δεκαετίες, όμως, χρειάζεται να ελεγχθούν και να επικαιροποιηθούν. Μόλις ολοκληρωθούν οι συγκεκριμένες μελέτες, το ΥΠΕΧΩΔΕ θα επιλέξει τον καταλληλότερο τρόπο χρηματοδότησης των συγκεκριμένων παρεμβάσεων.
      ΑΘΑΝΑΣΙΟΣ ΛΕΒΕΝΤΗΣ: Πότε θα γίνει αυτό;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το αμέσως επόμενο χρονικό διάστημα, κύριε συνάδελφε.
      Τέλος, σε ό,τι αφορά την τυχόν απαγόρευση της κυκλοφορίας φορτηγών αυτοκινήτων, όπως αναφέρεται στο κείμενο της επίκαιρης ερώτησης, στην εθνική οδό Ελευσίνας-Θηβών κατά τις ίδιες ημέρες και ώρες κατά τις οποίες ισχύει η απαγόρευση στις εθνικές οδούς Αθηνών-Κορίνθου και Αθηνών-Λαμίας, αυτό εκτιμάται, από τα συναρμόδια Υπουργεία, ότι ουσιαστικά θα οδηγήσει στον αποκλεισμό της τροφοδοσίας της Αττικής.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υφυπουργέ.
      Επίκαιρες Ερωτήσεις δευτέρου κύκλου:
      Θα συζητηθεί η πρώτη με αριθμό 201/15-6-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Επικρατείας, σχετικώς με την εξαπάτηση τηλεθεατών από τηλεοπτικά κουίζ κλπ.
      Η επίκαιρη ερώτηση του κυρίου συναδέλφου έχει ως εξής: 
      «Τελευταία σε διάφορα τηλεοπτικά κανάλια έχει αναπτυχθεί εκτεταμένο δίκτυο εξαπάτησης αφελών τηλεθεατών.
      Με το πρόσχημα ενός αστείου υποτιθέμενου κουίζ τους υπόσχονται σημαντικά δώρα ή και μεγάλα χρηματικά ποσά, αρκεί να βρουν την προφανή λύση παίρνοντάς τους στο τηλέφωνο. Το τηλέφωνο μπαίνει σε αναμονή δεκαπέντε, είκοσι ή και τριάντα λεπτά πολλές φορές, χρεώνονται δε από 0,30 ευρώ έως 0.50 ευρώ ανά δεκαπέντε δευτερόλεπτα συν ΦΠΑ. Στο παιχνίδι δε παίρνουν μέρος μόνο μυημένοι «μαϊμούδες» παίχτες αφήνοντας τους αφελείς στην αναμονή μέχρι να απελπιστούν και να το κλείσουν, αφού τους έχουν καταχρεώσει. Το αποτέλεσμα είναι να ληστεύονται οι αφελείς αυτοί τηλεθεατές, το αντιλαμβάνονται δε όταν τους έρχεται ο λογαριασμός του τηλεφώνου, αλλά είναι αργά.
      Επειδή τον τελευταίο καιρό όλο και περισσότερα περιθωριακά -και όχι μόνο- κανάλια μπαίνουν σε αυτήν την απάτη, ερωτάσθε, κύριε Υπουργέ: 
      Τι μέτρα πρόκειται να λάβετε έτσι ώστε να σταματήσει το απαράδεκτο αυτό φαινόμενο πριν γίνει μια νέα πληγή εφάμιλλη με τα αλήστου μνήμης «φρουτάκια».»
      Ο Υπουργός Επικρατείας κ. Ρουσόπουλος έχει το λόγο για τρία λεπτά.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, ο κ. Γεωργακόπουλος με την επίκαιρη ερώτησή του έθεσε ένα πρόβλημα όχι απλώς υπαρκτό, αλλά και σοβαρό. 
      Πράγματι, τόσο σε μικρούς όσο και σε μεγαλύτερους σταθμούς ανθεί το φαινόμενο αυτών των τηλεπαιχνιδιών τα οποία περιγράφει με εναργή τρόπο στην ερώτησή του. Η ιδέα αυτών των παιχνιδιών είναι πολύ απλή. Είναι ένα κουίζ με απλά ερωτήματα. Η απάντηση σε αυτά τα ερωτήματα είναι προφανής και αυτονόητη στις περισσότερες, αν όχι σε όλες τις περιπτώσεις, με δέλεαρ ένα έπαθλο που συνίσταται είτε σε υψηλά χρηματικά ποσά είτε σε ακριβά δώρα. 
      Κοινό χαρακτηριστικό όλων αυτών των παιγνίων είναι η συμμετοχή των τηλεθεατών στο κουίζ και στην κλήρωση των επάθλων μέσω τηλεφωνικής γραμμής υψηλής χρέωσης, από 0,30 έως 0,50 ευρώ ανά δευτερόλεπτα συν ΦΠΑ.
      Ο χρόνος αναμονής των παικτών, όπως περιγράφει ο κ. Γεωργακόπουλος, είναι πολλές φορές δεκαπέντε, είκοσι ή και τριάντα λεπτά και βεβαίως βάσιμα ερωτηματικά εγείρονται για το αν υπάρχουν κερδισμένοι από αυτά τα παιχνίδια, αν δίνονται πράγματι δώρα ή όχι. 
      Το πρόβλημα είναι γνωστό και μας απασχολεί σοβαρά. Έχουμε ήδη επικοινωνήσει με το Εθνικό Συμβούλιο Ραδιοτηλεόρασης, έχω και απάντηση του Εθνικού Συμβουλίου Ραδιοτηλεόρασης στα χέρια μου, έχει ήδη ασχοληθεί η αρμόδια ανεξάρτητη κατά το Σύνταγμα αρχή, έχουν γίνει και σε αυτήν επώνυμες καταγγελίες, πολλές από αυτές έχουν διαβιβασθεί στις αρμόδιες εισαγγελικές αρχές, έχουν διαταχθεί σε ορισμένες περιπτώσεις προκαταρκτικές εξετάσεις, ενώ υπάρχουν και περιπτώσεις όπου ήδη ασκήθηκαν ποινικές διώξεις. 
      Είναι αλήθεια ότι μέχρι σήμερα οι διατάξεις της ραδιοτηλεοπτικής νομοθεσίας δεν αντιμετωπίζουν ευθέως τα παιχνίδια με συμμετοχή δια τηλεφωνικής γραμμής υψηλής χρέωσης. Το Εθνικό Συμβούλιο Ραδιοτηλεόρασης στην προκειμένη περίπτωση εφαρμόζει αναλογικά τη διάταξη, περί τηλεπωλήσεων με την οποία επιβάλλεται η αναφορά της τιμής χρέωσης ανά λεπτό και η προβολή της τιμής χρέωσης στην οθόνη με γράμματα ιδίου μεγέθους με τον προβαλλόμενο αριθμό τηλεφώνου. Σε περιπτώσεις όπου τηλεοπτικοί σταθμοί δεν συμμορφώθηκαν με τις παραπάνω οδηγίες και εξακολουθούν να προβάλλουν τιμή χρέωσης ανά δεκαπέντε δευτερόλεπτα με μικρά και δυσδιάκριτα στοιχεία, το Εθνικό Ραδιοτηλεοπτικό Συμβούλιο επέβαλε πρόστιμα και ταυτοχρόνως την ηθική κύρωση να προβάλλεται στην οθόνη της τηλεοράσεως κατά τη διάρκεια του τηλεπαιχνιδιού ανακοίνωση – προειδοποίηση του Εθνικού Συμβουλίου Ραδιοτηλεόρασης προς τους τηλεθεατές ότι η συμμετοχή σ’ αυτό το παιχνίδι μπορεί να τους επιφέρει οικονομική ζημιά. 
      Ήδη το Εθνικό Συμβούλιο Ραδιοτηλεόρασης, όπως πληροφορούμαι, ερευνά τη δυνατότητα νομικής θεμελίωσης αυστηρότερων κανόνων γύρω από το θέμα και σ’ αυτό δεν θα αφήσουμε μόνο του να βγάλει τα κάστανα από τη φωτιά, αλλά η Κυβέρνηση θα παράσχει κάθε δυνατή βοήθεια, έτσι ώστε και νομοθετικά να λυθεί το θέμα. 
      Ευχαριστώ πολύ.
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Γεωργακόπουλος.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα μπορούσα να πω ότι είμαι ικανοποιημένος από την απάντηση του κυρίου Υπουργού, αλλά θέλω να πω το εξής: Πρόκειται πραγματικά, όπως χαρακτηρίζω στην τελευταία φράση της ερώτησής μου, για μια σύγχρονη έκδοση από τα «φρουτάκια». Πρόκειται περί μεγάλης απάτης, κύριε Υπουργέ. Εάν δεν πάρουμε νομοθετικά μέτρα άμεσα για την απαγόρευση αυτού του είδους των παιχνιδιών, με τα πρόστιμα τα οποία βάζει το Ραδιοτηλεοπτικό Συμβούλιο και όπως πολύ σωστά είπατε έχει επιβάλει πρόστιμα σε μερικούς από αυτούς τους τηλεοπτικούς σταθμούς γίνεται της αρπαχτής. Αρκεί να σας πω ότι για ένα τηλεφωνικό κέντρο –μου έλεγε κάποιος που τοποθετεί τέτοια κέντρα- που τοποθέτησε στη Θεσσαλονίκη, για τρεις ημέρες το κόστος της τοποθέτησης που πλήρωσε ο τηλεοπτικός σταθμός ήταν 5 εκατομμύρια δραχμές, το δε κέρδος του τηλεοπτικού σταθμού ήταν 70 εκατομμύρια δραχμές. Καταλαβαίνετε, λοιπόν, για τι ληστεία γίνεται των αφελών οι οποίοι όντως σίγουροι ότι θα απαντήσουν στην ερώτηση προκειμένου να πάρουν αυτά τα δώρα, ουσιαστικά πέφτουν θύματα αυτής της απάτης. 
    Θα σας παρακαλούσα, λοιπόν, πριν φθάσουμε να βλέπουμε σε άλλα τηλεοπτικά κανάλια κάποιους ταλαιπωρημένους ή φτωχούς γέροντες ή οτιδήποτε άλλο να διαμαρτύρονται για την ληστεία η οποία τους γίνεται, να απαγορευθεί αυτή η διαδικασία και μάλιστα διά νόμου. Δεν είναι δουλειά των ραδιοτηλεοπτικών σταθμών επί ώρες ολόκληρες να ασχολούνται με αυτά τα παιχνίδια. Μάλιστα ένα τηλεοπτικό κανάλι έντεκα ώρες τις αφιερώνει σ’ αυτά τα κουίζ. Καταλαβαίνετε, λοιπόν, περί ποιας ληστείας πρόκειται. 
    Πρέπει να προστατεύσουμε έστω αυτούς τους αφελείς, γιατί διαφορετικά θα συνεχίζουν να πέφτουν θύματα κάθε μέρα και θα αυξάνεται κάθε μέρα ο αριθμός αυτών των καναλιών ακόμα και των περιφερειακών ή και περιθωριακών καναλιών τα οποία δεν θα κάνουν τίποτα άλλο παρά να ληστεύουν αυτούς τους ανθρώπους.
     Θα σας παρακαλούσα, λοιπόν, ιδιαίτερα, κύριε Υπουργέ, να επισπεύσετε αυτήν τη νομική κάλυψη, όπως είπατε του Ραδιοτηλεοπτικού Συμβουλίου, να απαγορευθούν αυτά τα παιχνίδια.
ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Επικρατείας, κ. Ρουσόπουλος.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Όπως είπα και από την αρχή έχετε απόλυτο δίκιο στην τοποθέτησή σας. Συμφωνώ και με όσα είπατε στην παρέμβασή σας πριν από λίγο. Θα ήθελα μόνο να κάνω δύο παρατηρήσεις συμπληρωματικά στο θέμα.
      Η πρώτη είναι ότι στο ραδιοτηλεοπτικό τοπίο στη χώρα μας δυστυχώς πολλά πράγματα γεννήθηκαν άναρχα και παρέμειναν άναρχα επί σειρά ετών. Και η Κυβέρνηση σ’ αυτήν την κατεύθυνση –και είναι η πρώτη φορά που το λέω αυτό στη Βουλή- ήδη προετοιμάζεται για να αντιμετωπίσει μια σειρά από τεράστια προβλήματα που έχει αφήσει πίσω της αυτή η δεκαπενταετία. Δεν λέγω ότι δεν έγιναν νόμοι. Υπήρξαν νόμοι, υπήρξαν ρυθμίσεις αλλά ακόμα και σήμερα, δεκαπέντε χρόνια μετά τη λειτουργία της ιδιωτικής τηλεόρασης, γνωρίζουμε όλοι ότι δεν έχει υπάρξει αδειοδότηση ιδιωτικών τηλεοπτικών σταθμών. Αυτό, λοιπόν, το άναρχο τοπίο, έτσι όπως διαμορφώθηκε, καλείται σήμερα η Κυβέρνηση -και ασχολούνται ομάδες εργασίας πάνω σ’ αυτό το θέμα- να βοηθήσει να επιλυθεί σεβόμενη τον τηλεθεατή, σεβόμενη τους κανόνες της αγοράς και τις επιχειρήσεις στις οποίες είναι επενδεδυμένα πάρα πολλά χρήματα και φυσικά τους εργαζόμενους εκεί.
     Το δεύτερο σημείο είναι απλώς επανάληψη των όσων είπα νωρίτερα. Θα υπάρξει σύντομα νομοθετική ρύθμιση η οποία θα αντιμετωπίζει το πρόβλημα που, συμφωνώ για τρίτη φορά μαζί σας, είναι πάρα πολύ σοβαρό. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Δεύτερη είναι η με αριθμό 206/15-6-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Υγείας και Κοινωνικής Αλληλεγγύης, σχετικώς με την πλήρωση των κενών θέσεων ιατρικού και νοσηλευτικού προσωπικού στο Νοσοκομείο «Παπαγεωργίου» της Θεσσαλονίκης κλπ.
     Η επίκαιρη ερώτηση του κ. Τζέκη έχει ως εξής:
     «Το Νοσοκομείο «ΠΑΠΑΓΕΩΡΓΙΟΥ» της Θεσσαλονίκης είναι ένα από τα πιο σύγχρονα νοσηλευτικά ιδρύματα της χώρας όσον αφορά την κτιριολογική του ανάπτυξη και τον εξειδικευμένο μηχανολογικό του εξοπλισμό.
     Δυστυχώς, όμως, οι ελλείψεις εξειδικευμένου ιατρικού, νοσηλευτικού και διοικητικού προσωπικού προκαλούν προβλήματα στη ομαλή λειτουργία του. Σύμφωνα με δηλώσεις των εργαζομένων, οι οποίοι σημειωτέον βρίσκονται σε κινητοποιήσεις για την κάλυψη οικονομικών και θεσμικών αιτημάτων, εκκρεμεί η κάλυψη διακοσίων ενενήντα κενών θέσεων.
     Επίσης ένα άλλο πολύ σοβαρό πρόβλημα που υπάρχει είναι η ύπαρξη εργαζομένων «δύο ταχυτήτων». Υπάρχουν δηλαδή αυτοί που είναι αποσπασμένοι από άλλα νοσοκομεία και αυτοί που προσλήφθηκαν μέσω ΑΣΕΠ με τριετείς συμβάσεις και οι οποίοι δεν απολαμβάνουν τα ίδια εργασιακά δικαιώματα.
     Ερωτάται ο κύριος Υπουργός:
1. Πότε θα καλυφθούν όλες οι κενές θέσεις όλων των ειδικοτήτων;
2. Εάν οι εργαζόμενοι που προσλήφθηκαν μέσω ΑΣΕΠ θα αποκτήσουν τα ίδια εργασιακά δικαιώματα με τους άλλους συναδέλφους τους.»
     Ο Υφυπουργός κ. Γιαννόπουλος έχει το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι στο Νοσοκομείο «ΠΑΠΑΓΕΩΡΓΙΟΥ», το οποίο όντως αποτελεί  ένα στολίδι της Βορείου Ελλάδος, ένα νοσηλευτικό ίδρυμα υψηλών προδιαγραφών αντίγραφο ακριβώς του οποίου υπάρχει εδώ, το «ΑΤΤΙΚΟ ΝΟΣΟΚΟΜΕΙΟ», είναι ένα νοσοκομείο νομικό πρόσωπο ιδιωτικού δικαίου κοινωφελούς χαρακτήρα το οποίο αυτοδιοικείται με τα οικονομικά κριτήρια τα οποία η νομοθεσία θεσπίζει.
      Είναι γνωστή, κύριε Τζέκη, η όλη περιπέτεια του «ΠΑΠΑΓΕΩΡΓΙΟΥ», έως ότου φτάσει σήμερα να λειτουργεί σ΄ ένα υψηλό βαθμό και επίπεδο. Οι εργασιακές σχέσεις των εμπλεκομένων, εργαζομένων και όλων των λειτουργών μέσα στο χώρο του «ΠΑΠΑΓΕΩΡΓΙΟΥ» είναι θα έλεγα τριών ειδών: Είναι της σχέσεως μελών ΔΕΠ και εννοώ το ιατρικό προσωπικό. Είναι οι γιατροί του ΕΣΥ, που είτε έχουν αποσπάσεις και εργάζονται είτε είναι γιατροί που έχουν επιλεγεί από τα αντίστοιχα όργανα. Επίσης είναι και οι κλινικές που δημιουργήθηκαν σύμφωνα με το καταστατικό του νομικού προσώπου ιδιωτικού δικαίου υπό τη μορφή των τμημάτων, κλινικών ιδιωτικού δικαίου. 
      Αυτήν τη στιγμή θα πρέπει να γνωρίζετε ότι λειτουργούν είδη δεκατέσσερις πανεπιστημιακές κλινικές. Η μετεγκατάσταση αυτών έγινε το δεύτερο εξάμηνο του 2003 και ήδη το νοσοκομείο είχε προκηρύξει θέσεις στο επίπεδο της ιατρικής υπηρεσίας, νοσηλευτικής υπηρεσίας και διοικητικής υπηρεσίας. Έχει ολοκληρωθεί όσον αφορά το σκέλος της ιατρικής υπηρεσίας στο μεγαλύτερο ποσοστό. Κάπου οκτώ με δέκα γιατροί δεν έχουν επιλεγεί ακόμα και είναι στο συμβούλιο κρίσεως. Έχει τελειώσει ο διαγωνισμός όσον αφορά τη νοσηλευτική υπηρεσία και αυτήν τη στιγμή θα γίνει η κατανομή και όχι μόνο στο «ΠΑΠΑΓΕΩΡΓΙΟΥ» αλλά και σ΄ όλα τα άλλα νοσηλευτικά ιδρύματα, όπως επίσης και όλων των άλλων μελών των άλλων υπηρεσιών διοικητικής υποστήριξης και του βοηθητικού προσωπικού.
      Αυτές όλες οι παρεμβάσεις που έγιναν όσον αφορά την ομογενοποίηση των επαγγελματικών σχέσεων που έχουν οι λειτουργοί της υγείας, βρίσκονται σε μια φάση η οποία θα έχει ένα βάθος χρόνου και το χρονικό αυτό διάστημα δεν μπορώ να σας το προσδιορίσω. Η πρόθεση, όμως, που υπάρχει αυτήν τη στιγμή με απόφαση του διοικητικού συμβουλίου τον Ιανουάριο του 2004 είναι οι θητείες που είναι τριετείς να μεταβάλλονται με απόφαση του διοικητικού συμβουλίου σε συμβάσεις αορίστου χρόνου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υφυπουργέ.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Συμφωνώ ότι το Νοσοκομείο «ΠΑΠΑΓΕΩΡΓΙΟΥ» είναι νομικό πρόσωπο ιδιωτικού δικαίου, αλλά είναι και ενταγμένο στο Εθνικό Σύστημα Υγείας.
      Ακούσαμε με προσοχή τον κύριο Υφυπουργό. Είναι θετικό ότι υπάρχει δέσμευση οι τριετείς συμβάσεις να μετατρέπονται σε αορίστου χρόνου, αλλά πιστεύουμε ότι υπάρχει συγκεκριμένο πρόβλημα.
      Να τονίσω, κύριε Πρόεδρε, ότι και στο παρελθόν οι προηγούμενες κυβερνήσεις είχαν δώσει υποσχέσεις για κάλυψη του ιατρικού, νοσηλευτικού και διοικητικού προσωπικού, πότε όμως δεν είχαν υλοποιηθεί. Και αυτό το λέμε γιατί πραγματικά αυτές τις ημέρες, τις προηγούμενες, αλλά και μέχρι τον Ιούλιο το σύνολο των εργαζομένων στο νοσοκομείο έχει εξαγγείλει επαναλαμβανόμενες απεργίες με συγκεκριμένα αιτήματα και οικονομικά και θεσμικά, αλλά και τη συμπλήρωση των κενών θέσεων εργασίας. 
      Η σημερινή, τουλάχιστον, επίκαιρη ερώτηση συμπίπτει, κύριε Υπουργέ, και μ΄ ένα αναλυτικό ρεπορτάζ της τοπικής εφημερίδας της Θεσσαλονίκης, «Ο ΑΓΓΕΛΙΟΦΟΡΟΣ», που πραγματικά αποδεικνύει αυτά τα οποία λέμε ως Κομμουνιστικό Κόμμα Ελλάδας, ότι δεν υπάρχει καμία κλινική, κανένα τμήμα που να μην έχει έλλειψη προσωπικού. Μάλιστα, σας τονίζω το εξής: Η μονάδα αγγειακών νοσημάτων δεν λειτουργεί λόγω έλλειψης προσωπικού και είναι η μοναδική στη Θεσσαλονίκη. 
      Αυτά βέβαια θα τα καταθέσω και στα Πρακτικά. Είναι χρήσιμο το ρεπορτάζ. 
      Εμείς πιστεύουμε ότι θα πρέπει πρώτον και κύρια να δεσμευθείτε μέσα σε ποιο χρονικό διάστημα θα καλυφθούν όλες οι θέσεις εργασίας για να υπάρχει ένας χρονικός μπούσουλας, ώστε να τελειώνουμε με αυτό το ζήτημα. 
      Το δεύτερο μεγάλο ζήτημα για εμάς είναι αυτό που είπατε και εσείς –και συμφωνούμε και εμείς- ότι υπάρχουν εργαζόμενοι στο ιατρικό, νοσηλευτικό και διοικητικό προσωπικό δύο ταχυτήτων, που σημαίνει δηλαδή ότι έχουν διαφορετικές σχέσεις εργασίας, δηλαδή αμοιβή και συνταξιοδοτικό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μάλιστα –και κλείνω, κύριε Πρόεδρε- λένε οι γιατροί εκεί ότι υπάρχουν γιατροί ιδιωτικού δικαίου -όπως είπατε και εσείς- υπάρχουν γιατροί του ΕΣΥ και πανεπιστημιακοί. Καταλαβαίνετε, λοιπόν, ότι δημιουργείται μεγάλο θέμα όταν σ΄ ένα εργασιακό χώρο υπάρχουν δύο και τριών ταχυτήτων εργαζόμενοι ως προς την προσφορά εργασίας. Είναι ένα σημαντικό ζήτημα αυτό.
      Βέβαια, παίρνουμε υπόψη αυτό που είπατε, ότι οι τριετείς συμβάσεις θα γίνονται αορίστου χρόνου. Εμείς, όμως, πιστεύουμε ότι πρέπει να ομογενοποιηθεί όλο το προσωπικό για να μην υπάρχει καμία δυσαρέσκεια ανάμεσα στους εργαζομένους.
      Διατηρούμε μία επιφύλαξη, κύριε Υπουργέ: Εμείς λέμε ότι η υγεία είναι κοινωνικό αγαθό, ότι πρέπει να παρέχεται δημόσια και δωρεάν. Καμία δηλαδή επιχειρηματική δραστηριότητα στον τομέα αυτό. Διότι με εγκύκλιο της Κυβέρνησης οι ασφαλισμένοι του ΟΓΑ μπορούν πλέον να πηγαίνουν στα ιδιωτικά διαγνωστικά κέντρα. Γιατί, λοιπόν, θα πρέπει να περιμένουμε τόσα χρόνια πότε σ΄ ένα σύγχρονο νοσοκομείο θα γίνει προκήρυξη των θέσεων, να καλυφθούν βέβαια αυτές οι θέσεις, αλλά να υπάρχει και εργασιακή ισότητα μέσα στους εργαζόμενους;
      Εμείς θα παρακολουθήσουμε αυτά τα οποία είπατε και πραγματικά θα σας ελέγξουμε και πάλι σε σύντομο χρονικό διάστημα. Διότι, κύριε Πρόεδρε, πιστεύω ότι ο έλεγχος αυτός θα αποβεί στο να λειτουργήσει ακόμα καλύτερα αυτό το σύγχρονο Νοσοκομείο, το «ΠΑΠΑΓΕΩΡΓΙΟΥ»
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, πραγματικά είμαι υποχρεωμένος να πω στην Εθνική Αντιπροσωπεία ότι θα είχαμε μαγικές ιδιότητες αν μέσα σε τρεις μήνες μπορούσαμε να αλλάξουμε τις εργασιακές σχέσεις.
      ΑΓΓΕΛΟΣ ΤΖΕΚΗΣ: Είπαμε να βάλετε χρονικό διάστημα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι, κύριε συνάδελφε, διότι είπατε ότι θα μας ελέγξετε. Θέλουμε τον έλεγχό σας, διότι αντιλαμβάνεστε ότι και εμείς διακατεχόμεθα από την ίδια επιθυμία που έχετε εσείς, να ομογενοποιηθούν οι σχέσεις των εργαζομένων και να μην είναι σε μία κατάσταση –που πιθανώς αυτό θα υπαινισσόσασταν- της εργασιακής ομηρίας.
      Δέχομαι όλες αυτές τις παρατηρήσεις. Και πρέπει να γνωρίζετε ότι προς αυτήν την κατεύθυνση και το διοικητικό συμβούλιο του «ΠΑΠΑΓΕΩΡΓΙΟΥ» με το ιδιότυπο καθεστώς το οποίο έχει –και το γνωρίζετε, διαχρονικά αποτέλεσε θέμα μεγάλων τριβών μέσα στο Κοινοβούλιο- βρίσκεται πια σε κατάσταση μιας εναρμόνισης για να αντιληφθούν και οι εργαζόμενοι ότι η εργασιακή ειρήνη μέσα στον ευαίσθητο αυτό χώρο της υγείας αποτελεί ένα πρωταρχικό παράγοντα για να υπάρξουν καλύτερες ποιοτικά και αναβαθμισμένες υπηρεσίες υγείας για τον ελληνικό λαό.
      Το νομικό πρόσωπο ιδιωτικού δικαίου, επειδή έχει τη δυνατότητα της αυτοδιαχείρισης μέσα στο πλαίσιο λειτουργίας του Εθνικού Συστήματος Υγείας, μπορεί και παίρνει μέτρα όσον αφορά την κάλυψη των αναγκών του σε επίπεδο νοσηλευτικής, ιατρικής υπηρεσίας και βοηθητικό προσωπικό.
      
     
      Εμείς παρακολουθούμε την όλη διεργασία. Σας πληροφορώ δε ότι έχουν εγκριθεί πέντε χιλιάδες προσλήψεις που θα γίνει η προκήρυξη εντός συντόμου χρονικού διαστήματος μέσω ΑΣΕΠ σε επίπεδο 95% νοσηλευτικής υπηρεσίας και των άλλων κλάδων και ειδικοτήτων. Οι πληρώσεις δε των θέσεων θα γίνουν μέσα στο 2005 διότι δεν προβλέπει ο προϋπολογισμός αυτές τις προσλήψεις που είναι ο μεγαλύτερος αριθμός  που έχει γίνει στα ιατρικά χρονικά στη χώρα μας.  
      Θα ήθελα ακόμα να σας πω ότι τα μέλη δε τα οποία στελεχώνουν αυτήν τη στιγμή την ιατρική υπηρεσία είναι υψηλού κύρους, είναι γνωστή η όλη τους συγκρότηση στο βορειοελλαδίτικο χώρο από τα νοσοκομεία που προέρχονται και οι άνθρωποι της δυτικής όχθης,  όπως έχω συνηθίσει να λέω, θα απολαμβάνουν των καλύτερων υπηρεσιών υγείας υψηλής στάθμης, κάτι που διαχρονικά το είχαν στερηθεί. 
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι Βουλευτές, εισερχόμαστε στην ημερησία διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 10/6/3-6-2004 επίκαιρη επερώτηση των Βουλευτών του Πανελλήνιου Σοσιαλιστικού Κινήματος κυρίων Χρήστου Παπουτσή, Γεωργίου Ανωμερίτη, Ιωάννη Διαμαντίδη, Κωνσταντίνου Καισερλή, Γεωργίου Πασχαλίδη, Παν. Ρήγα, Ελπίδας Τσουρή, Χρ. Βερελή, Ιωάννου Δριβίλεγκα, Μιχ. Καρχιμάκη, Βασ. Κεγκέρογλου, Δημ. Κουσελά, Ευστ. Κουτμερίδη, Λ. Λωτίδη, Ιωάνν. Μανίατη, Αθανασίου Μερεντίτη, Αθ. Μωραΐτη, Αθ. Παπαγεωργίου, Παν. Σγουρίδη, Στ. Τζουμάκα, Βας. Τόγια, Απ. Τσοχατζόπουλου, Φ. Χατζημιχάλη, Δημ. Βαρβαρίκου, Δημ. Λιντζέρη, Στυλ. Ματζαπετάκη, Γρηγ. Νιώτη, Εμμ. Όθωνα, Ιωνν. Παρασκευά, Εμμ. Σκουλάκη, Εμμ. Στρατάκη, Ευαγγ. Σχοιναράκη – Ηλιάκη, Εμμ. Φραγκιαδουλάκη, Νικ. Χριστοδουλάκη, Χαρ. Καστανίδη και Δημ. Ρέππα προς τον Υπουργό Εμπορικής Ναυτιλίας, σχετικώς με τα θέματα της ακτοπλοΐας.
      Στη συζήτηση της σημερινής επερώτησης Κοινοβουλευτικός Εκπρόσωπος από το ΠΑΣΟΚ ορίζεται ο Βουλευτής κ. Χρήστος Παπουτσής.
    Ο κ. Γεώργιος Ανωμερίτης έχει το λόγο.
	ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, η ακτοπλοΐα αποτελεί το 5% μόνο της ελληνικής ναυτιλίας, έχει όμως τεράστια σημασία για την ελληνική οικονομία κυρίως λόγω των θεμάτων της κοινωνικής συνοχής και της ισόρροπης ανάπτυξης της χώρας, μιας και αυτή η χώρα συμβαίνει να είναι νησιωτική χώρα, να είναι πολυνησιακή χώρα.
	Αποτελεί επομένως υποχρέωση της πολιτείας η διατήρηση της εδαφικής συνέχειας ανάμεσα στην ηπειρωτική χώρα και στα νησιά και οφείλουμε πάντα να έχουμε ανοιχτούς δρόμους, να έχουμε λεωφόρους και δρόμους για να υπάρχει αυτή η συνέχεια. 
	Είναι γεγονός ότι προς αυτήν την κατεύθυνση και εκεί είχαμε ρίξει ιστορικά το μεγάλο βάρος, συνηγορούν και όλες οι πολιτικές της Ευρωπαϊκής Ένωσης για τις περιφέρειες της Ευρώπης. Έτσι τα διευρωπαϊκά δίκτυα και η επέκτασή τους στη θάλασσα και στα νησιά, οι ειδικές νησιωτικές πολιτικές είχαμε πετύχει από τα Μεσογειακά Ολοκλη	ρωμένα Προγράμματα και μετά, οι εξόχως απόκεντρες περιοχές όπως αυτές ενσωματώθηκαν στη Συνθήκη της Νικαίας, ακόμα και η Κοινή Αγροτική Πολιτική, σε σχέση με τα νησιά και τα προϊόντα, αλλά και η ναυτιλία μικρών αποστάσεων συνηγορούν σ’ αυτήν την περιφερειακή διάσταση της ναυτιλίας.
	Για να υποστηρίξουμε εμείς αυτά, διαμορφώσαμε ένα συγκεκριμένο θεσμικό πλαίσιο. Το θεσμικό, πλαίσιο λοιπόν, βάσει του κανονισμού 3577/92 και του ν. 2932/2001, μαζί με όσα συμπεριλάμβανε για τα νησιά, τα συμβούλια ακτοπλοϊκών συγκοινωνιών, τη Γενική Γραμματεία Λιμένων, τα θέματα που είχαν σχέση με τη Ρυθμιστική Αρχή των Θαλασσίων Ενδομεταφορών, τις κρατικές ενισχύσεις, αλλά και όλο το πακέτο των μέτρων της πολιτείας, όσα είχαμε λάβει, συνηγορούσε στο να κρατήσουμε ανοικτούς αυτούς τους δρόμους, στο να δώσουμε εκείνα τα κίνητρα, εκείνες τις φορολογικές ρυθμίσεις στις ακτοπλοϊκές εταιρείες, που σήμερα φυσικά είναι πολυμετοχικές ανώνυμες εταιρείες. Βοηθήσαμε, λοιπόν, στην ενίσχυση και στην ενδυνάμωση αυτών των πολιτικών μας μέσα από ένα συνεχώς εκσυγχρονιζόμενο στόλο. 
      Μέσα σ’ αυτό το πλαίσιο λειτουργήσαμε και λειτουργούμε προς δύο κατευθύνσεις, είχαμε δύο βασικούς άξονες. Οι άξονες αυτοί του θεσμικού μας πλαισίου ήταν: πρώτον, η προστασία του δημοσίου συμφέροντος, αφού μιλάμε για διασφάλιση κοινωνικών θεμάτων, κοινωνικών διαστάσεων και δεύτερον, η ενθάρρυνση του υγιούς ανταγωνισμού.
      Εμείς είχαμε ξεκαθαρίσει από την αρχή ως ΠΑΣΟΚ ότι δεν μιλάμε ούτε για κρατικιστική ναυτιλία, αλλά ούτε και για ανεξέλεγκτη αγορά ή ελεγχόμενες καταστάσεις. Μέσα σ’ αυτό το πλαίσιο καταφέραμε να δημιουργήσουμε ένα νέο ναυλολόγιο, να δημιουργήσουμε συνθήκες συνεργασίας, να διαφοροποιήσουμε ακόμη και το ναύλο στα πλοία της σύγχρονης και παραδοσιακής τεχνολογίας και φυσικά να στηρίξουμε αυτό που αποτελεί την πεμπτουσία των πολιτικών μας, μία ποιοτική ναυτιλία. Μία ποιοτική ναυτιλία που να σέβεται το θαλάσσιο περιβάλλον, μια ποιοτική ναυτιλία η οποία να παρέχει υπηρεσίες ποιότητας και πάνω απ’ όλα ασφάλεια τόσο στους επιβάτες και στους ναυτεργάτες όσο και στα ίδια τα πλοία.
      Πιστεύω, λοιπόν, ότι μέσα απ’ αυτό το πλαίσιο το οποίο θέτω όχι για να πω τι κάναμε, αλλά ποιες είναι οι δικές μας οι θέσεις, πραγματικά δημιουργήσαμε ένα νέο καθεστώς, του οποίου μάλιστα την πιο μεταβατική και πιο δύσκολη περίοδο την είχαμε προγραμματίσει έτσι, ώστε να μη συμπέσει με το 2004 και τη διεξαγωγή των Ολυμπιακών Αγώνων.
      Αυτό, λοιπόν, με τα όσα μέχρι σήμερα έχουν γίνει, αλλά και με τα όσα θέτουμε στην επερώτησή μας, μας αναγκάζει να ελέγξουμε φυσικά την Κυβέρνηση πάνω σε τέσσερα σημεία, περιοριζόμενοι αυστηρά στο θέμα της ακτοπλοΐας. Και αυτά τα σημεία είναι τα ακόλουθα:
      Πρώτον, το θέμα των ναύλων. Είναι γνωστό ότι βάσει στατιστικών δεδομένων, κοστολογικών στοιχείων, στοιχείων της Εθνικής Στατιστικής Υπηρεσίας Ελλάδος, στοιχείων του Υπουργείου Οικονομικών, διαμορφωνόταν με βάση το πλαίσιο που δημιουργήσαμε και ήταν ομόφωνα αποδεκτό ένα ναυλολόγιο, το οποίο μετά από κόπους συνδιαμορφώσαμε και θα ήταν λογικό να έχει, όπως γίνεται με όλα τα θέματα, τις ετήσιες αναθεωρήσεις του, μόνο που αυτό το κάνει το Υπουργείο Οικονομικών, αφού προλειάνει, αφού συζητήσει και διαμορφώσει τα κοστολογικά εκείνα στοιχεία.
      Εδώ πράγματι διαπιστώσαμε δηλώσεις τόσο από τον Υπουργό Εμπορικής Ναυτιλίας όσο και από τον Υπουργό Αιγαίου διαμετρικά αντίθετες. Εν πάση περιπτώσει, εμείς ρωτάμε τον εισηγητή αυτών των πολιτικών, που είναι το Υπουργείο Εμπορικής Ναυτιλίας, διότι υπάρχει μία ασάφεια και έχουν δημιουργηθεί στο κοινό ερωτήματα για το ποια είναι η πολιτική της Κυβέρνησης σήμερα πάνω στα θέματα του ναυλολογίου και τη διαμόρφωση των ναύλων.
      Θέλω να θυμίσω σε όλους ότι με βάση το ισχύον θεσμικό πλαίσιο η πολιτεία διαμορφώνει πλαφόν για το ναύλο της οικονομικής μόνο θέσης και η οικονομική θέση μπορεί να είναι μέχρι το 30% ή περίπου στο 30% των θέσεων που έχει το κάθε πλοίο και μόνο σε αυτό μπορεί πραγματικά κάποιος να κάνει μία παρέμβαση. Οι άλλοι ναύλοι διαμορφώνονται ελεύθερα. 
      Αφού έκανα μερικά τηλεφωνήματα σήμερα αλλά και από την προσωπική μου εμπειρία θέλω να πω ότι διαπίστωσα ότι ήδη στα εισιτήρια για διακεκριμένες και πρώτες θέσεις οι αυξήσεις είναι περίπου 20-25% σε σχέση με τις περυσινές τιμές. Αλλά εκεί μπορούν να το διαμορφώσουν από μόνοι τους και γι’ αυτό δεν μπορούμε να ελέγξουμε. Απλώς επισημαίνουμε αυτό το γεγονός, αλλά δεν μπορούμε να ελέγξουμε γι΄ αυτό παρά μόνο τις ακτοπλοϊκές εταιρείες και όχι την Κυβέρνηση.
      Εγώ πιστεύω ότι έχει δημιουργηθεί αυτή η σύγχυση με τις  προεκλογικές δηλώσεις των αρμοδίων στελεχών της Νέας Δημοκρατίας. Φυσικά δεν έχει καμία ευθύνη γι’ αυτό ο σημερινός Υπουργός, αλλά έτσι φτάσαμε στις εκλογές. Δηλαδή η επίσημη θέση της Νέας Δημοκρατίας -όπως τουλάχιστον διατυπωνόταν τότε και έχω πάρα πολλά κείμενα απ΄ αυτές τις συζητήσεις που έγιναν και μέσα στη Βουλή- έλεγε ότι η απελευθέρωση των θαλασσίων μεταφορών αποτελεί αναφαίρετο δικαίωμα των εταιρειών, οι οποίες πρέπει από μόνες τους να καθορίσουν τις τιμές των εισιτηρίων. Αυτή ήταν η θέση της Νέας Δημοκρατίας, την οποία και εγώ και οι συνάδελφοί μου ως Υπουργοί Εμπορικής Ναυτιλίας ακούγαμε και διαβάζαμε συνεχώς και με ακόμα πιο ακραίες εκφράσεις. 
      Το ερώτημα είναι πώς είναι δυνατόν πέρυσι ακριβώς τέτοιο μήνα να έχουμε καταγγελίες για υψηλά ναύλα, φέτος να ακούμε αν θα διαμορφωθούν ή δεν θα διαμορφωθούν –αντιφατικά- υψηλά ή όχι ναύλα και εν πάση περιπτώσει ποιος θα αποφασίσει εάν γίνει κάτι τέτοιο. Οι πολίτες περιμένουν σ΄ αυτό μια απάντηση, δεδομένου ότι μεταξύ προεκλογικών στόχων και με αυτά ζυμώθηκε και διαμόρφωσε απόψεις και η ναυτιλιακή αγορά και είναι κατανοητές οι προσδοκίες της όταν πραγματικά η θέση -και μπορώ να διαβάσω και με ημερομηνίες και με αναφορές μέσα στη Βουλή και με αποσπάσματα από τον Τύπο- ήταν ότι οι ακτοπλοϊκές εταιρείες θα καθορίζουν μόνες τους τα ναύλα. 
      Το δεύτερο θέμα που έχει δημιουργήσει –πιστεύω- συγχύσεις και ασάφειες είναι το θέμα των εκπτώσεων. Παραδοσιακά από τα τέλη του πολέμου και μετά κάθε χρόνο υπήρχαν εκπτώσεις, οι οποίες εδίδοντο σε ορισμένες κατηγορίες πολιτών. Διαμορφώθηκε, λοιπόν, μια συνήθεια, πράγματι όμως μετά το θεσμικό πλαίσιο της απελευθέρωσης αυτά έπρεπε να μπουν σε ένα διαφορετικό καλούπι. Καταφέραμε να διαμορφώσουμε ένα σύστημα κοινωνικής αλληλεγγύης με δαπάνες που θα στήριζαν και οι ακτοπλοϊκές εταιρείες στα πλαίσια της κοινωνικής λειτουργίας των επιχειρήσεων, αλλά και δαπάνες οι οποίες θα εκαλύπτοντο από το δημόσιο σε κάποια φάση. 
      Σήμερα όμως -και ειδικά από την 1η Ιανουαρίου- δεν υπάρχουν πια εκπτώσεις. Έχουν καταργηθεί οι εκπτώσεις. Δεν υπάρχει θεσμικό πλαίσιο για εκπτώσεις, οι ακτοπλόοι αντέδρασαν στο περυσινό ισχύον πλαίσιο, δεν διαμορφώθηκε όμως κάτι καινούργιο. Έτσι, εγώ θα θυμάμαι ότι πέρυσι κάποιοι -πιθανόν και υποκινούμενοι- ελάχιστοι στη Χίο είχαν καταλάβει το λιμάνι και ζητούσαν για τους φοιτητές να ταξιδεύουν σε λουξ καμπίνες. Υπήρχαν όμως οι εκπτώσεις. Αυτήν τη στιγμή δεν υπάρχει για κανέναν -ούτε καν για τους Βουλευτές, παραβιάζοντας κατά την άποψή μου και συνταγματικές διατάξεις-ένα σύστημα εκπτώσεων, συμφωνημένο έστω σ΄ ένα βαθμό μεταξύ των ακτοπλοϊκών εταιρειών και του κράτους, το οποίο εννοείται ότι θα παίξει εδώ το διαμεσολαβητικό του ρόλο.
      Φυσικά υπενθυμίζω και πάλι ότι σ’ αυτήν τη Βουλή η Νέα Δημοκρατία έλεγε πέρυσι τέτοιο καιρό αλλά και στην προεκλογική περίοδο ότι οι εκπτώσεις αποτελούν έγκλημα και ότι πρέπει να καταργηθούν. Οι συνάδελφοί μας δε από τις νησιωτικές περιοχές μας εγκαλούσαν ότι δεν εφαρμόζουμε τις εκπτώσεις. Είχα επισημάνει αυτήν την αντίφαση και τότε. Σήμερα πρέπει να έχουμε μία απάντηση από την Κυβέρνηση για το τι θα γίνει για το καθεστώς των εκπτώσεων. 
      Έρχομαι στο θέμα των δρομολογίων. Εδώ υπήρχε μία αντίφαση στις εξαγγελίες -όχι κατ’ ανάγκη προεκλογικές- αλλά και στις θέσεις της Νέας Δημοκρατίας για το τι θα γίνει με την περίφημη απελευθέρωση. Σας θυμίζω ότι οι δηλώσεις και οι θέσεις ήταν ότι η παρεμβατικότητα στη διαμόρφωση των δρομολογίων είναι παράλογη και ότι επομένως ο καθένας μπορεί να βάζει και να βγάζει ένα καράβι και να παίρνει ή να μην παίρνει ένα δρομολόγιο. Και αυτό εθεωρείτο πολιτική θέση από την πλευρά της Νέας Δημοκρατίας.
      Εγώ πιστεύω –το εφαρμόσαμε στα πλαίσια του θεσμικού πλαισίου- ότι σαφώς πρέπει να αφήσουμε τον ανταγωνισμό ελεύθερο αλλά το εύρος αυτού που ονομάζουμε υποχρέωση δημόσιας υπηρεσίας οφείλουμε να το προσέξουμε. Θέλουμε, λοιπόν, και για τα δρομολόγια μία απάντηση για το πώς θα είναι το δίκτυο από την επόμενη χρονιά δεδομένου ότι η φετινή είναι απόρροια μιας συνέχειας που υπήρξε τα δύο τελευταία χρόνια. 
      Εμείς δεν απαιτούμε η Κυβέρνηση να τα λύσει όλα μέσα σε εκατό ημέρες. Η ίδια αυτοδεσμεύτηκε. Υπάρχει όμως και πλήρης ασάφεια και ανασφάλεια ειδικά στις νησιωτικές περιοχές και στον τουρισμό από αντιφάσεις και πολιτικές οι οποίες χρειάζονται ένα ξεκαθάρισμα. Την πολυγλωσσία και τη διγλωσσία την έζησα πέρυσι με τα μονοπύθμενα. Με μεγάλη χαρά σας λέω ότι ο κοινοτικός κανονισμός επηρέασε την ελληνική και την ελληνόκτητο ναυτιλία μόνο κατά 3%.
      Κλείνοντας θέλω να πω ότι πιθανώς αυτές οι αντιφάσεις να οφείλονται στο ότι παρά τις σωστές εξαγγελίες της η Νέα Δημοκρατία και παρά το ότι τύπωσε προγράμματα για την υγεία, για την αγροτική παραγωγή, για τη Δημόσια Διοίκηση, για την οικονομία, ποτέ δεν είχε ένα συγκεκριμένο, εκτυπωμένο και μοιρασμένο σε όλους μας πρόγραμμα για τη ναυτιλία. Αυτό είναι βέβαιο ότι θα δυσκολέψει την πορεία σας σε πολλά σημεία.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΚΚΕ κ. Ορέστης Κολοζώφ ορίζει ως Κοινοβουλευτικό Εκπρόσωπο του κόμματός του για τη συζήτηση της σημερινής επερώτησης το Βουλευτή κ. Ιωάννη Πατσιλινάκο. 
      Ο κ. Διαμαντίδης έχει το λόγο.
      ΙΩΑΝΝΗΣ ΔΙΑΜΑΝΤΙΔΗΣ:  Κυρίες και κύριοι συνάδελφοι, συζητάμε μια επερώτηση προς το Υπουργείο Εμπορικής Ναυτιλίας διότι όλοι οι Έλληνες το τελευταίο διάστημα γίναμε μάρτυρες των αντικρουόμενων απόψεων μεταξύ Υπουργών της Κυβέρνησης. Αυτό έχει ιδιαίτερο ενδιαφέρον όταν αναφερόμαστε σε θέματα εμπορικής ναυτιλίας και νησιωτικής πολιτικής. Ακούσαμε τον Υπουργό Αιγαίου και Νησιωτικής Πολιτικής να λέει ότι πρέπει να δοθεί αύξηση 10% στα ναύλα και τον Υπουργό Εμπορικής Ναυτιλίας να δηλώνει ότι αν υπάρξει κάποια αύξηση μονομερής θα υπάρξουν ποινές. Αποδεικνύεται, λοιπόν, ότι δεν υπάρχει μία συγκεκριμένη στρατηγική σ’ αυτόν τον τομέα. 
      Θα πρέπει όμως σήμερα εδώ, κύριε Υπουργέ Εμπορικής Ναυτιλίας, να ξεκαθαρίσετε ποια είναι η πολιτική σας στο θέμα της εμπορικής ναυτιλίας. Η εμπορική ναυτιλία αποτελεί ίσως τον κυριότερο μοχλό οικονομικής ανάπτυξης  της χώρας μας και είμαστε όλοι ευαίσθητοι και εσείς και εμείς και θέλουμε να πηγαίνει μπροστά γιατί πράγματι η ελληνική ναυτιλία είναι κορυφαία στον κόσμο και θα πρέπει να τη διατηρήσουμε. Δεν θα πρέπει να παίζουμε με τον πόνο των κατοίκων των νησιών, όταν ενόψει και της τουριστικής κίνησης της θερινής σεζόν και των Ολυμπιακών Αγώνων ακούγονται διάφορα πράγματα σε σχέση με τα ναύλα, αυξήσεις 10%, 20% και 30% και να μην ξέρουν τι γίνεται, να μην ξέρουν πώς θα καθορίσουν τον οικογενειακό τους προϋπολογισμό. 
      Θα πρέπει ακόμα, κύριε Υπουργέ, να ξεκαθαρίσετε σήμερα εδώ την πολιτική σας για να μην πλανάται έξω στην κοινωνία ότι υπάρχει ένα φόβος σύγκρουσης του Υπουργείου Εμπορικής Ναυτιλίας με τους ακτοπλόους. Εσείς τουλάχιστον είχατε δείξει εδώ στη Βουλή στο παρελθόν σαν Αντιπολίτευση ότι δεν θα διστάσετε –και το έχετε δηλώσει- και θα συγκρουστείτε. 
      Εμείς στηρίζουμε και θα στηρίξουμε οποιαδήποτε προσπάθεια θα κάνετε, αρκεί να είναι όμως προς το συμφέρον των πολιτών των νήσων, των πολιτών της Ελλάδος και να μη χρεώνεται ο πολίτης, ο Έλληνας αυτές τις υπέρμετρες αυξήσεις. Ζητούσαν 10%. Ξέρουμε πολύ καλά ότι τα καύσιμα είχαν ανέβει πάρα πολύ, σήμερα όμως έπεσαν. Οι τιμές ήταν σε δολάρια, το ευρώ όμως   είναι πιο ισχυρό. 
      Θα έρθω τώρα, κύριε Υπουργέ, σε ένα άλλο θέμα γιατί ο χρόνος είναι πολύ λίγος. Θα πρέπει να ξεκαθαρίσετε ακόμα την πολιτική σας σε σχέση με το δίκτυο των ακτοπλοϊκών συγκοινωνιών μεταξύ των νησιών. Θα πρέπει να ξεκαθαρίσει αυτό το θέμα. Θα πρέπει να ξέρουν οι νησιώτες πώς θα μετακινούνται από το ένα νησί στο άλλο. 
      Θα πρέπει να ξεκαθαρίσετε επίσης τη συμβαίνει με την κοινοτική νομοθεσία, την 3577/92 και με το νόμο 2932/01. Διαβάσαμε στην  εφημερίδα δηλώσεις σας όπου λέτε ότι διίστανται οι απόψεις του Υπουργείου με τους ακτοπλόους σε σχέση με το τι θα υπερισχύσει, εάν θα υπερισχύσει ο ευρωπαϊκός κανονισμός ή εάν θα υπερισχύσει ο νόμος που περάσαμε. Ξεκαθαρίστε το. Είναι δυνατό να γίνεται ολόκληρη συζήτηση και να μην ξέρουμε τι ακριβώς ισχύει; Είναι ξεκάθαρο τι ισχύει. Η ελληνική νομοθεσία με παρεμβάσεις τις τότε κυβέρνησης ξεκαθάρισε το θέμα αυτό και ισχύει ο νόμος 2932/2001 που ψηφίσαμε εδώ στη Βουλή των Ελλήνων. 
      Πρέπει επίσης, κύριε Υπουργέ, σας είχα άλλωστε κάνει και μια επίκαιρη ερώτηση για το θέμα αυτό και θα το επαναλάβω, να ξεκαθαρίσετε τη δήλωση που είχατε κάνει για την αναξιοπιστία των ελέγχων της ακτοπλοΐας. Γιατί πώς είναι δυνατό να μιλάμε σήμερα για περαιτέρω αυξήσεις των ναύλων, των κομίστρων και από την άλλη να αιωρείται ότι υπάρχουν αναξιόπιστοι έλεγχοι. Αυτό είναι εκ διαμέτρου αντίθετο. 
      Πρέπει επίσης, σήμερα εδώ να ξεκαθαρίσετε και το θέμα των εκπτώσεων. Τι θα γίνει με τις εκπτώσεις; Σας το είπε αυτό και ο κ. Ανωμερίτης. Υπάρχουν πολίτες, φοιτητές, ανάπηροι, στρατεύσιμοι που πηγαίνουν στα ακριτικά νησιά μας οι οποίοι σήμερα πληρώνουν ολόκληρο το εισιτήριο ενώ στο παρελθόν δεν το πλήρωναν. Ξεκαθαρίστε αυτό το πράγμα τι ακριβώς συμβαίνει  για να ξέρουν και οι πολίτες τι ακριβώς γίνεται πώς ακριβώς θα λειτουργούν. 
      Υπάρχουν και άλλα θέματα, κύριε Πρόεδρε. Υπάρχει ένα πολύ σοβαρό θέμα και θα ήθελα, κύριε Υπουργέ, να μας πείτε τι ακριβώς θα γίνει με τον κώδικα τον ISPS για την ασφάλεια των λιμανιών θα ισχύσει από την 1η Ιουλίου.
      Κλείνοντας θα ήθελα να διευκρινίσει ο κύριος Υπουργός -δεν αναφέρεται βέβαια στην επερώτηση- τι θα γίνει με το ολυμπιακό επίδομα των λιμενικών. Ακούγονται πολλά πράγματα. Θέλω να το ξεκαθαρίσετε. Θα πάρουν οι λιμενικοί το ολυμπιακό επίδομα, όπως θα το πάρουν οι αστυνομικοί και οι πυροσβέστες ή όχι; 
      Περιμένω, κύριε Υπουργέ, στην ομιλία σας να δώσετε απαντήσεις. Και βεβαίως θα παρακαλέσω –και είμαι βέβαιος ότι θα το κάνετε αυτό- να μην αναφέρεσθε όπως κάνατε στην ερώτηση που σας έκανα, «στον τομέα της ναυτιλίας του ΠΑΣΟΚ». Αυτός είναι ο ρόλος μας σήμερα εδώ πέρα να σας ελέγχουμε και να θέτουμε προτάσεις και όχι όλα τα κακώς κείμενα του Υπουργείου Ναυτιλίας αν υπάρχουν και όσα υπάρχουν να λέτε ότι οφείλονται στον τομέα ναυτιλίας του ΠΑΣΟΚ και στις προηγούμενες κυβερνήσεις. 
      Ευχαριστώ πολύ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Διαμαντίδη.
      Ο κ. Καϊσερλής έχει το λόγο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
      Είναι γνωστό ότι οι νησιώτικες περιοχές και ιδιαίτερα τα νησιά που είναι απομεμακρυσμένα βρίσκονται πάντοτε σε μία δυσμενή θέση, δυσμενέστερη από αυτήν της ηπειρωτικής χώρας. Ο αποκλεισμός αυτός επιδεινώνεται είτε εξαιτίας άσχημων καιρικών συνθηκών είτε από απρόοπτες καταστάσεις που προέρχονται από ανθρώπινα λάθη ή και σκοπιμότητες διαφόρων συμφερόντων. Σ’ αυτές τις περιπτώσεις ο αποκλεισμός πλήττει κυρίως τα μικρότερα νησιά που τα αποθέματα των τροφίμων είναι ελάχιστα, οι δημόσιες υπηρεσίες λιγοστές και οι υποδομές επίσης δεν επαρκούν για την αντιμετώπισή τους. Τότε είναι βέβαιο ότι μπαίνουν θέματα επιβίωσης των κατοίκων. Αν δεν αντιμετωπισθούν αυτά τα προβλήματα, οδηγούνται στη φυγή οι πολίτες από τα νησιά και ενδεχομένως να έχουμε τη μόνιμη ερήμωσή τους. Στις περιπτώσεις μάλιστα που υπάρχουν σκοπιμότητες τότε θα πρέπει να σκεφτόμαστε και την περίπτωση του στόχου που έχουν τα μεγάλα συμφέροντα και κυρίως τα τουριστικά συμφέροντα, να ελέγξουν την ανάπτυξη των νησιών αυτών και την εκμετάλλευσή τους σε βάρος των μόνιμων κατοίκων τους.
      Όλες αυτές τις περιπτώσεις η πολιτεία και οι κυβερνήσεις έχουν υποχρέωση και να τις προβλέπουν αλλά και να προνοούν για την αντιμετώπισή τους σε συνεχή βάση αλλά και να αντιμετωπίζουν άμεσα τις περιπτώσεις εκτάκτων περιστατικών. Δυστυχώς, τον τελευταίο καιρό και μετά την ανάληψη της ευθύνης της διακυβέρνησης της χώρας από τη Νέα Δημοκρατία παρατηρούνται συνεχή φαινόμενα αδιαφορίας για την επίλυση προβλημάτων στην τακτική σύνδεση των νησιών μας με την ηπειρωτική χώρα, όπως για παράδειγμα αυτό της Καλύμνου που ακόμα και σήμερα δεν συνδέεται καθημερινά με τον Πειραιά.
      Στις προεκλογικές επαγγελίες της Κυβέρνησης ότι θα πατάξει το αυταρχικό κράτος του ΠΑΣΟΚ που καταδυναστεύει τους πολίτες, βλέπουμε τρεις μήνες μετά τη σύγχυση που επικρατεί μεταξύ δύο Υπουργείων της ίδιας Κυβέρνησης, του Υπουργείου Εμπορικής Ναυτιλίας και του Υπουργείου Αιγαίου, που αλληλοκαλύπτονται και προσπαθούν να δώσουν λύσεις χωρίς αποτέλεσμα, επαναλαμβάνοντας και πάλι το παράδειγμα της Καλύμνου. 
      Βλέπουμε τη σύγχυση που επικρατεί στις πολιτικές για την άρση της απομόνωσης των νησιωτικών περιοχών στο όνομα δήθεν της απελευθέρωσης της ναυσιπλοΐας όταν γνωρίζουμε ότι οι μόνιμοι κάτοικοι νησιών άλλων κρατών της Ευρωπαϊκής Ένωσης απολαμβάνουν δωρεάν εισιτηρίων μετακίνησης και μειωμένου ναύλου μεταφοράς των προϊόντων τους. 
      Παρακολουθούμε δηλώσεις στελεχών της Κυβέρνησης για την υποτιθέμενη υπέρμετρη επιβάρυνση του κρατικού προϋπολογισμού στις επιδοτήσεις των λεγόμενων άγονων γραμμών αλλά και στην ανάγκη αύξησης των τιμών των εισιτηρίων. Αυτά λέγονται από τον Υπουργό Αιγαίου.
      Πολύ φοβάμαι ότι όλα αυτά έχουν ως στόχο τη μεταφορά του δημόσιου αυτού αγαθού από το οποίο εξαρτάται καθ’ ολοκληρίαν η επιβίωση των κατοίκων των νησιών μας, στη βορά της ελεύθερης οικονομίας και των ιδιωτικών συμφερόντων. 
      Ο φόβος μου αυτός, κύριε Πρόεδρε, επαυξάνεται από την τροπή που πήρε και που τελικά δυστυχώς κατέληξε, η διαπραγμάτευση της Κυβέρνησης της Νέας Δημοκρατίας για το Ευρωσύνταγμα. Δυστυχώς, ζωτικά άρθρα για τα νησιά μας και πολιτικές για τη υποστήριξή τους, που υπήρχαν στο σχέδιο του Ευρωσυντάγματος το Δεκέμβριο του 2003, έχουν πλέον οριστικά απαλειφθεί. 
      Εύχομαι, κύριε Υπουργέ, αυτή η κατάσταση να οφείλεται στην άγνοια των προβλημάτων και στην ανετοιμότητα της Κυβέρνησης να τα αντιμετωπίσει, παρ΄ όλο που μας λέγατε προεκλογικά ότι είναι πανέτοιμη να κυβερνήσει τη χώρα.
      Εύχομαι η σύγχυση και η αδιαφορία της να μην οφείλεται σε ενσυνείδητη πολιτική πλήρους ασυδοσίας των ακτοπλοϊκών συγκοινωνιών και των ναύλων τους που έχουν ως στόχο η εκμετάλλευση των πλουτοπαραγωγικών πηγών των νησιών μας να είναι προνόμιο των μεγάλων οικονομικών συμφερόντων.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πασχαλίδης έχει το λόγο.
      ΓΕΩΡΓΙΟΣ ΠΑΣΧΑΛΙΔΗΣ:  Κύριε Πρόεδρε, οι πρώτες εκατό ημέρες της νέας διακυβέρνησης έδειξαν ότι δεν έγινε αντιληπτή, κατανοητή η μεγάλη σημασία της ελληνικής ακτοπλοΐας στο πλαίσιο του κοινού ευρωπαϊκού χώρου. Θα ήθελα συμπληρωματικά σε όσα ανέφερε ο κ. Ανωμερίτης να πω πως καμία άλλη χώρα μέλος της Ευρωπαϊκής Ένωσης δεν έχει τα δικά μας χαρακτηριστικά. Αναφέρομαι στον πολυνησιακό χαρακτήρα της χώρας. Και να συμπληρώσω πως έχουμε περίπου τριάντα έξι εκατομμύρια επιβάτες, εννιά εκατομμύρια οχήματα το χρόνο, τριακόσια ακτοπλοϊκά πλοία, εκατόν πενήντα λιμάνια προσέγγισης. Θα έλεγα, λόγω του ιδιαίτερου αυτού χαρακτήρα, πως κανένα μονοπώλιο ή ολιγοπώλιο δεν μπορεί, δε νομιμοποιείται να διαχειριστεί αυτό το ακτοπλοϊκό δίκτυο της χώρας. 
      Υπήρξα ο Υπουργός Ναυτιλίας που χειρίστηκε το θέμα της εναρμόνισης της ελληνικής νομοθεσίας με τον κοινοτικό κανονισμό 3577. Υπάρχει μία σχετική αλληλογραφία, είναι στη διάθεσή σας, στις υπηρεσίες του Υπουργείου. Το λέω αυτό γιατί στην πρόσφατη ενημέρωση που κάνατε στην Επιτροπή Παραγωγής και Εμπορίου είπατε πως βρήκατε στο γραφείο σας ένα κείμενο με παρατηρήσεις της κ. Ντε Παλάθιο. Πρόκειται για ένα απαντητικό κείμενο σε μία επιστολή που έστειλε το Υπουργείο Εμπορικής Ναυτιλίας στις 29.12.2003. Το έγγραφο αυτό ήρθε στις 11.2.2004 με μία δίμηνη προθεσμία, η οποία υπερκάλυπτε το χρόνο των εκλογών, άρα εκ των πραγμάτων οδηγηθήκατε σωστά σε μία παράταση του χρόνου διαπραγμάτευσης με την Ευρωπαϊκή Ένωση. Μιλάμε όμως για διαπραγμάτευση. Γιατί αναφέρθηκε αν θα ισχύει η ελληνική νομοθεσία ή ο κοινοτικός κανονισμός. Σαφώς ισχύει η ελληνική νομοθεσία και έχουμε πει πως στην πορεία  εφαρμογής αυτού του νόμου, όπου πρέπει να βελτιώσουμε τα πράγματα, αυτό θα γίνει με τη μορφή προεδρικών διαταγμάτων.
      Σε κάθε περίπτωση όμως, για τα χαρακτηριστικά που προανέφερα, αυτή η απελευθέρωση στις θαλάσσιες ενδομεταφορές, άρχισε, γίνεται και θα γίνεται με κανόνες και σεβασμό στο δημόσιο συμφέρον. Αυτή ήταν η δική μας γραμμή και νομίζω πως αυτήν τη γραμμή πλεύσης πρέπει να συνεχίσετε και σεις. Και αυτό πρέπει να γίνει κατανοητό απ’ όλους, από την Κυβέρνηση, από τα κόμματα, από τους πλοιοκτήτες και βέβαια από την Ευρωπαϊκή Ένωση, από την Ευρωπαϊκή Επιτροπή.
      Το λέω αυτό γιατί διαπιστώσαμε πως εκατό μέρες μετά εξακολουθείτε να μην έχετε θέσεις. Οι λευκές σελίδες στο πρόγραμμα της Νέας Δημοκρατίας για τη ναυτιλία εξακολουθούν να είναι λευκές. Και οι φωτογραφίες στα Ποσειδώνια είναι καλές, όμορφες και η επίσκεψη του Πρωθυπουργού εκεί χρήσιμη. Αλλά δεν φθάνουν όλα αυτά. Θα πρέπει να μας πείτε τι πιστεύετε για συγκεκριμένα πράγματα. Με πρώτο σημείο: Ποια είναι η θέση σας για τη δημόσια υπηρεσία, πώς την εννοείτε και τι σκοπεύετε να κάνετε. Ποια είναι η θέση σας για το ακτοπλοϊκό δίκτυο, για την ποιοτική ανανέωση του στόλου, για την παρουσία Ελλήνων ναυτικών στα ελληνικά πλοία. 
      Με δύο λόγια θα πρέπει να ξεκαθαρίσετε  πώς εννοείτε από δω και πέρα τη δημόσια υπηρεσία. Και το λέω αυτό γιατί ως Αντιπολίτευση με παρεμβάσεις Ευρωβουλευτών σας καλλιεργούσατε στην Ευρωπαϊκή Επιτροπή πάρα πολλούς προβληματισμούς πίσω από τους οποίους μετά ερχόσασταν και κρυβόσασταν. Αναφέρομαι στην περίπτωση του κ. Χατζηδάκη η οποία προκάλεσε πολλές απαντήσεις της Ευρωπαϊκής Επιτροπής. Έτσι θα έλεγα πώς κάθε μορφή άκρατης απελευθέρωσης μπορεί να οδηγήσει σε ένα πολύ μεγάλο αριθμό άγονων γραμμών –ήδη είναι αρκετές αυτές οι άγονες γραμμές- που αυτό συνεπάγεται δυσβάσταχτο οικονομικό κόστος. Μπορεί να οδηγήσει σε απώλεια θέσεων εργασίας Ελλήνων ναυτικών και σε μεγάλη οικονομική ζημιά τις ίδιες τις ακτοπλοϊκές εταιρείες.
      Νομίζω πως δεν αρκεί σε μία Κυβέρνηση να παρακολουθεί τι γίνεται στην ναυτιλιακή αγορά στο χώρο της ακτοπλοΐας, η οποία έτσι κι αλλιώς έχει ολιγοπωλιακό χαρακτήρα και έναν έντονο εποχικό χαρακτήρα. Ουσιαστικά αφορά τους καλοκαιρινούς μήνες. Αν αφήσουμε σε μονοπώλιο ή ολιγοπώλιο τα πράγματα, το χειμώνα απομακρυσμένα νησιά θα βρεθούν σε πολύ δύσκολη θέση.
      Γι’ αυτό, λοιπόν, δεν πρέπει η Kυβέρνηση της Νέας Δημοκρατίας να αρκείται σήμερα στο ρόλο του Πόντιου Πιλάτου, κάτι που κάνει και στο θέμα των ναύλων. Υπάρχει ο νόμος και είναι σαφής γιατί επιτρέπει στο Υπουργείο Εμπορικής Ναυτιλίας να καθορίζει πλαφόν στα ναυλολόγια των οικονομικών θέσεων και αυτό στην περίπτωση που συμβαίνει να υπάρχει μία υπερβολική τιμή που είναι σε βάρος του δημόσιου συμφέροντος. 
      Εμείς στην επιστολή προς την Ευρωπαϊκή Επιτροπή καταθέσαμε μια σειρά κανόνων και κριτηρίων που αν λειτουργήσουν αθροιστικά, μπορούν υπό όρους κάποιες γραμμές να τις θεωρήσουν ως γραμμές που έχουν έναν ισχυρό ανταγωνισμό. Είναι καλό να μελετήσετε αυτά τα στοιχεία γιατί πιστεύω θα διευκολύνουν στην προσπάθεια να εναρμονίσετε σωστά την ελληνική νομοθεσία με τον ευρωπαϊκό κανονισμό. Σε καμία περίπτωση όμως δεν πρέπει να παραιτηθείτε από το δικαίωμα της εποπτείας του ακτοπλοϊκού δικτύου, άρα και του ζητήματος του ναυλολογίου ως Υπουργείο Εμπορικής Ναυτιλίας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, αν θέλετε να συνεχίσετε…
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, θα ήθελα να πω κάτι και για τις εκπτώσεις. Αν θέλετε μπορώ τώρα, αν θέλετε στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Μπορώ να κάνω συμψηφισμό με τη δευτερολογία σας. 
      ΓΕΩΡΓΙΟΣ ΠΑΣΧΑΛΙΔΗΣ: Ναι, αλλά αν χρειαστεί θα επανέλθω γιατί νομίζω ότι είμαι αυτός που παρέδωσε στον κ. Κεφαλογιάννη και μάλιστα του έδωσα και έναν τόμο για την ελληνική ναυτιλία. Θα τον παρακαλέσω να τον διαβάσει προσεκτικά. 
      Τώρα για τις εκπτώσεις. Κοιτάξτε, υπάρχουν τρεις κατηγορίες εκπτώσεων. Υπάρχουν οι εμπορικές εκπτώσεις που αφορούν τις εταιρείες, τις κάνουν οι ίδιες για να προσελκύσουν επιβάτες και οχήματα, υπάρχουν οι εκπτώσεις κοινωνικού χαρακτήρα και αφορούν άτομα που έχουν ανάγκη κοινωνικής υποστήριξης και βέβαια υπάρχουν και οι ειδικές εκπτώσεις που αφορούν Βουλευτές, στρατιωτικούς, φοιτητές και άλλους. 
      Σαν Υπουργός ζήτησα να γίνει μία εκλογίκευση αυτού του συστήματος και ένας εξορθολογισμός και να διατηρηθούν σαφώς αυτές του κοινωνικού χαρακτήρα και σε ό,τι αφορά τις ειδικές περιπτώσεις οι αντίστοιχοι προϋπολογισμοί να επιβαρύνουν τα αντίστοιχα Υπουργεία, όπως για παράδειγμα οι στρατιωτικοί από το Υπουργείο Εθνικής Άμυνας και σε καμία περίπτωση από τον προϋπολογισμό του Υπουργείου Εμπορικής Ναυτιλίας. 
      Σε ό,τι αφορά τις κοινωνικές εκπτώσεις πολλές εταιρείες ήδη τις έχουν ξεκινήσει και τις έχουν εντάξει στο χώρο των εμπορικών εκπτώσεων σε μια προσπάθεια να προσελκύσουν αλλά και να δείξουν τα χαρακτηριστικά μιας επιχείρησης με κοινωνική ευθύνη. 
      Σαφώς πρέπει να ξαναδούμε το θέμα των εκπτώσεων πολλών κατηγοριών που πολλές φορές είναι υπερβολικές και βέβαια όπου υπάρχουν περιπτώσεις που σεις τώρα ως Υπουργείο θα πρέπει να αναλάβετε κάποιες δαπάνες που απορρέουν από την εφαρμογή της κοινής υπουργικής απόφασης του Απριλίου του 2003 και υπάρχουν τέτοιες περιπτώσεις –σαν Υπουργός τις παραδέχθηκα- εκεί θα πρέπει το Υπουργείο σήμερα να ζητήσει από τις ακτοπλοϊκές εταιρείες παραστατικά στοιχεία. Σε καμία περίπτωση δεν πρέπει να πληρώσετε κατ’ αποκοπή ή κατά προσέγγιση. Μιλάμε για κάποιους λογαριασμούς δισεκατομμυρίων που δεν πρέπει να αντιμετωπιστούν με επιπόλαιο τρόπο. Γι’ αυτό ζητήστε παραστατικά στοιχεία για όποιες εκκρεμότητες υπάρχουν σε ό,τι αφορά την εφαρμογή της κοινής υπουργικής απόφασης του 2003. 
      Σε κάθε περίπτωση πιστεύω πως μετά από έναν εξορθολογισμό του συστήματος οι εκπτώσεις κοινωνικού χαρακτήρα θα πρέπει να συνεχιστούν. Οι εμπορικές εκπτώσεις είναι στη βούληση της κάθε εταιρείας να τις πραγματοποιήσει για να κάνει τη δουλειά της στη σεζόν που έρχεται κ.ο.κ. Αυτό όμως που δεν μπορεί να γίνει είναι να αυτοδικούν οι ακτοπλοϊκές εταιρείες από την μία μέρα στην άλλη και να λένε εμείς σταματάμε τις εκπτώσεις που σε πολλές περιπτώσεις προβλέπονται και από το Σύνταγμα της χώρας. 
      Με αυτές τις σκέψεις, κύριε Πρόεδρε, θα ήθελα να πω ότι υπάρχει ένα θέμα που μπορείτε να αντιμετωπίσετε και σε ό,τι αφορά το συνολικό πλαίσιο της ακτοπλοΐας αυτό που πρέπει να κάνετε από δω και πέρα, καθώς τα χρονοδιαγράμματα τρέχουν είναι να συνεχίσετε το διάλογο που κάναμε με την Ευρωπαϊκή Επιτροπή σε συνεννόηση και με τις ακτοπλοϊκές εταιρείες ώστε να έχουμε ένα συνδυασμό, μια εναρμόνιση της εθνικής νομοθεσίας με τον κοινοτικό κανονισμό, πάντα με γνώμονα το δημόσιο συμφέρον της χώρας και υπολογίζοντας πως έχουμε μια χώρα με πολλά νησιά, με πολλά λιμάνια.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κύριε Πρόεδρε, είναι παραδεκτό ότι η ποιότητα των παρεχόμενων ακτοπλοϊκών υπηρεσιών προσδιορίζει σε πολύ μεγάλο βαθμό και την ποιότητα του επιπέδου ζωής των νησιωτών, αλλά και τη μορφή και το επίπεδο ανάπτυξης του νησιώτικου χώρου. 
      Επίσης, πιστεύω ότι με την ποιότητα των ακτοπλοϊκών συγκοινωνιών εξυπηρετείται και ο στόχος της εδαφικής συνοχής που είναι ένας από τους στόχους που θέτει πλέον η Ευρωπαϊκή Ένωση.
      Στον τομέα της πολιτικής στη ναυτιλία και ειδικότερα στην ακτοπλοΐα, πιστεύω ότι εκφράστηκε σε υπερθετικό βαθμό η πολυγλωσσία της Νέας Δημοκρατίας και αυτό γιατί προσέγγισαν με διαφορετικό τρόπο το θέμα, τόσο κατά τις προγραμματικές τους δηλώσεις ο Υπουργός Εμπορικής Ναυτιλίας και ο Υπουργός Αιγαίου, αλλά και στη συνέχεια όταν είδαμε αλληλογρονθοκοπούμενες απόψεις πάνω σε σημαντικά ζητήματα που αφορούν την ακτοπλοΐα.
      Ο Υπουργός Αιγαίου στην προσπάθειά του να απαξιώσει την πολιτική των κυβερνήσεων του ΠΑΣΟΚ στον τομέα της ακτοπλοΐας, διαπίστωσε μια δυσλειτουργία του συστήματος της ακτοπλοΐας και βέβαια δεσμεύτηκε –όπως δεσμεύτηκε στο σύνολό της η Κυβέρνηση της Νέας Δημοκρατίας και ο Υπουργός Εμπορικής Ναυτιλίας- ότι πολύ σύντομα θα υπήρχαν διορθωτικές κινήσεις οι οποίες θα βελτίωναν τις παρεχόμενες ακτοπλοϊκές υπηρεσίες για το νησιώτικο χώρο. 
      Αντί αυτού μέχρι σήμερα, έχουμε δει μια δραματική επιδείνωση των όσων ισχύουν ή ίσχυαν στο παρελθόν στον τομέα της εξυπηρέτησης των νησιών μας. Πριν έλθω εδώ βρισκόμουν σε μια σύσκεψη που έγινε στο Υπουργείο Εμπορικής Ναυτιλίας υπό την προεδρία του Γενικού Γραμματέα του Υπουργείου όπου πληροφορήθηκα με έκπληξη να λέγεται –πράγμα που δεν το ήξερα και βεβαίως το διέψευσα κατηγορηματικά γιατί πιστεύω ότι επρόκειτο για άγνοια του Γενικού Γραμματέα- ότι πετύχαμε κατά τις διαπραγματεύσεις του Ευρωπαϊκού Συντάγματος να μπορεί πλέον η Ευρωπαϊκή Ένωση να επιδοτεί -σας παρακαλώ  να το κρατήσετε αυτό για να μας απαντήσετε εάν επρόκειτο για πληροφόρηση του Υπουργείου σας- η Ευρωπαϊκή Ένωση τα δρομολόγια των άγονων γραμμών και για την Ελλάδα. Θεωρώ ότι αυτό ουδέποτε ετέθη προς συζήτηση και ουδέποτε επετεύχθη ο στόχος, πολύ δε περισσότερο δεν επετεύχθησαν ζητήματα τα οποία η Κυβέρνηση του ΠΑΣΟΚ είχε κατορθώσει να εξασφαλίσει στις διαπραγματεύσεις πριν από την οριστικοποίηση του τελικού κειμένου του Ευρωπαϊκού Συντάγματος. 
      Ένα δεύτερο που άκουσα ως αιτίαση στην ίδια συνεδρίαση ήταν ότι δεν έχουμε πλοία, γιατί δυστυχώς πέρασε η τριανταπενταετία η οποία θα περιμένω να ακούσω από εσάς εάν είναι μια παραδεκτή ρύθμιση, δεδομένου ότι άκουσα με έκπληξη ότι ούτε και αυτό ήταν σωστό, ενώ στα αυτιά μου αντηχούν ακόμα οι απόψεις που εξέφραζε ο σημερινός Πρωθυπουργός μιλώντας για τις νεκροφόρες που κυκλοφορούν στο Αιγαίο μετά το τραγικό ατύχημα του «ΣΑΜΙΝΑ». 
      Η πολυγλωσσία, λοιπόν, εξακολουθεί να υπάρχει σ’ αυτόν τον τομέα και θα παρακαλούσαμε τον Υπουργό Εμπορικής Ναυτιλίας να μας ξεκαθαρίσει τα ζητήματα τα οποία έθιξαν οι προηγούμενοι συνάδελφοι και τα οποία έχουν σχέση με το ναύλο. Η Κυβέρνηση εξήγγειλε την κατάργηση του επίναυλου, του 3%, που ήταν μια προσθήκη ήδη ενσωματωμένη στην τιμή των εισιτηρίων και αφορούσε την επιδότηση των άγονων γραμμών. Δηλαδή, αυτό το 3% πήγαινε αποκλειστικά στη δαπάνη που ο προϋπολογισμός έπρεπε να αντιμετωπίσει για την επιδότηση των άγονων γραμμών. 
      Αντί, λοιπόν, να εξαγγέλλετε με τόσο εκκωφαντικό τρόπο την κατάργηση του 3% του επίναυλου, θα πρέπει να μας απαντήσετε σχετικά με τις αυξήσεις που μονομερώς επιβάλλουν οι ακτοπλόοι στα εισιτήρια  της Γ΄ θέσης. 
    Επίσης, να μας απαντήσετε πώς θα αντιμετωπίσετε το πρόβλημα που έχουν κυρίως τα μικρά νησιά του αιγαιακού χώρου ειδικότερα αυτόν τον καιρό με την αποδρομολόγηση αρκετών πλοίων και τελικά να μας δώσετε να καταλάβουμε πώς σκοπεύετε να αντιμετωπίσετε το δικτυακό σύστημα που είχε επιβληθεί μέχρι σήμερα και το οποίο εξασφάλιζε ένα μίνιμουμ υπηρεσιών προς τα νησιά, ειδικότερα τα μικρά, που έχουν πρόβλημα.
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εξαντλήθηκε ο κατάλογος των επερωτώντων Βουλευτών και παρακαλείται ο Υπουργός Εμπορικής Ναυτιλίας κ. Κεφαλογιάννης να πάρει το λόγο για είκοσι πέντε λεπτά. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, η συζήτηση της επερώτησης και μάλιστα σαράντα Βουλευτών της Αντιπολίτευσης μας δίνει την ευκαιρία να συζητήσουμε ένα ιδιαίτερα σημαντικό θέμα, το θέμα της ναυτιλίας και ακόμη ειδικότερα το θέμα της ακτοπλοΐας.  
    Θα μου επιτρέψετε να μιλήσω λίγο γενικά. Η ελληνική ναυτιλία διεκδικεί εδώ και χρόνια και συνεχίζει ακόμη και σήμερα να κατέχει μία παγκόσμια πρωτιά. Η ακτοπλοΐα είναι ένα μικρό κομμάτι αυτού του μεγάλου εθνικού κεφαλαίου. Μπορεί να μην είναι 5% όπως ειπώθηκε προηγουμένως, μπορεί να είναι 10%, αλλά είναι ένα σημαντικό κομμάτι. Τρεισήμισι χιλιάδες πλοία είναι ελληνικών συμφερόντων και εννιακόσια απ’ αυτά στην ελληνική σημαία. Το 28% των νέων παραγγελιών παγκοσμίως είναι παραγγελίες από ελληνικά συμφέροντα. Δέκα δισεκατομμύρια ευρώ είναι το συνάλλαγμα το οποίο εισρέει ετησίως στη χώρα. Το 90% των εισαγωγών και εξαγωγών στην Ευρωπαϊκή Ένωση γίνεται με πλοία. Δίκαια, λοιπόν, η εμπορική ναυτιλία κατέχει τον τίτλο της βαριάς βιομηχανίας της ελληνικής οικονομίας μαζί με τον τουρισμό και είναι ένας τεράστιος πλούτος, τμήμα του οποίου η Ελλάδα πρέπει να επαναφέρει, να επανεισρεύσει στη χώρα μας. 
    Κυρίες και κύριοι συνάδελφοι, θέλω να ξεκινήσω λέγοντας ότι είναι ευχής έργο σήμερα ότι υπάρχει μία πολιτική και κοινωνική συναίνεση στο χώρο της Εμπορικής Ναυτιλίας. Φάνηκε ακόμη και από τις τοποθετήσεις των εκλεκτών συναδέλφων του ΠΑΣΟΚ στη συζητούμενη επερώτηση. Αυτό βοηθά όχι μόνο το σχεδιασμό αλλά και τη λήψη αποφάσεων σε συγκεκριμένα χρονίζοντα θέματα της εμπορικής ναυτιλίας και ιδιαίτερα της ακτοπλοΐας.
    Η Κυβέρνηση έχει ιδιαίτερο ενδιαφέρον για τη ναυτιλία. Είναι χαρακτηριστικό ότι ο Πρόεδρος της Κυβέρνησης κ. Κώστας Καραμανλής μετά από δώδεκα χρόνια εγκαινίασε τα «ΠΟΣΕΙΔΩΝΙΑ». Είναι σημαντικό ότι βρισκόμαστε στη αρχή της τετραετίας και ότι η Κυβέρνησή μας δεν κουβαλά δουλείες του παρελθόντος και έτσι υπάρχουν όλες οι προϋποθέσεις για να κάνουμε ριζοσπαστικές τομές στον τομέα της εμπορικής ναυτιλίας και βέβαια της ακτοπλοΐας και να μην περιοριστούμε σε απλή διαχείριση των μέσων που βρήκαμε.
    Κυρίες και κύριοι συνάδελφοι, ένα σημαντικό κομμάτι –όχι βέβαια το μεγαλύτερο όπως ειπώθηκε προηγουμένως- της εμπορικής ναυτιλίας αποτελεί η ακτοπλοΐα. Είναι μάλιστα ένας τομέας ιδιαίτερου ενδιαφέροντος. Συνδέει την νησιωτική Ελλάδα και τα πλοία της ακτοπλοΐας αποτελούν τις μεγάλες λεωφόρους που συνδέουν τα μεγάλα αστικά κέντρα με τη νησιωτική Ελλάδα.
    Μια και στην επερώτηση αναφερθήκατε και στο θέμα των συνθηκών εργασίας και ιδιαίτερα στο θέμα των συνθηκών εργασίας στην ακτοπλοΐα, εγώ θέλω να ξεκινήσω από κει μιας και εσείς οι ίδιοι οι επερωτώντες Βουλευτές δεν αναφερθήκατε σ΄ αυτό.
      Θέλω, λοιπόν, να ξεκαθαρίσω τη θέση της Κυβέρνησης. Η ελληνική ναυτιλία δεν έχει μέλλον χωρίς τον ανθρώπινο παράγοντα. Είναι σαν να πριονίζουμε το κλαδί πάνω στο οποίο καθόμαστε, εάν αποκόψουμε την εμπορική ναυτιλία από το ανθρώπινο δυναμικό. Γι’ αυτό θέλουμε οι ΄Ελληνες ναυτικοί να βρίσκονται στη θάλασσα. Θα δώσουμε, λοιπόν, κίνητρα και θα ασκήσουμε αυστηρούς ελέγχους όπου υπάρχουν παραβάσεις. 
     Για την εφαρμογή της κοινοτικής νομοθεσίας που είναι κομμάτι της επερώτησής σας σχετικά με τις συνθήκες εργασίας, πραγματοποιούνται συνεχείς, ουσιαστικοί και αποτελεσματικοί έλεγχοι από τις Λιμενικές Αρχές και έχουν δοθεί αυστηρές εντολές από το Υπουργείο για την εφαρμογή των ισχυουσών διατάξεων εθνικών και κοινοτικών.
     Κυρίες και κύριοι συνάδελφοι, η Ελλάδα θέλουμε να έχει φωνή στα διεθνή 
fora. Για το λόγο αυτό επιδιώκουμε την προσέλκυση του ελληνόκτητου στόλου και την εγκατάσταση ναυτιλιακών εταιρειών στην Ελλάδα. Στηρίζουμε την εμπορική ναυτιλία στα διεθνή fora και με χαρά σας ανακοινώνω τις επιτυχίες της Κυβέρνησης, επιτυχίες οι οποίες αναγνωρίστηκαν τόσο από τη ναυτεργασία όσο και από την εργοδοσία. 
      Είχαμε τη μεγάλη επιτυχία να απελευθερώσουμε τους ΄Ελληνες ναυτικούς από το Πακιστάν. Είχαμε τη μεγάλη επιτυχία να απελευθερώσουμε δεκατρείς ΄Ελληνες ναυτικούς του δεξαμενόπλοιου «ΒΑΣΙΛΕΙΟΣ» από τη Γεωργία πριν μερικές μέρες. Θέσαμε ενδεχομένως για πρώτη φορά το θέμα του πλοίαρχου Μαγκούρα που κρατείται στην Ισπανία στο Συμβούλιο Υπουργών Ναυτιλίας στο Λουξεμβούργο πριν μερικές μέρες. Και θέλω απ΄ αυτό το Βήμα να ευχαριστήσω και τον Υπουργό των Εξωτερικών τον κ. Μολυβιάτη και τον Υφυπουργό του τον κ. Βαληνάκη αλλά και τους συναδέλφους Βουλευτές του ΠΑΣΟΚ για τις προσπάθειες που και εκείνοι έκαναν όλα αυτά τα χρόνια για να δείξουμε ότι η ελληνική εμπορική ναυτιλία μπορεί με τη δύναμη που κατέχει και τη δυνατότητα και την υποδομή που υπάρχει στο Υπουργείο Εμπορικής Ναυτιλίας να έχει σημαντικές επιτυχίες στο εξωτερικό. Και οι ευχαριστίες προς τα μέλη του Κοινοβουλίου που σήμερα βρίσκονται στην Αντιπολίτευση αναφέρονται και στα τρία αυτά θέματα τα οποία προείπα.
     Είχαμε όμως μεγάλες επιτυχίες και στα διεθνή fora. Παραδείγματος χάρη στον ΙΜΟ στο Διεθνή Ναυτιλιακό Οργανισμό που ανήκει στον Οργανισμό Ηνωμένων Εθνών όπου μας τιμά με την παρουσία του εκεί ένας ΄Ελληνας, ο κ. Μητρόπουλος ο οποίος εξελέγη με ψήφους εκατόν εξήντα χωρών, καταφέραμε και γι’ αυτό μας ευχαριστεί και η ΄Ενωση των Εφοπλιστών, για τον επιτυχή χειρισμό όπως λέει από μέρους του Υπουργείου Εμπορικής Ναυτιλίας των προβλημάτων που συζητήθηκαν στην Επιτροπή Ναυτιλιακής Ασφάλειας του συγκεκριμένου οργανισμού και την ανατροπή απόφασης για την υποχρεωτική κατασκευή διπλών τοιχωμάτων στα πλοία ξηρού φορτίου. Όπως επίσης και για τη στάση την οποία τηρήσαμε στο Συμβούλιο των Υπουργών Ναυτιλίας όπου αρνηθήκαμε να ψηφίσουμε πρόταση οδηγίας η οποία ποινικοποιεί τη ναυτική εργασία. Κι αυτό είναι πολύ σημαντικό διότι φαίνεται ότι οι εταίροι της ναυτιλίας μπορούν να συνεννοηθούν και πέρα από φοβίες, σκοπιμότητες, ιδεοληψίες του παρελθόντος μπορούν ακόμη και να εκφραστούν όπως εμείς να εκφραστούμε εδώ στο Κοινοβούλιο, αναγνωρίζοντας πρωτοβουλίες, θέσεις και επιτυχίες ενδεχομένως που δεν ανήκουν μόνο στη δική μας παράταξη.
     Επειδή τέθηκε και το θέμα της ασφάλειας των λιμανιών παρότι δεν είναι τμήμα της επερώτησής σας, θέλω να σας πω ότι είναι ένα απ΄ τα θέματα που βρήκαμε στο ράφι. Βρήκαμε αυτό το θέμα στο ράφι διότι χρειάζονταν έξι εκατομμύρια ευρώ για να γίνουν οι μελέτες. Εγώ, λοιπόν, έχω και θα καταθέσω στη Βουλή προεδρικό διάταγμα υπογεγραμμένο από τον σημερινό Αρχηγό της Αξιωματικής Αντιπολίτευσης τον κ. Παπανδρέου όπου λέει μεταξύ άλλων ότι δεν απαιτείται δαπάνη από τον κρατικό προϋπολογισμό για να προχωρήσουμε στις μελέτες για την ασφάλεια των λιμανιών συμπεριλαμβανομένων και των Ολυμπιακών Λιμανιών, για να καταλάβετε πού βρήκαμε ορισμένα θέματα. 
     (Στο σημείο αυτό, ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν προεδρικό διάταγμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Κυρίες και κύριοι συνάδελφοι, μας ρωτάει η Αντιπολίτευση για τη θέση μας στο νομικό πλαίσιο που διέπει την ακτοπλοΐα και τις ακτοπλοϊκές συγκοινωνίες. Είναι κι αυτό ένα θέμα που βρήκαμε στο ράφι, ανεξάρτητα αν ο κ. Πασχαλίδης, όπως ο ίδιος μας είπε, είχε αρχίσει μία αλληλογραφία με τα όργανα της Ευρωπαϊκής Ένωσης. Εμείς βρήκαμε πρώτο θέμα στο Υπουργείο Εμπορικής Ναυτιλίας το γράμμα της κ. Ντε Παλάθιο. Και μάλιστα μας ζητούσε να απαντήσουμε εντός δώδεκα ημερών στις αιτιάσεις της όσον αφορά τη συμβατότητα της ελληνικής νομοθεσίας, δηλαδή του ν.2932/2001 του κ. Παπουτσή και του κοινοτικού δικαίου δηλαδή του Κανονισμού 3577/92. Ε κι εγώ δικαιούμαι να ρωτήσω τι κάνατε δώδεκα χρόνια. Εμείς είχαμε δώδεκα ημέρες προθεσμία να απαντήσουμε, εσείς είχατε δώδεκα χρόνια να εναρμονιστείτε. Ο Κανονισμός είναι του 1992, είχαμε δώδεκα χρόνια παράταση. Ο Κανονισμός για όσους γνωρίζουν τα θέματα της Ευρωπαϊκής ΄Ενωσης και βέβαια τη νομική επιστήμη από 1.1.2004, είναι εθνικό δίκαιο και δώδεκα χρόνια ήταν το θέμα στο ράφι. Και τι κάναμε; Αναγκαστήκαμε να πάρουμε παράταση ένα μήνα, απαντήσαμε λεπτομερώς σε αιτιάσεις της επιτροπής και θέλω να σας πω και ξεκάθαρα τη θέση του Υπουργείου Εμπορικής Ναυτιλίας που έχει την αρμοδιότητα. Το κράτος διατηρεί το δικαίωμά του να επιβάλλει κανονιστικές πράξεις σε ζητήματα της ακτοπλοΐας. Αυτό περιλαμβάνει και τις τιμές των ναύλων της οικονομικής θέσης. Αυτή είναι η θέση του Υπουργείου Εμπορικής Ναυτιλίας. 
      ΓΕΩΡΓΙΟΣ ΠΑΣΧΑΛΙΔΗΣ: Αλλάξατε κάτι στην απάντησή μας;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πασχαλίδη.
      Συνεχίστε, κύριε Υπουργέ.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα έγγραφα επειδή δεν μπορούν να δημοσιοποιηθούν, κύριε Πασχαλίδη, μπορείτε να έρθετε στο Υπουργείο Εμπορικής Ναυτιλίας, είστε μέλος του Κοινοβουλίου και πρώην Υπουργός, για να δείτε ποια είναι η επιχειρηματολογία της ελληνικής Κυβέρνησης.
    ΓΕΩΡΓΙΟΣ ΠΑΣΧΑΛΙΔΗΣ: Κύριε Υπουργέ …
ΠΡΟΕΔΡΕΥΩΝ (Σωτήρης Χατζηγάκης): Παρακαλώ μην κάνετε διακοπές, κύριε Πασχαλίδη. 
    ΓΕΩΡΓΙΟΣ ΠΑΣΧΑΛΙΔΗΣ: Είναι η ουσία του θέματος, κύριε Πρόεδρε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ας έλθουμε τώρα στο δεύτερο θέμα της επερώτησης που είναι το θέμα της ΡΑΘΕ, της Ρυθμιστικής Αρχής Θαλασσίων Ενδομεταφορών. 
      Δεν υπάρχει, κυρίες και κύριοι συνάδελφοι, σε κανένα μέρος του κόσμου, καμία χώρα του κόσμου δεν έχει ιδρύσει ανεξάρτητη αρχή, μόνο για τις θαλάσσιες ενδομεταφορές. Είναι ένας οργανισμός ο οποίος υπολειτουργεί. Είναι πνευματικό παιδί του φίλου μου κ. Παπουτσή, Κοινοβουλευτικού Εκπροσώπου και είμαι σίγουρος ότι στην τοποθέτησή του θα αναφερθεί επί μακρόν σ’ αυτό το θέμα. Αλλά είναι ένας οργανισμός ο οποίος υπολειτουργεί από το 2001. Δεν υπάρχουν εξειδικευμένα στελέχη.
    Είχα την ευκαιρία απαντώντας σε ερώτηση στη Βουλή να πω ότι πέρα από την επικάλυψη αρμοδιοτήτων που υπάρχουν με το Υπουργείο Εμπορικής Ναυτιλίας δε υπάρχει οικονομολόγος εξειδικευμένος σε θέματα ανταγωνισμού. Δεν υπάρχει παρά μόνο ένας δικηγόρος στο ΔΣ. Και είναι και ένας οργανισμός ο οποίος μας κοστίζει ακριβά. Επτά άτομα είναι τα στελέχη αυτού του οργανισμού  μαζί με το ΔΣ, μας στοιχίζουν 2 εκατομμυρίων ευρώ. Είναι στο πρόγραμμα της Νέας Δημοκρατίας και όσο και να θέλει η Αντιπολίτευση να ισχυρίζεται ότι η Κυβέρνηση και η Νέα Δημοκρατία ως κόμμα το οποίο διεκδικούσε τις εκλογές, δεν έχει πρόγραμμα, είναι και συμπεριλαμβάνεται στο πρόγραμμα της Νέας Δημοκρατίας κατάργηση της ΡΑΘΕ. Το ανακοινώσαμε στις προγραμματικές δηλώσεις της Κυβέρνησης και η ΡΑΘΕ θα καταργηθεί οσονούπω.
    Όπως επίσης για όλους όσους κόπτονται ότι η Νέα Δημοκρατία δεν έχει πρόγραμμα, δεν ξέρω από πού εσείς διαβάσατε ή ανακαλύψατε ότι η Νέα Δημοκρατία θα καταργήσει τον επίναυλο. Είναι γιατί εσείς οι οποίοι ενδιαφέρεστε για τα θέματα της εμπορικής ναυτιλίας, διαβάσατε το πρόγραμμα, τις θέσεις της Νέας Δημοκρατίας, πληροφορίες από το οποίο αντλήσατε, για να τοποθετηθείτε και στη σημερινή συζήτηση στη Βουλή.
      Κυρίες και κύριοι συνάδελφοι, η Ρυθμιστική Αρχή Θαλασσίων Ενδομεταφορών δεν μπορεί να συνεδριάσει και να λάβει καμία απόφαση, λόγω του ότι δεν υπάρχει νόμιμη συγκρότησή της. Γνωμοδότηση του Νομικού Συμβουλίου του Κράτους, η οποία υπάρχει, απαγορεύει ουσιαστικά σ΄ αυτή την επιτροπή να συνεδριάζει και να παίρνει συγκεκριμένες αποφάσεις, γιατί ο πρόεδρός της έχει παραιτηθεί από το Νοέμβριο του 2003 και η κυβέρνηση του ΠΑΣΟΚ για πέντε-έξι μήνες πριν από τις εκλογές δεν ανέλαβε την πρωτοβουλία να αντικαταστήσει τον πρόεδρο. 
      Εμείς δεν έχουμε κανένα λόγο να ορίσουμε νέο πρόεδρο -πρόεδρο που σας λέω ότι πληρώνεται με έξι χιλιάδες ευρώ μηνιαίως- διότι είναι στις προθέσεις μας με νόμο να καταργήσουμε τη συγκεκριμένη Αρχή. Είναι μια Αρχή, επίσης, αφού μιλάμε για το θέμα της ακτοπλοΐας, η οποία εξέτασε εφτά υποθέσεις για την παράβαση των κανόνων του ελεύθερου και υγιούς ανταγωνισμού, χωρίς ούτε μια φορά να διαπιστωθεί ότι συντρέχει λόγος επιβολής προστίμου. Σας καταθέτω στα Πρακτικά τις συγκεκριμένες εφτά υποθέσεις τις οποίες χειρίστηκε η συγκεκριμένη Αρχή από τη σελίδα της στο διαδίκτυο.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
      Θέμα τρίτο που αναφέρεται στην επερώτησή σας είναι η ανώτατη τιμή στα εισιτήρια της οικονομικής θέσης. 
      Πρώτον, θέλω να σας πω ότι με την εξαίρεση ενδεχομένως του κ. Πασχαλίδη δεν κατάλαβα ποια είναι η θέση του ΠΑΣΟΚ. Ελπίζω ο Κοινοβουλευτικός Εκπρόσωπος να μας πει και τις δικές του θέσεις, αφού η Κυβέρνηση είναι τόσο ξεκάθαρη στις δικές της. Ποιες είναι οι θέσεις του ΠΑΣΟΚ στα συγκεκριμένα θέματα που εσείς οι ίδιοι επερωτάτε την Κυβέρνηση της Νέας Δημοκρατίας; 
      Είναι γνωστό ότι από 1-1-2004 ισχύει ο Κανονισμός της ΕΟΚ 3577/1992. Όμως ο Κανονισμός αυτός προβλέπει ρητά στο άρθρο 4 ότι το κράτος έχει τη δυνατότητα να ρυθμίζει ακόμη και τα κόμιστρα των ακτοπλοϊκών γραμμών. Επίσης με βάση το νόμο του 2001, που ψήφισε η προηγούμενη κυβέρνηση, το Υπουργείο Εμπορικής Ναυτιλίας έχει τη δυνατότητα να ελέγχει τις τιμές και να βάζει ανώτερο επιτρεπόμενο πλαφόν στο ναύλο της οικονομικής θέσης των επιβατών και των οχημάτων. 
      Επίσης η υπουργική απόφαση που η προηγούμενη κυβέρνηση εξέδωσε στις 25 Απριλίου καθορίζει τη μέθοδο υπολογισμού των ναύλων επιβατών και οχημάτων. Υπάρχει και άλλη μια υπουργική απόφαση από τις 27 Ιουνίου 2003 (κοινή υπουργική απόφαση Υπουργείου Εμπορικής Ναυτιλίας και Υπουργείου Αιγαίου) όπου επαναπροσδιορίστηκε η ανώτατη τιμή ναύλων επιβατών της οικονομικής θέσης. 
      Ποια είναι η θέση του Υπουργείου Εμπορικής Ναυτιλίας; Πάλι θα σας την πούμε ξεκάθαρα. Οι αποφάσεις αυτές δεν έχουν μεταβληθεί. Ισχύουν κανονικά και σε περίπτωση που οποιοσδήποτε πλοιοκτήτης αυθαίρετα δεν εφαρμόσει αυτές τις διατάξεις θα επιβληθούν κυρώσεις. Η θέση αυτή είναι σαφής. Έχει δηλωθεί στη Βουλή απαντώντας σε ερώτηση του Κομμουνιστικού Κόμματος. Απαντώ ευθέως και σε εσάς στη συγκεκριμένη συζητούμενη επερώτηση. 
      Άλλο θέμα το οποίο θέτετε είναι οι αυξήσεις των εισιτηρίων στις τιμές της οικονομικής θέσης. Είχαμε την ευκαιρία να συναντήσουμε εκπροσώπους των ακτοπλόων πριν από μερικές μέρες, οι οποίοι έθεσαν οικονομικά και θεσμικά αιτήματα. Το Υπουργείο Εμπορικής Ναυτιλίας δεν έχει κινήσει καμιά διαδικασία αύξησης των ναυλολογίων και σε κάθε περίπτωση καμιά αύξηση δεν θα δοθεί χωρίς τη σύμφωνη γνώμη της Επιτροπής Τιμών και Εισοδημάτων. 
      Τώρα ας δούμε τι έκανε και το ΠΑΣΟΚ. Εμείς σας είπαμε τις θέσεις μας. Να δούμε τώρα τι κάνατε εσείς. Έχω εδώ και θα καταθέσω στα Πρακτικά Εφημερίδα της Κυβερνήσεως, Ελληνική Δημοκρατία, τεύχος δεύτερο, όπου δημοσιεύονται οι αποφάσεις σας. 
      Τι λένε, λοιπόν, αυτές οι αποφάσεις; Μιλάμε για το Φεβρουάριο του 2002 και τις αποφάσεις που προηγουμένως σας ανέφερα. Λένε για αυξήσεις 6% με έναρξη εφαρμογής στις 15 Μαΐου 2002 μέχρι 31 Οκτωβρίου του 2002. Και επιπρόσθετα άλλα 5% από 1/11/2002, δηλαδή σύνολο 11%. Ο ναύλος διακεκριμένης Β΄ θέσεως προκύπτει με προσαύξηση κατά 50%. Ο ναύλος της διακεκριμένης θέσεως Α΄ και Β΄ κατά 80%. Της διακεκριμένης Α΄ θέσεως με κλίνη προκύπτει με προσαύξηση από τον αντίστοιχο ναύλο της οικονομικής θέσεως κατά 80% έως και 300%, κύριοι συνάδελφοι! Όλα αυτά που λέω τώρα σας τα διαβάζω από την υπουργική απόφαση δημοσιευμένη στην Εφημερίδα της Κυβερνήσεως.  Συνεχίζω: για πλοία ηλικίας κάτω των δέκα ετών ο ναύλος προκύπτει με προσαύξηση 20%. Ο ναύλος οικονομικής θέσεως σε ταχύπλοα κατά 100%. Αυτό έκανε η κυβέρνηση του ΠΑΣΟΚ.
      Θέλετε να σας διαβάσω και άλλη μία υπουργική απόφαση, ενός εκ των επερωτώντων Βουλευτών, του πρώην Υπουργού Οικονομικών κ. Χριστοδουλάκη; Λέει στην απόφασή του της 22ας Απριλίου 2002 ότι συμφωνεί για την κατάργηση της εποχικότητας του ναύλου επιβατών και τη διατήρηση ως τελικού καθαρού ναύλου του ναύλου θέρους. Είχαμε δηλαδή λίγο πιο φτηνά εισιτήρια το χειμώνα, αλλά με την απόφαση αυτή καταργούμε τα φτηνά κόμιστρα του χειμώνα και τα εξομοιώνουμε με τα θερινά. Συμφωνούσε επίσης για αύξηση 20% στους ναύλους επιβατών και 10% στους ναύλους των οχημάτων. Συμφωνούσε για την κατάργηση των υποχρεωτικών εκπτώσεων σε όλες τις κατηγορίες προσώπων, εκτός από κάποιες που αναφέρει, όπως οι πολύτεκνοι, παιδιά κάτω από δέκα χρόνων κλπ.
      Αυτά για την ενημέρωση του Κοινοβουλίου. Καταθέτω και τις δύο αποφάσεις – εκείνη του Υπουργείου Εμπορικής Ναυτιλίας και εκείνη του Υπουργού Οικονομίας και Οικονομικών.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θέμα τέταρτο: καθεστώς χορήγησης εκπτώσεων για τα ακτοπλοϊκά πλοία. Σας είπα και προηγουμένως –και αυτή είναι η θέση της Κυβέρνησης- ότι οποιοδήποτε κράτος- μέλος της Ε.Ε. μπορεί να επιβάλλει υποχρεώσεις δημόσιας υπηρεσίας σε ναυτιλιακές εταιρείες που συμμετέχουν σε τακτικές γραμμές. Και βέβαια αυτό αναφέρεται και στα κόμιστρα της Γ΄ θέσης. Το άρθρο δεύτερο του συγκεκριμένου νόμου του 2001 ορίζει ότι με απόφαση του Υπουργού Εμπορικής Ναυτιλίας, μετά από σύμφωνη γνώμη του Συμβουλίου Ακτοπλοϊκών Συγκοινωνιών, του γνωστού ΣΑΣ, μπορεί να επιβάλλει στους πλοιοκτήτες που ενδιαφέρονται υποχρέωση για δημόσια υπηρεσία. Αυτά είναι σαφή, είναι νόμοι του κράτους, ισχύουν και για μας.
     Υπάρχουν επίσης δύο υπουργικές αποφάσεις, οι οποίες ψηφίστηκαν το 2002 και οι οποίες ορίζουν τις κανονιστικές πράξεις για το νόμο, που σας ανέφερα, του 2001. Είναι η υπουργική απόφαση περί καθορισμού υποχρεώσεων δημόσιας υπηρεσίας και περί τροποποιήσεως καθορισμού της δημόσιας υπηρεσίας. Γι’ αυτές τις δύο αποφάσεις οι πλοιοκτήτες κατέφυγαν στη ΡΑΘΕ και στο Συμβούλιο της Επικρατείας. Η ΡΑΘΕ την οποία εσείς θέλετε να διατηρήσετε και να ενισχύσετε και εμείς θέλουμε να καταργήσουμε και να εντάξουμε το προσωπικό και τις αρμοδιότητές της στην Επιτροπή Ανταγωνισμού του Υπουργείου Ανάπτυξης, εξέδωσε σχετική απόφαση, η οποία ξεκινάει –ακούστε- ως εξής: «Ο επαχθής για τους πλοιοκτήτες χαρακτήρας των εκπτώσεων…»! Και υπάρχει ένα ολόκληρο σχετικό σκεπτικό. Είναι στη διάθεσή σας και μπορώ να το καταθέσω και στα Πρακτικά.
     Κατόπιν των ανωτέρω, τον Απρίλιο του 2003 εκδόθηκε κοινή υπουργική απόφαση από το Υπουργείο Εμπορικής Ναυτιλίας και το Υπουργείο Αιγαίου, με την οποία προβλέπεται η καταβολή αποζημιώσεως στις ακτοπλοϊκές εταιρείες. Εσείς, δηλαδή, αποφασίσατε ότι πρέπει αποζημιωθούν οι ακτοπλοϊκές εταιρείες για τη δημόσια υπηρεσία που προσφέρουν. Οι πλοιοκτήτες πάλι δεν έμειναν ικανοποιημένοι και προσέφυγαν πάλι στη ΡΑΘΕ και στο Συμβούλιο της Επικρατείας. Η συζήτηση έχει αναβληθεί μέχρι το Δεκέμβριο του 2004.
      Το Μάιο του 2003 έγινε πάλι μία επιτροπή, η οποία δεν έφερε αποτελέσματα. Το Δεκέμβριο του 2003 νέες διαπραγματεύσεις μεταξύ ΥΕΝ και Ακτοπλόων που κατέληξαν; Κατέληξαν σε συμφωνία και μάλιστα η Κυβέρνηση ετοίμασε και σχετική τροπολογία –πρόταση δηλαδή νόμου- η οποία κατατέθηκε στο τελευταίο υπό συζήτηση νομοσχέδιο πριν από τις εκλογές περί λειτουργίας εμπορευματικών κέντρων. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, θα ήθελα λίγο χρόνο από τη δευτερολογία μου. 
      Μάλιστα στην εισηγητική έκθεση η τροπολογία αυτή λέει ότι αποβλέπει στην πλήρη αποζημίωση της απώλειας εσόδων των πλοιοκτητών ακτοπλοϊκών πλοίων. Υπογραφές είχαν βάλει τρεις από τους τέσσερις σημερινούς επερωτώντες, ο κ. Χριστοδουλάκης, ο κ. Πασχαλίδης και ο κ. Τσοχατζόπουλος και βέβαια δε θα μπορούσε να μην υπογράψει ο κ. Σηφουνάκης, ο οποίος είναι διακεκριμένο μέλος πλέον του Ευρωπαϊκού Κοινοβουλίου. 
      Καταθέτω λοιπόν και αυτή την τροπολογία στα Πρακτικά. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Τι σημαίνει τώρα αυτή η τροπολογία για τη δημόσια υπηρεσία; Σύμφωνα με την Έκθεση του Γενικού Λογιστηρίου του Κράτους, την οποία επίσης καταθέτω στα Πρακτικά, θα στοιχίσει 30 εκατομμύρια 10 χιλιάδες ευρώ, για τα οποία το Γενικό Λογιστήριο του Κράτους αναγνωρίζει ότι μπορεί να αυξηθεί το κόστος από διάφορα θέματα τα  οποία χειρίζεται η συγκεκριμένη τροπολογία. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πόσο το υπολογίζουν οι ακτοπλόοι; 50 εκατομμύρια ευρώ. Άρα η Κυβέρνηση είχε ήδη δεσμευθεί να δώσει τα 50 εκατομμύρια ευρώ. Αυτά γιατί  δεν μας τα είπατε σήμερα; Αν αυτή είναι η θέση, να έλθετε και να πείτε στο Υπουργείο Εμπορικής Ναυτιλίας: «Κύριοι χρωστάμε 50 εκατομμύρια ευρώ. Πληρώστε τα». Διότι αλλιώς μπαίνουμε σε ένα φαύλο κύκλο, όπου το κράτος δεν είναι συνεπές, όπου το κράτος δεν καλύπτει τις υποχρεώσεις του, όπου το κράτος δεν ανταποκρίνεται σε αυτά που το ίδιο συμφωνεί και συζητεί για δύο χρόνια και εγκαλείται η Κυβέρνηση γιατί μονομερώς η Ένωση Ακτοπλόων είπε ότι θα αυξήσει τα κόμιστρα. Και η Κυβέρνηση βγήκε με σαφήνεια, με καθαρότητα και δήλωσε ποιες είναι οι  θέσεις της. 
      Εμείς, κυρίες και κύριοι συνάδελφοι, το διάλογο θα το συνεχίσουμε και με τους ανθρώπους της ακτοπλοΐας. Θέλουμε η ελληνική ακτοπλοΐα να μείνει στα ελληνικά χέρια. Θέλουμε να υπάρχει εξορθολογισμός του συστήματος. Θέλουμε τα νησιά μας να μπορούν να έχουν επικοινωνία σε τακτά χρονικά διαστήματα και καθ’ όλη τη διάρκεια του έτους. 
      Θα με συγχωρέσει ο αγαπητός συνάδελφος από τα Δωδεκάνησα, ο κ. Καϊσερλής, γιατί δεν ήταν παρών όταν εμείς συζητήσαμε με όλους τους φορείς των Δωδεκανήσων, με το νομάρχη, με τους δημάρχους, με Βουλευτές και δύο Υπουργούς και υπογράψαμε πρωτόκολλο συμφωνίας για το πώς θα γίνεται η επικοινωνία στο συγκεκριμένο νησί της Καλύμνου, στο οποίο αναφέρθηκε, και σε όλες τις άλλες περιοχές των Δωδεκανήσων, όταν είναι γνωστό ότι γι’ αυτό το διάστημα έχουμε πάρα πολλές βλάβες, όπως το «ΠΑΤΜΟΣ» και το «ΡΟΔΟΣ» που καλύπτουν τη δική σας περιοχή, όπως το «ΑΙΟΛΟΣ ΚΕΝΤΕΡΗΣ», όπως το «JET ONE», όπως το «ΣΑΟΣ», όπως το «NOVA MARY».
      Κυρίες και κύριοι συνάδελφοι, εγώ θα επιμείνω σε αυτό με το οποίο ξεκίνησα και νομίζω ότι ήταν και το πνεύμα πολλών από τις τοποθετήσεις των αγαπητών συναδέλφων του ΠΑΣΟΚ. Η εμπορική ναυτιλία, η ακτοπλοΐα δε χρειάζεται φωνές, δε χρειάζεται κραυγές. Χρειάζεται συνεννόηση και συναίνεση. Πιστεύω ότι έχουμε μπει σ΄ αυτό τον αστερισμό. Πιστεύω ότι και οι συνάδελφοι του ΠΑΣΟΚ θα συνδράμουν προς αυτή την κατεύθυνση. 
      Εμείς δε μηδενίζουμε καθόλου το έργο που έγινε τα προηγούμενα χρόνια. Θέλουμε όμως καλοπροαίρετη κριτική, θέλουμε προτάσεις, θέλουμε συνεργασία και συνεννόηση, διότι μπορεί η χώρα μας να ωφεληθεί τα μέγιστα και από την εμπορική ναυτιλία και από την ακτοπλοΐα και βεβαίως πολύ περισσότερο από την ποντοπόρο ναυτιλία και όλο αυτό το μεγάλο κεφάλαιο, τη μεγάλη δύναμη, η οποία υπάρχει και η οποία πρέπει να προσελκυσθεί στην Ελλάδα. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. Θα σας αφαιρέσω το χρόνο από τη δευτερολογία σας, τα τρία λεπτά.
      Ο Κοινοβουλευτικός Εκπρόσωπος του ΠΑΣΟΚ, ο κ. Παπουτσής, έχει το λόγο για δεκαπέντε λεπτά. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, εγώ δε θα χάσω χρόνο και θα μπω κατευθείαν «στο ψητό». Θέλω να θέσω ορισμένα ερωτήματα για να δούμε αν εφαρμόζεται ο νόμος στον οποίο αναφέρθηκε προηγουμένως ο κύριος Υπουργός. 
      Ερώτημα πρώτο: έχουν υποβάλει οι πλοιοκτήτες τις απαραίτητες δηλώσεις που προβλέπει ο ν. 2932 στο άρθρο τέταρτο, παράγραφος 1 για την τακτική δρομολόγηση ακτοπλοϊκών πλοίων στην οποία, μεταξύ άλλων στοιχείων, να αναφέρονται και στην ανώτατη τιμολόγηση στις παρεχόμενες υπηρεσίες για την οικονομική ή την υπάρχουσα ενιαία θέση και για τα οχήματα; Αυτό είναι το πρώτο ερώτημα.
      Δεύτερο ερώτημα: υπάρχει η έγγραφη ανακοίνωση του Υπουργείου, όπως ορίζει ο ν.2932 στο άρθρο τέταρτο, παράγραφος 3 για την αποδοχή των δηλώσεων των πλοιοκτητών, με το ύψος του ναύλου της οικονομικής θέσης και των οχημάτων για κάθε πλοίο ξεχωριστά, κάτι το οποίο δεν μπορεί να αλλάξει στη συνέχεια του χρόνου και κατά την περίοδο του καλοκαιριού; Έχουν προσκομίσει τα απαραίτητα έγγραφα, τα δικαιολογητικά στοιχεία και τα ασφαλιστήρια συμβόλαια για αστική ευθύνη προς τρίτους, που απαιτούνται σύμφωνα με το άρθρο τρία του ν.2932/2001; Απαντήστε, κύριε Υπουργέ, συγκεκριμένα και εμπεριστατωμένα. Δώστε τις αληθινές απαντήσεις, για να καταλάβει η Βουλή και ο λαός ότι έχετε επιτρέψει στους ακτοπλόους να πάρουν το νόμο στα χέρια τους.
      Το πεδίο ορισμού του δημοσίου συμφέροντος στην κοινοτική νομοθεσία είναι αντικείμενο πολλών προσεγγίσεων, πολλών ερμηνειών και διαπραγματεύσεων που βρίσκουν πολλές φορές τη δικαίωσή τους στις αποφάσεις του Ευρωπαϊκού Δικαστηρίου.
      Η επιλογή του δικτύου ακτοπλοϊκών συγκοινωνιών που καλύπτει τις ανάγκες όλων των νησιών είναι ακριβώς αυτό: είναι μια επιλογή εξυπηρέτησης του δημοσίου συμφέροντος. Η δυνατότητα του Υπουργού Εμπορικής Ναυτιλίας να επιβάλει ανώτατη τιμή στην οικονομική θέση είναι νομοθετημένη επιλογή δημοσίου συμφέροντος. Και όλα αυτά με βάση το γράμμα και το πνεύμα του Κανονισμού 3577/1992 των Ευρωπαϊκών Κοινοτήτων, συγκεκριμένα του άρθρου 4, όπως ενσωματώθηκε στην ελληνική νομοθεσία με το ν.2932/2001.
      Ο νόμος απαιτεί από εκείνους που αναλαμβάνουν επιχειρηματική δράση να παρέχουν εγγυήσεις προς την κοινωνία και το κράτος. Ο ν. 2932, κύριε Υπουργέ, διασφαλίζει την απρόσκοπτη λειτουργία του συγκοινωνιακού δικτύου στην ακτοπλοΐα για την υποστήριξη του τουρισμού και της ευρύτερης οικονομικής και κοινωνικής ανάπτυξης της νησιωτικής και παράκτιας Ελλάδας. Και οι ανεξάρτητες αρχές δεν είναι επινόηση του ελληνικού δικαίου ούτε του Έλληνα νομοθέτη. Πρωτοεμφανίστηκαν τον προηγούμενο αιώνα και λειτουργούν αρκετά χρόνια στην Ευρώπη. Πρωτοεμφανίστηκαν στις Ηνωμένες Πολιτείες της Αμερικής αλλά ήρθαν στην Ευρωπαϊκή Ένωση και άρχισαν να εφαρμόζονται ως ανεξάρτητες αρχές. Έχουν δημιουργηθεί οι επιτροπές Ανταγωνισμού, Τηλεπικοινωνιών, η Ρυθμιστική Αρχή Ενέργειας και μάλιστα κατ΄ εντολή των ευρωπαϊκών κανονισμών.
      Η Ρυθμιστική Αρχή Θαλασσίων Μεταφορών συστάθηκε για πρώτη φορά στον Καναδά, κύριε Υπουργέ -για να ενημερωνόμαστε κιόλας- ως ειδικό και αυτόνομο τμήμα με διακόσια εβδομήντα μέλη μιας Αρχής που αφορά το σύνολο των μεταφορών. Και εκτός από οικονομικός ρυθμιστής της αγοράς έχει επίσης εξουσίες και δικαιώματα ανώτερου δικαστηρίου. Γι’ αυτό το λόγο θεωρήθηκε η επιτροπή που εμείς ορίσαμε, η ρυθμιστική αρχή εδώ στην Ελλάδα, ως πρότυπο για την Ευρωπαϊκή Ένωση, κάτι το οποίο η αντιπρόεδρος της Ευρωπαϊκής Επιτροπής, η κ. Παλάθιο, έχει τονίσει επανειλημμένως σε διάφορα διεθνή fora. Μόνο εσείς δεν το έχετε ακούσει.
      Η δημιουργία, λοιπόν, των ρυθμιστικών και ανεξάρτητων αρχών, της ΡΑΘΕ εν προκειμένω -της οποίας μάλιστα ο πρόεδρος καλείται, επιτέλους, μετά από τρία χρόνια στη Βουλή στην αρμόδια Επιτροπή Θεσμών και Διαφάνειας, την επόμενη εβδομάδα για να μπορέσει και η Βουλή να ενημερωθεί ότι στα χρόνια λειτουργίας της, όπως θα σας πει και ο κ. Ανωμερίτης, πάνω από τριακόσιες αποφάσεις έχουν ληφθεί και πάνω από δέκα συγκεκριμένες οδηγίες προς το Υπουργείο  Εμπορικής Ναυτιλίας έχουν δοθεί, προκειμένου να βοηθήσουν την πολιτική ηγεσία για την εφαρμογή του νομοθετικού πλαισίου που αφορά την απελευθέρωση των θαλασσίων συγκοινωνιών- αυτές, λοιπόν, οι δημιουργίες αυτών των ρυθμιστικών αρχών –επαναλαμβάνω- είχαν σχέση με τους προβληματισμούς και τις ευαισθησίες γύρω από το ρόλο του κράτους και τις προτεραιότητες της έννομης τάξης: Πρώτα από όλα τη στροφή της διοίκησης όσον αφορά τη θέση της από ευθέως παρεμβατική και παροχική, σε κατεξοχήν ρυθμιστική για την αγορά.
      Δεύτερον, η επιρροή της ίδιας της Ευρωπαϊκής Ένωσης η οποία σαφώς προτιμά η ενσωμάτωση των ευαίσθητων τομέων του κοινοτικού δικαίου να ανατίθεται σε ανεξάρτητες διοικητικές αρχές αντί στα παραδοσιακά διοικητικά σχήματα των κρατών-μελών, όπως τα γνωρίσαμε στο παρελθόν και ιδιαίτερα τα γνωρίσαμε με τον πιο άσχημο τρόπο στο Υπουργείο που σήμερα έχετε την ευθύνη και την τιμή να βρίσκεσθε στην πολιτική του ηγεσία. 
      Και δεν είναι καθόλου τυχαίο ότι αυτές οι επιτροπές, είναι αυτές οι οποίες ανατίθενται σε ολόκληρη την Ευρωπαϊκή ‘Ενωση για την προστασία του ελεύθερου ανταγωνισμού, όπως έγινε στην ενέργεια, όπως έγινε στις τηλεπικοινωνίες. 
      Και τρίτον, ο λόγος που οδήγησε και οδηγεί στη δημιουργία τέτοιων αρχών όπου απελευθερώνεται η αγορά, ιδιαίτερα όμως σε ένα τομέα σαν αυτόν τον οποίο έχετε την ευθύνη σήμερα να προϊστασθε, είναι γιατί πρέπει να εγγυόμαστε την περισσότερη διαφάνεια, τη χρηστή διοίκηση, την ανάσχεση της πολιτικοποίησης του κράτους και ιδιαίτερα εδώ στην Ελλάδα που γνωρίσαμε ένα ενισχυμένο σύστημα διαμεσολάβησης και κυρίως για να πατάξουμε την διαπλοκή.
      Πρόσφατα, σε σχέση με την προσπάθεια που καταβάλλετε για να απαξιώσετε την Ρυθμιστική Αρχή, για να δημιουργήσετε εντυπώσεις, όπως κάνατε και σήμερα, για να παραπληροφορήσετε το λαό, κατάθεσα έξι συγκεκριμένες ερωτήσεις κοινοβουλευτικού ελέγχου -για να επιβεβαιώσετε την αλήθεια των λόγων σας, κύριε Υπουργέ, όπως εδώ στην Ολομέλεια και στην Διαρκή Επιτροπή αναφέρατε- για να λάβω μια ενιαία απάντηση με γενικόλογες αναφορές. Καμιά απάντηση στα συγκεκριμένα στοιχεία. Όχι γιατί δεν έχετε απάντηση …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας) : Σε όλα τα θέματα σάς απήντησα.
      ΧΡΗΣΤΟΣ ΠΑΠΟΥΤΣΗΣ: … αλλά γιατί γνωρίζετε τις απαντήσεις, γνωρίζετε την αλήθεια, η οποία σας εκθέτει ενώπιον της Εθνικής Αντιπροσωπείας για την ανακρίβεια των ισχυρισμών σας.
      Όμως δε σταματάμε εδώ. Με επιστολή μου προς την Πρόεδρο της Βουλής διαμαρτύρομαι έντονα για την αντικοινοβουλευτική συμπεριφορά του Υπουργού, για την άρνηση της συμμετοχής και συνεργασίας στα πλαίσια του κοινοβουλευτικού ελέγχου και επιπλέον επανακαταθέτω τις ερωτήσεις και αναμένω πλέον συγκεκριμένες  απαντήσεις. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας) : Μου επιτρέπετε μια διακοπή;
    ΧΡΗΣΤΟΣ ΠΑΠΟΥΤΣΗΣ: Όχι, κύριε Υπουργέ, τώρα. Θα τα πείτε στη δευτερολογία σας. 
    Οι αρμοδιότητες της Ρυθμιστικής Αρχής είναι πιο διευρυμένες στην αγορά ναυτιλίας σε σχέση με εκείνες της Επιτροπής Ανταγωνισμού. 
    Στην αντίστοιχη κοινοβουλευτική ερώτηση που κατέθεσα, ο κύριος Υπουργός απαντάει υιοθετώντας τους προβληματισμούς που κατέθεσε η Επιτροπή Ανταγωνισμού κατά τη διάρκεια της νομοθετικής επεξεργασίας στη Διαρκή Επιτροπή και βεβαίως κατά τη διάρκεια της συζήτησης στην Ολομέλεια της Βουλής. Και αργότερα το Νομικό Συμβούλιο του  Κράτους με την υπ’ αριθμ. 276 απόφασή του του 2003, της συνεδρίασης 11.6.2003, δέχεται ότι οι αρμοδιότητες της Ρυθμιστικής Αρχής είναι αυτοτελείς, είναι αποκλειστικές και όχι συντρέχουσες με τις αντίστοιχες αρμοδιότητες της Επιτροπής Ανταγωνισμού, διότι με την ψήφιση και τη δημοσίευση του νόμου 2932 καταργήθηκε κάθε αντίθετη διάταξη (΄Αρθρο 28, παράγραφος 2 και 3). 
    Και όταν δεν έρχεσθε σήμερα αλλά πριν μια βδομάδα και απαντάτε ως αρμόδιος Υπουργός σε γραπτή ερώτηση με στοιχεία που βασίζονται στον προβληματισμό της Επιτροπής Ανταγωνισμού που διατυπώθηκε σε χρόνο προγενέστερο της άσκησης της νομοθετικής εξουσίας της Βουλής και βεβαίως υιοθετείτε και τις μειοψηφίες, τις μειοψηφούσες απόψεις του Νομικού Συμβουλίου του Κράτους, τότε τι αποκαλύπτει αυτή η πρακτική; Είναι ασέβεια στη Βουλή: Είναι επιπολαιότητα; Είναι άκριτη αποδοχή όλων των επιχειρημάτων που προβάλουν οι πολέμιοι του νόμου; Και θα είχε ιδιαίτερο ενδιαφέρον να καταθέτατε στη Βουλή τα υπηρεσιακά σημειώματα προς τον Υπουργό για την προετοιμασία της απαντήσεως του κοινοβουλευτικού ελέγχου. Για να δούμε, υπάρχουν πράγματι υπηρεσιακοί παράγοντες που παραπλανούν τον Υπουργό; Που δεν τον ενημερώνουν με ακρίβεια όσον αφορά την ισχύουσα νομοθεσία; ΄Η μήπως οι υπηρεσιακοί παράγοντες κάνουν καλά και με συνέπεια τη δουλειά τους, αλλά ο Υπουργός είναι δέσμιος των ιδεοληψιών του κόμματος και των υποσχέσεων που δόθηκαν προεκλογικά στα οικονομικά συμφέροντα της ακτοπλοΐας;
      Με αυτήν την ευκαιρία από εδώ από το Βήμα της Βουλής –και γνωρίζω τι λέω για το χώρο του Υπουργείου Εμπορικής Ναυτιλίας- η Αξιωματική Αντιπολίτευση απευθύνεται στην ηγεσία, στους αξιωματικούς, στα στελέχη του Λιμενικού Σώματος, στους πολιτικούς υπαλλήλους του Υπουργείου Εμπορικής Ναυτιλίας και τους καλούμε να λειτουργούν μόνο στο πλαίσιο των νόμων και του κράτους. Οι πολιτικές ηγεσίες έχουν το δικαίωμα, εφόσον κάνουν την πολιτική επιλογή, να αλλάζουν τους νόμους. Δεν έχουν όμως κανένα δικαίωμα να μην εφαρμόζουν τους νόμους, να τους ακυρώνουν στην πράξη είτε δια παραλείψεων είτε με συνειδητές αποφάσεις.
      Καλούμε, λοιπόν, τα στελέχη του Υπουργείου Εμπορικής Ναυτιλίας και των εποπτευομένων οργανισμών να μη συνεργήσουν στις ενέργειες της Κυβέρνησης που κινούνται εκτός νομιμότητος. Γιατί όλη αυτήν την περίοδο –αν δώσετε τις πραγματικές απαντήσεις, κύριε Υπουργέ- θα διαπιστώσει το Σώμα ότι κινείστε εκτός νομιμότητος. Είναι στον αέρα αυτήν τη στιγμή η ακτοπλοΐα. Είναι στον αέρα αυτήν τη στιγμή η διαχείριση της πολιτικής εξουσίας στο χώρο του Υπουργείου Εμπορικής Ναυτιλίας.
      Η έννοια του δημοσίου συμφέροντος, όπως κατοχυρώνεται στον Ευρωπαϊκό Κανονισμό 3577 και στο ν. 2932 έχει καθοριστική σημασία για τις νησιωτικές περιοχές της χώρας μας και η εφαρμογή της στην Ελλάδα είναι απολύτως αναγκαία, αν ληφθεί υπόψη ο αριθμός των νησιών και η ανάγκη της περιφερειακής ανάπτυξης. Τι περιμένετε, δηλαδή; Η Αυστρία ή η Γερμανία θα είναι αυτή, η οποία θα δημιουργήσει δίκτυο ακτοπλοϊκών συγκοινωνιών, ακτοπλοϊκές συγκοινωνίες και επιπλέον ρυθμιστικές αρχές για μια τέτοια μεγάλη αγορά; 
      Επιπλέον ο κοινωνικός χαρακτήρας των ακτοπλοϊκών συγκοινωνιών κατοχυρώνεται με τη θέσπιση ακριβώς του δικτύου των ακτοπλοϊκών συγκοινωνιών, προκειμένου να διασφαλίσει την απρόσκοπτη συγκοινωνιακή σύνδεση όλων των νησιών καθ’ όλη τη διάρκεια του έτους. Γιατί εμείς, το ΠΑΣΟΚ, ποτέ δεν αποδεχθήκαμε και δεν θέλουμε να αποδεχθούμε τις άγονες γραμμές. Γιατί εμείς θέλουμε δίκτυο το οποίο να καλύπτει όλες τις συγκοινωνιακές ανάγκες όλο το χρόνο και γι’ αυτό το λόγο θεσμοθετήσαμε και το ανταποδοτικό τέλος.
      ΙΩΑΝΝΗΣ ΜΑΝΩΛΗΣ: Γιατί δεν το κάνατε είκοσι χρόνια;
      ΧΡΗΣΤΟΣ ΠΑΠΟΥΤΣΗΣ: Γιατί αυτό ακριβώς πράξαμε: έναν εθνικό σχεδιασμό με ένα δίκτυο που καλύπτει τις ανάγκες όλων των νησιών.
      Ποια είναι η πολιτική της Νέας Δημοκρατίας και γιατί δεν εφαρμόζει το νόμο, όπως είπε προηγουμένως ο συνάδελφος κ. Καϊσερλής; Γιατί στην περίπτωση της Καλύμνου ο κύριος Υπουργός μόλις την τελευταία στιγμή μετά από παρέμβαση του συναδέλφου κ. Παυλίδη σταμάτησε την απόφαση που είχε υπογράψει, για να αποσυρθεί το πλοίο, το οποίο επιδοτείτο από τον κρατικό προϋπολογισμό, προκειμένου να μισθωθεί –το ίδιο πλοίο, το οποίο έπαιρνε από τον κρατικό προϋπολογισμό για το δρομολόγιο της Καλύμνου- στις υπηρεσίες του Γενικού Επιτελείου Στρατού. 
      Αυτή είναι η πραγματικότητα. Γιατί η Νέα Δημοκρατία ακριβώς με αυτόν τον τρόπο βλέπει την απελευθέρωση. Γιατί η Νέα Δημοκρατία δεν έχει απολύτως καμία σχέση με την έννοια του δημοσίου συμφέροντος ως πυλώνα της απελευθέρωσης των αγορών. 
      Το είδαμε και σε άλλους τομείς. Ακούσαμε σήμερα τον κύριο Υπουργό να λέει «μα δεν θα καταργήσουμε τον επίναυλο». Ξέρετε ο επίναυλος είναι αυτό το ανταποδοτικό τέλος που ενισχύει το ακτοπλοϊκό δίκτυο, για να καλύπτονται οι άγονες γραμμές. Θυμάμαι ακόμη τις λυσσώδεις επιθέσεις της Νέας Δημοκρατίας ως Αντιπολίτευση κατά τη διάρκεια συζήτησης του νόμου ακριβώς σ’ αυτό το σημείο, ακριβώς σ’ αυτό το θέμα, ταυτισμένη απολύτως με τη γραμμή και τις θέσεις των ακτοπλόων εφοπλιστών. Γιατί δεν ήθελαν σε καμία περίπτωση να υπάρχει δίκτυο που να εγγυάται καθ’ όλη τη διάρκεια του έτους ότι θα υπάρχει χρηματοδότηση και συνεχής συγκοινωνιακή σύνδεση όλων των νησιών. 
      Βεβαίως τώρα -αφού μέχρι και πρότινος, μέχρι και στις προγραμματικές δηλώσεις της Κυβέρνησης ακούσαμε την κατάργηση του επιναύλου- καταλάβαμε ότι δεν μπορούμε τη μια στιγμή να λέμε ότι υπάρχουν ελλείμματα, ότι κάνουμε απογραφή στην οικονομία, ότι υπάρχουν τεράστια ελλείμματα στην οικονομία και την ίδια στιγμή να καταργούμε και το ανταποδοτικό τέλος για τη χρηματοδότηση των άγονων γραμμών.
      ΒΥΡΩΝ ΠΟΛΥΔΩΡΑΣ: Η Κυβέρνηση δήλωσε ότι δεν το καταργεί.
      ΧΡΗΣΤΟΣ ΠΑΠΟΥΤΣΗΣ: Δηλαδή πού θα τα έβρισκε τα χρήματα η Νέα Δημοκρατία; Τι επρόκειτο να σταματήσει τη σύνδεση των νησιών; Άρα, ή δεν θα πλήρωνε τις άγονες γραμμές ή είχε κάποια χρήματα. Άρα, η απογραφή δεν ήταν η πραγματική. Περί τίνος πρόκειται, λοιπόν; Γι’ αυτό λέμε ότι υπάρχει πλήρης σύγχυση στο κυβερνητικό επιτελείο. Γι’ αυτό λέμε ότι υπάρχει ανάγκη για μια ουσιαστική πολιτική. 
      Επιπλέον υπάρχει ένα θέμα με τους ακτοπλόους επιχειρηματίες, οι οποίοι τον τελευταίο καιρό ακούμε ότι έχουν πάρει φόρα και γενικώς έχουν υποκαταστήσει και το Κοινοβούλιο.
Η σύγχρονη ακτοπλοΐα έχει ανάγκη από σύγχρονους επιχειρηματίες, έχει ανάγκη από νοικοκύρηδες επιχειρηματίες, οι οποίοι με επιχειρηματικό σχέδιο, με επενδυτικά προγράμματα, με άρτια οργάνωση και εκπαίδευση του προσωπικού των εταιρειών στη στεριά και στη θάλασσα, μπορούν να αναπτύξουν δραστηριότητες και επιπλέον με διαφάνεια –γιατί μην ξεχνάμε ότι όλες οι ακτοπλοϊκές εταιρείες είναι εισηγμένες εταιρείες στο Χρηματιστήριο- για να μην υπάρχουν εναρμονισμένες πρακτικές και για να μην ανταλλάσσονται κάτω από το τραπέζι «πακέτα» μετοχών με ελληνικά και ξένα συμφέροντα.
     Όμως αυτοί οι επιχειρηματίες δεν πρέπει να ξεχνούν ούτε για μία στιγμή ότι δεν δραστηριοποιούνται σε ένα χώρο της δικής τους ιδιοκτησίας. Το κράτος τους παραχωρεί το δικαίωμα της επιχειρηματικής δραστηριότητας στις θάλασσες και στα λιμάνια μας, τα οποία όμως ανήκουν στον ελληνικό λαό και στο ελληνικό Κράτος. Αυτή ακριβώς η πραγματικότητα είναι που επιβάλλει στους εφοπλιστές να έχουν περισσότερο σεβασμό στους θεσμούς της κοινοβουλευτικής δημοκρατίας, όσον αφορά στη σχέση τους με το κράτος και την πολιτεία και περισσότερη ευαισθησία όσον αφορά στην υλοποίηση των υποχρεώσεων που απορρέουν από τις ευθύνες που αναλαμβάνουν έναντι της κοινωνίας με την επιχειρηματική τους δραστηριότητα στο εθνικό συγκοινωνιακό και ακτοπλοϊκό δίκτυο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Γι’ αυτό το λόγο, κύριε Υπουργέ, κυρίες και κύριοι συνάδελφοι, επιμένω ότι η εφαρμογή στην πράξη του δόγματος «νόμος είναι το συμφέρον των ακτοπλόων» αποτελεί κατάντια για τη σύγχρονη Ελλάδα και όνειδος για τη σημερινή διακυβέρνηση της χώρας. 
     Αυτή είναι η πραγματικότητα, κύριε Υπουργέ.
     Επιπλέον επειδή μέσα στις απαντήσεις τις οποίες υποτίθεται ότι δώσατε, δεν βρήκα την απάντηση σχετικά με το ποιος αναλαμβάνει την αστική ευθύνη έναντι τρίτων από το «πάγωμα» της Ρυθμιστικής Αρχής Θαλασσίων Ενδομεταφορών στην οποία έχουν μεταφερθεί νομίμως όλες οι αρμοδιότητες, θα ήθελα να ακούσω επιτέλους μία απάντηση για να ξέρουν όσοι σήμερα, αύριο ή μεθαύριο θιγούν από τον ανταγωνισμό στην ακτοπλοΐα σε ποιον θα προσφύγουν, ποιον θα προσβάλουν και από ποιον θα ζητήσουν την ανάγκη της επιβεβαίωσης αυτού του δικού τους δικαιώματος να δρουν και να λειτουργούν και ποιος θα πληρώσει το κόστος αυτής της επιλογής σας.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε και εμείς, κύριε Παπουτσή.
     Ο κ. Πολύδωρας έχει το λόγο για οκτώ λεπτά.
     ΒΥΡΩΝ ΠΟΛΥΔΩΡΑΣ:  Κύριε Πρόεδρε, παρά την πληρότητα, την αρτιότητα της απαντήσεως του κυρίου Υπουργού Εμπορικής Ναυτιλίας στην επερώτηση των συναδέλφων του ΠΑΣΟΚ, η αξία της επερωτήσεως δεν μειώνεται. Μπορώ να πω ότι δεν μειώνεται και παρά την κάπως κατάχρηση τόνου στην οποία προέβη ο Κοινοβουλευτικός Εκπρόσωπος του ΠΑΣΟΚ, ο κ. Παπουτσής.
     Ενώνω τη φωνή μου με τους επερωτώντες, κύριε Υπουργέ, για την εκμετάλλευση της ευκαιρίας, για την αξιοποίηση της στιγμής τώρα, όπως ακριβώς το εισάγει το θέμα και η επερώτηση. Εν’ όψει των Ολυμπιακών Αγώνων, εν’ όψει της εντάσεως εργασίας και κινήσεως στο Αιγαίο, στο Ιόνιο και στα νησιά μας με την ακτοπλοΐα, ενόψει του θέρους και της τουριστικής περιόδου, χρειάζονται αυτές οι αποσαφηνίσεις, στις οποίες προέβητε, για ουσιώδη ζητήματα της ελληνικής ακτοπλοίας, τα οποία περιλαμβάνονται στην επερώτηση.
     Ας μετατεθούμε προς στιγμήν στην πρώτη σελίδα του βιβλίου του πρώτου έτους του Συνταγματικού Δικαίου που λέει «κράτος είναι λαός, χώρα, εξουσία». Αυτός ο ορισμός να λάβει την εφαρμογή του στην επερώτηση για το λαό των νησιών, για τη νησιωτική χώρα και για την τεθεσπισμένη εξουσία –δηλαδή την Κυβέρνηση- πώς παρεμβαίνει ώστε να λειτουργεί ένα σύστημα επικοινωνίας, συγκοινωνίας στο λαό και στη χώρα, δηλαδή στο νησιωτικό λαό –στην εφαρμογή που σας ζητώ να κάνουμε- και στη νησιωτική Ελλάδα.
     Ο χαρακτήρας ο πολυνησιακός, ο «αρχιπελαγικός» από μία άλλη υποσημείωση του Διεθνούς Δικαίου που μας ενδιαφέρει –εννοούμε να το ξεχνάμε- δίνει για την Ελλάδα, για την οποιαδήποτε κυβέρνηση, για την Κυβέρνησή μας, για την ευρωπαϊκή Ελλάδα, συγκεκριμένες διαστάσεις πολιτικής σύνταξης.
      Τι εννοούμε πολιτική σύνταξη; Εννοούμε πρώτα τη συνταγματική συνθήκη στην Ευρωπαϊκή Ένωση. Στην Ευρωπαϊκή Ένωση η συνταγματική συνθήκη έχει τις πρόνοιες. Μπορούσαμε διεκδικητικά, κύριε συνάδελφε, από τα Δωδεκάνησα να είχαμε τη μαξιμαλιστική και διεκδίκηση και ικανοποίηση.
      Εγώ χαιρετίζω το γεγονός –και το σημειώνω στην παρέμβασή μου, κύριε Υπουργέ- ότι υπάρχουν πρόνοιες για τη νησιωτική Ευρώπη στη συνταγματική συνθήκη και είναι και αυτό κεκτημένο. Απομένει -όπως για πολλές παραγράφους του ευρωπαϊκού κεκτημένου- στην ελληνική πολιτεία η άρτια, η μέγιστη δυνατή αξιοποίηση των προνοιών, των προβλέψεων. Έχουμε κεφάλαια που δεν είναι της παρούσης τώρα να κάνω σύνοψη και να αναφέρω, στα οποία έχουμε αδρανήσει, εγκληματικά ολιγωρήσει για την αξιοποίηση.
      Συνήθως αυτά τα κεφάλαια προσλαμβάνουν το χαρακτήρα ότι χάσαμε λεφτά. Έτσι τα μετρούν οι εκτιμητές, οι αναλυτές. Δεν είναι ότι χάσαμε λεφτά. Χάσαμε ευκαιρίες ανεπιστρεπτί, εξαιτίας τις ολιγωρίας, όσον αφορά την απερήμωση της υπαίθρου, όσον αφορά το μη εκσυγχρονισμό της γεωργίας, όσον αφορά την ακόμη μετά από εικοσαετία εκκρεμότητα του δικτύου για τις νησιωτικές επικοινωνίες, κύριε Υπουργέ.
      Αυτή η εκκρεμότητα του δικτύου για τις νησιωτικές επικοινωνίες, σε συνδυασμό με την πολιτική των ναύλων, εκπτώσεις, επιδόματα, κοινωνικοί λόγοι για τους ταξιδεύοντας, όλα αυτά είναι η απαίτηση και η δική μου, σήμερα εσείς να οριοθετήσετε. Παραδείγματος χάρη είναι ανάγκη και υποχρέωση ταυτόχρονα της Κυβερνήσεώς μας η έννοια της απελευθέρωσης να βρει το περιεχόμενό της με το σοβαρό όρο του δημοσίου, του εθνικού συμφέροντος. Αυτό είναι μία διαρκής άσκηση σε μήκος αλλά πρέπει να καταλήξουμε. 
      Ασφαλώς θέλω να αποκρούσω εν παρόδω όσους από τους συναδέλφους του ΠΑΣΟΚ διατύπωσαν την άποψη ότι εμείς είμαστε για την τυφλή απελευθέρωση –είναι ανεπίτρεπτο, αυτό δεν μπορώ να το δεχθώ ως Κοινοβουλευτικός Εκπρόσωπος της Νέας Δημοκρατίας- αγνοούντες την έννοια, τη διάσταση του εθνικού, του δημοσίου συμφέροντος. 
      Λαός και χώρα είπαμε, νησιωτική χώρα και νησιωτικός λαός. Έχει δικαιώματα και εμείς έχουμε υποχρέωση να τον εξυπηρετήσουμε. Και με τους ακτοπλόους οι οποίοι δεν είναι ουρανοκατέβατοι εδώ. Είναι με τις άδειες από το κράτος, είναι με τις γραμμές, τις οποίες το δίκτυο συντάσσει για κάποιο ανώτερο σκοπό. Αποδεχόμαστε τον κοινωφελή ρόλο τους και το έργο που επιτελούν και δεν μπορεί να έχουμε αυτό το δίκτυο, τις εκπτώσεις, τις επικοινωνίες, τις άγονες γραμμές, τις κοινωνικές πολιτικές, χωρίς τον ακτοπλόο.
      Εκμεταλλεύομαι τη στιγμή να δώσω σεβασμό από πλευράς της Νέας Δημοκρατίας στον ακτοπλόο και στον εργαζόμενο στα ελληνικά πλοία, στην ελληνική ακτοπλοΐα. Μακάρι να ήταν και η ποντοπόρα ναυτιλία στελεχωμένη 100% και στη γέφυρα και στις άλλες εργασίες του πλοίου από Έλληνες. Αλλά αυτό είναι μια άλλη ιστορία. Εκφεύγει της παρούσης παρεμβάσεως.
      Δύο παρατηρήσεις θέλω να κάνω και σας διορθώνω, κύριε Υπουργέ. Επιτρέψτε μου. Δεν καταργείτε εσείς τη ΡΑΘΕ. Την καταργεί η αχρηστία της, η οποία αχρηστία δεν έγινε στο τρίμηνο της διακυβερνήσεως της χώρας από τη Νέα Δημοκρατία και από το Μανώλη Κεφαλογιάννη στο Υπουργείο Εμπορικής Ναυτιλίας. Έγινε από τη συστηματική αχρηστία, δηλαδή παραγκωνισμό, στην οποία για διετία και πλέον την είχε καθηλώσει η προηγούμενη κυβέρνηση.
      Είναι ένας δραματικός απολογισμός, ο οποίος θίγει τους πάντες. Υψηλό κόστος λειτουργίας με επτά υποθέσεις. Επτά υποθέσεις, οι οποίες δεν είχαν μία ουσιαστική παρέμβαση για το δίκτυο, για τις εκπτώσεις, για την άδεια, για την κατάχρηση που ενδεχομένως έκανε ο ακτοπλόος κτλ. Συνεπώς καταργείται από μόνη της και εσείς έρχεσθε να υπογράψετε τη διαπιστωτική πράξη. Όσον αφορά τις αστικές ευθύνες θα τα βρει αυτά η διαπιστωτική πράξη και ο νόμος με τον οποίο θα γίνει αυτή η ρύθμιση.
      Δύο τελευταίες παρατηρήσεις, κύριε Πρόεδρε. Η μία είναι η εξής: Θέλουμε καλή ακτοπλοΐα. Όχι ολιγοπωλιακή. Εκεί θα λειτουργεί η έννοια της απελευθέρωσης. Το κλειδί δηλαδή για την έννοια της απελευθέρωσης είναι η μη συγκρότηση, σύνθεση μονοπωλίων και ολιγοπωλίων στις τοπικές θάλασσες. Αυτή είναι–όπως διάβαζα τα ευρωπαϊκά κείμενα- και η ratio, γιατί μιλάμε για απελευθέρωση; Και δυστυχώς οι συζητήσεις για την καλή μας ελληνική ακτοπλοΐα, τον υπέροχο νησιωτικό μας κόσμο, τα δίκτυα, τις εκπτώσεις, την πολιτική των ναύλων, οσάκις γίνονται στην ελληνική Βουλή, δυστυχώς θα γίνονται υπό την βαριά σκιά της πόρτας και του βράχου της Πάρου, που δεν θέλω ούτε να το θυμάμαι, ούτε να το φέρω στη συζήτηση. Αλλά είχε να κάνει με διάφορες αβαρίες, όχι ναυτικές αβαρίες, αλλά πολιτικές αβαρίες της εποχής εκείνης.
      Εύχομαι να μας δώσει και σήμερα ο Υπουργός τις αναγκαίες απαιτούμενες εξηγήσεις, διευθετήσεις και δεσμεύσεις για το πώς θα πάει το θέρος και τα επόμενα χρόνια στην πολιτική της ακτοπλοΐας και ευχαριστώ τους συναδέλφους του ΠΑΣΟΚ για την άσκηση αυτής της επερώτησης. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, τον κ. Πολύδωρα.
    Ο Κοινοβουλευτικός Εκπρόσωπος του ΚΚΕ, κ. Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Είναι γνωστά και δύσκολα τα προβλήματα της ακτοπλοΐας που αντιμετωπίζουμε πολλά χρόνια. Οι αναγκαίες βελτιώσεις που θα έπρεπε να έχουν γίνει από την πολιτεία, δυστυχώς ποτέ δεν ήταν ικανοποιητικές. Ο κάτοικος των νησιών και ο ναυτεργάτης μας είχαν δύο πλεονεκτήματα. Το ένα ήταν ότι μπορούσε με την ικανότητά του αυτή να αντιμετωπίζει τα δύσκολα αυτά προβλήματα με πρωτόγονα μέσα. Η ναυτοσύνη είναι ακριβώς η ιδιαίτερη ικανότητα του Έλληνα να διαπλέει τη Μεσόγειο και τις άλλες θάλασσες, να μπορεί να δίνει και να παίρνει πολιτισμό, να επιβάλλει την παρουσία του, κάτι που μας άφησε και στην ιστορία.
      Το καινούργιο ποιο είναι; Η υποκριτικότητα και το θράσος των εφοπλιστών τροφοδοτείται από τη στήριξη που βρίσκουν οι εξωφρενικές τους αξιώσεις από τα κόμματα της Νέας Δημοκρατίας, του ΠΑΣΟΚ και του Συνασπισμού Ριζοσπαστικής Αριστεράς, που από κοινού στηρίζουν το Διαλυτικό Κανονισμό 3577/92 της Ευρωπαϊκής Ένωσης. Είναι ο κανονισμός του Καμποτάζ που τόσοι αγώνες έγιναν για την κατάργησή του.
      Ακόμη ο ν. 2932/2001 είναι ο νόμος που προέκυψε στην προσαρμογή στον κανονισμό και απελευθέρωσε την εφοπλιστική ασυδοσία. 
      Πατώντας σε αυτό το γόνιμο για την κερδοφορία και την ασυδοσία τους έδαφος οι εφοπλιστές από τον Μάϊο του 2002 μέχρι το Μάϊο του 2004 επέβαλαν δυσβάσταχτες αυξήσεις στις τιμές των εισιτηρίων που ξεπερνούν το 60%. Με την κάλυψη του Υπουργείου Εμπορικής Ναυτιλίας μείωσαν αυθαίρετα τις οικονομικές θέσεις στα πλοία, υποχρεώνοντας τους επιβάτες να πληρώσουν τσουχτερές αυξήσεις στα πανάκριβα εισιτήρια της διακεκριμένης θέσης.
      Κατάργησαν τις εκπτώσεις στους συνταξιούχους ναυτεργάτες και σε άλλες αδύναμες οικονομικά και κοινωνικά ομάδες. Περιόρισαν τον αριθμό των δρομολογίων σε δεκάδες νησιά, δημιουργώντας σοβαρά προβλήματα. Και προσέξτε, πέτυχαν επιδοτήσεις πάρα πολύ υψηλές. Το 2002 οι επιδοτήσεις που πήραν ήταν 10.271.000 ευρώ.
Το 2003 έφτασαν στο εκπληκτικό ποσό των 41.085.000 ευρώ. 
      Δεν κράτησαν τα προσχήματα οι εφοπλιστές και η Κυβέρνηση της Νέας Δημοκρατίας. Ακριβώς την επόμενη των εκλογών είχαμε αναγγελία της αύξησης κατά 10% των εισιτηρίων της οικονομικής θέσης. Στην ίδια ανακοίνωση οι εφοπλιστές ομολογούν ότι είχαν πάρει την απόφαση πολύ πιο μπροστά, πριν από τις εκλογές, αλλά για ευνόητους λόγους δεν την ανακοίνωσαν. 
      Ακόμα στην ίδια ανακοίνωση προκλητικά αναφέρουν ότι προχωρούν στη μονομερή εφαρμογή του διαλυτικού κανονισμού 3577/1992 της Ευρωπαϊκής Ένωσης που προβλέπει τον ελεύθερο καθορισμό των τιμών των εισιτηρίων, τον περιορισμό στη δρομολόγηση και την αποδρομολόγηση των πλοίων, την κατάργηση του ορίου ηλικίας των πλοίων και τέλος την απελευθέρωση των οργανικών συνθέσεων και το διώξιμο χιλιάδων ναυτεργατών. 
      Παραβιάζουν συστηματικά συλλογικές συμβάσεις εργασίας και τη νομοθεσία και επιβάλλουν δουλειά δεκάξι και δεκαοκτώ ωρών το εικοσιτετράωρο με ουσιαστική επιβάρυνση της ασφάλειας των επιβατών. Αναγγέλλουν το 10% αύξηση και προτίθενται να χρησιμοποιήσουν ναυτεργάτες χωρίς τους μισθούς της χώρας που είναι η σημαία του πλοίου, αλλά από τις νεοενταχθείσες χώρες στην Ευρωπαϊκή Ένωση.
      Η εξέλιξη αυτή επαληθεύει τις προεκλογικές προειδοποιήσεις του ΚΚΕ για νέα σκληρή επίθεση ενάντια στο λαϊκό εργατικό εισόδημα και στα δικαιώματα των εργαζομένων. 
      Το ΠΑΣΟΚ ούτε θέλει ούτε μπορεί να κάνει ουσιαστική αντιπολίτευση και είναι συνυπεύθυνο σ’ αυτήν την κατάσταση. Η Νέα Δημοκρατία δεν πρέπει να λάβει καμία περίοδο χάριτος.
      Πράγματι βλέπουμε μία κατάσταση στην οποία βάλλεται ουσιαστικά το λαϊκό εισόδημα από την αντιλαϊκή πολιτική των δύο μεγάλων κομμάτων και ταυτόχρονα αυξάνονται υπερβολικά τα κέρδη των εφοπλιστών και συνολικά του μεγάλου κεφαλαίου. 
      Κύριε Υπουργέ, πρέπει να απαιτήσουμε τώρα τη μείωση των εισιτηρίων και ταυτόχρονα τη μείωση της ασυδοσίας και τον περιορισμό των εφοπλιστών. Με επιτακτικό τρόπο τίθεται μπροστά μας η πρόταση του ΚΚΕ για δημιουργία ενιαίου δημόσιου οργανισμού ακτοπλοϊκών συγκοινωνιών με εργατικό και λαϊκό έλεγχο και η ανάγκη της απείθειας στις αποφάσεις της Ευρωπαϊκής Ένωσης και του διαλυτικού κανονισμού 3577/1992.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στο στάδιο των δευτερολογιών.
      Το λόγο έχει ο κ. Ανωμερίτης για οκτώ λεπτά.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε.
      Μένω με μία έκπληξη για όλα όσα ειπώθηκαν, με μία έκπληξη σχετικά με τα κύρια θέματα που θέσαμε για την ακτοπλοΐα. Καταμετρώντας τα αντιλαμβάνομαι ότι υπάρχει μία σαφής στροφή. Πρέπει να πω ότι σε ορισμένα σημεία χαίρομαι που υπάρχει αυτή η στροφή. 
      Πρώτα απ’ όλα, όσον αφορά στα ναύλα, πράγματα φτιάξαμε ένα ναυλολόγιο. Πράγματι δόθηκαν αυξήσεις το 2002 ή το 2003 –αν θυμάμαι καλά- μετά από αρκετά χρόνια επειδή υπήρξε ένα νέο ναυλολόγιο. Από τότε οι αυξήσεις υπακούουν πάντα με βάση τα κοστολόγια.
      Και εγώ θα συμφωνήσω με τον κ. Παυλίδη, διότι τα κοστολόγια –ευτυχώς που μειώθηκαν οι τιμές των καυσίμων- στα πλοία επηρεάζονται από δύο κυρίως παράγοντες, τα καύσιμα και το κόστος του ανθρώπινου δυναμικού. Αλλά η ερώτησή μας είναι σαφής. Ρωτάμε τι θα γίνει. Και είπα και στην πρωτολογία μου ότι δεν είσθε εσείς που θα καθορίσετε την αύξηση των ναύλων αλλά το Υπουργείο των Οικονομικών. Αλλά σε σας οφείλει το Υπουργείο των Οικονομικών να πει τώρα, πριν την 1η Ιουλίου που συνήθως γίνονται οι αυξήσεις, ποια θα είναι η αύξηση του ναύλου στα εισιτήρια της ακτοπλοϊας. Και μιλώ πάντα για την οικονομική θέση, γιατί αυτήν μπορούμε να προσδιορίσουμε, δεδομένου ότι οι άλλες θέσεις έχουν κινηθεί αυτόνομα και σε πάρα πολύ υψηλά ποσοστά.
      Η έκπληξή μου είναι γιατί η Νέα Δημοκρατία όταν με καλούσε μέσα σ’ αυτήν την Αίθουσα, έλεγε ότι είναι αυτονόητο δικαίωμα των ναυτιλιακών εταιρειών να καθορίζουν μόνες τους τις τιμές των εισιτηρίων. Και με έκπληξη τώρα ακούω ότι θα συνεχίσουμε να τιμολογούμε το ναύλο της οικονομικής θέσης και συμφωνώ σ’ αυτό. 
      Με έκπληξη επίσης άκουσα ότι δεν θα καταργηθεί ο επίναυλος. Αυτό καταλάβαμε όλοι και θα ήθελα μια διευκρίνιση επ’ αυτού. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν μου επιτρέπετε, θα ήθελα να σας πω ότι το θέμα αυτό είναι ξεκαθαρισμένο από τις πραγματικές δηλώσεις της Κυβέρνησης, ξεκαθαρισμένο από απαντήσεις σε συναδέλφους στο Κοινοβούλιο. Πρώτον, καταργείται η Ρ.Α.Θ.Ε. και δεύτερον καταργείται ο επίναυλος. Το πότε θα το επιλέξει η Κυβέρνηση.
      ΓΕΩΡΓΙΟΣ ΑΝΩΜΕΡΙΤΗΣ: Επομένως σ’ αυτό το σημείο εξακολουθεί η θέση της Νέας Δημοκρατίας ότι θα καταργήσει τον επίναυλο ο οποίος αποτελεί ένα έσοδο που δεν το πληρώνουν οι ακτοπλοϊκές εταιρείες, αλλά το πληρώνουν όλοι οι πολίτες και πηγαίνει στο ειδικό ταμείο για να καλύψουμε το κόστος των άγονων γραμμών που κάποτε από 5 δισεκατομμύρια έφθασε στα 14 δισεκατομμύρια, γιατί ακριβώς η απελευθέρωση έκανε πολλές εταιρείες να μη δρομολογούν πλοία σε μικρά νησιά ή σε δευτερεύουσες γραμμές. Και είμαι περίεργος να ακούσω από την Κυβέρνηση πώς θα καλύψει αυτό το κόστος που η προηγούμενη Κυβέρνηση ήθελε να καλύψει μέσα από τον επίναυλο. 
      Το τρίτο θέμα για το οποίο δεν πήραμε απάντηση είναι οι εκπτώσεις.
      Εμείς είχαμε βρει μέσα από συζητήσεις και συναινέσεις με τους ακτοπλόους μια απλή θέση. Εκείνοι στο πλαίσιο της κοινωνικής λειτουργίας των επιχειρήσεων τους θα κάλυπταν κάποιες εκπτώσεις κοινωνικής αλληλεγγύης για τους απόρους, για τα άτομα με ειδικές ανάγκες κλπ. Και εμείς είπαμε ότι πράγματι για άλλες εκπτώσεις, όπως οι στρατιώτες, οι λιμενικοί, οι μητροπολίτες κλπ. θα τους καλύπτει κάθε Υπουργείο χωριστά. Και αυτό είναι κάτι λογικό και το είχαμε αποδεχτεί. 
      Αυτή τη στιγμή όμως ο συνταξιούχος του ΝΑΤ, ο άπορος, τα άτομα με ειδικές ανάγκες πάνε να βγάλουν εισιτήριο και τους λένε ότι δεν υπάρχουν εκπτώσεις, έχουν καταργηθεί από την 1η Ιανουαρίου. Και εκπλήσσομαι  διότι το ΚΚΕ μόνο για το ότι στις  γυναίκες των ναυτικών δεν είχαμε κρεβάτι δεύτερης θέσης, πέρυσι είχε ταρακουνήσει όλη την Ελλάδα με διαμαρτυρίες κλπ. και τώρα που καταργήθηκαν όλες οι εκπτώσεις δεν μιλά κανείς. 
      Επομένως εδώ θέλουμε μια απάντηση, τι θα γίνει με τις εκπτώσεις. Σας λέω ότι αυτήν τη στιγμή έχει προκληθεί κοινωνική αναταραχή σε όλα τα νησιά και σε όλους τους πολίτες γιατί καταργήθηκαν οι εκπτώσεις. 
      Όσον αφορά το νόμο 2932, αντιλαμβάνομαι ότι δεν είναι ένα θέμα το οποίο θα το συζητήσουμε και θα το λύσουμε αυτήν τη στιγμή. Θέλουμε, όμως, να ξέρουμε ποιο είναι το χρονοδιάγραμμα των συζητήσεων με τους ακτοπλόους και ποια είναι τα σημεία αναθεώρησής του. Εμείς είχαμε κάνει μια νομοπαρασκευαστική επιτροπή, γιατί θεωρούσαμε ότι κάναμε ένα σωστό πλαίσιο. Εάν υπάρχουν αντιρρήσεις, υπάρχουν οι δικλείδες να το συζητήσουμε. Υπάρχουν οι δικλείδες μέσα από τη ΡΑΘΕ, μέσα από τα διοικητικά δικαστήρια, μέσα από προσφυγές σε ευρωπαϊκά όργανα. Και φυσικά όπως είπε και ο κ. Παπουτσής, δεν θα μας λύσει τα θέματα της ακτοπλοϊας η Αυστρία ή η Γερμανία ή άλλες χώρες που δεν είναι πολυνησιακές.
      Γι’ αυτό και η ΡΑΘΕ είναι δικαίωμά σας και στην πολιτική σας να την καταργήσετε.  Πιστεύω όχι όπως το ΣΔΟΕ, γιατί και το ΣΔΟΕ θα το καταργούσατε, αλλά παραμένει και λειτουργεί κανονικά με άλλο στελεχιακό δυναμικό.  Εγώ σας λέω όμως: Η ΡΑΘΕ ιδρύθηκε στην ουσία το 2002  και ξέρω πως, όταν ιδρύονται ανεξάρτητες αρχές ή άλλες υπηρεσίες, θέλουν τουλάχιστον δύο χρόνια με Προεδρικά Διατάγματα, μέσα από το Συμβούλιο Επικρατείας, νόμους και υπουργικές αποφάσεις, για να στηθούν . Παρ’ όλα αυτά όμως έχει βγάλει 308 αποφάσεις επί προσφυγών, είναι εφτά γνωμοδοτήσεις για το Υπουργείο και ο προϋπολογισμός ήταν 542.000€ το 2002 και 690.000€ το 2003. Τα γραφεία της τα πήρε η ΚΕΔ και φυσικά οι αμοιβές είναι αυτές που είναι για όλες τις αρχές. Δεν έγινε καμία ειδική. Πιστεύω, λοιπόν, ότι η ΡΑΘΕ την οποία η κ. De Pallacio Αντιπρόεδρος του Ευρωπαϊκού Λαϊκού Κόμματος τη χαρακτήρισε ως ένα από τα σημαντικότερα εργαλεία και είχε ζητήσει να εφαρμοστεί, θα είναι ένα όργανο τουλάχιστον μέχρι την κατάργησή της και εκμεταλλευτείτε το.
      Εγώ χαίρομαι, γιατί ο κύριος Υπουργός, στην τελευταία συνεδρίαση του Συμβουλίου Υπουργών της Ευρωπαϊκής Ένωσης έθεσε το θέμα του υπό περιορισμό στην Ισπανία καπετάνιου του Prestige, του κ. Μάγκουρα Απόστολου. Είναι Μάγκουρας και όχι Μαγκούρας, όπως όλοι τον λένε. Χαίρομαι γιατί γι’ αυτό το θέμα έχουμε κάνει πολύ μεγάλο αγώνα. Όμως, θα ήθελα, κύριε Υπουργέ, να πείτε στους Ευρωβουλευτές του κόμματός σας της προηγούμενης Βουλής ότι, όταν ήρθε το θέμα αυτό στο Ευρωκοινοβούλιο, το κατεψήφισαν. Δεν υπάρχει, όμως, ανθρωπισμός Αθνάρ  και ανθρωπισμός Θαπατέρο. Πρέπει να έχουμε σταθερή γραμμή.
       Χαίρομαι για την απελευθέρωση των ανθρώπων στο  Πακιστάν  και με τα έγγραφά μου απαντήσατε ότι πράγματι όλοι μαζί δουλέψαμε και έγιναν δεκάδες προσφυγές και ενέργειες του Υπουργείου Εξωτερικών και του Υπουργείου Εμπορικής Ναυτιλίας. Παρ’ όλα αυτά, χρειάζεται να κάνουμε όλοι μαζί γι’ αυτήν την απελευθέρωση ένα αναγκαίο τελικό βήμα και μάλιστα να υπογράψουμε όλοι την έκκληση που έχουμε συντάξει και έχουν υπογράψει μέχρι τώρα πέντε χιλιάδες πεντακόσια στελέχη του ναυτιλιακού κόσμου. Και πιστεύω ότι σ’ αυτό θα κινηθούμε όλοι μαζί, για να μην πληρώνουν οι ναυτικοί και οι ναυτεργάτες τα λάθη κάποιων κακών εφοπλιστών. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Διαμαντίδης έχει το λόγο.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, θα ξεκινήσω τη δευτερολογία μου με την τελευταία φράση του κ. Πολύδωρα, του Κοινοβουλευτικού Εκπροσώπου του ΠΑΣΟΚ, με συγχωρείτε της Νέας Δημοκρατίας. Λέω «ΠΑΣΟΚ», γιατί ήταν ο τεσσαρακοστός πρώτος που υπέγραψε την επερώτηση αφού συμφωνεί μ’ αυτή. Είπε, κύριε Υπουργέ, ο κ. Πολύδωρας ότι περιμένει στη δευτερολογία σας να δώσετε τις δέουσες εξηγήσεις και διευθετήσεις της πολιτικής που θα ακολουθήσει το Υπουργείο Εμπορικής Ναυτιλίας. Δηλαδή, μετά από εικοσιοκτώ λεπτά στην πρωτολογία σας δεν πείσατε ούτε καν τον Κοινοβουλευτικό σας Εκπρόσωπο για την πολιτική που θα ακολουθήσετε. 
      ΒΥΡΩΝ ΠΟΛΥΔΩΡΑΣ: Είπα στην πληρότητα της απαντήσεως.
      ΙΩΑΝΝΗΣ ΔΙΑΜΑΝΤΙΔΗΣ: Με συγχωρείτε, έτσι το κατάλαβα. Εσείς αναλώσατε όλο το χρόνο της ομιλίας σας σε θέματα τα οποία δεν έχουν σχέση  ή εν πάση περιπτώσει δεν αναφέρονται στο θέμα της επίκαιρης επερώτησης. Η επίκαιρη επερώτησή μας είχε πέντε συγκεκριμένα σημεία και εσείς αναφερθήκατε στην απελευθέρωση των ναυτικών και καλά κάνατε, σας συγχαίρουμε. Δεν συμβάλατε όμως μόνο εσείς σ’ αυτήν. Είχαν προηγηθεί πολλές ενέργειες και του Υπουργείου Εξωτερικών και του Υπουργείου Εμπορικής Ναυτιλίας επί κυβερνήσεων ΠΑΣΟΚ και είναι ένα θέμα για το οποίο όλοι συμφωνούμε. Κάνατε, όμως, γενικές αναφορές στη ναυτιλία.
      Μιλήσατε για τα εγκαίνια στα ««ΠΟΣΕΙΔΩΝΙΑ»» από τον κύριο Πρωθυπουργό. Μη ξεχνάτε ότι τα «ΠΟΣΕΙΔΩΝΙΑ» είναι μία ιδιωτική εταιρεία, δεν είναι μια θεσμική εκδήλωση του Υπουργείου Εμπορικής Ναυτιλίας. Και εν πάση περιπτώσει σ’ αυτά τα είκοσι οκτώ λεπτά καταναλώσατε το χρόνο σας, για να μιλάτε για το τι έκανε το ΠΑΣΟΚ. 
      Πρέπει να ξέρετε, κύριε Υπουργέ, ότι εσείς κυβερνάτε και η επερώτηση απευθύνεται σε εσάς, σαν Υπουργό της Εμπορικής Ναυτιλίας του κυβερνώντος κόμματος, της Νέας Δημοκρατίας. Εμείς κριθήκαμε. Τώρα, λοιπόν, εσείς θα πρέπει να μας πείτε την πολιτική που θα ακολουθήσετε. Και δυστυχώς δεν είπατε τίποτε, δεν δώσατε καμία απάντηση στα ερωτήματα που θέσαμε. Δεν μας είπατε επί παραδείγματι, ποια είναι η πολιτική σας στις αυξήσεις, μετά τις διαπραγματεύσεις που κάνατε. Δύο ώρες μιλάγατε με την ηγεσία της ακτοπλοϊας. Τι αποφασίσατε; Να ξέρει και ο κόσμος τελικά, αν θα πληρώσει αυξήσεις ή όχι. Δεν είπατε τίποτε για τις συνθήκες εργασίας των ναυτικών. Το είπατε μόνο στην πρωτολογία σας ότι δεν κάναμε εμείς καμία αναφορά. Εδώ η ερώτησή μας λέει ξεκάθαρα, κύριε Υπουργέ, αναλάβατε και ποιες θα είναι αυτές οι πρωτοβουλίες, για την εφαρμογή της κοινοτικής νομοθεσίας, όσον αφορά τις συνθήκες εργασίας των ναυτικών. Δεν είπατε τίποτε. 
      Τέλος ρωτήσαμε πώς θα ενισχύσετε το δίκτυο των ακτοπλοϊκών συγκοινωνιών στις άγονες γραμμές, όπου συχνά παρατηρούνται φαινόμενα όπως έλλειψη τροφίμων, έλλειψη φαρμάκων. Το χειμώνα υπάρχουν φαινόμενα δύσκολης μεταφοράς ασθενών. Και δυστυχώς θρηνήσαμε θύματα και με το ΕΚΑΒ και με τα ελικόπτερα που πήγαν να σώσουν ζωές και τελικά πλήρωσαν με τη ζωή τους αυτή την ηρωϊκή προσπάθεια που έκαναν. Δεν μας μιλήσατε για τις εκπτώσεις των εισιτηρίων που έχουν οι φοιτητές. Δεν πρέπει να έχουν οι φοιτητές 50%, για τα στρατεύσιμα παιδιά; Δεν μας είπατε για τα άτομα με ειδικές αναπηρίες, για τους πολύτεκνους. Έχετε την ευαισθησία, όπως δηλώνετε, όπως την έχουμε και εμείς και όπως την έχουμε όλοι μας στην Αίθουσα αυτή. Ποια είναι η πολιτική σας αυτή; Θα πρέπει τώρα τα άτομα με ειδικές αναπηρίες να πληρώνουν το εισιτήριο εξ ολοκλήρου; Δεν μας είπατε για τους αναπήρους πολέμου. Θα καταργηθούν οι εκπτώσεις;  Δώστε μας κάποιες απαντήσεις στη Βουλή.
      Τέλος, θα πρέπει να πω, κύριε Πρόεδρε, ότι εμείς έχουμε την ίδια ευαισθησία με εσάς για το θέμα της εμπορικής ναυτιλίας. Πιστεύουμε ότι θα πρέπει να προσπαθήσουμε όλοι, ούτως ώστε η εμπορική ναυτιλία της χώρας μας να είναι στο υψηλότερο επίπεδο, όπως είναι και τώρα, όπως ήταν πολλά χρόνια. Σ’ αυτό θα βοηθήσουμε. 
      Αλλά, κύριε Υπουργέ, θα πρέπει να ξέρετε ότι εσείς που έχετε αυτήν τη στιγμή την ευθύνη, θα πρέπει να παίρνετε σωστά μέτρα προς την κατεύθυνση αυτή. Ειδάλλως θα μας βρείτε απέναντί σας.
    ΠΡΟΕΔΡΕΥΩΝ (Σωτήρης Χατζηγάκης): Ο κ. ΚαΪσερλής έχε το λόγο για τρία λεπτά.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, ο κύριος Υπουργός, στην ομιλία του ανέφερε ότι η ακτοπλοϊα είναι ένα πολύ μικρό κομμάτι της εμπορικής μας ναυτιλίας.
      Διερωτώμαι, κύριε Υπουργέ, αν η επιβίωση των νησιών μας έχει αντίστοιχο πολύ μικρό κομμάτι στα ενδιαφέροντά σας. 
      Ως νέος Βουλευτής της Αντιπολίτευσης και ως ένας Βουλευτής που εκπροσωπεί ένα πολύ δύσκολο νησιώτικο νομό, θα ήθελα ο εκπρόσωπος της Κυβέρνησης της πατρίδας μου, να είχε θέσεις για την αντιμετώπιση των πολύ μεγάλων προβλημάτων της ακτοπλοϊας, από την οποία όπως είπα στην πρωτολογία μου, εξαρτάται η επιβίωση των νησιών που πολλές φορές οδηγούνται σε ερήμωση.
      Και δεν θα ήθελα, κύριε Υπουργέ, να μέμφεσθε –εγώ ένας νέος Βουλευτής της Αντιπολίτευσης- την κυβέρνηση και σημερινή Αντιπολίτευση. 
      Πράγματι πραγματοποιήσατε μία σύσκεψη στο Υπουργείο σας, για το πρόβλημα της Καλύμνου. Εγώ ενδεικτικά και ως παράδειγμα το ανέφερα. Η σύσκεψη έγινε ενάμισι μήνα μετά από το πρόβλημα που είχε δημιουργηθεί. Η ζημιά είχε γίνει στην ανάπτυξη της Καλύμνου, αφού δεκάδες εκατοντάδες κρατήσεις τουριστικές σταμάτησαν. Και βεβαίως η σύσκεψη έγινε όταν υπήρξαν παλλαϊκές κινητοποιήσεις και απεργίες όλων των κατοίκων.
      Γιατί χάλασαν, κύριε Υπουργέ, δύο πλοία. Φοβάμαι ότι δεν γνωρίζετε τι συμβαίνει στην ακτοπλοΐα και στις ακτοπλοϊκές εταιρείες, αλλά ούτε και τον ανταγωνισμό που υπάρχει. Φοβάμαι ότι δεν έχετε κατανοήσει πως τα μεγάλα συμφέροντα, θα επιδιώκουν να παρεμβαίνουν και μέσω των συγκοινωνιών στην ανάπτυξη για να πάρουν το μεγάλο μερίδιο σε βάρος των μονίμων κατοίκων. 
      Κύριε Πολύδωρα, σας ευχαριστώ για τις θέσεις σας. Θέλω, όμως, να σας πω ότι οι διατάξεις που υπήρχαν στο σχέδιο Συντάγματος της Ευρωπαϊκής Ένωσης το Δεκέμβριο του 2003, για τις νησιωτικές περιοχές έχουν αφαιρεθεί εξαιτίας της αδιαφορίας και της άγνοιας των εκπροσώπων της κυβέρνησης 
      Κύριε Πρόεδρε, παρακαλώ και πάλι, τον κύριο Υπουργό, να καταθέσει πλήρες πρόγραμμα για το δίκτυο των συγκοινωνιακών συνδέσεων των νησιών μας με την ηπειρωτική χώρα και να το καταθέσει όσο το δυνατόν γρηγορότερα. 
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πασχαλίδη, δεν μπορείτε να πάρετε το λόγο για να δευτερολογήσετε. Ο Κανονισμός είναι ξεκάθαρος. Ωστόσο θα σας δώσω δύο λεπτά κάνοντας μία διασταλτική ερμηνεία του άρθρου 135 παράγραφος 9 του Κανονισμού της Βουλής. Θα πρέπει, όμως, να αναφερθείτε σε εκείνες τις πράξεις που έγιναν επί υπουργίας σας και εθίγησαν από την άλλη πλευρά. 
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, η επιστολή την οποία στείλαμε στην Ευρωπαϊκή Επιτροπή στις 29 Δεκεμβρίου 2003, για την εναρμόνιση της ελληνικής νομοθεσίας με τον ευρωπαϊκό κανονισμό έχει δοθεί στη δημοσιότητα. Επειδή ο κ. Κεφαλογιάννης είπε ότι έχει μια άλλη προσέγγιση στα πράγματα, του ζητώ να δώσει στη δημοσιότητα και στη Βουλή, τη δική του βελτιωμένη απάντηση για να δούμε το σημείο που έθεσε ο κ. Πολύδωρας. Επιμένει η Νέα Δημοκρατία στην υπεράσπιση της δημόσιας υπηρεσίας ως ψυχής αυτής της εναρμόνισης; 
      Θυμίζω εδώ ότι το άρθρο 4 του Κανονισμού 3577, προβλέπει τη δυνατότητα για τα κράτη-μέλη να επιβάλουν υποχρεώσεις δημόσιας υπηρεσίας. Άρα ο Κανονισμός 3577, δεν είναι αντίθετος με το πνεύμα του νόμου 2932 στον οποίο αναφέρθηκαν όλοι οι ομιλητές. 
      Έρχομαι στις εκπτώσεις. Οι όποιες υποχρεώσεις απορρέουν από την εφαρμογή της κοινής υπουργικής απόφασης για το ελληνικό κράτος, μπορούν και πρέπει να καλυφθούν απέναντι στους ακτοπλόους. Όμως, αυτό πρέπει να γίνει με σαφή παραστατικά. Ο κύριος Υπουργός, δεν μας είπε εάν τελικά οι όποιες πληρωμές θα γίνουν με κάποια παραστατικά στοιχεία. Πέραν αυτού δεν μπορούν οι ακτοπλόοι να χρησιμοποιούν αυτές τις εκκρεμότητες για να παγώνουν τις εκπτώσεις. Άλλο θέμα είναι οι υποχρεώσεις που απορρέουν από την κοινή υπουργική απόφαση και άλλο θέμα είναι οι εκπτώσεις που πρέπει να συνεχιστούν με τον κοινωνικό τους χαρακτήρα. 
      Και τέλος κώδικας ασφάλειας πλοίων και λιμένων. Λέτε, κύριε Κεφαλογιάννη, ότι βάλαμε το θέμα στο ράφι. Εμείς κάναμε όλα τα απαραίτητα βήματα ώστε από την 1η Ιουλίου, ορισμένα λιμάνια της χώρας πέρα από τα ολυμπιακά λιμάνια να έχουν αυτό τον κώδικα ασφάλειας. Εσείς αναφέρεσθε σε κάποιες μελέτες. Αυτές οι μελέτες θα μπορούσαν να πληρωθούν και από τις εταιρείες των λιμανιών. Εάν νομίζετε ότι με ένα εκατομμύριο ή με τρία εκατομμύρια ευρώ θα καλύψετε τα εκατοντάδες λιμάνια της χώρας σε θέματα μελετών, προφανώς απατάσθε. Απαιτούνται πάρα πολλά κονδύλια. Μιλάμε δε για λιμάνια μέσα στον οικιστικό ιστό των πόλεων. Είναι μείζον θέμα να κάνουμε τα λιμάνια αεροδρόμια σε θέματα ασφαλείας αλλά πρόκειται για ένα θέμα που πρέπει να το συζητήσουμε κάποτε πολύ σοβαρά και όχι δημιουργώντας εντυπώσεις. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, δεν αποφύγατε στην τοποθέτησή σας να εκδηλώσετε αυτό που και άλλοι συνάδελφοί σας Υπουργοί έχουν κάνει, δηλαδή, ένα αντιπολιτευτικό σύνδρομο, αφού καταναλώσατε πολύ μεγάλο μέρος της ομιλίας σας, ρωτώντας το ΠΑΣΟΚ ποιες είναι οι θέσεις του για τα θέματα της ακτοπλοΐας και ξεχνώντας προφανώς ότι αυτήν τη στιγμή είστε εσείς που ελέγχεστε για την πολιτική που ασκείτε στον τομέα της ακτοπλοΐας.
      Ολοκληρώνοντας αυτήν τη συζήτηση, θα ήθελα να σας πω, ότι εμείς μεν, οι επερωτώντες Βουλευτές, δεν φεύγουμε σοφότεροι και δεν φεύγουμε έχοντας κατανοήσει την πολιτική σας στον τομέα της ακτοπλοΐας, διότι απλώς δεν μας την αναφέρατε με σαφήνεια. Οι κάτοικοι δε των νησιών μάλλον δεν διασκέδασαν τους φόβους τους και τις ανησυχίες τους ακούγοντας την απάντηση που δώσατε.
      Έτσι, λοιπόν, θεωρώ ότι μη δίνοντας μία σαφή θέση για το δίκτυο των ακτοπλοϊκών συνδέσεων, δεν απαντήσατε στην αγωνία των κατοίκων και κυρίως των μικρών νησιών, της Δονούσας, της Φολεγάνδρου, της Συκίνου -και αναφέρομαι στο νησιωτικό σύμπλεγμα το οποίο έχω την τιμή να εκπροσωπώ- οι οποίοι βλέπουν με πολύ μεγάλη αγωνία τα ταξίδια τους, να επιμηκύνονται χρονικά φέτος το καλοκαίρι, να προσεγγίζουν τις δώδεκα ώρες, τη δε συχνότητα των δρομολογίων, των προσεγγίσεων να μειώνεται.
      Δεν μας απαντήσατε πως καταργώντας τον επίναυλο –τον οποίο καλώς κάνατε και μας διευκρινίσατε ότι καταργείται γιατί άλλο είχαμε καταλάβει- θα καλύψετε τη δαπάνη για την επιδότηση των γραμμών δημοσίου συμφέροντος, των άγονων απλά γραμμών. Είναι ένα τεράστιο κόστος το οποίο θα πρέπει οπωσδήποτε να καλύψετε. Και βεβαίως, θα πρέπει με σαφήνεια να πείτε ότι ο Κρατικός Προϋπολογισμός και με την κατάργηση του επιναύλου θα αναλάβει το οικονομικό βάρος κάλυψης αυτής της δαπάνης.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Τέλος, κύριε Υπουργέ, πιστεύω ότι με πολύ μεγάλο δογματισμό αναφερθήκατε στην κατάργηση της Ρυθμιστικής Αρχής Θαλασσίων Επικοινωνιών λέγοντας ότι είναι μία ελληνική πρωτοτυπία. Πιστεύω, όμως, ότι στον τομέα αυτό η Ελλάδα σίγουρα πρέπει να καινοτομεί, γιατί αποτελεί μία ιδιαιτερότητα όχι μόνο στον ευρωπαϊκό, αλλά και στον παγκόσμιο χώρο.
      Δεν θα πρέπει, λοιπόν, διακατεχόμενοι από ιδεοληψίες και από κάποιους ζωτικούς μύθους, τους οποίους υπερασπίζεσθε, να προχωρείτε με αυτό το δογματικό τρόπο στην απόρριψη και στην αποδόμηση ενός συστήματος, το οποίο το ΠΑΣΟΚ έχτισε αυτά τα χρόνια και στον τομέα της ακτοπλοΐας.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υπουργέ, έχετε το λόγο να δευτερολογήσετε για δέκα λεπτά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, νομίζω ότι η Κυβέρνηση έδωσε σαφείς απαντήσεις σε όλα τα ερωτήματα που τέθηκαν στην επερώτησή σας, ακόμα και σ’ αυτά που οι αγαπητοί συνάδελφοι επέλεξαν να μην αναπτύξουν κατά τη διάρκεια παρουσίασης των θέσεών τους.
      Ας ξεκινήσω από το θέμα, του τι σημαίνει ακτοπλοΐα για το Υπουργείο Εμπορικής Ναυτιλίας, για την Ελλάδα. Σας το είπα και στην πρωτολογία μου. Σας είπα ότι είναι ένας σημαντικός κλάδος. Μπορεί οικονομικά να είναι στο 5%, στο 10% της οικονομικής δύναμης της Εμπορικής Ναυτιλίας, αλλά μην εγκαλείτε εμένα για την ποσόστωση, το τι οικονομικά σημαίνει αυτό. Ρωτήστε τους συναδέλφους σας, που πρώτοι το είπαν. 
      Εγώ τι σας είπα; Σας είπα ότι είναι ένας τομέας εντάσεως εργασίας πολύ σημαντικός για την Ελλάδα, ότι συνδέει τη νησιωτική Ελλάδα και ότι αποτελεί τις θαλάσσιες λεωφόρους στα διευρωπαϊκά δίκτυα που συνδέουν τα αστικά κέντρα με τα νησιά μας. Γι’ αυτό έχουμε ιδιαίτερη μέριμνα για την παρουσία των πλοίων μας σε τακτά χρονικά διαστήματα και καθ’ όλη τη διάρκεια του έτους σε όλες τις νησιωτικές περιοχές. Διότι η πολιτεία –και σας το δηλώνω ευθέως- θα αναλάβει το μερτικό της ευθύνης που της αντιστοιχεί, για να επιτευχθεί αυτή η αποστολή, ο κοινωνικός χαρακτήρας της ακτοπλοΐας.
      Αυτά για να ξεκαθαρίζουμε τα πράγματα.
      Εγώ μίλησα με χαμηλούς τόνους και μάλιστα αναγνώρισα και τις όποιες προσπάθειες έγιναν στο παρελθόν από τους προηγούμενους Υπουργούς Εμπορικής Ναυτιλίας.
      Όμως, δεν μπορεί κανείς να μην πει ότι αυτά που συνέβησαν είναι επιτυχίες της Κυβέρνησης της Νέας Δημοκρατίας. Για παράδειγμα, στο Πακιστάν εμείς πήγαμε και πήραμε και τον πλοίαρχο μαζί. Ο κ. Γεώργιος Παπανδρέου ο οποίος το επισκέφθηκε κατά τη διάρκεια της Ελληνικής Προεδρίας στην Ευρωπαϊκή Ένωση, δεν έθεσε καν το θέμα.
      ΓΕΩΡΓΙΟΣ ΑΝΩΜΕΡΙΤΗΣ: Αφού δεν είχαν συλληφθεί τότε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είχαν συλληφθεί τότε; Μα, τι μου λέτε; 
      ΓΕΩΡΓΙΟΣ ΑΝΩΜΕΡΙΤΗΣ: Τον Ιούλιο έγινε. Το ατύχημα έγινε μετά την Ελληνική Προεδρία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μετά επισκέφθηκε ο κ. Παπανδρέου, κύριε συνάδελφε. Δεν μπόρεσε να τους πάρει; Δεν το έθεσε; Γι’ αυτό ρωτήστε τον Αρχηγό του κόμματός σας.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, παρακαλώ αφήστε το διάλογο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν θα αντιδικήσουμε, όμως, για αυτό το θέμα.
      ΚΩΝΣΤΑΝΤΙΝΟΣ ΚΑΙΣΕΡΛΗΣ:…(Δεν ακούστηκε).
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ.
      ΚΩΝΣΤΑΝΤΙΝΟΣ ΚΑΙΣΕΡΛΗΣ: Μα, έθιξε τον Πρόεδρό μας.
      ΠΡΟΕΔΡΕΥΩΝ (Ιωάννης Τραγάκης):  Έκανε μια παρατήρηση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μας ρωτήσατε ποια είναι η θέση της Κυβέρνησης για το νομικό πλαίσιο που διέπει τις ακτοπλοϊκές συγκοινωνίες. Σας απαντήσαμε με σαφήνεια. Σας το λέω και πάλι, εκτός εάν δεν γίνονται σαφείς οι θέσεις της Κυβέρνησης ή εσείς για λόγους αντιπολιτευτικής τακτικής δεν θέλετε να τους κατανοήσετε. 
      Ξαναλέω, λοιπόν, ότι το κράτος διατηρεί το δικαίωμα κανονιστικών παρεμβάσεων στα ζητήματα της ακτοπλοΐας. Είναι σαφές αυτό; Αυτό περιλαμβάνει και τις τιμές των ναύλων οικονομικής θέσεως. Δεν μπορεί να γίνει πιο σαφές. 
      Εσείς έχετε θέση; Αν έχετε θέση, πείτε την. 
      ΓΕΩΡΓΙΟΣ ΠΑΣΧΑΛΙΔΗΣ: Εμείς καταθέσαμε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εάν συμφωνείτε με την Κυβέρνηση, πείτε ότι συμφωνείτε, για να έχουμε και ένα μπούσουλα διαπραγμάτευσης.
      ΓΕΩΡΓΙΟΣ ΠΑΣΧΑΛΙΔΗΣ: Εσείς τι λέτε…;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε. Αυτά λέει.
      ΓΕΩΡΓΙΟΣ ΠΑΣΧΑΛΙΔΗΣ: Μα, δεν λέει αυτό.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ. Δεν επιτρέπεται διάλογος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεύτερο θέμα: ΡΑΘΕ. Ένας οργανισμός ο οποίος δεν λειτουργεί εδώ και χρόνια, ένας οργανισμός ο οποίος στοιχίζει πάρα πολύ, ένας οργανισμός που η Κυβέρνηση επέλεξε να εντάξει στην Επιτροπή Ανταγωνισμού όλες τις αρμοδιότητές του, όλες τις υπηρεσίες του και μέσα από την Επιτροπή Ανταγωνισμού, που εμείς επιθυμούμε να αναβαθμίσει το ρόλο της, να ασχολείται με όλα τα θέματα που αφορούν στην ακτοπλοΐα. Τι πιο σαφές απ’ αυτό;
      Ρωτάτε τι θα γίνει με την ασφάλιση, με το ένα και με το άλλο. Τριχοτομείτε την τρίχα! Μέχρι να καταργηθεί η ΡΑΘΕ, ισχύουν οι αρμοδιότητες για τη ΡΑΘΕ. Απλά είναι τα πράγματα. 
      ΧΡΗΣΤΟΣ ΠΑΠΟΥΤΣΗΣ: Ποιος τις ασκεί; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επίναυλος: Γιατί τόση φασαρία για τον επίναυλο; Εσείς τι κάνατε; Βάλατε τους ταξιδιώτες της νησιωτικής Ελλάδος να επιδοτούν τις λεγόμενες άγονες γραμμές. Αυτό κάνατε! Και βάλατε ένα τέλος 3% για να το πληρώνουν.
      Εμείς τι λέμε; Ότι η πολιτεία αναλαμβάνει την υποχρέωση να στηρίξει τις άγονες γραμμές μέσω του κρατικού προϋπολογισμού. Υπάρχει πιο σαφές απ’ αυτό; Σας το είπα και στην πρωτολογία μου. Γιατί επιμένετε να μην ακούτε αυτά που σας λέμε, αφού είναι τόσο σαφή; Εμείς τι λέμε; Καταργούμε το 3%, γιατί δεν θέλουμε να το πληρώνουν οι νησιώτες μας. Δεν είναι απλό αυτό; Εσείς φορολογείτε τους μισούς για να ικανοποιήσετε δίκαια αιτήματα των υπολοίπων. Έχουμε μια διαφορά πολιτικής. 
      Ανώτατη τιμή στα εισιτήρια: Όπως σας είπαμε, ισχύει το άρθρο 4. Με περισσότερη σαφήνεια δεν μπορούσε να σας μιλήσει κανείς. Σας ξαναλέω ότι ισχύει το άρθρο 4 του Κανονισμού της Ευρωπαϊκής Ένωσης. Δεν σας μιλάω για το νόμο. Δεν μπαίνω στη διένεξη μεταξύ ακτοπλόων και ελληνικής πολιτείας. Έχουν κάνει προσφυγή στην Ευρωπαϊκή Ένωση. Μου ζητά ο κ. Πασχαλίδης να παρουσιάσω τις θέσεις. 
      Δεν είναι πολύ μακριά από τις δικές σας, κύριε Πασχαλίδη.
      ΓΕΩΡΓΙΟΣ ΠΑΣΧΑΛΙΔΗΣ: Πείτε μας ποιες είναι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας τις λέω ευθέως.
      Εσείς, όμως, μου ζητάτε, όταν υπάρχει μια συζήτηση σε επίπεδο Ευρωπαϊκής Ένωσης, υπάρχει μια προδικαστική διαδικασία, να βγω και να ανακοινώσω δημοσίως την επιχειρηματολογία της ελληνικής Κυβέρνησης; 
      Εάν είχα μια στρεβλή προσέγγιση των πραγμάτων, όπως πολλές φορές εσείς παρουσιάζετε, ξέρετε τι θα σας έλεγα; «Ποιανού το παιχνίδι παίζετε, κύριε Πασχαλίδη;». Δεν το ισχυρίζομαι, αλλά θα μπορούσα στη ρητορική του ΠΑΣΟΚ να σας πω: «Τίνος το παιχνίδι παίζετε, κύριε Πασχαλίδη; Το παιχνίδι των ακτοπλόων;» Αυτό θα σας έλεγα, εάν ήμουν στέλεχος του ΠΑΣΟΚ με αντιπολιτευτικό μένος τρεις μήνες μετά τις εκλογές, που καλείτε εμάς να απολογηθούμε για την πολιτική, τις πράξεις και τις παραλείψεις των δικών σας κυβερνήσεων.
      ΓΕΩΡΓΙΟΣ ΠΑΣΧΑΛΙΔΗΣ: Μίλησα για το δημόσιο συμφέρον.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Λοιπόν, είναι απλό. Ισχύει το άρθρο 4 του συγκεκριμένου κανονισμού της Ευρωπαϊκής Ένωσης του 1992. Λέει και προβλέπει ρητά τη δυνατότητα του κράτους να ρυθμίζει και τα κόμιστρα. Έχετε καμιά απορία; Σας λείπει τίποτα από στοιχεία; Γιατί τα παραποιείτε; Σας τα είπα και στην πρωτολογία μου.
      Πάμε παρακάτω. Καθεστώς χορήγησης εκπτώσεων. Δηλαδή εσείς δεν πρέπει τώρα να μας πείτε τι γίνεται με το καθεστώς χορήγησης εκπτώσεων; Δεν σας κατέθεσα την υπουργική απόφαση του Υπουργείου Εμπορικής Ναυτιλίας; Δεν σας κατέθεσα την υπουργική απόφαση του κ. Χριστοδουλάκη που προσυπογράφει την επερώτησή σας; Δεν λέει ότι  καταργούνται οι εκπτώσεις; Δεν ορίζει συγκεκριμένες εκπτώσεις για κάποιες κατηγορίες συμπολιτών μας, όπως είναι τα παιδιά ενδεχομένως και οι πολύτεκνοι, οι οποίοι περιλαμβάνονται; Δική μου υπουργική απόφαση είναι αυτή; Δική σας δεν είναι; Οι δικές σας υπογραφές δεν είναι; Εμάς εγκαλείτε; Εσείς δεν πρέπει να απαντήσετε εάν συμφωνείτε και σήμερα να πληρώσει δημόσια υπηρεσία, το ελληνικό δημόσιο, 50 εκατομμύρια ευρώ  κατά τους ακτοπλόους -κατέθεσα τα χαρτιά- και 30 εκατομμύρια ευρώ με βάση την έκθεση του Γενικού Λογιστηρίου του Κράτους; Επιμένετε σε αυτήν τη θέση σας; Πείτε μας το. Διότι εσείς ήρθατε εδώ τον Ιανουάριο …
      ΓΕΩΡΓΙΟΣ ΠΑΣΧΑΛΙΔΗΣ: Με παραστατικά στοιχεία μιλήστε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας κατέθεσα την τροπολογία. Θέλετε να σας την ξαναδώσω; 
      ΓΕΩΡΓΙΟΣ ΠΑΣΧΑΛΙΔΗΣ: Δεν καταργήσαμε τις εκπτώσεις, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλετε να σας ξαναδώσω την τροπολογία σας; Σας διάβασα και τα ονόματα. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, να απευθύνεστε στο Προεδρείο, για να μη γίνεται διάλογος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας διάβασα και τα ονόματα. Υπουργοί της προηγούμενης κυβέρνησης, ο κ. Χριστοδουλάκης, ο κ. Πασχαλίδης, ο κ. Σηφουνάκης και ο κ. Τσοχατζόπουλος, υπέγραψαν αυτή την τροπολογία και την κατέθεσαν στο τελευταίο νομοσχέδιο που συζητήθηκε στην προηγούμενη Βουλή περί εμπορευματικών κέντρων. Επιμένετε σε αυτήν τη θέση σας; Επιμένετε; 
      ΓΕΩΡΓΙΟΣ ΠΑΣΧΑΛΙΔΗΣ: Με παραστατικά!
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, με συγχωρείτε. Να απευθύνεστε στο Προεδρείο για να μη γίνεται διάλογος. Χάνετε το χρόνο σας. 
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, με προκαλεί και του απαντάω.
      ΠΡΟΕΔΡΕΥΩΝ (Ιωάννης Τραγάκης): Κύριε Πασχαλίδη, παρακαλώ, καθίστε κάτω. Δεν έχετε το λόγο. Θα μιλήσει ο Κοινοβουλευτικός σας Εκπρόσωπος.
      Συνεχίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, η Αντιπολίτευση δια του Κοινοβουλευτικού της Εκπροσώπου βγήκε στο Βήμα της Βουλής … 
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, μας προκαλεί.
      ΠΡΟΕΔΡΕΥΩΝ (Ιωάννης Τραγάκης): Κύριε Πασχαλίδη, σας παρακαλώ. 
      Συνεχίστε, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βγήκε στο Βήμα της Βουλής με λόγο επισκόπου και καρδία μυλωνά να μας εγκαλέσει κιόλας! Να μας εγκαλέσει γιατί; Για τις παραλείψεις της προηγούμενης κυβέρνησης; Και μάλιστα τι μας είπε; Μας είπε ότι εμείς, η Κυβέρνηση της Νέας Δημοκρατίας, η Κυβέρνηση που έδωσε μάχη για τη διαφάνεια και για την προστασία του δημοσίου χρήματος –σημείωσα εδώ- «παραδίδεται στα οικονομικά συμφέροντα». 
      Στο σπίτι του κρεμασμένου μιλάνε για σκοινί, κύριε Κοινοβουλευτικέ Εκπρόσωπε; Οι Κυβερνήσεις του ΠΑΣΟΚ δεν ήταν αυτές που δημιούργησαν το καρτέλ στην ακτοπλοΐα;  Οι Κυβερνήσεις του ΠΑΣΟΚ δεν ήταν αυτές που δημιούργησαν τα μονοπώλια; Οι Κυβερνήσεις του ΠΑΣΟΚ δεν ήταν αυτές που έστηναν τα χρηματιστηριακά παιχνίδια στην ακτοπλοΐα, βάζοντας χιλιάδες μικροεπενδυτές να χάσουν δισεκατομμύρια; Και λέτε για εμάς, για οικονομικά συμφέροντα; Αντί να σκύβει η προηγούμενη κυβέρνηση του ΠΑΣΟΚ το κεφάλι, εγκαλείτε εμάς; 
      Πάμε και παρακάτω. Καλώ –λέει- τα στελέχη του Υπουργείου Εμπορικής Ναυτιλίας να ενεργούν στα πλαίσια του νόμου. Ε, ακούστε τώρα, κύριοι συνάδελφοι, γιατί δεν μου αρέσουν και οι προκλήσεις. Ακούστε εδώ τώρα κυβέρνηση! Έχω εδώ ένα έγγραφο, το οποίο ήρθε στο γραφείο μου. Είναι για τη διαμόρφωση χώρων της Γενικής Γραμματείας Λιμένων και Λιμενικής Πολιτικής. Και τι λέει η απόφαση αυτή με βάση τον έλεγχο; «Η πραγματοποιηθείσα δαπάνη είναι μη νόμιμη, διότι δεν υπάρχει σχετική διάταξη νόμου που να επιτρέπει δαπάνες δημοσίου να εκτελούν εργασίες τοποθέτησης υλικών μονίμου φύσεως σε ιδιωτικό χώρο που πρόκειται να ενοικιαστεί». Αυτό κάνατε. Εγώ έβαλα τις υπηρεσίες αυτές να εγκρίνουν τη δαπάνη; Και γιατί δεν το πληρώσατε; Πρέπει να το πληρώσει η δική μας η Κυβέρνηση. 
      Πάμε παρακάτω. Για τις νόμιμες πράξεις έχω εδώ δύο έγγραφα, τα οποία βεβαίως θα καταθέσω. Τι είναι αυτά τα έγγραφα; Έγκριση δαπάνης ημερίδας, 12.000 ευρώ, ασφάλεια λιμένων κατά τη διάρκεια των Ολυμπιακών Αγώνων, «Διογένης Παλάς». Και μετά, έγκριση δαπάνης χριστουγεννιάτικης εκδήλωσης, πάλι στο «Διογένης Παλάς» την ίδια μέρα, σύσφιξη –λέει- των σχέσεων στρατιωτικού και πολιτικού προσωπικού του ΥΕΝ.
Δηλαδή εσείς πετάξατε 7 εκατομμύρια δραχμές, 24.000 € όταν οι Σχολές του ΚΕΣΕΝ λειτουργούν χωρίς πυρασφάλεια τα τελευταία δεκαπέντε χρόνια. Αυτά θα σας τα καταθέσω. 
    Αυτή τη διαχείριση βρήκαμε. Και μας εγκαλούν εμάς για νομιμότητα; 
    (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Αυτά είναι, κύριοι συνάδελφοι, για τα οποία δεν θέλουμε να είμαστε συνέχεια στην αντιπαράθεση μαζί σας. Αλλά μην προκαλείτε. Διότι όσο προκαλείτε θα παίρνετε απαντήσεις.
    ΓΕΩΡΓΙΟΣ ΠΑΣΧΑΛΙΔΗΣ: Θα καταργήσετε τις γιορτές, κύριε Υπουργέ; Αυτό είναι λαϊκισμός. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα θέματα της ακτοπλοΐας είναι πολύ σημαντικά και εμείς θέλουμε να σκύψουμε πάνω απ’ αυτά. Θέλουμε τη βοήθεια και τη συμπαράσταση της Αντιπολίτευσης για έναν κοινό σκοπό. Να μη γίνεται όμως αντιπολίτευση για την αντιπολίτευση. 
    Εμείς κάνουμε τα πάντα για να μπορέσουν τα νησιά μας να έχουν πλήρη επικοινωνία καθ’ όλη τη διάρκεια του έτους. Η πολιτεία θα αναλάβει το μερτικό της ευθύνης της, σας το είπα και προηγουμένως. Όμως στη διαμορφωμένη κατάσταση που βρήκαμε σας ανέγνωσα και τα πέντε ή έξι πλοία της ακτοπλοΐας, τα οποία είναι εκτός λειτουργίας. Σας είπα και πάλι ότι συμφωνήσαμε με όλους τους εμπλεκόμενους φορείς. Δώσαμε επίσης δοκιμαστικές άδειες σε υδροπλάνα, για να δοκιμάσουμε και αυτήν τη μέθοδο προσέγγισης των νησιών μας. Ήδη σε συνεργασία με το Υπουργείο Μεταφορών και την Υπηρεσία Πολιτικής Αεροπορίας έχουμε δώσει άδεια αυτά τα υδροπλάνα δώδεκα θέσεων να πετούν από τη Χαλκιδική προς το Βόλο και ενδεχομένως στα Ιόνια Νησιά. Έχω δώσει και μία προσωπική υπόσχεση σ’ αυτούς τους ανθρώπους, που κατανοώ το θέμα τους, όπως είναι οι άνθρωποι της Καλύμνου και των Δωδεκανήσων, που θέλουν καθημερινή ακτοπλοϊκή συγκοινωνία, ότι ενδεχομένως μία από τις δοκιμαστικές πτήσεις θα είναι και προς την περιοχή της Καλύμνου και προς την περιοχή της Φολεγάνδρου. 
    Αλλά άλλο είναι αυτό και άλλο είναι να πείτε ότι η Κυβέρνηση δεν κάνει ό,τι είναι ανθρωπίνως δυνατόν, πολύ περισσότερο όταν τα διαψεύδουν τα ίδια τα στελέχη που έχουν πετύχει να είναι δήμαρχοι, νομάρχες στην περιοχή στην οποία αναφέρεστε και έχουν εκλεγεί με τη βοήθεια του δικού σας κόμματος. 
    Εμείς, λοιπόν, θέλουμε συναινετικές διαδικασίες, θέλουμε συνεργασία, θέλουμε επίλυση των προβλημάτων που μας κληρονόμησε το παρελθόν, χωρίς φόβο και πάθος. Δεν χρωστάμε σε κανέναν. Πιστεύουμε ότι έτσι πορευόμενοι θα κάνουμε αυτό που είναι πρέπον για να μπορέσουμε να δώσουμε και ασφάλεια στη ναυσιπλοΐα μας και τακτικές συγκοινωνίες και ανάπτυξη του κλάδου της ναυσιπλοΐας στα ελληνικά χέρια. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστώ τον κύριο Υπουργό.
    Ο κ. Παπουτσής Κοινοβουλευτικός Εκπρόσωπος του ΠΑΣΟΚ έχει το λόγο για οκτώ λεπτά.
    ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Στη μνήμη των ανθρώπων που πνίγηκαν στο «ΣΑΜΙΝΑ» δεν ακούστηκε τίποτε και δεν νομιμοποιούνται να μιλούν σήμερα για ασφάλεια οι Υπουργοί που επί υπουργίας τους συνέβη αυτό το ατύχημα και δεν είχαν την ευθιξία να παραιτηθούν. 
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Παπουτσή, έχετε το λόγο.
    ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
    Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας, ο οποίος έχει μακρά εμπειρία και βεβαίως κοινοβουλευτική ευαισθησία, αντελήφθη το πνεύμα του καταγγελτικού μου, πράγματι, λόγου στην πρωτολογία μου και έσπευσε να διορθώσει, να μαζέψει τα ασημάζευτα. 
    Έχω, λοιπόν, εδώ αυτό που είπε ο κύριος Υπουργός –δεν ήταν η πρώτη φορά που το είπε στην ομιλία του, το είπε και στη συνέντευξη Τύπου εδώ στις 16 Ιουνίου ενώπιον όλων των δημοσιογράφων του Υπουργείου Εμπορικής Ναυτιλίας- ότι είναι απόφαση της Κυβέρνησης, έχει εξαγγελθεί στις προγραμματικές δηλώσεις ότι  θα καταργηθεί η ρυθμιστική αρχή, θα ενισχυθεί η Επιτροπή Ανταγωνισμού, θα, θα… Και ερωτώ εγώ και δεν παίρνω απάντηση: τι γίνεται στο μεσοδιάστημα;
    Βεβαίως είναι δικαίωμα της Πλειοψηφίας, αλλά οι νόμοι στην Κοινοβουλευτική Δημοκρατία καταργούνται ή τροποποιούνται με νόμους, με νομοθετικές πράξεις, δεν καταργούνται με «φετφάδες» δεν καταργούνται με αποφάσεις, δεν καταργούνται με δηλώσεις, δεν καταργούνται με εξαγγελίες, δεν καταργούνται με λαϊκισμούς.
      Γιατί το μόνο που κάνει ο Υπουργός Εμπορικής Ναυτιλίας αυτή την περίοδο είναι να λαϊκίζει καταγγέλλοντας και απαξιώνοντας ένα θεσμό, ο οποίος έχει έναν και μοναδικό στόχο: να εγγυηθεί ότι δεν θα υπάρξουν εναρμονισμένες πρακτικές στην ακτοπλοϊα, να εγγυηθεί τα συμφέροντα των πολιτών και την απρόσκοπτη συγκοινωνιακή διασύνδεση όλων των νησιών της χώρας. Επιπλέον, συνεχίζει ακόμη και στη δευτερολογία του να επιμένει και να αγνοεί ότι ο ν.2932 κατήργησε τις αρμοδιότητες -που θα μπορούσε να είχε σύμφωνα με τη δική σας ερμηνεία και την οποία ατυχώς συμπεριλάβατε στην κοινοβουλευτική σας απάντηση- της Επιτροπής Ανταγωνισμού για το χώρο της ναυτιλίας. Γιατί τις έχει μεταφέρει όλες τις αρμοδιότητες στη Ρυθμιστική Αρχή Θαλασσίων Ενδομεταφορών, είτε σας αρέσει είτε δεν σας αρέσει. Αυτός είναι ο νόμος του κράτους. Και έχει απόλυτη ευθύνη η Κυβέρνηση γιατί δεν λειτουργεί η ρυθμιστική αρχή θαλασσίων ενδομεταφορών για τους εξής λόγους:
      Πρώτον, γιατί δεν ολοκλήρωσε τη διαδικασία, την προκήρυξη για την επιλογή του προέδρου της επιτροπής, που παρέλαβε ο κ. Κεφαλογιάννης ανοιχτή. Αυτό είχε ως αποτέλεσμα  να έρθει η γνωμοδότηση του Νομικού Συμβουλίου του Κράτους και να πει ότι δεν έχει νόμιμη σύνθεση η ρυθμιστική αρχή. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το Φεβρουάριο έγινε αυτό, στη δική σας περίοδο.
      ΧΡΗΣΤΟΣ ΠΑΠΟΥΤΣΗΣ:  Δεύτερον, γιατί δεν ολοκλήρωσε τη διαδικασία με μία τυπική διοικητική πράξη, που απαιτείται από τον Υπουργό Εμπορικής Ναυτιλίας, που έχει γίνει από το ΑΣΕΠ για την πρόσληψη των υπαλλήλων και τη στελέχωση της ρυθμιστικής αρχής, την οποία υποτίθεται ότι θα μεταφέρει στην Επιτροπή Ανταγωνισμού.
      Θέτω το ερώτημα: Υπάρχει νομοπαρασκευαστική επιτροπή στο Υπουργείο Ανάπτυξης για την αναμόρφωση της Επιτροπής Ανταγωνισμού; Να το μάθουμε. Υπάρχει νομοπαρασκευαστική επιτροπή στο Υπουργείο Εμπορικής Ναυτιλίας για την αναμόρφωση του θεσμικού πλαισίου και της Ρυθμιστικής Αρχής των Θαλασσίων Ενδομεταφορών;  Να το μάθουμε. Η Βουλή είναι αυτή που θα αποφασίσει, θα τροποποιήσει και βεβαίως εμείς είμαστε εδώ διατεθειμένοι να συζητήσουμε αν και κατά πόσο στο νέο σύστημα, όταν υπάρξει η Επιτροπή Ανταγωνισμού, θα υπάρξει και ένα τμήμα, όπως σήμερα ανακοίνωσε ο κ. Κεφαλογιάννης, που θα μεταφέρει τις αρμοδιότητες της Ρυθμιστικής Αρχής Θαλασσίων Ενδομεταφορών. Στο μεσοδιάστημα τι γίνεται;
      Το αποτέλεσμα είναι ένα. Απλώς, κύριε Πρόεδρε, η Κυβέρνηση κλείνει το μάτι στους κερδοσκόπους της ακτοπλοΐας, το Αιγαίο γίνεται «El Dorado» εν όψει των Ολυμπιακών Αγώνων. Είναι ανεξέλεγκτα τα πράγματα και θα δείτε τι πρόκειται να γίνει τους επόμενους μήνες.
      Επιπλέον ο ν. 2932 απαιτεί προϋποθέσεις, απαιτεί στοιχεία για τη συμμετοχή, απαιτεί δεσμεύσεις, απαιτεί ασφαλιστήρια συμβόλαια για την ευθύνη έναντι τρίτων. Και αυτά δεν υπάρχουν. Αν υπάρχουν, δώστε τα. 
      Καταθέστε στην Εθνική Αντιπροσωπεία ενδεικτικά έναν κατάλογο, πλήρη με αυτά τα στοιχεία για να δούμε του λόγου το αληθές, για να δούμε ποιος ευνοεί ποιον, για να δούμε σε ποιον κλείνετε το μάτι.
      Μας λέτε για την κοινοτική οδηγία, μας λέτε για την προδικαστική διαδικασία. Μα, κύριε Υπουργέ, προδικαστική διαδικασία όταν και εφόσον προσφύγει η χώρα ή η Ευρωπαϊκή Επιτροπή στο Ευρωπαϊκό Δικαστήριο. Προς το παρόν είστε στη φάση της διαπραγμάτευσης με την Ευρωπαϊκή Επιτροπή. Και επειδή χρόνια παρακολουθείτε και ξέρετε τι λέτε, πέστε στο Σώμα τι είναι αυτά τα θέματα που συζητάτε με την Ευρωπαϊκή Επιτροπή. Είναι οι καταγγελίες των Ελλήνων ακτοπλόων που δημιουργούν τις αιτιάσεις της Ευρωπαϊκής Επιτροπής και έρχονται στην Ελλάδα. Είναι οι καταγγελίες της Νέας Δημοκρατίας πριν τις εκλογές της 7ης Μαρτίου μαζί  με τους ακτοπλόους που δημιουργούν τις αιτιάσεις που λέτε. 
      Και λέτε ότι περιμένουμε τις αποφάσεις της Ευρωπαϊκής Επιτροπής. Αλλά τι έχουν να μας πουν ο κ. Κεφαλογιάννης, η Κυβέρνηση, η Νέα Δημοκρατία όταν στην προηγούμενη φάση από το 2001 και μετά, όταν ψηφίζαμε το νομοσχέδιο καταγγέλλατε την κυβέρνηση του ΠΑΣΟΚ και συνεχώς επικαλούσασταν την κοινοτική νομοθεσία για να αφήσουμε ελεύθερα τα πληρώματα και να υπάρχει ελεύθερη σύνθεση των πληρωμάτων στην ακτοπλοΐα; Ποια ήταν η απόφαση που συμπεριλαμβανόταν και εκείνο το  στοιχείο  στις πρώτες επιστολές της Ευρωπαϊκής Επιτροπής; Πού καταλήξαμε μετά την σθεναρή στάση της κυβέρνησής μας και τις απαντήσεις που έδωσε ο κ. Ανωμερίτης και ο κ. Πασχαλίδης; Να προσέλθει ενώπιον του Ευρωπαϊκού Δικαστηρίου η Ευρωπαϊκή Επιτροπή και να πει ότι πράγματι η Ελλάδα έχει το δικαίωμα να ορίζει εκείνη για τα δικά της πλοία τις συνθέσεις  των πληρωμάτων. Κατάκτηση των ελληνικών συμφερόντων και του ναυτεργατικού κινήματος; Άλλο βέβαια που δεν ακούσαμε τίποτα από την πλευρά του ΚΚΕ ούτε του συνδικαλισμού της ναυτεργασίας.
      Αυτή είναι η πραγματικότητα. 
      Κύριε Υπουργέ,  δεν περιμένετε καμία απόφαση της Ευρωπαϊκής Επιτροπής. Πρέπει να αποφασίσετε να απαντήσετε και έχει δίκιο ο κ. Πασχαλίδης ότι πρέπει να παρουσιάσετε για λόγους διαφάνειας στο Σώμα τις θέσεις της Κυβέρνησης, ποιες είναι, τι υποστηρίζετε και αν συνεχίζετε να ταυτίζεστε με τα συμφέροντα και τις επιδιώξεις των ακτοπλόων εφοπλιστών ή όχι. 
      Τα υπόλοιπα περί χρηματιστηρίου τώρα υπάρχει κρεμασμένος και σκοινί και καλό είναι να μιλήσουμε για όλα αυτά για να δούμε ποιος είναι αυτός που απαξιώνει συνεχώς, τρεις μήνες μετά την ανάληψη της Κυβέρνησης της Νέας Δημοκρατίας το ελληνικό χρηματιστήριο, ποια είναι τα στελέχη σας και ποίοι είναι οι Υπουργοί σας και ο κ. Έβερτ ο οποίος απαξιώνει κάθε φορά που ανοίγει το στόμα του το ελληνικό χρηματιστήριο. Τα λέω για να δούμε αν υπάρχει κυβέρνηση. Ένας Υπουργός σας τόλμησε να αντιπαρατεθεί στον κ. Έβερτ, ο Υπουργός Υγείας κ. Κακλαμάνης και σήμερα εισέπραξε την απάντηση του κ. Έβερτ, σκληρή ότι δεν ξέρει τι του γίνεται και άλλα τέτοια. 
      Έχετε λοιπόν μεγάλη ευθύνη σε ένα χώρο όπου υπάρχουν πολλές εταιρείες οι οποίες είναι εισηγμένες στο χρηματιστήριο. Και επειδή κόπτεστε για τη διαφάνεια σας ρωτάω πάλι, ποιος έχει την αστική ευθύνη και ποιος πρόκειται να εμποδίσει και ποιος μπορεί τις εναρμονισμένες πρακτικές στο χώρο της ακτοπλοΐας; Ποιος έχει σήμερα την ευθύνη για να εμποδίσει την αλλαγή των πακέτων, πάνω και κάτω από το τραπέζι στο χώρο των ακτοπλοϊκών εταιρειών; 
      Επανειλημμένως, κύριε Υπουργέ, δεν απαντάτε ούτε γραπτώς ούτε προφορικώς και εδώ είναι η ουσία του θέματος. Αν απαντήσετε αληθινά τότε θα καταλάβει ολόκληρος ο ελληνικός λαός και το Σώμα ότι είναι αλήθεια αυτά που λέω ότι με την πολιτική σας απλώς κλείνετε το μάτι στους κερδοσκόπους. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο Υπουργός Εμπορικής Ναυτιλίας κ. Κεφαλογιάννης έχει το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η ουσία του θέματος είναι τι θα γίνει με τα ασφάλιστρα. Βλέπω ότι προσπαθείτε να ξεπεράσετε το θέμα του χρηματιστηρίου. ‘Ετσι ξεπερνάτε το θέμα της παράνομης, στημένης εισαγωγής της ναυτιλιακής εταιρείας που δημιούργησε μονοπώλιο στο Αιγαίο, καρτέλ, που κάποιοι ολίγοι έξυπνοι θα θησαύριζαν σε βάρος των πολλών; Αν δεν υπήρχε το ατύχημα του «ΣΑΜΙΝΑ»…
      ΧΡΗΣΤΟΣ ΠΑΠΟΥΤΣΗΣ: Για εταιρεία μιλάτε; Ποια είναι αυτή; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μιλάω για την εταιρεία αυτή που η Επιτροπή Κεφαλαιαγοράς και το Υπουργείο Οικονομικών είχαν καθορίσει να μπει στο χρηματιστήριο με 6000 δραχμές. Οι έξυπνοι που είχαν τις μετοχές πουλούσαν εκτός αγοράς και αγόραζαν μεταξύ τους από 1000 έως 3000 για να μπει ο κοσμάκης μέσα σε αυτήν την εταιρεία.
      (θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ. Ο Κοινοβουλευτικός Εκπρόσωπος του ΠΑΣΟΚ ανέπτυξε τις απόψεις του χωρίς διακοπές και καταφέρθηκε κατά του κυρίου Υπουργού. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ‘Ετσι θα εκτοξεύετε σήμερα μομφές εναντίον της Κυβέρνησης της Νέας Δημοκρατίας; Ποίοι; Αυτοί  που ταυτίστηκαν με τα συμφέροντα της ακτοπλοΐας και με τα διαπλεκόμενα ζημιώνοντας την οικονομία; Εγκαλείτε εσείς την Κυβέρνηση της Νέας Δημοκρατίας, όταν έχουμε νωπή τη λαϊκή εντολή και ο ελληνικός λαός επιβεβαίωσε  όχι μόνο την πολιτική της αλλά και την πολιτική του ήθους την οποία επέβαλε στην πολιτική σκηνή του τόπου. Εσείς θα μας μιλάτε γι’ αυτά τα πράγματα; 
      Κυρίες και κύριοι συνάδελφοι, η Νέα Δημοκρατία και η Κυβέρνησή της έχει σαφείς, καθαρές και κρυστάλλινες θέσεις σε όλα τα επίπεδα ακόμα και των εκπτώσεων εκεί που το ΠΑΣΟΚ γονάτισε, εκεί που δεν αντέδρασε και θα τα καταθέσω στα Πρακτικά. 
      ΓΕΩΡΓΙΟΣ ΑΝΩΜΕΡΙΤΗΣ: Πάντως για τη δαπάνη που αναφερθήκατε προηγουμένως ήταν για τη χριστουγεννιάτικη εκδήλωση των παιδιών του Λιμενικού Σώματος. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφήστε τα αυτά. Και αφήσατε χωρίς πυρασφάλεια δεκαπέντε χρόνια το ΚΕΣΕΝ; ‘Εχουμε κάθε μέρα έγγραφα από την Πυροσβεστική Υπηρεσία ότι δεν αναλαμβάνει καμία ευθύνη σε περίπτωση πυρκαγιάς.
      Αυτό μου λέτε τώρα; Για συγκρίνετε το ένα με το άλλο! Για συγκρίνετε την παρανομία στη Γενική Γραμματεία Λιμένων και Λιμενικής Πολιτικής! Σας τα λένε τα ίδια τα έγγραφα. Ποιες υπηρεσίες να τηρούν τη νομιμότητα, όταν πρώτοι εσείς δεν την τηρείτε; 
      Σας καταθέτω, λοιπόν, κύριε Υπουργέ, κλήση σε απολογία με ημερομηνία 15/6/2004 σε ακτοπλοϊκή εταιρεία που αρνήθηκε να εκδώσει εισιτήριο σε κάποιον ο οποίος το δικαιούται. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά την προαναφερθείσα κλήση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Κυβέρνηση της Νέας Δημοκρατίας δεν χαρίζεται σε κανέναν! 
      Εσείς τι κάνετε τόσα χρόνια; Άλλωστε σας κατέθεσα και τις υπουργικές αποφάσεις. Θέλετε να ακολουθήσουμε τη δική σας πολιτική; Δηλαδή ποια πολιτική; Περιμένουμε να μας πείτε. Να καταργήσουμε τις εκπτώσεις, να πληρώσουμε –που μπορεί να έχουν και δίκιο οι ακτοπλόοι- 30 εκατομμύρια ευρώ ή 50 εκατομμύρια ευρώ γι’ αυτά τα οποία δεν πληρώσατε εσείς και να αυξήσουμε τα ναύλα, όπως τα αύξησε το ΠΑΣΟΚ το 2002 και το 2003 από 6% και 5%, 11% έως 300%. Πείτε μας ότι θέλετε να ακολουθήσουμε την πολιτική του ΠΑΣΟΚ του 2002-2003. Εάν μας  το πείτε, εμείς είμαστε πρόθυμοι να κουβεντιάσουμε και αυτό, αλλά δεν θα εγκαλείτε την Κυβέρνηση της Νέας Δημοκρατίας. 
      Δεν απαντήσατε, λοιπόν, για τις υπουργικές αποφάσεις, όπως και για τη διάταξη νόμου την οποία καταθέσατε τελευταίο πριν από τις εκλογές. Επίσης δεν απαντήσατε για την ασφάλεια των λιμένων. Μην εγκαλείτε, λοιπόν, την Κυβέρνηση της Νέας Δημοκρατίας, η οποία και στην πρωτολογία και στη δευτερολογία με σαφήνεια σας είπε ποιες είναι οι θέσεις της. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, θα ήθελα το λόγο επί προσωπικού ζητήματος!
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό ζήτημα. Το λόγο έχει ο Κοινοβουλευτικός σας Εκπρόσωπος για πέντε λεπτά, για να ολοκληρώσουμε. 
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, θα ήθελα και εγώ το λόγο επί προσωπικού. 
      Κύριε Υπουργέ, μιλάτε για κάποιες δαπάνες όσον αφορά κάποια χριστουγεννιάτικη εκδήλωση που αφορούσε τα παιδιά των λιμενικών και θα πρέπει να κοιτάξετε τους υπαλλήλους και τα παιδιά τους στα μάτια! 
      ΠΡΟΕΔΡΕΥΩΝ (Ιωάννης Τραγάκης): Κύριε Πασχαλίδη, έγινε κατανοητό αυτό που είπατε, αλλά δεν υπάρχει προσωπικό ζήτημα. Εγώ δεν αντιλήφθηκα προσωπικό ζήτημα και νομίζω ότι πρόσεχα πολύ. 
      Το λόγο έχει ο κ. Παπουτσής, ο οποίος ως Κοινοβουλευτικός Εκπρόσωπος έχει το δικαίωμα τριτολογίας για πέντε λεπτά και μετά θα κλείσετε εσείς, κύριε Υπουργέ. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε. 
      Νομίζω ότι σήμερα έγινε αντιληπτό καθ’ όλη τη διάρκεια της συζήτησης ότι τη μόνη επιτυχία την οποία έχει να επιδείξει ο κ. Κεφαλογιάννης ως Υπουργός της Νέας Δημοκρατίας - δεν είναι προσωπικό το ζήτημα, εξάλλου γνωρίζει ο ίδιος ότι προσωπικά τον εκτιμώ ιδιαίτερα- στον τομέα της ευθύνης του Υπουργείου Εμπορικής Ναυτιλίας είναι μία: παραδώσατε το νόμο στα χέρια των ακτοπλόων. Δεχόσαστε απειλές και δεν μιλάτε. Αυτή είναι η πραγματικότητα και αυτή τη στιγμή δεν υπάρχει νομικό πλαίσιο για να ελέγξετε τα πράγματα. Στην πραγματικότητα σας έχει ξεφύγει η κατάσταση. 
      Δεύτερον, συνεχίζεται και στο χώρο της εμπορικής ναυτιλίας –δυστυχώς- αυτό το οποίο γίνεται και σε άλλους χώρους. Το είδαμε στο Υπουργείο Ανάπτυξης όπου αίφνης ο Υπουργός κ. Σαλαγκούδης απαξίωσε την πολιτική των «Ελληνικών Πετρελαίων». Το ίδιο έκανε και ο Υπουργός Εμπορικής Ναυτιλίας απαξιώνοντας τον Οργανισμό Λιμένος Πειραιώς με την κατασυκοφάντηση των συλλογικών συμβάσεων των εργαζομένων και γενικότερα δημιουργώντας κλίμα ότι κάτι τρέχει, κάποιες «ρεμούλες» υπάρχουν στον Οργανισμό Λιμένος Πειραιώς ακριβώς και μόνο για να δικαιολογήσει την εγκατάσταση του Υπουργού Εμπορικής Ναυτιλίας στον Οργανισμό Λιμένος Πειραιώς, με ειδικό γραφείο, λες και οι Υπουργοί στις εισηγμένες εταιρείες, στις ανεξάρτητες εταιρείες πρέπει να εγκαθίστανται. Δηλαδή, ο Υπουργός Μεταφορών και Επικοινωνιών κ. Λιάπης να πάει και να εγκατασταθεί στον ΟΤΕ, ο κ. Αλογοσκούφης να πάει στην εταιρεία του «Χρηματιστηρίου Αθηνών» κοκ. 
      Επί τη ευκαιρία, μιας και ακούμε για την εταιρεία του «Χρηματιστηρίου Αθηνών», θέλω να πω ότι αυτό που γίνεται με τον κ. Έβερτ είναι τρομερό. Και ο Πρωθυπουργός τόσο πολύ ενδιαφέρεται γι’ αυτό. Και ήταν λάβροι εναντίον των εγκλημάτων που έχουν γίνει στο χρηματιστήριο, όπως προηγουμένως είπε ο κ. Κεφαλογιάννης, χωρίς να τολμήσει όμως να ονοματίσει τι ακριβώς εννοεί για να υπάρχει στα Πρακτικά της Βουλής, για να δούμε αν πράγματι υπάρχουν τέτοιες εταιρείες οι οποίες είναι στο χώρο της Εμπορικής Ναυτιλίας και είναι εισηγμένες στο χρηματιστήριο. 
      Έχω, λοιπόν, εδώ τα στοιχεία που αναφέρονται στο ελληνικό χρηματιστήριο, ποια ήταν η κίνηση τις τελευταίες ημέρες με τις συνεχείς απαξιωτικές βολές του κ. Έβερτ. Η πτώση της εβδομάδας ήταν 5,81%, ενώ η πτώση της εβδομάδος στο γενικό δείκτη ήταν 1,65%. Και η πτώση του κλάδου συμμετοχών όπου ανήκει το ελληνικό χρηματιστήριο ήταν 1,43%. 
    ΠΡΟΕΔΡΕΥΩΝ (Ιωάννης Τραγάκης): Θα μου επιτρέψετε να πω όμως ότι είσαστε εκτός θέματος της επερώτησης και θα προκαλέσετε αντίδραση συζήτησης η οποία δεν θα ωφελήσει στην επερώτηση. Συνεχίστε, λοιπόν, επί της ουσίας της επερωτήσεως. 
    ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, χωρίς να μου αφαιρέσετε το χρόνο θέλω απλώς να πω ότι βρίσκομαι στην τριτολογία μου και αντιδρώ στην εξαιρετική επιθετική τοποθέτηση του κυρίου Υπουργού πριν από λίγο όσον αφορά τα χρηματιστήρια. Θέλω να πω ότι αυτή η ιστορία με το χρηματιστήριο κάποτε πρέπει να τελειώνει και κάποτε η Νέα Δημοκρατία πρέπει να αντιληφθεί το μεγάλο έγκλημα το οποίο έχει κάνει σε σχέση με το χρηματιστήριο από τη στιγμή που άρχισε την απαξίωσή του κάνοντας αντιπολίτευση. Αυτή είναι η πραγματικότητα. Τελεία και παύλα.
    Όσον αφορά τα υπόλοιπα, θα πρέπει να δώσετε τη μάχη, κύριε Υπουργέ,  υπερασπιζόμενος τα συμφέροντα της ελληνικής ναυτιλίας προς την Ευρωπαϊκή Επιτροπή –τονίζω τα ελληνικά συμφέροντα, γιατί γνωρίζει ως καλός Ηρακλειώτης, Βουλευτής Ηρακλείου, τι εννοώ- και εμείς θα είμαστε εδώ, για να απορριφθούν όλες οι αιτιάσεις εκείνων οι οποίοι επιθυμούν να γίνει το Αιγαίο ανεξέλεγκτη θάλασσα και να μπορούν να υπάρχουν οικονομικές δραστηριότητες χωρίς κανέναν απολύτως έλεγχο. 
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: … (δεν ακούστηκε)
    ΧΡΗΣΤΟΣ ΠΑΠΟΥΤΣΗΣ: Ξέρετε, η Αδριατική δεν είναι Αιγαίο. Είναι εντελώς διαφορετική θάλασσα και έχει διαφορετικούς όρους. 
ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, είδατε ότι εσείς απαντάτε σε όλους τους συναδέλφους σας. Αρνείστε αυτό το δικαίωμα στον Υπουργό και εσείς γυρνάτε γύρω-γύρω και απαντάτε.
    ΧΡΗΣΤΟΣ ΠΑΠΟΥΤΣΗΣ: Δέχομαι το διάλογο με τον κύριο Υπουργό, αλλά όταν οι συνάδελφοι της Νέας Δημοκρατίας παρεμβαίνουν για να υποστηρίξουν ακριβώς τις ίδιες θέσεις και τα ίδια επιχειρήματα των ακτοπλόων εφοπλιστών, οι οποίοι έχουν προσφύγει στην Ευρωπαϊκή Επιτροπή, το χρησιμοποιώ για να αποδείξω αυτό το οποίο έλεγα προηγουμένως, ότι υπάρχει ταύτιση της Νέας Δημοκρατίας με τα συμφέροντα των ακτοπλόων εφοπλιστών. Αυτή είναι η πραγματικότητα.
    Θέλω για μια ακόμα φορά να τονίσω ότι η δική μας θέση από τη θέση της Αξιωματικής Αντιπολίτευσης είναι δημιουργική συμμετοχή για το νοικοκύρεμα στην ακτοπλοΐα, γιατί για μας το δίκτυο των ακτοπλοϊκών συγκοινωνιών είναι εθνική υπόθεση, είναι εθνικός σχεδιασμός και σε αυτόν τον εθνικό σχεδιασμό εμείς θέλουμε να συμβάλουμε. Ταυτόχρονα  επαναλαμβάνω ότι εμείς δεν έχουμε δογματισμούς και ιδεοληψίες. Εάν επιθυμείτε να μεταφέρετε αρμοδιότητες στην Επιτροπή Ανταγωνισμού, θα συμφωνήσουμε και εμείς, θα συνεργήσουμε, προκειμένου να διαμορφωθεί ένα εξαιρετικό πλαίσιο πρότυπο στην Ευρωπαϊκή Ένωση όσον αφορά αυτήν την Επιτροπή, αλλά μέχρι τότε μη συνεχίζετε να κλείνετε το μάτι στους ακτοπλόους, μη συνεχίζετε να κλείνετε το μάτι στους κερδοσκόπους, γιατί το λογαριασμό τον πληρώνει ο λαός και κυρίως οι πολίτες της νησιωτικής και παράκτιας Ελλάδας.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για τρία λεπτά.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα κρατήσω το τελευταίο τμήμα της ομιλίας του κ. Παπουτσή. Χαίρομαι πως τουλάχιστον κλείνει συναινετικά αυτήν τη συζήτηση για την επερώτηση την οποία κατέθεσαν σαράντα Βουλευτές της Αξιωματικής Αντιπολίτευσης. Είναι καλοδεχούμενη η πρότασή σας, κύριοι συνάδελφοι. Εμείς θέλουμε τη συνεργασία, θέλουμε το καλό της ναυτιλίας, το καλό της ακτοπλοΐας.
      Όμως θα σας παρακαλέσω να μη μας εγκαλείτε για πράγματα που δεν κάνατε εσείς για πολλά χρόνια και να μην ανεβάζετε τους τόνους με αντιπολιτευτικές κορώνες τύπου ότι «παραδίδεστε στους ακτοπλόους». Εμείς θα σας διαβεβαιώσουμε για ένα πράγμα. Είναι σίγουρο ότι η Κυβέρνηση της Νέας Δημοκρατίας δεν θα δώσει ποτέ αυξήσεις 80%, 100% έως 300%. Αυτό είναι σίγουρο. Είναι σίγουρο ότι θα πρυτανεύσει η λογική και είναι σίγουρο ακόμη ότι κανένα μονοπώλιο δεν θα δημιουργηθεί επί Κυβερνήσεως Νέας Δημοκρατίας στο Αιγαίο, όπως δημιουργήθηκε στο παρελθόν. Και είναι επίσης βέβαιο ότι κανένα χρηματιστηριακό παιχνίδι δεν θα επιτραπεί επί Κυβέρνησης Νέας Δημοκρατίας και στον τομέα της εμπορικής ναυτιλίας και της ακτοπλοΐας να διαδραματιστεί.
      ΙΩΑΝΝΗΣ ΔΙΑΜΑΝΤΙΔΗΣ: Δεν απαντήσετε για το ολυμπιακό επίδομα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας έχω απαντήσει, κύριε συνάδελφε, ότι είναι εκτός ερωτήσεως. Οι λιμενικοί θα πάρουν το επίδομα που θα πάρουν όλα τα Σώματα Ασφαλείας και θα το πάρουν στο ακέραιο. 
      ΠΡΟΕΔΡΕΥΩΝ (Ιωάννης Τραγάκης): Καλό αυτό. Βγήκε και είδηση στο τέλος της συνεδριάσεως. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ τους κυρίους συναδέλφους για τη συμμετοχή τους σε αυτήν τη συνεδρίαση που σημαίνει ότι το θέμα της εμπορικής ναυτιλίας και της ακτοπλοΐας είναι ιδιαίτερου ενδιαφέροντος όχι μόνο για τους νησιώτες αλλά για όλους τους συναδέλφους Βουλευτές του Κοινοβουλίου.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κηρύσσεται περαιωμένη η συζήτηση επί της υπ’ αριθμόν 10/6/3.6.2004 επερώτησης Βουλευτών του ΠΑΣΟΚ προς τον Υπουργό Εμπορικής Ναυτιλίας, σχετικώς με  θέματα ακτοπλοΐας. 
      Κύριοι συνάδελφοι, δέχεσθε σ’ αυτό το σημείο να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.46’ λύεται η συνεδρίαση για αύριο ημέρα Τρίτη 22 Ιουνίου 2004 και ώρα 18.00’ με αντικείμενο εργασιών του Σώματος νομοθετική εργασία: α) ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση το Δημόσιο, στους ΟΤΑ και στα νομικά πρόσωπα δημοσίου δικαίου» και β) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Ευρωπαϊκό ένταλμα σύλληψης, τροποποίηση του ν. 2928/2001 για τις εγκληματικές οργανώσεις και άλλες διατάξεις», σύμφωνα με την ημερήσια διάταξη που έχει διανεμηθεί.
    Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
Συνεδρίαση Ολομέλειας 21-6-04		σελ.-3-

