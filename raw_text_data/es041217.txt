      

      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΔ΄
      Παρασκευή 17 Δεκεμβρίου 2004
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας του Βουλευτή κ. Ν. Νικολόπουλου, σελ.
      3. Ανακοινώνεται ότι τη συνεδρίαση παρακολουθούν μαθητές, από το 3ο Λύκειο Αργυρούπολης και το Γ΄ Τ.Ε.Ε. Κοζάνης, σελ.
      4. Επί του Κανονισμού, σελ.
      5. Επί προσωπικού θέματος, σελ.
      6. Ειδική Ημερήσια Διάταξη.
          Συζήτηση  επί του κατατεθέντος από  τον Υπουργό Απασχόλησης και Κοινωνικής Προστασίας Κοινωνικού Προϋπολογισμού έτους 2004. σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α) Προς τον Υπουργό Ανάπτυξης, σχετικά με τις κρίσεις προϊσταμένων Διευθύνσεων στο Υπουργείο Ανάπτυξης κλ.π σελ.
      β) Προς τον Υπουργό Αγροτικής Ανάπτυξης και Τροφίμων : ι) σχετικά με την καταβολή ολόκληρης της αποζημίωσης στις χήρες  αποβιωσάντων  αγροτών που είχαν ενταχθεί στα προγράμματα πρόωρης συνταξιοδότησης κ.λ.π.  ιι) σχετικά με την αποζημίωση των πληγέντων από το πράσινο σκουλήκι βαμβακοπαραγωγών του νομού Σερρών κ.λ.π. σελ. 
      γ) Προς τον Υπουργό Εθνικής Άμυνας, σχετικά με την ανάθεση προμηθειών αμυντικών υλικών των Ενόπλων Δυνάμεων στην Ελληνική Βιομηχανία ΄Οπλων σελ.
      δ) Προς τον Υπουργό Οικονομίας και Οικονομικών, σχετικά με την επίλυση του ασφαλιστικού προβλήματος των τραπεζών, την επιβάρυνση του κρατικού προϋπολογισμού, κ.λ.π. σελ.
      Γ΄ ΝΟΜΟΘΕΤΙΚΗ  ΕΡΓΑΣΙΑ
      Κατάθεση σχεδίου νόμου 
      Οι Υπουργοί  Εθνικής ΄Αμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: «Κύρωση του Πρωτοκόλλου συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας, για την ανάπτυξη των σχέσεων μεταξύ του όπλου του μηχανικού του στρατού των δύο χρόνων.»σελ.
      ΟΜΙΛΗΤΕΣ
      Α. Επί του Κανονισμού:
      ΑΔΡΑΚΤΑΣ Π., σελ
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΑΙΩΑΝΟΥ Μ., σελ.
      ΧΑΤΖΗΓΑΚΗΣ Σ., σελ.
      Β. Επί   προσωπικού:
      ΚΑΚΛΑΜΑΝΗΣ Α., σελ.
      ΜΑΚΡΥΠΙΔΗΣ Δ., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΧΑΤΖΗΓΑΚΗΣ Σ., σελ.
      Γ. Επί των επικαίρων ερωτήσεων:
      ΑΝΔΡΙΑΝΟΠΟΥΛΟΣ Α.,  σελ.
      ΑΡΑΠΟΓΛΟΥ Χ., σελ.
      ΔΟΥΚΑΣ Π., σελ.
      ΚΟΝΤΟΣ Α., σελ.
      ΚΟΥΤΣΟΥΚΟΣ Ι., σελ.
      ΛΑΜΠΡΟΠΟΥΛΟΣ Ι., σελ.
      ΣΙΟΥΦΑΣ Δ., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ.
      Δ. Επί του Κοινωνικού Προϋπολογισμού του Υπουργείου Απασχόλησης και Κοινωνικής Προστασίας:
      ΑΓΓΕΛΟΠΟΥΛΟΣ Μ., σελ.
      ΑΔΡΑΚΤΑΣ Π., σελ.
      ΒΑΓΙΩΝΑΣ Γ., σελ.
      ΒΕΡΓΙΝΗΣ Ξ., σελ.
      ΚΑΚΛΑΜΑΝΗΣ Α., σελ.
      ΚΑΛΟΓΗΡΟΥ Χ., σελ.
      ΚΑΡΑΜΠΙΝΑΣ Α., σελ.
      ΚΑΡΠΟΥΖΑΣ  Α., σελ. 
      ΚΟΡΚΑ Α., σελ.
      ΚΟΥΣΕΛΑΣ Δ., σελ.
      ΚΩΣΤΟΠΟΥΛΟΣ Α., σελ..
      ΛΕΒΙΔΗΣ Α, σελ.
      ΛΙΝΤΖΕΡΗΣ Δ., σελ.
      ΜΑΚΡΥΠΙΔΗΣ Α., σελ.
      ΜΑΡΚΟΠΟΥΛΟΣ Κ., σελ.
      ΜΠΟΥΡΑΣ Α., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΑΙΩΑΝΝΟΥ Μ., σελ.
      ΠΡΩΤΟΠΑΠΑΣ Χ., σελ.
      ΣΑΛΜΑΣ Μ., σελ.
      ΣΚΟΥΛΑΚΗΣ Ε., σελ.
      ΣΧΟΙΝΑΡΑΚΗ Ε., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ. 
      ΧΡΙΣΤΟΦΙΛΟΠΟΥΛΟΥ Π., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΔ΄
      Παρασκευή 17 Δεκεμβρίου 2004
      
      Αθήνα, σήμερα στις 17 Δεκεμβρίου 2004, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16.12.2004 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΠΓ΄ συνεδριάσεώς του, της Πέμπτης 16 Δεκεμβρίου 2004, σε ό,τι αφορά την ψήφιση στο σύνολο του σχεδίου νόμου: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις»)
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Ιτέας ζητεί να γίνουν οι απαραίτητες ενέργειες για τον έλεγχο και την πάταξη του φαινομένου της συναλλασόμενης παραπαιδείας που παρατηρείται στο χώρο της Δευτεροβάθμιας Εκπαίδευσης.
      2) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία Εκπρόσωποι Δημάρχων Δημοσίων Υπαλλήλων ζητούν να τους καταβάλλονται τα έξοδα παράστασης.
      3) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Χρήστος Τρόντζος, πυρηνικός ιατρός, ζητεί να του χορηγηθεί άδεια λειτουργίας του ιατρείου του.
      4) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Κατοίκων Κοινότητας Πεύκων Θεσσαλονίκης ΟΙΚΟ-ΟΡΑΜΑ  ζητεί την άμεση κατασκευή του αποχετευτικού δικτύου της κοινότητας Πεύκων.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Πευκιανάκης ζητεί να χορηγηθεί στους κληρικούς το επίδομα των 176 ευρώ.
      6) Οι Βουλευτές κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Λαγκαδίων Αρκαδίας ζητεί την άμεση αναστολή των εκτελούμενων εργασιών για την κατασκευή εργοστασίου παραγωγής ηλεκτρικού ρεύματος στον ποταμό Τουθόα.
      7) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Κατοίκων γειτονιάς της Πετρούπολης ζητεί την απομάκρυνση των κεραιών κινητής τηλεφωνίας από την οδό Στρατηγού Κεφαλά 24 στην Πετρούπολη.
      8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία Κάτοικοι του Δήμου Χαϊδαρίου ζητούν στο χώρο που καταλαμβάνει το Στρατόπεδο Χαϊδαρίου να δημιουργηθεί ένα περιαστικό δάσος.
      9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Εργατικό Κέντρο Ζακύνθου ζητεί τη στελέχωση των υπηρεσιών του Δικαστηρίου Ζακύνθου και τη συντήρηση του Δικαστικού Μεγάρου.
      10) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Σωματείο Μικρών Φορτηγών Δ.Χ. Νομού Αιτωλ/νίας «Ο ΠΡΟΦΗΤΗΣ ΗΛΙΑΣ» ζητεί να αυξηθεί το τονάζ των μικρών φορτηγών Δ.Χ. αυτοκινήτων.
      11) Ο Βουλευτής Αθηνών  κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύλλογος Διπλωματούχων Μηχανικών Αιγιαλείας ζητεί να ανακληθεί η απόφαση που χαρακτηρίζει διατηρητέα κτίρια στην παραλία του Αιγίου.
      12) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Ζάρου Ηρακλείου ζητεί την αποπεράτωση της κατασκευής του διανομαρχιακού δρόμου Βοριζίων – Νίδας.
      13) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Πανελλήνια Ομοσπονδία Νεφροπαθών ζητεί την αύξηση του διατροφικού επιδόματος των νεφροπαθών.
      14) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Γονέων του 20ου Δημοτικού Σχολείου Ηρακλείου ζητεί την άμεση κατασκευή νέων κτιρίων για τη στέγαση του σχολείου.
      15) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ζάρου Ηρακλείου ζητεί την οδική σύνδεση του Βόρειου με το Νότιο οδικό άξονα Κρήτης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1852/29-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 43114/18-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, αναφορικά με το αντικείμενο του θέματος, σας πληροφορούμε ότι πέραν των αναφερομένων χώρων στάθμευσης στο 192/23-7-2004/ΥΠΕΧΩΔΕ/Γρ.Κοιν.Ελέγχου έγγραφο, για τους οποίους αρμόδιο είναι το ΥΠΕΧΩΔΕ, στους Δήμους του Πολεοδομικού Συγκροτήματος Θεσσαλονίκης έχουν χωροθετηθεί χώροι στάθμευσης ως ακολούθως.
     Δήμος Θεσσαλονίκης
     - Πλατεία Αριστοτέλους.
     - Πλατεία Ελευθερίας
     - Αγ. Δημητρίου & Λαγκαδά
     Για τους παραπάνω χώρους ο Δήμος θεωρεί ότι εγκυμονούνται σοβαρότατοι κίνδυνοι εμπλοκής καθόσον η πιθανότητα ύπαρξης αρχαιοτήτων είναι μεγάλη όπως έχουν επισημάνει ήδη οι Αρχαιολογικές Υπηρεσίες.
     - Λαγκαδά και Αγ. Πάντων. Δεν έχει παραχωρηθεί στο Δήμο το οικόπεδο από τη Δ/νση Κοινωνικής Πρόνοιας στην οποία ανήκει.
     -. Νέο Δημαρχιακό Μέγαρο. Έχει δημοπρατηθεί το έργο που προβλέπει την κατασκευή 1000 θέσεων στάθμευσης στα υπόγεια του Δημαρχιακού Μεγάρου.
     - Αλάνα της Τούμπας 700 Θέσεων η οποία έχει ήδη δημοπρατηθεί δύο φορές χωρίς αποτέλεσμα. Αναμένεται τροποποίηση των όρων της σύμβασης, ώστε να γίνει το έργο που θα κατασκευασθεί με αυτοχρηματοδότηση ελκυστικό.
     Πέραν των ανωτέρω που είναι αρμοδιότητας του Δήμου, στα όρια του Δήμου Θεσσαλονίκης έχουν χωροθετηθεί σταθμοί σε ιδιόκτητα οικόπεδα:
     - Ο υπόγειος σταθμός ΧΑΝΘ 1100 θέσεων βρίσκεται στη φάση ολοκλήρωσης και αναμένεται να λειτουργήσει εντός του Αυγούστου 2004.
     - Στο Καυτατζόγλειο Στάδιο, αντί του προβλεπομένου υπόγειου σταθμού 800 θέσεων, θα διαμορφωθούν σύμφωνα με τα σχέδια της ΕΥΔΕ/ΟΛΥΜΠΙΑΚΩΝ ΕΡΓΩΝ της Γενικής Γραμματείας Αθλητισμού υπαίθριοι χώροι στάθμευσης εντός των εγκαταστάσεων του σταδίου χωρητικότητας 200 θέσεων περίπου.
     - Το οικόπεδο Δελμούζου- Χριστόπουλου- Φιλίππου- Αγ. Σοφίας είναι ιδιοκτησίας της Εκκλησίας και δεν έχει γίνει καμία ενέργεια έως σήμερα.
     - Πλατείας Χημείου. Είναι αρμοδιότητας του Αριστοτελείου Πανεπιστημίου Θεσσαλονίκης
     Δήμος Καλαμαριάς
     - Αύλειος χώρος Δημαρχείου-Πλατεία περίπου 260 θέσεων 
     - Μουρούζηδων-Σαμαρά περίπου 120 θέσεων
     Για τους δυο χώρους. έχει υπογραφεί από τον Δήμο σύμβαση παραχώρησης. Η κατασκευή του πρώτου σταθμού προβλέπεται να ξεκινήσει μετά την ολοκλήρωση των διαδικασιών αδειοδότησης εντός των προσεχών ημερών.
     Δήμος Αμπελοκήπων
     - Οικόπεδο Φίλιππου. Μετά από την τροποποίηση των όρων της σύμβασης που ακολούθησε τις δύο άγονες αρχικές δημοπρασίες ακολούθησε νέα δημοπράτηση που υποβλήθηκαν 2 προσφορές. Στην παρούσα φάση γίνεται έλεγχος των δικαιολογητικών συμμετοχής και θα ακολουθήσει η ολοκλήρωση της δημοπρασίας κατά τα ισχύοντα.
     - Πλατεία Δημοκρατίας. Για τον χώρο έχουν ληφθεί όλες οι απαραίτητες εγκρίσεις αλλά η προηγούμενη δημοτική αρχή δεν θέλησε να προχωρήσει σε δημοπράτηση του έργου. Η νέα δημοτική αρχή εξετάζει εκ νέου το ενδεχόμενο δημοπράτησης του εν λόγω σταθμού.
     Δήμος Μενεμένης
     - Έλλης Αλεξίου -Βότση. Έχουν συνταχθεί μελέτη και τεύχη δημοπράτησης.
     Δήμος Τριανδρίας
     - Έχει προγραμματισθεί η κατασκευή υπόγειου χώρου στάθμευσης, υπάρχουν πλήρη τεύχη δημοπράτησης αλλά εκκρεμεί ζήτημα ιδιοκτησιακού καθεστώτος του γηπέδου.
     Ο Υφυπουργός
     ΑΘ. ΝΑΚΟΣ»
      2. Στην με αριθμό 2437/27-7-04 ερώτηση της Βουλευτού κ. Έλενας Ράπτη δόθηκε με το υπ’ αριθμ. Β-888/19-8-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2437/27-7-04, που κατέθεσε στη Βουλή η Βουλευτής κ. Έλενα Ράπτη, και σχετικά με τις διευκολύνσεις στη μετακίνηση των Α.Μ.Ε.Α. προς τις ολυμπιακές εγκαταστάσεις, σας πληροφορούμε ότι οι εταιρείες παροχής συγκοινωνιακού έργου έχουν προβλέψει τη δυνατότητα χρήσης των μέσων από άτομα με ειδικές ανάγκες και έχουν λάβει τα απαραίτητα μέτρα για την εξυπηρέτηση τους, τόσο κατά την κατασκευή της εγκαταστάσεων τους, όσο και στο τροχαίο υλικό.
     Συγκεκριμένα, και σύμφωνα με τα στοιχεία που εγγράφως μας παρείχαν, αναφέρουμε κατά φορέα:
     1. Ο.Α.Σ.Α.
     - Η Ε.ΘΕ.Λ. στο σύνολο των περίπου 2.000 λεωφορείων, διαθέτει 660 λεωφορεία τα οποία είναι προσβάσιμα σε άτομα με κινητική αναπηρία. Συγκεκριμένα 520 λεωφορεία είναι εφοδιασμένα με σύστημα επιγονάτισης και ηλεκτρονική ράμπα ενώ 140 λεωφορεία φέρουν σύστημα επιγονάτισης και μηχανική - χειροκίνητη ράμπα. Σημειώνεται ότι η Ε.ΘΕ.Λ. σύντομα θα προμηθευτεί 260 λεωφορεία τα οποία θα έχουν σύστημα επιγονάτισης και μηχανικής ράμπας.
     Σε επτά λεωφορειακές γραμμές έχει εγκατασταθεί πιλοτικό σύστημα ηχητικής αναγγελίας στάσεων. Τα λεωφορεία αυτά δρομολογούνται καθημερινά σε γραμμές της Ε.ΘΕ.Λ.
     - Τα τρόλεϊ διαθέτουν σύστημα επιγονάτισης και περίπου στο 60% εξ αυτών υπάρχει αναγραφή στάσεων σε ηλεκτρονικό πίνακα.
     - Οι σταθμοί του Η.Σ.Α.Π. και ΜΕΤΡΟ είναι πλήρως προσβάσιμοι όχι μόνο στα άτομα με κινητική αναπηρία αλλά και στα άτομα με πρόβλημα στην όραση. Επίσης υπάρχει ηχητική αναγγελία σε κάθε σταθμό.
     - Σε τακτά χρονικά διαστήματα γίνονται σεμινάρια στους εργαζομένους ιδιαίτερα στο προσωπικό κίνησης, έτσι ώστε οι οδηγοί να είναι ενήμεροι και ευαισθητοποιημένοι.
     2. Ο.Α.Σ.Θ.
     - Ο Ο.Α.Σ.Θ., για την εξυπηρέτηση των θεατών από και προς το Καυτατζόγλειο Στάδιο (στάδιο διεξαγωγής Ολυμπιακών Αγώνων Ποδοσφαίρου) σε συνεργασία και με τον «ΑΘΗΝΑ 2004», προγραμμάτισε την ίδρυση και λειτουργία τεσσάρων (4) Ολυμπιακών Γραμμών ΕΞΠΡΕΣ.
     Και στις τέσσερις (4) Ολυμπιακές Γραμμές, προγραμμάτισε να κυκλοφορούν λεωφορεία καινουργή, με σύστημα επιγονάτισης και σύστημα πρόσβασης Α.Μ.Ε.Α. (ράμπα) και θέση για Α.Μ.Ε.Α.
     - Ο Οργανισμός διαθέτει σημαντικό αριθμό (200 περίπου) κυκλοφορούντων λεωφορείων με σύστημα πρόσβασης Α.Μ.Ε.Α. και κάθε νέο λεωφορείο που θα προμηθεύεται ο Ο.Α.Σ.Θ. θα διαθέτει σύστημα επιγονάτισης και πρόσβασης Α.Μ.Ε.Α.
     - Επίσης, παρελήφθησαν δύο (2) ειδικά διασκευασμένα οχημάτα των τεσσάρων (4) θέσεων αναπηρικών αμαξιδίων και τεσσάρων (4) θέσεων συνοδών. Για τα οχήματα αυτά ολοκληρώνεται εντός των ημερών η διαδικασία ταξινόμησής τους και αμέσως θα τεθούν στην εξυπηρέτηση της συγκεκριμένης κατηγορίας επιβατών, για την δωρεάν μετακίνησή τους από και προς το Στάδιο.
     3. ΠΡΟΑΣΤΙΑΚΟΣ
     - Η πρόσβαση στις αποβάθρες γίνεται με ανελκυστήρες και κυλιόμενες σκάλες.
     - Υπάρχει ειδική επιδαπέδια υποδομή και με διαφοροποίηση χρωματισμών ώστε να εξυπηρετούνται και οι μερικώς βλέποντες.
     - Στις αποβάθρες προβλέπονται ειδικά ηχητικά σήματα για την άφιξη των συρμών καθώς και για το άνοιγμα και κλείσιμο των θυρών.
     - Υπάρχει ειδική πρόβλεψη για τη διευκόλυνση της πρόσβασης και της επιβίβασης των Α.Μ.Ε.Α. στους συρμούς.
     - Εντός των συρμών ακούγονται ηχητικά μηνύματα, που ενημερώνουν τόσο για τη χρονική διάρκεια του συνόλου της διαδρομής, όσο και για τους προσεχείς σταθμούς.
     - Το εσωτερικό των συρμών διαθέτει ειδικούς χώρους για τα αναπηρικά αμαξίδια.
     - Το προσωπικό των σταθμών, το οποίο είναι άρτια εκπαιδευμένο, παρέχει κάθε δυνατή βοήθεια και διευκόλυνση.
     4.ΤΡΑΜ
     - Στις στάσεις του Τραμ προβλέπεται η δυνατότητα εξυπηρέτησης ατόμων με ειδικές ανάγκες. Η πρόσβαση γίνεται με ράμπες κλίσης έως 6% ικανού πλάτους, όσο και το πλάτος της στάσης και υπάρχει ειδική σήμανση για άτομα με μειωμένη όραση.
     - Στις πεζοδρομήσεις που έχει κατασκευάσει η Τραμ προβλέπεται ειδική λωρίδα για άτομα με μειωμένη όραση και ράμπες με κατάλληλη κλίση για την διευκόλυνση των Α.Μ.Ε.Α.
     - Τα οχήματα είναι άμεσα προσπελάσιμα από τη στάση δεδομένου ότι το δάπεδο του οχήματος είναι στην ίδια στάθμη με το δάπεδο της στάσης.
     - Εντός του οχήματος προβλέπονται ειδικές θέσεις και σήμανση οπτική και ηχητική.
     - Πέραν των ανωτέρω η Τραμ Α.Ε. συμμετέχοντας στην εφαρμοζόμενη κοινωνική πολιτική της Κυβέρνησης, επιτρέπει την δωρεάν μετακίνηση των Α.Μ.Ε.Α. με τα Τραμ, εφόσον τα Α.Μ.Ε.Α. είναι εφοδιασμένα με την ειδική κάρτα του Ο.Α.Σ.Α., η οποία εκδίδεται για όλα τα μέσα μαζικής μεταφοράς.
     Για την έγκαιρη ενημέρωση του κοινού έχει σχεδιαστεί και εφαρμόζεται ένα συνολικό πρόγραμμα ενημέρωσης με τη χρήση των μέσων μαζικής ενημέρωσης (τηλεόραση, ραδιόφωνο, ημερήσιος τύπος κλπ.), καθώς και με την έκδοση και κυκλοφορία ειδικών εντύπων.
     5. Ο.Σ.Ε.
     - Σε όλους τους μεγάλους σταθμούς του δικτύου, όπως Αθήνα, Θεσσαλονίκη, Λάρισα, Βόλος κ.ο.κ., άλλα και στα Γραφεία Ταξιδιών του Οργανισμού, έχουν δημιουργηθεί ειδικοί χώροι στάθμευσης αυτοκινήτων, ειδικοί διάδρομοι προσέγγισης (τόσο για επιβάτες με κινητικές αναπηρίες, όσο και για τυφλούς) στους χώρους εξυπηρέτησης, καθώς - έχουν τοποθετηθεί χαμηλά καρτοτηλέφωνα και ειδικοί χώροι εξυπηρέτησης (WC) των Ατόμων με Ειδικές Ανάγκες.
     - Πέραν αυτών στους σταθμούς Αθηνών, Λάρισας και Θεσσαλονίκης, δημιουργήθηκαν και στελεχώθηκαν ειδικά γραφεία που επισημαίνονται με ειδική πινακίδα, απαντούν σε συγκεκριμένους αριθμούς κλήσεως, λειτουργούν καθημερινά σε 16ωρη βάση παρέχοντας πληροφορίες και βοήθεια στις αποβάθρες των σταθμών, καθώς εξυπηρετούν όλα τα εμποδιζόμενα άτομα και ειδικότερα τα Α.Μ.Ε.Α.
     - Σε όλους τους μεγάλους σταθμούς του σιδηροδρομικού δικτύου έχουν κατασκευασθεί ειδικές ράμπες εξυπηρέτησης Α.Μ.Ε.Α., καθώς επίσης έχουν κατασκευασθεί και έχουν διατεθεί στους σταθμούς, κινητές ανυψωτικές ράμπες για να διευκολύνεται η επιβίβαση - αποβίβαση των Α.Μ.Ε.Α.
     - Στο τροχαίο υλικό, έχει ήδη πραγματοποιηθεί μετατροπή τεσσάρων οχημάτων των συρμών InterCity ώστε να εξυπηρετούν τα Α.Μ.Ε.Α., καθώς επίσης στο νέο τροχαίο υλικό, που σταδιακά παραλαμβάνει και καθημερινά δρομολογεί ο Οργανισμός, στα διαμερίσματα των οχημάτων, περιλαμβάνονται και διαμερίσματα αποκλειστικής εξυπηρέτησης Ατόμων με Ειδικές Ανάγκες, που σ' αυτά μπορούν να διακινούνται, τόσο τα Α.Μ.Ε.Α. που κάνουν χρήση ειδικών αμαξιδίων, όσο και οι συνοδοί τους, καθώς τα συγκεκριμένα αυτόνομα, κλιματιζόμενα διαμερίσματα, διαθέτουν βοηθητικούς χώρους εξυπηρέτησης των αναγκών τους.
     Τέλος, πληροφορούμε ότι τόσο το Υπ.Μ.Ε. όσο και οι ως άνω φορείς έχουν συνεργασία με την Εθνική Συνομοσπονδία Ατόμων με Αναπηρία και για τα μέτρα που έχουν ήδη ληφθεί όσο και για την περαιτέρω βελτίωση της σχετικής υποδομής.
     O Υπουργός
     ΜΙΧΑΛΗΣ Κ. ΛΙΑΠΗΣ»
      3. Στην με αριθμό 2522/30-7-04 ερώτηση του Βουλευτή κ. Κωνσταντίνου Τσιάρα δόθηκε με το υπ’ αριθμ. Β-870/19-8-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2522/30-7-04, που κατέθεσε στη Βουλή ο Βουλευτής κ. Κων/νος Τσιάρας, σχετικά με τα σιδηροδρομικά δρομολόγια στο δίκτυο της Δυτικής Θεσσαλίας, σύμφωνα και με το α.π. 2654529/Φ. 70.1.1/3.4/6-8-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
     - Ο ΟΣΕ στα πλαίσια του εκσυγχρονισμού του σιδηροδρομικού δικτύου, έχει προχωρήσει σε εκτεταμένα έργα ανακαίνισης της υποδομής και των μονίμων εγκαταστάσεων σε όλο το μήκος του δικτύου του, ακολουθώντας συνεχή πορεία ανάπτυξης, και προσβλέποντας πάντα στην ανάπτυξη της Περιφέρειας. Από τα έργα ανακαίνισης - εκσυγχρονισμού των γραμμών και εγκαταστάσεων του δικτύου, το μεγαλύτερο μέρος οποίων πραγματοποιείται στην Περιφέρεια.
     - Σε καμία περίπτωση δεν τίθεται θέμα υποβάθμισης του σιδηροδρομικού δικτύου της Δυτικής Θεσσαλίας. Τόσο με τα συνεχιζόμενα έργα εκσυγχρονισμού της υποδομής, όσο και την προγραμματισμένη προμήθεια νέου, με σύγχρονες προδιαγραφές, τροχαίου υλικού, στόχος ήταν και παραμένει η ανάπτυξη του Περιφερειακού Δικτύου.
     - Για την κάλυψη και μόνο, ιδιαίτερα αυξημένων υπηρεσιακών αναγκών που προέκυψαν λόγω της διεξαγωγής στην Αθήνα, τους μήνες Αύγουστο και Σεπτέμβριο, των Ολυμπιακών και Παραολυμπιακών αγώνων, αλλά και από την έναρξη λειτουργίας του Προαστιακού Σιδηροδρόμου, απαιτήθηκε μεγάλος αριθμός ελκτικών μονάδων και αυτοκινηταμαξών στα νέα δρομολόγια γύρω από τις Ολυμπιακές πόλεις. Για το λόγο αυτό ο ΟΣΕ, στη χάραξη των νέων δρομολογίων, που ισχύουν από 30-7-2004, δεν ενίσχυσε το δρομολογιακό πλέγμα ορισμένων Περιφερειών.
     - Μετά τη λήξη των Ολυμπιακών και Παραολυμπιακών αγώνων, τα όποια προβλήματα παρουσιάσθηκαν στα ισχύοντα από 30-7-2004 Ολυμπιακά δρομολόγια, θα τακτοποιηθούν με τη χάραξη των δρομολογίων του Δεκεμβρίου 2004, καθότι ο Οργανισμός, με δεδομένη την αυξημένη ροή προμήθειας νέου τροχαίου υλικού, προτίθεται να αυξήσει τα τοπικά δρομολόγια μεταξύ Παλαιοφαρσάλου - Καλαμπάκας, ούτως ώστε να ανταποκρίνονται σε όλες τις ανερχόμενες και κατερχόμενες αρτηριακές αμαξοστοιχίες.
     O Υπουργός
     ΜΙΧΑΛΗΣ Κ. ΛΙΑΠΗΣ»
      4. Στην με αριθμό 2574/5-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 82356/19-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2574/5-8-2004 ερώτηση που κατατέθηκε στη Βουλή από το Βουλευτή κ. Μ. Καρχιμάκη σχετικά με ανατίμηση φαρμακευτικού σκευάσματος, σας αποστέλλουμε συνημμένα το αριθ. Πρωτ. 44077/9-8-2004 έγγραφο του Εθνικού Οργανισμού Φαρμάκων (ΕΟΦ) σχετικά με το θέμα.
     Ο Υφυπουργός
     Α. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 2282/20-7-04 ερώτηση του Βουλευτή κ. Στάθη Κουτμερίδη δόθηκε με το υπ’ αριθμ. 69916/ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2282/20-7-04, την οποία κατέθεσε ο Βουλευτής κ. Στάθης Κουτμερίδης αφορά στην αυτοτέλεια του ΤΕΦΑΑ Σερρών, σας γνωρίζουμε τα ακόλουθα:
      Στο ως άνω αναφερόμενο τμήμα υπηρετούν ένα (1) μέλος ΔΕΠ της βαθμίδας του Καθηγητή, ο κ. Καλογερόπουλος Ιωάwης, ένα (1) μέλος της βαθμίδας του Αναπληρωτή Καθηγητή, ο κ. Παπαδόπουλος Χρήστος, ένα (1) μέλος στη βαθμίδα του Επίκουρου Καθηγητή καθώς και δώδεκα (12) στη βαθμίδα του Λέκτορα.
     Εκκρεμεί η εξέλιξη της Επίκουρης Καθηγήτριας κ. Ευαγγελινού Χριστίνας, η οποία βρίσκεται στο στάδιο ανακοίνωσης της προκήρυξης στον Ημερήσιο Τύπο (η προθεσμία υποβολής των υποψηφιοτήτων λήγει την 1-09-2004) καθώς και η πλήρωση μιας θέσης στη βαθμίδα του Καθηγητή για την οποία η πίστωση προέρχεται από τον ετήσιο προγραμματισμό του 2002-2003 και βρίσκεται στο στάδιο υποβολής της Εισηγητικής Έκθεσης, αφού η Εισηγητική Επιτροπή συγκροτήθηκε στις 8-7-2004.
     Τέλος εκκρεμεί η κρίση για μετάκληση του Καθηγητή κ. Χρήστου Καπίτση από το ΤΕΦΑΑ Κομοτηνής στο ΤΕΦΑΑ Σερρών, η οποία βρίσκεται στο στάδιο ορισμού τριμελούς Εισηγητικής Επιτροπής. Το Εκλεκτορικό Σώμα ορίστηκε με το αριθμ. 34690/4: 3-04 έγγραφο της Συγκλήτου.
     Κατόπιν των ανωτέρω με την ολοκλήρωση των προαναφερομένων διαδικασιών, το ως άνω Τμήμα θα αποκτήσει την αυτοδυναμία του.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     6. Στις με αριθμό 1732/24-6-04 και 1791/28-6-04 ερωτήσεις των Βουλευτών κυρίων Λεωνίδα Γρηγοράκου, Ιωάννη Παρασκευά δόθηκε με το υπ’ αριθμ. 42203/10-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό που υποβλήθηκε στη Βουλή των Ελλήνων από τους Βουλευτές κ. κ. Λ. Γρηγοράκο και Ιωάννη Παρασκευά και αφορά στο αντικείμενο του θέματος, σας γνωρίζουμε ότι η Κ.Υ.Α. που προβλέπεται στο άρθρο 26 του ν. 2819/2000 βρίσκεται στη διαδικασία έκδοσης.
     Ο Υφυπουργός
     ΑΘ. ΝΑΚΟΣ»
      7. Στην με αριθμό 2249/19.7.04 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 559Β/83/2.8.04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε ότι με το Π.Δ 358/1986 (ΦΕΚ  158Α /10-10-1986) περί «Καθορισμού αρμοδιοτήτων του Υπουργείου Βόρειας Ελλάδας», άρθρο 2, παρ. δ, οι αρμοδιότητες του άρθρου 4 του Γ0Κ /85, όπως Τροποποιήθηκε και ισχύει σύμφωνα με το άρθρο 3 του Ν. 2831/2000 και αναφέρεται στην προστασία της αρχιτεκτονικής και φυσικής κληρονομιάς, έχουν εκχωρηθεί στο Υπουργείο Μακεδονίας-Θράκης.
      Για το λόγο αυτό αρμόδιο να απαντήσει στις αναφερόμενες ερωτήσεις είναι αποκλειστικά το συνερωτώμενο Υπουργείο».
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      8. Στην με αριθμό 1440/15.6.04 ερώτηση των Βουλευτών κυρίων Βασίλη Οικονόμου και Απόστολου Κατσιφάρα δόθηκε με το υπ’ αριθμ. 12306/2004/4/8 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από τους Βουλευτές κυρίους Β. Οικονόμου και Α. Κατσιφάρα και αφορά στο αντικείμενο του θέματος, σας γνωρίζουμε, κατά λόγο αρμοδιότητας, τα εξής:
      Άσκηση ανεξάρτητης οικονομικής δραστηριότητας υπάρχει όταν ο αλλοδαπός αναλαμβάνει επιχειρηματική δράση, χωρίς να εξαρτάται από κάποιον εργοδότη. Στην κατηγορία αυτή εντάσσονται γενικά η εμπορία, το χονδρικό και λιανικό εμπόριο και τα ομόρρυθμα μέλη σε προσωπικές εταιρίες (ΟΕ και ΕΕ), οι διαχειριστές ή νόμιμοι εκπρόσωποι Εταιριών Περιορισμένης Ευθύνης (ΕΠΕ) και οι νόμιμοι εκπρόσωποι Α.Ε. Στα άρθρα 25 έως 27 τον ν. 2910/2001 ρυθμίζονται τα θέματα της χορήγησης θεώρησης εισόδου και αρχικής άδειας διαμονής για ανεξάρτητη οικονομική δραστηριότητα καθώς και της ανανέωσης άδειας διαμονής για τον ίδιο λόγο.
      Η αίτηση με τα σχετικά δικαιολογητικά υποβάλλεται στο δήμο του τόπου κατοικίας του αλλοδαπού και διαβιβάζεται στην Υπηρεσία Αλλοδαπών και Μετανάστευσης της οικείας Περιφέρειας η οποία ελέγχει τη σκοπιμότητα. της άσκησης της συγκεκριμένης οικονομικής δραστηριότητας και χορηγεί τη σχετική άδεια διαμονής. Εφόσον προβλέπεται στο νόμο για τη συγκεκριμένη Οικονομική δραστηριότητα άδεια για την άσκησή της, διαβιβάζει Το φάκελο στην αρμόδια από τον νόμο υπηρεσία ή όργανο, η οποία αφού κάνει Τον απαραίτητο έλεγχο χορηγεί στον αλλοδαπό την άδεια άσκησης της συγκεκριμένης οικονομικής δραστηριότητας. Εάν από το νόμο δεν προβλέπεται χορήγηση άδειας άσκησης της συγκεκριμένης οικονομικής δραστηριότητας, τότε η άδεια διαμονής που χορηγείται από την υπηρεσία Αλλοδαπών και Μετανάστευσης επέχει και θέση άδειας για την άσκηση της συγκεκριμένης δραστηριότητας.
      Γενικά, οι αλλοδαποί που επιθυμούν να ασκήσουν ανεξάρτητη οικονομική δραστηριότητα στη Χώρα μας, ανάλογα με το είδος της δραστηριότητας που Θέλουν να ασκήσουν, έχουν τις ίδιες υποχρεώσεις με τους Έλληνες πολίτες που προβλέπονται κάθε φορά από τον νόμο και υπόκεινται στους ίδιους ελέγχους.
      Ο Υφυπουργός
      Α. ΝΑΚΟΣ»
      9. Στην με αριθμό 2145/14.7.04 ερώτηση του Βουλευτή κ. Μιλτιάδη Έβερτ δόθηκε με το υπ’ αριθμ. 2887/3.8.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης που αφορά σε εφαρμοζόμενα μέτρα πρόληψης πυρκαγιών και κατά το μέρος που αυτή αναφέρεται σε αρμοδιότητα Του Υπουργείο Εσωτερικών, Δημόσιας Διοίκησης και Αποκέντρωσης, σας πληροφορούμε τα παρακάτω:
      Η Γενική Γραμματεία Πολιτικής Προστασίας στα πλαίσια των αρμοδιοτήτων της εξέδωσε την Ι339/3-5-2004 εγκύκλιο, αντίγραφο της οποίας σας στέλνουμε συνημμένο, της οποίας τα προβλεπόμενα μέτρα και δράσεις καλύπτουν πλήρως πολλές από τις προτάσεις που αναφέρονται στην ερώτηση και αφορούν στην πρόληψη πυρκαγιών.
      Με το Ν. 3013/1-5 ΦΕΚ 102, τ. Α΄) Περί αναβάθμισης της Πολιτικής Προστασίας έχουν συσταθεί γραφεία Πολιτικής Προστασίας στους ΟΤΑ και οι Δήμαρχοι και Πρόεδροι Κοινοτήτων έχουν την ευθύνη πλέον της διάθεσης και του συντονισμού δράσης του απαραίτητου δυναμικού και μέσων για την πρόληψη, ετοιμότητα, αντιμετώπιση και αποκατάσταση των καταστροφών εντός των ορίων τους.
      Με δεδομένο ότι οι δασικές πυρκαγιές είναι φαινόμενο, που εντάσσεται στην κατηγορία των φυσικών καταστροφών, η εμπλοκή των ΟΤΑ στην αντιμετώπιση των δασικών πυρκαγιών είναι δια νόμου θεσμοθετημένη.
      Η Γενική Γραμματεία Πολιτικής Προστασίας έχει δώσει φέτος ιδιαίτερη βαρύτητα στην αντιμετώπιση των δασικών πυρκαγιών, δεδομένου ότι η περίοδος που συνήθως εκδηλώνονται συμπίπτει χρονικά κατά ένα μέρος με την περίοδο που θα διεξαχθούν οι Ολυμπιακοί Αγώνες.
      Προς την κατεύθυνση αυτή έγινε προσδιορισμός αναγκαίων προληπτικών έργων και δράσεων με στόχο την προστασία των πολιτών και τον περιορισμό των καταστροφών από τα αρμόδια Συντονιστικά Νομαρχιακά Όργανα (ΣΝΟ).
      Για την υλοποίηση του ως άνω σκοπού έγινε από το ΥΠΕΣΔΔΑ κατανομή ποσού 18.187.600 Ευρώ στους ΟΤΑ για εκτέλεση προληπτικών μέτρων και δράσεων με στόχο την επίτευξη του καλύτερου δυνατού αποτελέσματος στην πρόληψη των πυρκαγιών.
      Τα συνερωτώμενα Υπουργεία είναι αρμόδια να απαντήσουν για τα υπόλοιπα θέματα της ερώτησης.
      Ο Υπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 2249/19.7.04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 5225/5.8.04 έγγραφο από τον Υπουργό Μακεδονίας-Θράκης η ακόλουθη απάντηση:
      «Απαντώντας στην ερώτηση 2249 19-7-2004 που κατέθεσε στη Βουλή η Βουλευτής κ. Ασημίνα Ξηροτύρη Αικατερινάρη, σε σχέση με την προστασία και ανάδειξη του παραδοσιακού οικισμού της Άνω Πόλης της Θεσσαλονίκης και των διατηρητέων κτιρίων γενικότερα, σας πληροφορούμε τα εξής:
      Σύντομα θα μας επιστραφεί από το Δήμο της Θεσσαλονίκης η μελέτη για την τροποποίηση του ρυμοτομικού σχεδίου του παραδοσιακού οικισμού της Άνω Πόλης, για το κυκλοφοριακό — συγκοινωνιακό αυτού και στη συνέχεια θα μας υποβληθεί και η μελέτη για τις χρήσεις γης. Μετά την ολοκλήρωση του πλαισίου προστασίας, το Υπουργείο Μακεδονίας Θράκης θα εξετάσει με συναρμόδιους φορείς (ΥΠΕΧΩΔΕ, ΥΠΠΟ, Περιφέρεια Κεντρικής Μακεδονίας, Σύλλογο Αρχιτεκτόνων Θεσσαλονίκης κ.ά.) και εκπροσώπους των κατοίκων, μέτρα ανάδειξης του οικισμού. Χωρίς τις τελευταίες παρεμβάσεις του ΥΜΑΘ και των άλλων συναρμόδιων φορέων, ο παραδοσιακός οικισμός της Άνω Πόλης Θα είχε επικίνδυνα αλλοιωθεί, με τις συνενώσεις οικοπέδων και με το μέγιστο επιτρεπόμενο ύψος, που ίσχυαν από το 1979.
      Το θέμα της προστασίας και της ανάδειξης των διατηρητέων κτιρίων και· στοιχείων είναι βεβαίως γενικότερο. Από την πλευρά του το ΥΜΑΘ κατα βάλλει κάθε δυνατή προσπάθεια προς αυτή την κατεύθυνση.
      Σημειώνουμε ότι πέραν των γνωστών μέχρι πρότινος κινήτρων διατήρησης (π.χ. δάνειο με επιχορηγούμενο επιτόκιο, μείωση φόρου μεταβίβασης, δυνατότητα αξιοποίησης του περιβάλλοντος χώρου ή εξάντλησης του συντελεστή δόμησης αυτού), με τη διάταξη του άρθρου 17 (παρ. 2) του Συντάγματος (αναθεώρηση 2001) εισάγεται σημαντικός κανόνας που αφορά τη δυνατότητα καταβολής αποζημίωσης σε είδος, με τη μορφή της παραχώρησης κυριότητα σε άλλο ακίνητο ή της παραχώρησης δικαιωμάτων επί άλλου ακινήτου (π.χ. μεταφοράς συντελεστή δόμησης), εφόσον συναινεί ο δικαιούχος.
      Σημειώνουμε επίσης ότι το ιστορικό κέντρο της πόλης της Θεσσαλονίκης έχει χαρακτηρισθεί ως ιστορικός τόπος με τις αποφάσεις ΥΠ ΠΟ/ΔΙΛΑΠ/Γ/2 1565/992/26-4-1994 (ΦΕΚ 384/τ. Β’/24-5-1 994) και ΥΠ Π0/ΔΙΛΑΠ/Γ/3046/51 009/14-10-1994 (ΦΕΚ 833/τ.Β’/9-11-1994) του Υπουργείου Πολιτισμού. Πρόκειται επομένως για περιοχή για την προστασία της ο ποίας έχουν εφαρμογή -και υπερισχύουν- οι διατάξεις του Ν. 3028/2002 (ΦΕΚ 153 Α΄) «Για την προστασία των Αρχαιοτήτων και εν γένει της Πολιτιστικής Κληρονομιάς».
      Τέλος, όπως είναι γνωστό, δεν εμπίπτει στο ΥΜΑΘ η αρμοδιότητα έκδοσης πρωτοκόλλων επικινδύνως ετοιμόρροπων κτιρίων. Θεωρούμε και εμείς ότι η έκδοση πρωτοκόλλων επικινδύνως ετοιμόρροπων χαρακτηρισμένων ως διατηρητέων κτιρίων από την αρμόδια Τριμελή Επιτροπή της Πολεοδομίας δημιουργεί πράγματι πρόβλημα. Όμως όπως και στο ΤΕΕ (Τμήμα Κεντρικής Μακεδονίας) γνωστοποιήσαμε, δεν έχουμε άλλη επιλογή, πέρα από την εφαρμογή των διατάξεων της παρ. 5 (α και β) του άρθρου 3 του Ν. 2831/2000 (Α’ 140), που αναφέρονται στην επανακατασκευή των διατηρητέων, που κρίνονται κατεδαφιστέα με πρωτόκολλα επικινδύνως ετοιμόρροπου οικοδομής.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»
      11. Στην με αριθμό 2296/136/20.7.04 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 239/4.8.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2296/136/20-07-2004 εγγράφου σας, με το οποίο μας διαβιβάστηκε ερώτηση και αίτηση κατάθεσης εγγράφων του Βουλευτή κ. Χρ. Παπουτσή που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Όπως είναι γνωστό, με το άρθρο 24 του ν.3 153/2003, η έναρξη ισχύος των διατάξεων του άρθρου τρίτου του ν. 2932/2001 που αφορούν τα ασφαλιστήρια συμβόλαια για· την αστική ευθύνη των πλοιοκτητών, παρατάθηκε για έξι μήνες. Ακολούθως με κοινή υπουργική απόφαση της προηγούμενης Κυβέρνησης (αριθμ.3 332.3/3/03/31-12-2003) καθορίστηκε ως προθεσμία κατάθεσης των πιστοποιητικών ασφαλιστικών επιχειρήσεων ή αλληλοασφαλιστικών συνεταιρισμών, η 31-5-2004.
      2. Οι αποδοχές δηλώσεων δρομολόγησης, από τον Υπουργό Ε.Ν., των πλοίων που εκτελούν σήμερα δρομολόγια, εκδόθηκαν το θέρος του 2003, οπότε δεν απαιτείτο η προσκόμιση των πιστοποιητικών ασφαλιστικής κάλυψης της αστικής ευθύνης.
      3. Για το θέμα αυτό η Ένωση Ασφαλιστικών Εταιρειών Ελλάδος (με το από 27/2/2002 επισυναπτόμενο έγγραφο), το Ν.Ε.Ε. (με το από 20/8/2002 επισυναπτόμενο έγγραφο) και η Ένωση Πορθμείων Εσωτερικού (με το από 24/9/2003 επισυναπτόμενο έγγραφο), είχαν επισημάνει την αναγκαιότητα τροποποίησης των διατάξεων του ν. 2932/2001 που αφορούν στην ασφαλιστική κάλυψη.
      Παράλληλα, από 24/09/2002 είχε συσταθεί Νομοπαρασκευαστική Επιτροπή η οποία, για το εν λόγω θέμα, πρότεινε την αντικατάσταση των διατάξεων του ν. 2932/200 1, ώστε να είναι συμβατές με την ελληνική αγορά. Οι προτάσεις της Νομοπαρασκευαστικής Επιτροπής για το θέμα αυτό, δεν· υιοθετήθηκαν από την προηγούμενη κυβέρνηση, καθόσον όπως από τα γεγονότα προκύπτει, επιλέχθηκε η χρονική μετατόπιση του προβλήματος.
      Παρά ταύτα, το ΥΕΝ πριν τη λήξη της προθεσμίας (31/05/2004) ζήτησε από τους πλοιοκτήτες την προσκόμιση των πιστοποιητικών ασφαλιστικής κάλυψης (επισυνάπτεται το σχετικό έγγραφο).
      4. Η νέα πολιτική ηγεσία του ΥΕΝ εξετάζει τα θέματα της ακτοπλοΐας με την απαιτούμενη ευαισθησία, στο πλαίσιο βελτιώσεων του ν. 2932/2001, με βάση και τον κανονισμό 3577/1992.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 2116/13.7.04 ερώτηση του Βουλευτή κ. Βασίλη Οικονόμου δόθηκε με το υπ’ αριθμ. Β13-714 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. ερώτηση 2116/13-7-24, που κατέθεσε στη Βουλή των Ελλήνων ο Βουλευτής κ. Β. Οικονόμου, με θέμα «ΕΤΑΙΡΕΙΕΣ ΟΔΙΚΗΣ ΒΟΗΘΕΙΑΣ», και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας γνωστοποιούμε τα ακόλουθα:
      Η χώρα μας έχει προσαρμοσθεί προς τις οδηγίες 84/641 (και 73/239) με το υπ’ αριθμ. Π.Δ. 103/90 (Α’ , 47 ΦΕΚ) το ΟΠΟΙΟ αποτελεί σώμα του Ν. Δ. 400/70, όπως Ισχύει (άρθρα 1,2,13, Ι3ακαι 52α)
      Σημειώνουμε ότι σύμφωνα με το άρθρο 13α παρ. 4 του Ν.Δ. 400/70 υπάρχουν δυνατότητες εξαίρεσης σε δραστηριότητες βοήθειας «όταν η παροχή περιορίζεται στις εργασίες που ρητά μνημονεύονται στο νόμο, σι οποίες εκτελούνται σε περίπτωση ατυχήματος ή βλάβης οδικού οχήματος που συμβαίνει στην Ελλάδα». Συνημμένα σας αποστέλλουμε τις προαναφερόμενες διατάξεις. (Οδηγία αριθμ. 73/239 έχουμε την γνώμη ότι εκ παραδρομής αναφέρθηκε).
      Κατά τα λοιπά αρμόδιο για απάντηση είναι το Υπουργείο Μεταφορών και Επικοινωνιών στο οποίο και διαβιβάζεται η ερώτηση.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      13. Στην με αριθμό 1924/1-7-04 ερώτηση των Βουλευτών κυρίων Παναγιώτου Κοσιώνη και Ιωάννου Πατσιλινάκου δόθηκε με το υπ’ αριθμ. ΓΠ/66485/22-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1924/1-7-2004 ερώτηση που κατατέθηκε στη Βουλή από τους Βουλευτές κυρίους Π. Κοσιώνη και Γ. Πατσιλινάκο σχετικά με το προνοικό ίδρυμα «ΜΕΡΙΜΝΑ» που λειτουργεί στην-Πάτρα, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης αναγνωρίζοντας το κοινωνικό έργο που προσφέρουν οι προνοιακοί φορείς τους επιχορηγεί έκτακτα, ανάλογα με τις πιστώσεις που διατίθενται.
     	Κατά τα τελευταία έτη το ίδρυμα «ΜΕΡΙΜΝΑ» έχει επιχορηγηθεί από το Υπουργείο Υγείας και Κοινωνικής Αλληλεγγύης ως εξής:
     	- Το έτος 2002 με το ποσό των 68.000 ευρώ από το προϊόν του Ειδικού Κρατικού Λαχείου και με το ποσό των 48.000 ευρώ από τον Ειδικό Λογαριασμό για προγράμματα Ατόμων με Ειδικές Ανάγκες.
     - Το έτος 2003 με το ποσό των 60.000 ευρώ, έκτακτη επιχορήγηση από τις πιστώσεις του προϋπολογισμού του Υπουργείου και με το ποσό των 30.000 ευρώ από τον Ειδικό Λογαριασμό για προγράμματα Ατόμων με Ειδικές Ανάγκες.
      - Το έτος 2004 με τις Π2β/ΓΠ 48920/19-5-2004 και Π2β/ΓΠ 48915/19-5-2004 πρόσφατες αποφάσεις του Ειδικού Κρατικού Λαχείου με τα ποσά των 10.000 ευρώ και 48.000 ευρώ αντίστoιχα, για την κάλυψη λειτουργικών δαπανών και εκδηλώσεων του ιδρύματος.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      14. Στην με αριθμό 1856/102/29-6-04 ερώτηση του Βουλευτή κ. Νίκου Νικολόπουλου δόθηκε με το υπ’ αριθμ. 44/32/26-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 29-06-2004 ερώτησης και Αίτηση Κατάθεσης Εγγράφων του Βουλευτή κ. Νίκου Νικολόπουλου, σας επισυνάπτουμε έγγραφο της οικονομικής υπολόγου της Οργανωτικής Επιτροπής Διοργάνωσης του 25ου Ευρωπαϊκού πρωταθλήματος Ενόργανης Γυμναστικής Ανδρών - Εφήβων και του αντίστοιχου 24ου Γυναικών - Νεανίδων, που διεξήχθησαν στην Πάτρα από 16 έως 29 Απριλίου 2002, με ονομαστική λίστα των προμηθευτών ή εταιρειών καθώς και των οφειλομένων σε αυτούς ποσών. Το συνολικό προκύπτον χρέος ανέρχεται στο ποσό των 638.604,57 € και οφείλεται εν μέρει σε υπέρβαση του εγκεκριμένου προϋπολογισμού της τάξεως των 350.000 € (εγκεκριμένο ποσό 1.461.482,02 €, εκταμιευθείσες επιχορηγήσεις 1.173.880,43 €, σημερινό χρέος 638.604,57 € ) , και εν μέρει στη μη εκταμίευση της υπ' αριθμ. 5071/4-02-2004 απόφασης επιχορήγησης ποσού 287.601,59 € του προκατόχου μου Υφυπουργού.
      Στο πλαίσιο των παραπάνω διαπιστώσεων αλλά και της δεινής οικονομικής κατάστασης που μας κληροδοτήθηκε, προσπαθούμε να ικανοποιήσουμε όλες τις οικονομικές εκκρεμότητες που παραλάβαμε το ταχύτερο δυνατόν.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      15. Στην με αριθμό 1845/29-6-04 ερώτηση των Βουλευτών κυρίων Ανδρέα Λυκουρέντζο, Μιχάλη Μπεκίρη, Δημητρίου Γαλαμάτη, Απόστολου Κωστόπουλου, Κων/νου Μαρκόπουλου, Μάξιμου Χαρακόπουλου και Άρη Σπηλιωτόπουλου δόθηκε με το υπ’ αριθμ. 195/23-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές για το θιγόμενο θέμα στη σχετική ερώτηση σε θέματα αρμοδιότητάς μας τα παρακάτω:
      1. Σε ότι αφορά τα εκτελεσθέντα συγκοινωνιακά έργα που κατασκευάσθηκαν για τούς Ολυμπιακούς Αγώνες αποτελούν σχεδόν όλα μέρος ενός μακρόπνοου προγράμματος έργων υποδομής.
      Το πρόγραμμα αυτό θα πρέπει να συνεχισθεί τόσο με το τρέχον πρόγραμμα του Γ΄ ΚΠΣ, όσο και με το Δ΄ ΚΠΣ αφού θα έχουμε ολοκληρώσει και τις απαιτούμενες μελέτες, αλλά με έμφαση στα έργα της Περιφέρειας η οποία σε σχέση με την Αθήνα έχει μέχρι σήμερα σχεδόν εγκαταλειφθεί.
      2. Σε ό,τι αφορά τα εκτελεσθέντα αθλητικά έργα για τους Ολυμπιακούς Αγώνες, έχει περιληφθεί στο Πρόγραμμα το έργο. το οποίο αφορά στο σχεδιασμό για την αξιοποίηση όλων των αθλητικών υποδομών που δημιουργήθηκαν με αφορμή τους Ολυμπιακούς Αγώνες, και με στόχο τη βελτίωση της λειτουργίας και της εικόνας της πόλης.
      Το έργο της μελέτης προκηρύχθηκε και έχουν υποβληθεί προσφορές.
      Τέλος, ενημερώνουμε ότι ο επιχειρησιακός σχεδιασμός της μεταολυμπιακής χρήσης των αθλητικών και συνοδευτικών ολυμπιακών εγκαταστάσεων προωθείται, σε συνεργασία του Οργανισμού Αθήνας, των άλλων αρμόδιων φορέων και της ΟΛΥΜΠΙΑΚΑ ΑΚΙΝΗΤΑ ΑΝΩΝΥΜΗ ΕΤΑΙΡΕΙΑ, που έχει συσταθεί γι΄ αυτό το σκοπό με το Ν.3016/2002.
      Ο Υπουργός
      Γ. ΣΟΥΦΛΙΑΣ»
      16. Στην με αριθμό 1953/7-7-04 ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. 1061528/1731/Α0012/22-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του από 7-7-04 εγγράφου σας, με το οποίο μας διαβιβάσατε την με αριθμό 1953/2.7.04 ερώτηση, που κατατέθηκε από τη Βουλευτή κα Ευαγγελία Σχοιναράκη, σχετικά με το παραπάνω θέμα, σας πληρoφoρoύμε τα εξής:
      1. Σύμφωνα με τις διατάξεις της περίπτωσης γ΄ της παραγράφου 2 του άρθρου 10 του ν. 3220/94 μεταξύ των άλλων προϋποθέσεων χορήγησης του στεγαστικού επιδόματος φοιτητών ορίζεται ότι το ετήσιο οικογενειακό εισόδημα του προηγούμενου έτους δεν πρέπει να υπερβαίνει τα τριάντα χιλιάδες (30.000) ευρώ προσαυξανόμενο κατά τρεις χιλιάδες (3.000) ευρώ για κάθε προστατευόμενο παιδί πέραν του ενός. Ως ετήσιο οικογενειακό εισόδημα θεωρείται το συνολικό ετήσιο φορολογούμενο πραγματικό ή τεκμαρτό, καθώς και το. απαλλασσόμενο ή φορολογούμενο με ειδικό τρόπο εισόδημα του φορολογούμενου της συζύγου του και των ανήλικων τέκνων του, από κάθε πηγή. Η εν λόγω εισοδηματική ενίσχυση δεν λαμβάνεται υπόψη για τον προσδιορισμό του ετήσιου οικογενειακού εισοδήματος με βάση το οποίο χορηγείται.
      2. Από τις πιο πάνω διατάξεις προκύπτει ότι η ως άνω προϋπόθεση του ύψους του οικογενειακού εισοδήματος είναι ουσιαστική και όχι τυπική για τη χορήγηση του  στεγαστικού επιδόματος.
      3. Εκτός από τα. παραπάνω, το αίτημα της αύξησης του οικογενειακού εισοδήματος για τη χορήγηση του στεγαστικού επιδόματος φοιτητών θα εξετασθεί στα πλαίσια της αναμόρφωσης της φορολογίας εισοδήματος.
      Ο Υφυπουργός
      ΑΔΑΜ ΡΕΓΚΟΥΖΑΣ»
      17. Στην με αριθμό 2126/13-7-04 ερώτηση των Βουλευτών κυρίων Λεωνίδα Γρηγοράκου και Μιχάλη Καρχιμάκη δόθηκε με το υπ’ αριθμ. ΤΚΕ/Φ2/16476/26-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 2126/13-7-04,πoυ κατέθεσαν στη Βουλή οι βουλευτές κ. κ. Λεωνίδας Γρηγοράκος και Μιχάλης Καρxιμάκης και αφορά το θέμα τόσο της λειτουργίας και χρηματοδότησης των Κ.Ε.Π., όσο και του εργασιακού καθεστώτος σε αυτά, σας γνωρίζουμε τα εξής:
      Το Υπουργείο Εσωτερικών Δημόσιας Διοίκησης και Αποκέντρωση, στο πλαίσιο της αναβάθμισης των υπηρεσιών που προσφέρει η Δημόσια Διοίκηση στο πολίτη, δεσμεύτηκε ότι η δαπάνη που θα προκύψει από τη σύσταση των θέσεων στα Κ.Ε.Π. θα καλυφθεί εξ' ολοκλήρου από τον τακτικό προϋπολογισμό.
      Η Κυβέρνηση του ΠΑΣΟΚ δεν φρόντισε να εγγραφούν οι σχετικές πιστώσεις, όταν καταρτιζόταν ο Προϋπολογισμός, τόσο για την ίδρυση των Κ.Ε.Π. στους Καποδιστριακούς Δήμους που δεν είχαν συσταθεί, όσο και για τις λειτουργικές δαπάνες των Κ.Ε.Π. που είχαν ήδη συσταθεί και λειτουργούσαν.
      Εξάλλου, σύμφωνα με τις διατάξεις του ν.3200/2003, προβλέπεται η σύσταση θέσεων μόνιμου προσωπικού κατηγοριών ΠΕ, ΤΕ και ΔΕ για τις ανάγκες λειτουργίας των Κ.Ε.Π. Η επιλογή του εν λόγω προσωπικού, γίνεται με πρωτοβουλία των φορέων (Δήμων και Νομαρχιακών Αυτοδιοικήσεων) που ανήκουν τα Κ.Ε.Π., σύμφωνα με τη διαδικασία του ν.2190/1994 και υπόκειται στον έλεγχο του Α.Σ.Ε.Π.
      Ειδικά, για τους εργαζόμενους στα Κ.Ε.Π., πάντα στην προκήρυξη πλήρωσης θέσεων απαιτείται εμπειρία, σ' αυτά και μόνο, εφόσον δεν υπάρχουν υποψήφιοι με εμπειρία είναι δυνατός ο διορισμός υποψηφίων χωρίς εμπειρία.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      18. Στην με αριθμό 1831/29-6-04 ερώτηση του Βουλευτή κ. Γεωργίου Πασχαλίδη δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/164/22-7-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ. Αριθμ. 1831/29.06.2004 ερώτηση του Βουλευτή κ. Γεωργίου Πασχαλίδη αναφορικά με τα θέματα του αρχαιολογικού χώρου και Μουσείου Πέλλας, έχουμε να σας γνωστοποιήσουμε τα εξής:
      Τα έργα για το Νέο Αρχαιολογικό Μουσείο Πέλλας έχουν ενταχθεί στο Γ΄ Κοινοτικό Πλαίσιο. Με την υπ' αριθμ. ΥΠΠΟ/ΔΜΜ/40924/1078/2.7.02 Απόφαση εγκρίθηκε η οριστική αρχιτεκτονική, στατική και H/M μελέτη του μουσείου. Με την υπ' αριθμ. ΥΠΠΟ/ΔΜΜ/60624/1637/14.10.02 απόφαση εγκρίθηκαν τα τεύχη δημοπράτησης του μουσείου. Οι εργασίες για την ανέγερση αυτού, δεν ξεκίνησαν εξαιτίας της ένστασης και προσφυγής από την ιδιωτική εταιρεία ΜΗΧΑΝΙΚΗ ΑΕ, η οποία συμμετείχε στο διαγωνισμό. Η τελευταία αίτηση ασφαλιστικών μέτρων της ως άνω εταιρείας ενώπιον του Συμβουλίου της Επικρατείας εκδικάστηκε στις 2.9.2003 ενώ στις 14.10.03 εκδικάστηκε η αίτηση ακυρώσεως των ιδίων ως άνω διοικητικών πράξεων και μέχρι σήμερα δεν έχει ακόμα εκδοθεί απόφαση του Συμβουλίου Επικρατείας.
      Οι αρμόδιες υπηρεσίες του Υπουργείου, παρ' όλο που έχουν ολοκληρώσει τις φάσεις δημοπράτησης του εν λόγω έργου, δεν μπορούν να προχωρήσουν στην ανάθεση του έργου και στην υπογραφή της σύμβασης εκτέλεσης αυτού εκκρεμουσών των διαδικασιών ενώπιον του Συμβουλίου της Επικρατείας.
      Όσον αφορά τη συντήρηση και ανάδειξη του αρχαιολογικού χώρου Πέλλας και της περιοχής αυτής, αναφέρουμε ότι είναι έργο που έχει ενταχθεί στο Γ΄ Κοινοτικό Πλαίσιο και περιλαμβάνει τρία υποέργα:
      Α) Η συντήρηση και αναστήλωση των αρχιτεκτονικών λειψάνων Πέλλας εκτελείται κανονικά από τον Ιούλιο του 2002 και το φυσικό αντικείμενο του τεχνικού δελτίου, που είχε προγραμματισθεί να γίνει ως το τέλος του 2004, βαίνει προς ολοκλήρωση. Οπωσδήποτε το έργο της συντήρησης πρέπει να συνεχισθεί και μετά το 2004 λόγω της επιτακτικής ανάγκης επέμβασης στα ιδιαίτερα ευαίσθητα αρχιτεκτονικά λείψανα του χώρου σε πολύ μεγάλη έκταση.
      Β) Για την ανάδειξη του αρχαιολογικού χώρου Πέλλας και περιοχής αυτής, έργο που δεν έχει αρχίσει να υλοποιείται ακόμα σας αναφέρουμε ότι την περίοδο 1995-2000 εκπονήθηκε μία σειρά μελετών (χωροταξική, αρχιτεκτονική, στατική, ηλεκτρομηχανολογική, φυτοτεχνική με ανάθεση και χρηματοδότηση από την αρμόδια Υπηρεσία του Υπουργείου σε ιδιωτικά γραφεία που επιλέχθηκαν με βάση εγκεκριμένες προδιαγραφές. Οι μελέτες και τα τεύχη δημοπράτησης είχαν εγκριθεί ως το 2000 και το έργο ήταν έτοιμο για υλοποίηση. Το σύνολο των μελετών αφορά στη δημιουργία μίας ενιαίας διαδρομής από την περιοχή της Ν. Χαλκηδόνας ως τα Γιαννιτσά, με επίσκεψη των μακεδονικών τάφων που βρίσκονται στις δύο πλευρές του δημόσιου δρόμου Θεσσαλονίκης:΄Εδεσσας (στους χώρους των τάφων προβλέπονται περίφραξη, στέγαστρο, ενημερωτικές πινακίδες, χώρος στάθμευσης), της κλασικής - ελληνιστικής Πέλλας (προβλέπονται η μετακίνηση της εισόδου νοτιότερα από τη σημερινή, κατασκευή κτιρίων εξυπηρέτησης επισκεπτών, διαδρομές, δύο στέγαστρα, ενημερωτικές πινακίδες), της ρωμαϊκής αποικίας της Πέλλας (Νέα Πέλλα, περίφραξη, διαδρομή) και της τούμπας του Αρχοντικού (διαχρονική κατοίκηση από τα προϊστορικά ως τα βυζαντινά χρόνια. Προβλέπονται μικρό αναψυκτήριο, διάδρομος και ενημερωτικές πινακίδες). Για την επίτευξη της ενιαίας αυτής διαδρομής προβλέπεται κατάργηση τμήματος του δημόσιου δρόμου Θεσσαλονίκης - Έδεσσας, που τέμνει σήμερα τον αρχαιολογικό χώρο της Πέλλας (από τη νέα είσοδο του σύγχρονου οικισμού της Πέλλας ως τη Νέα Πέλλα) και δημιουργία παρακαμπτήριου οδού νοτιότερα, έργο που έχει εντάξει η Περιφέρεια Κ. Μακεδονίας στο Γ΄ ΚΠΣ και έχει δημοπρατηθεί. Όμως η υπόθεση αυτή εκκρεμεί στο Συμβούλιο Επικρατείας για τους ίδιους προαναφερθέντες λόγους που εκκρεμεί και το Μουσείο Πέλλας.
      Το Σεπτέμβριο του 2002, η Εφορεία ζήτησε την έγκριση κατάχωσης των αρχιτεκτονικών λειψάνων, που είχαν αποκαλυφθεί σε ανασκαφή δοκιμαστικού χαρακτήρα στην περιοχή των κτιρίων εξυπηρέτησης επισκεπτών, που προβλέπονται από τις μελέτες, στην Πέλλα. Με αφορμή την εξέταση του αιτήματος αυτού ζητήθηκε η γνώμη της επιστημονικής επιτροπής του Κεντρικού Αρχαιολογικού Συμβουλίου (ΚΑΣ), η οποία δόθηκε το Δεκέμβριο του 2003.
      Η τροποποίηση του συνόλου των μελετών και των τευχών δημοπράτησης ανατέθηκε στους ίδιους μελετητές, στο τέλος Ιανουαρίου 2004, μετά από σχετική έγκριση του ΤΔΠΕΑΕ. Οι μελέτες θα παραδοθούν περίπου στο τέλος Ιουλίου και ταυτόχρονα θα γίνει προκήρυξη της δημοπράτησης του έργου.
      Γ) Απαλλοτριώσεις. Το υποέργο των απαλλοτριώσεων των αγροτεμαχίων, που εμπίπτουν στο χώρο ανάδειξης της Πέλλας, εξελίσσεται με τη συνηθισμένη διαδικασία, η οποία βρίσκεται σχεδόν στο τελικό στάδιο. Η εξέταση της υπόθεσης από το αρμόδιο δικαστήριο τον Μάιο του 2004 για τον προσδιορισμό της αποζημίωσης αναβλήθηκε και η νέα δικάσιμος ορίσθηκε για το Σεπτέμβριο του 2004.
      Το Υπουργείο Πολιτισμού αναγνωρίζει ότι υπάρχει μία μεγάλη καθυστέρηση της υλοποίησης του έργου της ανάδειξης της Πέλλας που θα μπορούσε να αποδοθεί στις χρονοβόρες γραφειοκρατικές διαδικασίες. Στόχος μας είναι να επιταχυνθεί το έργο το συντομότερο δυνατόν, έτσι ώστε να αναδειχθεί ο εν λόγω πoλυσήμαvτoς για την περιοχή αρχαιολογικός χώρος και να καταστεί προσβάσιμος στους επισκέπτες.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      19. Στην με αριθμό 2710/26-8-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 45085/13-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ΠΑΒ, που κατέθεσε στη Βουλή ο Βουλευτής κ. Φ. Κουβέλης, αναφορικά με την καθυστέρηση χορήγησης αδειών λειτoυργίας σε καταστηματάρχες της Μήλου, σας γνωρίζουμε τα εξής:
      Σύμφωvα με το αριθμ.9248/1-9-2004 έγγραφο της Περιφέρειας Νοτίου Aιγαίου, ο Δήμος Μήλου τηρεί τη διαδικασία που προβλέπεται για τις άδειες λειτουργίας των καταστημάτων υγειονομικού ενδιαφέρoντoς και χορηγεί αυτές εφόσον πληρούνται οι προϋποθέσεις και έχουν υποβληθεί όλα τα δικαιολογητικά που απαιτούνται. Βέβαια ο Δήμος είναι υποχρεωμένος, εφόσoν η αστυνoμική αρχή βεβαιώσει τη λειτουργία του καταστήματος χωρίς άδεια να προβεί στο κλείσιμο του καταστήματος, επειδή, σύμφωνα με το νόμο υποβολή στον οικείο ΟΤΑ της αίτησης του ενδιαφερόμενου και των δικαιολογητικών για την απόκτηση της άδειας δεν αναστέλλει το κλείσιμο του καταστήματος (άρθρο 6 Υ.Δ. Α1β/8577/83).
      Ωστόσο, η καθυστέρηση που παρατηρείται στη χορήγηση των αδειών λειτουργίας των καταστημάτων στο Νομό Κυκλάδων οφείλεται σε μεγάλο βαθμό στην έλλειψη προσωπικού στις υπηρεσίες που εμπλέκονται και χορηγούν τις βεβαιώσεις -πιστοποιητικά (Πολεοδομία, Υγιεινής, Πυροσβεστική, ΣΧΟΠ) κυρίως της Δ/νσης Yγιεινής, αφού τρεις επόπτες δημόσιας υγείας είναι επιφορτισμένοι με τους ελέγχους των καταστημάτων σε όλα. τα νησιά του Νομού και χωρίς αυτό να είναι το μοναδικό αντικείμενo της εργασίας τους.
      Επιπλέον, πολλοί επιχειρηματίες δραστηριοποιούνται εποχιακά και υπoβάλλουν τις αιτήσεις τους για χορήγηση αδειών στην αρχή της καλoκαιρινής περιόδου με αποτέλεσμα να μην είναι εφικτή η έγκαιρη, μέσα στην τoυριστική περίοδο, απόκτηση της άδειας.
      Ήδη όμως αναμένεται ο διορισμός οκτώ νέων εποπτών δημόσιας υγείας που θα στελεχώσουν τις υπηρεσίες υγιεινής στα επαρχεία του Νομού γεγονός που θα συμβάλει σημαντικά στην αvτιμετώπιση Του προβλήματος και στην επιτάχυνση των σχετικών διαδικασιών. Παρ' όλα αυτά, οι ΟΤΑ oφείλoυν να ενημερώνουν τους ενδιαφερόμενoυς να υποβάλλουν τις αιτήσεις και τα απαιτούμενα δικαιολογητικά την άνoιξη, δηλαδή, πριν από την έναρξη της καλοκαιρινής περιόδου.
      Ο Υφυπουργός
      Α. ΝΑΚΟΣ»
      20. Στην με αριθμό 2648/19-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΑΝ.ΚΕ/250/6-9-04 έγγραφο από την Αναπληρωτή Υπουργό Πολιτισμού ακόλουθη απάντηση:
      «Σχετικά με την υπ' αριθμ. 2648/19.08.2004 ερώτηση του Βουλευτή κ. Μιχάλη Καρχιμάκη, σας διαβιβάζουμε την απάντηση της Οργανωτικής Επιτροπής Ολυμπιακών Αγώνων - Αθήνα 2004.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ – ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     21. Στην με αριθμό 2396/23-7-04 ερώτηση του Βουλευτή κ. Κωνσταντίνου Καραμπίνα δόθηκε με το υπ’ αριθμ. 71655/ΙΗ/11-8-04 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 2396/23-07-2004 που κατέθεσε ο Βουλευτής κ. Κωνσταντίνος Καραμπίνας σχετικά με τον τρόπο λειτουργίας του ΔΙΚΑΤΣΑ και τη διαδικασία ισοτιμίας και αντιστοιχίας των τίτλων σπουδών της αλλοδαπής σας γνωρίζουμε τ' ακόλουθα:
      Οι τίτλοι σπουδών, σύμφωνα με τον Ιδρυτικό Νόμο του ΔΙ.Κ.Α.Τ.Σ.Α., 741/71 κρίνονται από τις αρμόδιες κατά κλάδο, επιτροπές καθηγητών Ελληνικών ΑΕΙ που ανανεώνονται κατ' έτος, κατά περίπτωση μετά την εξέταση του σχετικού προγράμματος σπουδών. Βάσει του. Ν. i027/2002 δόθηκε η δυνατότητα αυτοματοποίησης της  αναγνώρισης των τίτλων των προερχομένων από τις χώρες της Κοινότητας. Αυτό ήδη εφαρμόζεται από το Σεπτέμβριο του 2002 στους περισσότερους κλάδους σπουδών, εκτός των Μηχανικών. Ο εν λόγω τρόπος αναγνώρισης αναφέρεται λεπτομερώς και στην ιστοσελίδα του ΔI.Κ.Α.Τ.Σ.Α.
      Ως προς την καθυστέρηση της αναγνώρισης ισοτιμίας και αντιστοιχίας των τίτλων σπουδών της αλλοδαπής, σας γνωρίζουμε τα εξής: Οι τίτλοΙ σπουδών που υποβάλλονται προς αναγνώριση αυξάνονται κατ’ έτος. Το 2003 έφτασαν τους 12.300. Το προσωπικό του ΔΙ.Κ.Α.Τ.Σ.Α. αποτελείται από 17 μόνιμους υπαλλήλους και αποσπασμένους, οι οποίοι το πολύ φθάνουν τους 25. Η αναγνώριση και η ισοτιμία των τίτλων σπουδών της αλλοδαπής περιλαμβάνει: α) έλεγχος γνησιότητας τίτλων, μέσω των ΑΕΙ της αλλοδαπής (από το 2000 έως σήμερα έχουμε γύρω στους 80 πλαστούς, για τους οποίους ακολουθείται η σχετική ποινική διαδικασία); β) έλεγχοι συνεργασίας με εργαστήρια Ελευθέρων Σπουδών (όπου .προσφάτως διαπιστώθηκε ότι 3 ΑΕΙ του Ηνωμένου Βασιλείου μας απέστειλαν αντιφατικά στοιχεία και αυτό οδηγεί σε περαιτέρω διερεύνηση), γ) διαφορετικότητα εκπαιδευτικών προγραμμάτων ανά χώρα, συνεχείς αλλαγές κυρίως τα τελευταία έτη στις χώρες της Κοινότητας και, εμφάνιση νέων τίτλων σε όλους τους κλάδους σπουδών, δυνατότητες επιλογής μαθημάτων στο ίδιο Πανεπιστήμιο για την ίδια κατεύθυνση σπουδών, μικτά προγράμματα (στα ΑΕΙ του Ηνωμένου Βασιλείου).
      Όλα τα ανωτέρω, απαιτούν μεγάλη εμπειρία. Λόγω όμως σοβαρότατης έλλειψης προσωπικού, η ανωτέρω εργασία ανατίθεται και σε αποσπασμένους υπαλλήλους οι οποίοι πρέπει να ενημερωθούν από τους παλαιότερoυς εις βάρος της δικής τους εργασίας. Η ενημέρωση απαιτεί τουλάχιστον ένα εξάμηνο, πάνω δε στο χρόνο οι περισσότεροι αποχωρούν.
      Επιπλέον δε της ανωτέρω εργασίας, το ΔΙ.Κ.Α.Τ.Σ.Α. : α) διενεργεί 2 φορές το έτος τις εξετάσεις Ιατρικής (3.500 υποψήφιοι) και της Οδοντιατρικής (1.000 περίπου υποψήφιοι).Όλη αυτή η προετοιμασία και η έκδοση αποτελεσμάτων απαιτεί χρόνο αυτό, δε, λειτουργεί εις βάρος της ανωτέρω εργασίας, β) δέχεται ένα μεγάλο αριθμό ερωτημάτων ως προς πραγματοποίηση σπουδών.	.
      Τέλος, σας γνωρίζουμε ότι με βάση το πρόγραμμα του ΔΙ.Κ.Α.Τ.Σ.Α. η αρμόδια επιτροπή των Μηχανολόγων Μηχανικών έκρινε ότι ο κ. Κορτέσας Ευάγγελος θα πρέπει να εξετασθεί σε δύο επιπλέον μαθήματα προκειμένου να αναγνωρισθεί ο τίτλος σπουδών του ως ισότιμος και αντίστοιχος των Ελληνικών Τμημάτων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      22. Στην με αριθμό 2314/21-7-04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ.  245/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το θιγόμενο θέμα της Ερώτησης, εμπίπτει στις αρμοδιότητες του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο αποστέλλεται η υπόψη Ερώτηση.
      Ο Υπουργός
      Γ. ΣΟΥΦΛΙΑΣ»
      23. Στην με αριθμό 2318/21-7-04 ερώτηση του Βουλευτή κ. Θεοδώρου Καραόγλου δόθηκε με το υπ’ αριθμ. 246/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ Βουλευτή ότι καμία διαδικασία δημοπράτησης του έργου δεν είχε ξεκινήσει. Αναμένεται από την Υπηρεσία Πολιτικής Αεροπορίας η απόφαση έγκρισης της μελέτης και δημοπράτησης του έργου. Επειδή η προηγούμενη Κυβέρνηση δεν είχε φροντίσει να εντάξει το έργο σε κάποιο χρηματοδοτικό πρόγραμμα, η κατασκευή του έργου θα αντιμετωπισθεί με το Δ' ΚΠΣ. Έργα που εντάσσονται στο πρόγραμμα αυτό θα μπορούν να εκτελούνται από το 2007. Η αρμόδια Υπηρεσία ΕΥΔΕ/Αεροδρομίων Βορείου Ελλάδος εισηγήθηκε τη σχετική απόφαση.
Ο Υπουργός
Γ. ΣΟΥΦΛΙΑΣ»
      24. Στην με αριθμό 2372/22-7-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 250/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι ο Δήμος Ηρακλείου εκπόνησε μελέτη, μέσα στο έτος 2003, για το έργο της Ανάπλασης της Λεωφόρου Κνωσσού που δημοπρατήθηκε στις 17.5.2004 με χρηματοδότηση από το Επιχειρησιακό Πρόγραμμα Περιβάλλοντος (ΕΠΠΕΡ) του Υπουργείου μας και η έναρξη της κατασκευής του προβλέπεται η 1.9.2004.
Ο Υπουργός
Γ. ΣΟΥΦΛΙΑΣ»
      25. Στην με αριθμό 2081/12-7-04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 69846/5-8-04 έγγραφο από τον Υπουργό Υγείας και Κοινωνικής Αλληλεγγύης  η ακόλουθη απάντηση:
      «Απαντώντας στην με αρ. 2081/12.7.2004 ερώτηση που κατατέθηκε στη Βουλή από τον Βουλευτή κ. Θ. Λεβέντη σχετικά με τη δημοπράτηση του Γ.Ν-Κ.Υ. Νάξου, σας γνωρίζουμε τα εξής:
      Με την υπ αριθμ. Y4/Γ.Π. 124979/Φ22/4.2.2003 Απόφαση του Υπουργού Υγείας και Πρόνοιας ανατέθηκε στην ΔΕΠΑΝΟΜ Α.Ε. η εκτέλεση του έργου «Μελέτη, Επέκταση και Aναβάθμιση Γ. Ν. - Κ. Υ. Νάξου, Προμήθεια - Εγκατάσταση Ιατρικού και Ξενοδοχειακού Εξοπλισμού», που περιλαμβάνει την κατασκευή νέων κτιρίων συνολικής επιφάνειας 2.000 τ.μ. περίπου, με υπόγειο και ισόγειο, την σύνδεση του νέου κτιρίου με το υφιστάμενο και λειτουργική ολοκλήρωση του όλου συγκροτήματος με εργασίες ανάπλασης συνολικής επιφάνειας 190 τ.μ. περίπου.
      Το έργο εντάχθηκε στο Γ' ΚΠΣ με χρηματοδότηση από πιστώσεις του ΠΕΠ Νοτίου Αιγαίου για το ποσό των 2.045.000 € που αφορά οικοδομικές και Η/Μ εργασίες.	
      Με το ΓΑ 66980/10.10.2003 της ΔΕΠΑΝΟΜ Α.Ε. ζητήθηκε προέγκριση δημοπράτησης από την Περιφέρεια.
      Η Περιφέρεια παρ’ ότι έχει εντάξει το έργο διατύπωσε επιφυλάξεις για τον τρόπο δημοπράτησης της ΔΕΠΑΝΟΜ Α.Ε. ζητώντας διευκρινίσεις από την Ε.Υ. Aρχή Πληρωμής του Υπουργείου Οικονομίας και Οικονομικών.
      Η ΔΕΠΑΝΟΜ Α.Ε. διευκρινίζει και διορθώνει μέρος των παρατηρήσεων στο βαθμό που αυτές γίνονται αποδεκτές. 
      Εγκρίνεται η διαδικασία δημοπράτησης από την Περιφέρεια, με διορθώσεις στα τεύχη δημοπράτησης.
      Το έργο δημοπρατήθηκε την 18.2.2004 και υπέβαλαν προσφορές οι παρακάτω εταιρείες/κοινοπραξίες:
1. ΥΔΡΟΔΥΝΑΜΙΚΗ Α.Ε.
2. TRITON ACT A.E.
3. Κ/ΞΙΑ «Μ.Τ. Α.Τ.Ε. – ΚΑΤΑΣΚΕΥΑΣΤΙΚΗ ΙΛΙΣΣΟΣ Α.Τ.Ε.»
      Μετά τον έλεγχο των δικαιολογητικών η επιτροπή του εν λόγω διαγωνισμού κατέληξε ότι οι υπ αριθμ. 1 και 3 διαγωνιζόμενοι δεν πληρούν τις προϋποθέσεις του διαγωνισμού και αποκλείονται από την περαιτέρω διαδικασία. Κατόπιν αυτών ο διαγωνισμός δεν μπορούσε να συνεχίσει με έναν μόνο διαγωνιζόμενο και ακυρώθηκε.
      Στην παρούσα φάση, εκκρεμεί η επαναδημοπράτηση του έργου, με φορέα υλοποίησης την ΔΕΠΑΝΟΜ Α.Ε. στα πλαίσια του κεντρικού σχεδιασμού του Υπουργείου Υγείας και Κοινωνικής Αλληλεγγύης, της επικαιροποίησης της μελέτης και της δημοπράτησης.
      Ο Υπουργός
      ΝΙΚ. ΚΑΚΛΑΜΑΝΗΣ»
      26. Στην με αριθμό 2033/117/7-7-04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 211/29-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2033/117/07-07-2004 εγγράφου σας, με το οποίο μας διαβιβάστηκε ερώτηση και αίτηση κατάθεσης εγγράφων του Βουλευτή κ. Αθ. Λεβέντη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σχετικά με το εργατικό ατύχημα της 05-07-2004 στο φορτηγό- αμμοληπτικό πλοίο 'ΈΛΕΦΑΝΤΑΣ" Ν.Π. 10.542, η Λιμενική Αρχή Πειραιά, σε συνεννόηση με τον αρμόδιο Εισαγγελέα Πλημ/κών Πειραιά, διενεργεί προανάκριση.
      Για την ολοκλήρωση της σχηματιζόμενης δικογραφίας έχει ζητηθεί έκθεση πραγματογνώμόνα, νεκροψίας-νεκροτομής και τοξικολογικές εξετάσεις των θυμάτων για να διαπιστωθούν τα αίτια του θανάτου τους καθώς και έκθεση αυτοψίας από το Υπουργείο Eργασίας/ΣEΠE/ΚEΠEΚ/ Πειραιά. Οι εκθέσεις αυτές δεν έχουν περιέλθει ακόμη στην ανωτέρω Λιμενική Αρχή.
      2. Πέραν των ανωτέρω, από τη Λιμενική Αρχή κινήθηκε η διαδικασία διοικητικού ελέγχου, με τη βεβαίωση:
      α) παράβασης των διατάξεων της ΚΥΑ 12670/601/2001, των π.δ. 70/1990 και 17/1996, σε συνδυασμό με διατάξεις του Κανονισμού Λιμένα Πειραιά, σε βάρος του εκπροσώπου τoυ συνεργείoυ "ΈURΟSAFΕ",
      β) παράβασης των διατάξεων του π.δ. 70/1990, σε συνδυασμό με διατάξεις του Κανονισμού Λιμένα Πειραιά, σε βάρος της πλοιοκτήτριας εταιρείας, ως κύριο του έργου και
      γ) παράβασης διατάξεων του Κανονισμού Λιμένα Πειραιά, σε βάρος του ναυπηγείου που παρείχε το χώρο διενέργειας των εργασιών.
      3. Κατά την τελευταία 5ετία στην περιοχή δικαιοδοσίας της Λιμενικής Αρχής Πειραιά συνέβησαν 98 εργατικά ατυχήματα, στα οποία έχασαν τη ζωή τους 14 άτομα.
      4. Η Λιμενική Αρχή Πειραιά, στο πλαίσιο άσκησης της αστυνομικής της αρμοδιότητας, διενεργεί τακτικούς και έκτακτους ελέγχους για την εξακρίβωση τήρησης των ισχυουσών διατάξεων. Σε περίπτωση διαπίστωσης παραβάσεων επιβάλλονται οι προβλεπόμενες διοικητικές κυρώσεις κατά παντός υπευθύνου, ενώ παράλληλα, εφόσον οι πενταμελείς μικτές επιτροπές ή τα λιμενικά όργανα διαπιστώσουν πλημμελή τήρηση μέτρων υγιεινής και ασφάλειας, επιβάλλεται η διακοπή των εργασιών μέχρις ότου οι υπεύθυνοι εκπληρώσουν τις υποχρεώσεις στους.
      5. Ο έλεγχος τήρησης των μέτρων ασφάλειας και υγιεινής των εργαζομένων στη Ναυπηγοεπισκευαστική Ζώνη ασκείται από στις μικτές επιτροπές ελέγχου, που προβλέπονται από το άρθρο 19 του ν. 1767/1987 (Α 63) και στις οποίες προεδρεύει τεχνικός επιθεωρητής του ΣΕΠΕ/ΚΕΠΕΚ Πειραιά και συμμετέχει μεταξύ άλλων και εκπρόσωπος στις αρμόδιας Λιμενικής Αρχής.
      Μετά από αιτήματα του ΥΕΝ, με το άρθρο 9 παρ. 3 του ν. 3144/2003 (Α 11) ορίσθηκε η συμμετοχή στις ως άνω επιτροπές στις πτυχιούχου –χημικού ή διπλωματούχου –χημικού μηχανικού του Γενικού Χημείου του Κράτους, που υποδεικνύεται με τον αναπληρωτή του από το Υπουργείο Οικονομίας και Οικονομικών. Σύμφωνα με την ίδια διάταξη, με απόφαση του Υπουργού Απασχόλησης και Κοινωνικής Προστασίας προσδιορίζεται η δυνατότητα εκτέλεσης του έργου των επιτροπών σε ημέρες και ώρες πέραν των εργασίμων των Δημόσιων Υπηρεσιών καθώς και οι όροι και οι διαδικασίες για την παροχή του έργου αυτού.
      6. Το Υπουργείο Εμπορικής Ναυτιλίας θα αναλάβει πρωτοβουλίες για υλοποίηση του θεσμού των «Ελεγκτών Χημικών Ναυτιλίας», καθώς απαιτείται διάταξη νόμου που θα συνιστά στις αναγκαίες θέσεις στο Γενικό Χημείο του Κράτους, το φορέα και τον τρόπο εκπαίδευσης και πιστοποίησής στις, καθώς και τα ιδιαίτερα καθήκοντα και στις υποχρεώσεις στις ως μελών των μικτών επιτροπών ελέγχου.
      Από το ΥΕΝ εξετάζεται στις το θέμα συμμετοχής προσωπικού του, με ειδικότητα –χημικού, κατά στις διενεργούμενους από τα Όργανα των Λιμενικών Αρχών ελέγχους αστυνομικής φύσεως καθόσον από στις ισχύουσες διατάξεις δεν παρέχεται δυνατότητα συμμετοχής του προσωπικού αυτού στις μικτές επιτροπές ελέγχου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     27. Στην με αριθμό 3732/5-10-04 ερώτηση του Βουλευτή κ.Θεόδωρου Καράογλου δόθηκε με το υπ’ αριθμ. 59595/24-11-04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με το αντικείμενο του θέματος και κατόπιν του ανωτέρω (2) σχετικού εγγράφου, σας πληροφορούμε τα παρακάτω:.
      * Στις αρχές του 2003 και μετά από θεομηνία η παλαιά γέφυρα επί του Αξιού ποταμού στον άξονα που συνδέει τα χωριά Ανατολικό και Άδενδρο κατέστη ετοιμόρροπος λόγω μερικής καθίζησης των βάθρων αυτής που συνοδεύθηκε από μερική κατάρρευση.
      * Λόγω έλλειψης πιστώσεων, δεν κατέστη δυνατόν μέχρι σήμερα η ένταξη του έργου στα Νομαρχιακά προγράμματα (ΚΑΠ, Αναπτυξιακός Προϋπολογισμός) ούτε σε ανάλογα προγράμματα της Περιφέρειας Κεντρικής Μακεδονίας.
      * Για τη μελέτη και κατασκευή νέας οδικής γέφυρας επί του Αξιού Ποταμού, με εκτιμώμενο συνολικό άνοιγμα περίπου 300 μέτρα απαιτείται η διάθεση πίστωσης τουλάχιστον 4.500.000,00  ευρώ. Δεν έχει δρομολογηθεί ακόμη η σύνταξη σχετικής μελέτης και ως εκ τούτου δεν είναι δυνατή η ένταξη του έργου στα υφιστάμενα ευρωπαϊκά προγράμματα.
      Ο Υφυπουργός
      Αθανάσιος Νάκος
      28. Στην με αριθμό 2569/5-8-04 ερώτηση του Βουλευτή κ. Έκτωρα Νασιώκα δόθηκε με το υπ’ αριθμ. 494/25-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ε. Νασιώκας σας πληροφορούμε τα εξής:
      1. Για τις καλυπτόμενες από τον ΕΛΓΑ ζημιές που προξενήθηκαν από τις βροχοπτώσεις Μαΐου - Ιουνίου 2004 στις καλλιέργειες κερασιάς των Δήμων Αγιάς και Μελιβοίας Ν. Λάρισας) υποβλήθηκαν στον ΕΛΓΑ 660 δηλώσεις. Το έργο των εξατομικευμένων εκτιμήσεων ολοκληρώθηκε εντός του Ιουνίου 2004 και ολοκληρώθηκε επίσης η κοινοποίηση των πορισμάτων. Οι αποζημιώσεις θα καταβληθούν εντός του Σεπτεμβρίου 2004.
      2. Για τις καλυπτόμενες από τον ΕΛΓΑ ζημιές που προξενήθηκαν από τις βροχοπτώσεις Απριλίου 2004 σε καλλιέργειες κερασιάς, αχλαδιάς και μηλιάς, για τις οποίες χορηγήθηκε από τον ΕΛΓΑ προθεσμία υποβολής δηλώσεων από 7-6-2004 μέχρι 18-6-2004, υποβλήθηκαν στον ΕΛΓΑ λίγες μόνο δηλώσεις που αφορούσαν καλλιέργειες κερασιάς και οι περισσότερες από αυτές αφορούσαν κτήματα που είχαν δηλωθεί και σε προηγούμενες αναγγελίες και είχαν εκτιμηθεί έγκαιρα. Τα ελάχιστα κτήματα που δηλώθηκαν για πρώτη φορά στην συγκεκριμένη αναγγελία εκτιμήθηκαν πριν τη λήξη της προθεσμίας υποβολής δηλώσεων, δηλαδή πριν το τέλος Ιουνίου 2004.
      Οι αποζημιώσεις γι’ αυτές τις ζημιές θα καταβληθούν το συντομότερο δυνατό.
      3: Ο ΕΛΓΑ για την προστασία των γεωργικών καλλιεργειών από το χαλάζι έχει εγκαταστήσει εδώ και αρκετά χρόνια, σε διάφορες περιοχές της χώρας, 80 συστήματα κανονιών ηχοβολής τα οποία έχει. μεταβιβάσει κατά πλήρη κυριότητα, νομή και κατοχή στους τοπικούς φορείς.
      Στην ευρύτερη περιοχή του Δήμου Αγιάς του Ν. Λάρισας είναι εγκατεστημένα 30 τέτοια συστήματα αντιχαλαζικών κανονιών, τα οποία ο ΕΛΓΑ έχει μεταβιβάσει στο Δήμο Αγιάς.
      Για την αυτόματη λειτουργία των συστημάτων αυτών ο ΕΛΓΑ με την αριθμ. 96/7-7-2000 απόφαση του Δ.Σ. είχε αναθέσει στην εταιρεία ITS Intelligent Technology Systems Α.Ε (ημερομηνίας υπογραφής σύμβασης 27-9-2000) την κατασκευή ενός συστήματος αυτοματισμού και τηλεχειρισμού της λειτουργίας των αντιχαλαζικών κανονιών ηχοβολής, σε συνέχεια ανοιχτού διεθνή διαγωνισμού που είχε γίνει στις 10-1-2000, με βάση σχετική διακήρυξη του ΕΛΓΑ.
      Στο πλαίσιο της σύμβασης αυτής η παραπάνω εταιρεία είχε αναλάβει την υποχρέωση να κατασκευάσει και να παραδώσει σε πλήρη επιχειρησιακή λειτουργία τμήμα του υποσυστήματος που βρισκόταν στην περιοχή του Πύργου Τριφυλλίας του Ν. Μεσσηνίας, το οποίο αποτελείτο από τον κεντρικό Σταθμό και τρία περιφερειακά συστήματα αντιχαλαζικών κανονιών προκειμένου να αξιολογηθεί λειτουργικά από τον ΕΛΓΑ. Η επιλογή της περιοχής του Πύργου Μεσσηνίας για την πιλοτική λειτουργία του υποσυστήματος δεν ήταν τυχαία. Η εν λόγω περιοχή, όπου ως γνωστόν ο ΕΛΓΑ έχει εγκαταστήσει εδώ και είκοσι (20) περίπου χρόνια 15 συστήματα αντιχαλαζικών κανονιών, παρουσιάζει ιδιαιτερότητες σε ότι αφορά το ανάγλυφο, σε αντίθεση με άλλες περιοχές της υπόλοιπης Ελλάδος. Συνεπώς εάν η αξιολόγηση του συστήματος αυτοματισμού και τηλεχειρισμού των κανονιών ήταν θετική στην παραπάνω περιοχή, θα ήταν κατ' επέκταση και στις υπόλοιπες περιοχές.
      Μετά τη θετική επιχειρησιακή αξιολόγηση λειτουργίας του παραπάνω υποσυστήματος για έξι (6) και πλέον συνεχείς μήνες, ο ΕΛΓΑ έδωσε εντολή στην προμηθεύτρια εταιρεία να προχωρήσει στην ολοκλήρωση του όλου έργου, δηλαδή να εγκαταστήσει ανάλογα συστήματα και στα υπόλοιπα 77 αντιχαλαζικά κανόνια, με την προϋπόθεση ότι η τελευταία θα προέβαινε σε ορισμένες βελτιώσεις, σε σχέση με τον αρχικό σχεδιασμό, έναντι πρόσθετης δαπάνης που επιβαρύνθηκε ο Οργανισμός.
      Η ανάδοχος του έργου εταιρεία δεν μπόρεσε να ανταποκριθεί στις υποχρεώσεις που απέρρεαν από τη σύμβαση, αναγκάζοντας το Δ.Σ. του ΕΛΓΑ να την κηρύξει έκπτωτη από το υπόλοιπο έργο. Στη συνέχεια και προκειμένου να προχωρήσει το έργο του αυτοματισμού των αντιχαλαζικών κανονιών ηχοβολής, ο ΕΛΓΑ ανέθεσε το υπόλοιπο έργο στην εταιρεία με την επωνυμία «η topos».
      Ορισμένοι από τους λόγους που οδήγησαν τον ΕΛΓΑ στην ανάθεση του υπολοίπου έργου στην παραπάνω εταιρεία ήταν οι εξής:
      α) Η εταιρεία «η topos» είχε εξασφαλίσει, από τον προηγούμενο ανάδοχο, τα πνευματικά δικαιώματα του υποσυστήματος που είχε εγκαταστήσει. στην περιοχή .Πύργου Τριφυλλίας, την επέκταση του οποίου στα υπόλοιπα 77 αντιχαλαζικά κανόνια ηχοβολής επιθυμούσε ο ΕΛΓΑ,
      β) η εταιρεία είχε αποδεχτεί να υλοποιήσει στο σύνολό της (με τους ίδιους όρους και προϋποθέσεις) όλα όσα προέβλεπε η από 29-9-2000 σύμβαση του ΕΛΓΑ με την εταιρεία ITS, για το ίδιο έργο,
      γ) . οποιαδήποτε επιλογή άλλης εταιρείας θα επέφερε μεγάλη καθυστέρηση στην υλοποίηση του όλου έργου.
      Για τους παραπάνω λόγους υπεγράφη η αριθ. 40/12-8-2003 σύμβαση ανάμεσα στον ΕΛΓΑ και την εταιρεία με την επωνυμία «η topos», η οποία εκτός των άλλων προέβλεπε ότι το σύνολο του έργου θα είχε ολοκληρωθεί στις 15-2-2004. Η εταιρεία ζήτησε εμπρόθεσμα από τον ΕΛΓΑ παράταση του χρόνου παράδοσης του έργου, επικαλούμενη, κατά κύριο λόγο, τις δυσμενείς καιρικές συνθήκες που είχαν επικρατήσει στη διάρκεια της χειμερινής περιόδου στη χώρα, εξαιτίας των οποίων δεν ήταν δυνατή η πρόσβαση στις περιοχές όπου τα συγκροτήματα των αντιχαλαζικών κανονιών ήταν εγκατεστημένα. Ο ΕΛΓΑ εφαρμόζοντας τα προβλεπόμενα από τον Κανονισμό Προμηθειών ενέκρινε την παράταση του χρόνου παράδοσης, με αποτέλεσμα η νέα ημερομηνία παράδοσης του έργου να είναι η 1η Απριλίου.
      Παρά το γεγονός ότι η ανάδοχος εταιρείά έχει ουσιαστικά ολοκληρώσει το έργο στις περισσότερες περιοχές, με εξαίρεση αυτού στο Νομό Ηλείας (6 κανόνια), εν τούτοις λειτουργικά προβλήματα που παρουσίαζε το έργο και είχαν επισημάνει οι υπηρεσίες του ΕΛΓΑ (τόσο η ομάδα παρακολούθησης της πορείας του όλου έργου που έχει συγκροτήσει ο ΕΛΓΑ και αποτελείται από καθηγητές ΑΕΙ και ΤΕΙ, όσο και το προσωπικό που έχουν διαθέσει οι Δήμοι για τη λειτουργία των κανονιών) και εντοπίζονται στην ενεργειακή αυτονομία του συστήματος (ηλιακοί συλλέκτες - συσσωρευτές), ανάγκασαν τον ΕΛΓΑ να καθυστερήσει να παραλάβει το έργο.
      Μετά από συνεργασία των μελών της ομάδας παρακολούθησης του έργου και εκπροσώπων της προμηθεύτριας εταιρείας, συμφωνήθηκε ο τρόπος αντιμετώπισης των προβλημάτων αυτών και ο ΕΛΓΑ προχώρησε στην προσωρινή παραλαβή του συστήματος της Αγιάς στις 12-8-2004.
      Η πρόθεση της Διοίκησης του ΕΛΓΑ, όλο αυτό το διάστημα των έντονων διαβουλεύσεων μεταξύ του ΕΛΓΑ και της προμηθεύτριας εταιρείας, ήταν να βρεθεί λύση στο πρόβλημα, στο πλαίσιο που προβλέπεται από την ισχύουσα σύμβαση με την ανάδοχο εταιρεία, έτσι ώστε και τα 80 κανόνια να λειτουργήσουν σύντομα αυτόματα σε όφελος των αγροτών, σε μία χρονική περίοδο όπου το χαλάζι παρουσιάζει μία μεγάλη συχνότητα εμφάνισης.
      Όσον αφορά τις ενέργειες που ο ΕΛΓΑ έχει κάνει τα τελευταία χρόνια για την ενίσχυση και επέκταση της αντιχαλαζικής προστασίας στην ευρύτερη περιοχή του Νομού Λάρισας, είναι γνωστό ότι για το έτος 2004 επιχορηγεί το αντιχαλαζικό δίχτυ και στο Νομό Λάρισας. Αυτό το μέσο εξασφαλίζει τις καλλιέργειες κατά το πλέον αποτελεσματικό τρόπο, από τις καταστρεπτικές συνέπειες του χαλαζιού. Επειδή μέχρι σήμερα δεν έχει υπάρξει ενδιαφέρον ξεκίνησε ήδη ευρύ πρόγραμμα ενημέρωσης των αγροτών του Ν. Λάρισας για το σημαντικό ύψος της επιχορήγησης που ανέρχεται σε ποσοστό 60% της αξίας αγοράς και εγκατάστασης του αντιχαλαζικού διχτύου.
      Ο ΕΛΓΑ από φέτος έχει επεκτείνει το αντιχαλαζικό πρόγραμμα με εναέρια μέσα, που εφαρμόζει εδώ και 20 περίπου χρόνια στο χώρο της Κεντρικής Μακεδονίας και στην περιοχή της Θεσσαλίας, προστατεύοντας μια έκταση 2.000.000 στρεμμάτων περίπου στους Νομούς Λάρισας, Καρδίτσας και Τρικάλων. Το πρόγραμμα αυτό υποστηρίζεται τεχνικά από τα radar καιρού,. ιδιοκτησίας του ΕΛΓΑ, που είναι εγκατεστημένα στα αεροδρόμια' της Θεσσαλονίκης και της Λάρισας και λειτουργούν σε κοινή χρήση με την Πολεμική Αεροπορία.
      Ο Υπουργός
      Σ. ΤΣΙΤΟΥΡΙΔΗΣ»
      29. Στην με αριθμό 2555/4-8-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 488/18-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, για τα θέματα της αρμοδιότητάς μας, σας πληροφορούμε τα εξής:
      1. Η Δ/νση Αισθητικών Δασών, Δρυμών και Θήρας του Υπουργείου Αγροτικής Ανάπτυξης και Τροφίμων απέστειλε το αρ. 104696/2615/3-6-2004 έγγραφο προς τη Δ/νση Δασών Περιφέρειας Κρήτης για να επιληφθεί, το συντομότερο δυνατό, των θεμάτων αρμοδιότητάς της όσον αφορά τις αναφορές για την περιβαλλοντική υποβάθμιση της Νήσου Χρυσή.
      2. Η Δ/νση Δασών Λασιθίου, αρμόδια Υπηρεσία για την προστασία και διαχείριση των εκτάσεων της Νήσου που εμπίπτουν στις διατάξεις της Δασικής Νoμoθεσίας, ήδη ενήμερη για τα συγκεκριμένα προβλήματα που αντιμετωπίζει η Χρυσή, έχει προχωρήσει, με δική της πρωτοβουλία και σε συνεργασία με τις υπόλοιπες, άμεσα εμπλεκόμενες αρχές (Αρχαιολογική Υπηρεσία, Δήμος Ιεράπετρας, Αστυνομία κ.λ.π.) στις απαραίτητες και σύμφωνες με τη Δασική Νομοθεσία ενέργειες για την αποκατάσταση και προστασία του περιβάλλοντος του νησιού. Συγκεκριμένα:
      Συγκροτήθηκε συνεργείο κατεδάφισης αυθαιρέτων κτισμάτων, εκδόθηκαν τα σχετικά πρωτόκολλα και πραγματοποιήθηκε η κατεδάφιση ΟΛΩΝ των αυθαίρετων κατασκευών.
      Εκπονήθηκε, από τη Δ/νση Δασών Λασιθίου και έχει τεθεί υπ' όψη των ενδιαφερόμενων φορέων για τη διατύπωση των απόψεών τους, κανονισμός λειτουργίας του νησιού ως χώρου αναψυχής. Ο συγκεκριμένος κανονισμός θα περιλαμβάνει και τις αναγκαίες, για την προστασία της πανίδας και χλωρίδας του νησιού, Δασικές Απαγορευτικές Διατάξεις.
      3. Όσον αφορά τη σύσταση, στελέχωση και λειτουργία Φορέα Διαχείρισης της Χρυσής, σύμφωνα με το άρθρο 15 Ν. 2742/99, σας ενημερώνουμε ότι το Υπουργείο Αγροτικής Ανάπτυξης και Τροφίμων συμμετέχει με εκπρόσωπό του στους εν λόγω φορείς, σύμφωνα με τον προαναφερθέντα νόμο, επισπεύδον όμως Υπουργείο για την εφαρμογή αυτού είναι το ΥΠΕΧΩΔΕ. Σημειώνεται ότι ήδη εκπονείται, από το Δήμο Ιεράπετρας, η Ειδική Περιβαλλοντική Μελέτη του νησιού, που αποτελεί προϋπόθεση, σύμφωνα με το άρθρο 21 Ν. 1650/1986, για την έκδοση του σχετικού Προεδρικού Διατάγματος Προστασίας. Για τις προδιαγραφές της εν λόγω μελέτης, η αρμόδια Υπηρεσία του Υπουργείου έχει γνωμοδοτήσει με το 119061/6225/15-1-2004 έγγραφό της.
      Ο Υφυπουργός
      Ε. ΜΠΑΣΙΑΚΟΣ»
      30. Στην με αριθμό 1792/28-6-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 43120/18-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση, που κατέθεσε στη Βουλή η Βουλευτής κα Ευαγγελία Σχοιναράκη- Ηλιάκη, αναφορικά με το αντικείμενο του θέματος, σας γνωρίζουμε τα εξής:
      Το πρόγραμμα της απόκτησης εργασιακής εμπειρίας ανέργων στη φύλαξη σχολικών κτιρίων έχει ως στόχο τη δημιουργία νέων θέσεων εργασίας και την καταπολέμηση της ανεργίας, πραγματοποιείται σε 145 Ο.Τ.Α σε όλη τη χώρα και καλύπτει 3.300 ανέργους.
      Το Πρόγραμμα καταρτίστηκε πιλοτικά με την από 9-12-1999 προγραμματική Σύμβαση μεταξύ των Υπουργών Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων, Εθνικής Παιδείας και Θρησκευμάτων, Δημόσιας Τάξης και της Κ.Ε.Δ.Κ.Ε., του Ο.ΑΕ.Δ. και της Ε.Ε.Τ.Α.Α.
      Δεδομένου ότι το εν λόγω πρόγραμμα θεωρείται μία από τις επιτυχημένες παρεμβάσεις της Τοπικής Αυτοδιοίκησης στην τοπική, της κοινωνία, το Υπουργείο Εσωτερικών, Δημόσιας Διοίκησης και Αποκέντρωσης αποφάσισε το πρόγραμμα αυτό καθώς και η παραμονή των 3.300 σχολικών φυλάκων να παραταθεί μέχρι 31-12-2004.
      Όσον αφορά τη δυνατότητα διευθέτησης του εργασιακού καθεστώτος των σχολικών φυλάκων, σας γνωρίζουμε ότι με τις διατάξεις του Π. Δ/τος 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» παρέχεται η δυνατότητα κατάταξής τους σε θέσεις Ιδιωτικού Δικαίου Αορίστου Χρόνου με τις προϋποθέσεις που θέτει το ανωτέρω διάταγμα.
      Ωστόσο, για τη συνέχιση του προγράμματος, πέραν της στήριξης που παρέχει το Υπουργείο Εσωτερικών, Δημόσιας Διοίκησης και Αποκέντρωσης στο εν λόγω πρόγραμμα, απαιτείται η ενεργός βούληση των οικείων Δήμων, στα πλαίσια των πολλαπλών αρμοδιοτήτων που έχουν εκχωρηθεί στην Τοπική Αυτοδιοίκηση.
      Προς τούτο, το ΥΠ.ΕΣ.Δ.Δ.Α. με την Α.Π. οικ.8084/20-2-03 εγκύκλιό προς τις Περιφέρειες του Κράτους γνώρισε ότι οι Δήμοι που έχουν ενταχθεί στο εν λόγω πρόγραμμα είναι αναγκαίο να προβλέψουν στον Οργανισμό Εσωτερικής Υπηρεσίας τους θέσεις κατηγορίας Δ.Ε κλάδου φυλάκων σχολικών κτιρίων τις οποίες θα προκηρύξουν.
      Εννοείται ότι και οι Δήμοι που δεν έχουν ενταχθεί στο ανωτέρω πρόγραμμα μπορούν να προκηρύξουν τις θέσεις αυτές, τις οποίες θα έχουν προβλέψει στους Ο.Ε.Υ.
      Μετά την πρόβλεψη αυτή, η κάλυψη των εν λόγω θέσεων θα γίνει με την καθοριζόμενη διαδικασία για την πρόσληψη μόνιμου προσωπικού σχολικών φυλάκων. Ειδικότερα, σύμφωνα με τις διατάξεις του άρθρου 27 παρ.5 α΄ και β΄ του Ν. 3013/02 παρέχεται η δυνατότητα στους Ο.Τ.Α. α΄ βαθμού να προσλάβουν προσωπικό όλων των κατηγοριών Π.Ε Διοικητικού και Π.Ε Οικονομικού, Τ.Ε Διοικητικού - Λογιστικού και Δ.Ε Διοικητικών Γραμματέων, με προκήρυξη που θα εκδώσουν, χωρίς να απαιτείται έγκριση της Τριμελούς εξ Υπουργών Επιτροπής, αλλά με τήρηση της διαδικασίας του άρθρου 18 του Ν. 2190/94, όπως ισχύει κάθε φορά.
      Πέραν των ανωτέρω, με τις διατάξεις του Ν.3250/2004 (ΦΕΚ 124/τΑ/7-7-2004) «Μερική απασχόληση στο Δημόσιο, στους Ο.Τ.Α. και στα νομικά πρόσωπα δημοσίου δικαίου», παρέχεται η δυνατότητα και στους Ο.Τ.Α να προσλαμβάνουν προσωπικό, με συμβάσεις εργασίας ιδιωτικού δικαίου ορισμένου χρόνου μερικής απασχόλησης, για την κάλυψη αναγκών που αποσκοπούν στην παροχή υπηρεσιών κοινωνικού χαρακτήρα προς τους πολίτες, όπως η κατ' οίκον κοινωνική μέριμνα και φροντίδα, η φύλαξη σχολικών κτιρίων, η οδική ασφάλεια των μαθητών κ.α.
      Προς τούτο η υπηρεσία μας με τις Α.Π. 30248/9-6-2004 και 38641/41/21-7-2004 εγκυκλίους της ζήτησε από τις Περιφέρειες του Κράτους να αποστείλουν τα επιχειρησιακά σχέδια των Ο.Τ.Α. α΄ και β΄ βαθμού στο ΥΠ.ΕΣ.Δ.Δ.Α, προκειμένου να εγκριθούν από Τριμελή Επιτροπή, που προβλέπεται από το άρθρο 5 του Ν. 3250104.
      Ο Υφυπουργός
      Α. ΝΑΚΟΣ»
      31. Στην με αριθμό 2301/21-7-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 32599/ΔΕ-6387/29-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση του βουλευτή κ. Μιχ. Παντούλα, σχετικά με επιχορηγήσεις ΟΤΑ Ν. Ιωαννίνων, σας γνωρίζουμε τα ακόλουθα:
      Για την ερώτηση με αρ. 185/21-4-04, με την οποία ο βουλευτής κ. Παντούλας ζητούσε να ενημερωθεί α) εάν οι δήμοι των Μολοσσών, Σελλών και Λάκκας Σουλίου του Ν. Ιωαννίνων θα κηρυχθούν θεομηνιόπληκτοι ώστε να ενταχθούν σε πρόγραμμα αποκατάστασης ζημιών και β) ποιο το χρονοδιάγραμμα παρέμβασης και η χρηματοδότηση των φορέων Αυτοδιοίκησης και της Περιφέρειας Ηπείρου για την αποκατάσταση των ζημιών από την κακοκαιρία στο Ν. Ιωαννίνων, πληροφορήσαμε τη Βουλή ότι θ’ απαντήσουν τα συνερωτώμενα Υπουργεία Εσωτερικών, Δημόσιας Διοίκησης και Αποκέντρωσης, ΠΕΧΩΔΕ και Αγροτικής Ανάπτυξης και Τροφίμων.
      Πράγματι, όπως προκύπτει από το ισχύον θεσμικό πλαίσιο, για την αποκατάσταση ζημιών που προέρχονται από καταστροφές, η αρμοδιότητα ανήκει στα καθ’ ύλην αρμόδια Υπουργεία.
      Ειδικότερα, για τον καθορισμό της πληγείσας περιοχής και την ένταξή της σε πρόγραμμα αποκατάστασης απαιτείται υποβολή σχετικού αιτήματος από την Νομαρχιακή Αυτοδιοίκηση (Ν.Α) ή την Περιφέρεια προς τον Υπουργό ΠΕΧΩΔΕ, αφού προηγηθούν αυτοψίες, που διενεργούνται από μηχανικούς της Ν.Α και του ΥΠΕΧΩΔΕ.
      Στη συνέχεια, η πληγείσα περιοχή οριοθετείται με ΚΥΑ από τους Υπουργούς Εσωτερικών, Δημόσιας Διοίκησης και Αποκέντρωσης, ΠΕΧΩΔΕ και ΥΠΟΙΚΟ και ακολουθεί η υλοποίηση της αποκατάστασης των ζημιών από τις αρμόδιες Υπηρεσίες των Υπουργείων.
      Στο πλαίσιο αυτό εντάσσεται και η απάντησή μας με αρ. 18095/ΔΕ-3640/28-4-04 στην ερώτηση 185/21-4-04 του βουλευτή κ. Παντούλα.
      Όσον αφορά το Δήμο Λάκκας Σουλίου, για τη χρηματοδότησή του υπήρξε πρόταση από την Περιφέρεια Ηπείρου, η οποία αφού αξιολογήθηκε, απεστάλη επιστολή στην αρμόδια Επιτροπή του άρθρου 13 του Ν. 2539/97, για να ενταχθεί στο ΕΠΤΑ το έργο «Αποκατάσταση του οδικού δικτύου - διευθέτηση ομβρίων Δήμου Λάκκας Σουλίου με προϋπολογισμό 350.000 ευρώ, προκειμένου να καταστεί δυνατή η επιχορήγηση του Δήμου.
      Ο Υφυπουργός
      ΧΡΗΣΤΟΣ ΦΩΛΙΑΣ»
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 530/14.12.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τους Υπουργούς Εσωτερικών, Δημόσιας Διοίκησης και Αποκέντρωσης και Ανάπτυξης, σχετικά με τις κρίσεις προϊσταμένων Διευθύνσεων στο Υπουργείο Ανάπτυξης κλπ.
      Η επίκαιρη ερώτηση του κ. Κουτσούκου έχει ως εξής:
      «Κατά τη συζήτηση και ψήφιση στη Βουλή του ν.3260/2004 επισημάνθηκε με έμφαση, μεταξύ άλλων, ότι το νέο σύστημα επιλογής προϊσταμένων με τα μειωμένα προσόντα, την έλλειψη κριτηρίων και την ελεγχόμενη σύνθεση των υπηρεσιακών συμβουλίων, θα οδηγήσει σε φαινόμενα κομματισμού και ημετερισμού, ενώ θα απαξιώσει ικανά και δοκιμασμένα στελέχη της διοίκησης.
      Χαρακτηριστικό παράδειγμα αποτελεί η περίπτωση του κ. Ζήση Καπούλα, ο οποίος στις πρόσφατες επιλογές προϊσταμένων Διεύθυνσης στη Γενική Γραμματεία Βιομηχανίας του Υπουργείου Ανάπτυξης, παραλείφθηκε και υποβιβάστηκε σε απλό υπάλληλο, ενώ επί οκτώ έτη, από το 1996 μέχρι το 2004, ασκούσε καθήκοντα προϊσταμένου Διεύθυνσης.
      Επειδή ο συγκεκριμένος υπάλληλος έχει διατελέσει και μέλος για πολλά χρόνια στα συνδικαλιστικά όργανα, στην ΑΔΕΔΥ και σε διάφορες επιστημονικές επιτροπές, για τη Δημόσια Διοίκηση, μεταξύ των οποίων και η επιτροπή για τη σύνταξη του δημοσιοϋπαλληλικού κώδικα.
      Επειδή έχει δημοσιεύσει επιστημονικά βιβλία και άρθρα για τη Δημόσια Διοίκηση, ενώ είναι γνωστή η εργατικότητά του, το ήθος αλλά και η ικανότητά του για άσκηση διοίκησης.
      Επειδή η απόφαση του Υπηρεσιακού Συμβουλίου είναι παντελώς αναιτιολόγητη σχετικά με τα ουσιαστικά και τυπικά προσόντα του υπαλλήλου, άδικη, απαράδεκτη και προσβλητική,
      Ερωτώνται οι κύριοι Υπουργοί:
      Α) Με τι κριτήρια αξιολογούνται τα στελέχη της Δημόσιας Διοίκησης και πώς αυτά εφαρμόστηκαν στην περίπτωση του κ. Ζήση Καπούλα;
      Β) Τι μέτρα θα πάρει η Κυβέρνηση όταν παραβιάζονται, όπως στην προκειμένη περίπτωση, οι στοιχειώδεις αρχές της χρηστής διοίκησης και της αξιολόγησης των υπαλλήλων; Και,
      Θα επιμείνει η Κυβέρνηση στην εφαρμογή ενός αναξιοκρατικού συστήματος επιλογής των στελεχών της Δημόσιας Διοίκησης	;»
      Ο Υπουργός Ανάπτυξης κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, ειλικρινά εκπλήσσομαι γι’ αυτή την ερώτηση. Και εκπλήσσομαι για δύο λόγους. 
      Ο πρώτος λόγος είναι οι αναφορές οι οποίες γίνονται. Ο ερωτών συνάδελφος θα έπρεπε να είναι ιδιαίτερα προσεκτικός και όταν γνωρίζει ποιος Υπουργός είναι παραλήπτης αυτής της ερώτησης.
      Δεύτερον, ο χώρος από τον οποίον προέρχεται και η μακρά του θητεία θα έπρεπε να τον οδηγεί σε ερωτήσεις βλέποντας και το χθες. 
      Γίνομαι σαφής και συγκεκριμένος, κύριε συνάδελφε και παίρνω τις λέξεις σας γιατί θα μείνουν στην ιστορία. Πρώτον, μιλάτε για προαγωγές υπαλλήλων μειωμένων προσόντων. Τώρα τις βλέπετε, αγαπητέ κύριε συνάδελφε, κύριε Κουτσούκο, αυτές τις προαγωγές; Δεκατέσσερα χρόνια διατελέσατε Πρόεδρος της ΑΔΕΔΥ. Δεν υπήρξε ποτέ στο παρελθόν τέτοιο φαινόμενο και το ανακαλύπτετε τώρα;
      Δεύτερον, μιλάτε για ελεγχόμενες συνθέσεις των υπηρεσιακών συμβουλίων. Τώρα ανακαλύπτετε ελεγχόμενες συνθέσεις στα υπηρεσιακά συμβούλια; Μιλάτε για ημετερισμό και κομματισμό. Τώρα το βλέπετε αυτό, κύριε Κουτσούκο; Μιλάτε για απαξιώσεις ικανών και μιλάτε και για αναξιοκρατία.
      Έχω την αίσθηση, αγαπητοί κύριοι συνάδελφοι, ότι όταν αναφερόμεθα σε θέματα που έχουν σχέση με τη Δημόσια Διοίκηση, πρέπει να είμαστε ιδιαίτερα προσεκτικοί, γιατί οι απαντήσεις, αγαπητέ κύριε συνάδελφε, είναι εξαιρετικά καταλυτικές.
      Αναφέρεσθε στη Γενική Γραμματεία Βιομηχανίας του Υπουργείου Ανάπτυξης. Υπάρχουν δεκαεπτά οργανικές θέσεις οι οποίες ήταν όλες πληρωμένες, είχαν διευθυντές. Έγιναν οι κρίσεις και οι δεκατέσσερις από αυτούς ξαναεπελέγησαν. Πού ανακαλύπτετε, κύριε συνάδελφε, τον κομματισμό; Πού ανακαλύπτετε την αναξιοκρατία; Πού ανακαλύπτετε τον ημετερισμό; Κάποιοι άλλοι συνάδελφοι από αυτήν την πτέρυγα έπρεπε να έχουν λόγο και να ρωτούν και όχι εσείς! Τι επιθυμείτε; Την πλήρη ακινησία; Αυτό, το οποίο βρέθηκε, να παραμείνει ως έχει; Δεν θα έπρεπε μετά από δέκα και δώδεκα και δεκαπέντε χρόνια που ορισμένοι κατέχουν θέσεις να μπουν και καινούργιοι -επίσης ικανοί- υπάλληλοι; Η ικανότητα υπάρχει μόνο σε μια πλευρά ή σε όλους τους πολιτικούς χώρους;
      Ο έχων την ευθύνη αυτού του Υπουργείου, αγαπητέ κύριε συνάδελφε, λειτουργεί με αυτόν τον τρόπο γι’ αυτό και εκπλήττομαι από το ερώτημα το οποίο εσείς κάνατε. Γιατί δεν πιστεύω η τελειότητα να ήταν μόνο με την κυβέρνηση η οποία απήλθε και τώρα τα πράγματα να γίνονται με τις λέξεις τις οποίες είπα ότι θα παραμείνουν εδώ στην Αίθουσα και τις οποίες θα βρίσκετε συνεχώς μπροστά σας.
      Επιδίωξη δική μας είναι η Δημόσια Διοίκηση να τεθεί στη διάθεση του πολίτη. Επιδίωξη δική μας είναι να ξεφύγουμε από αυτήν τη μέγγενη της κρατικοποίησης του κόμματος και της κομματικοποίησης του κράτους, για το οποίο κανένας Έλληνας πολίτης δεν αμφιβάλλει ότι αποτελεί τη σφραγίδα της απελθούσης κυβέρνησης. Συνεπώς θα πρέπει να είμαστε ιδιαίτερα προσεκτικοί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κλείνω, κύριε Πρόεδρε, με μια παρατήρηση. Πρέπει να μας πείτε σε αυτήν την Αίθουσα αν θέλετε την ακινησία ή όχι. Λογάριασα -και ειδικά μετά τις αναφορές τις οποίες σας έδωσα- ότι οι δεκατέσσερις από τους δεκαεπτά διευθυντές που επελέγησαν στη Γενική Γραμματεία Βιομηχανίας είναι εκείνοι που ήταν και με την προηγούμενη διακυβέρνηση. 
      Πείτε, λοιπόν, στην Εθνική Αντιπροσωπεία τι θέλετε να κάνει αυτή η Κυβέρνηση με τα δικά σας κριτήρια όχι μόνο του σημερινού Βουλευτού του κόμματος της Αξιωματικής Αντιπολίτευσης, αλλά και του πολίτη και του συνδικαλιστή που επί δεκατέσσερα χρόνια διατέλεσε με επιτυχία –σας το λέω αυτό- Πρόεδρος της ΑΔΕΔΥ. Με αυτήν την ευθύνη να μιλήσετε σήμερα στην Εθνική Αντιπροσωπεία και μάλιστα όταν καλείτε να έρθει να απαντήσει σε αυτήν την ερώτησή σας ο Υπουργός Ανάπτυξης.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής, κ. Ιωάννης Κουτσούκος, έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Έθεσα με την ερώτησή μου ένα συγκεκριμένο θέμα στους Υπουργούς Εσωτερικών, Δημόσιας Διοίκησης και Ανάπτυξης, ένα χαρακτηριστικό παράδειγμα, τον υποβιβασμό και την παράλειψη από τις πρόσφατες κρίσεις στο Υπουργείο Ανάπτυξης, στη Γενική Γραμματεία Βιομηχανίας, του συνάδελφου Ζήση Καπούλα και περίμενα ότι ο Υπουργός, του οποίου αναγνωρίζω την προσφορά και τη διαδρομή θα είχε τη στοιχειώδη ευθύνη να αναγνωρίσει ότι έχει γίνει ένα σημαντικό λάθος, να παραδεχθεί τις ευθύνες του. Επειδή όμως αυτό δεν θέλει να το κάνει, μας γυρίζει στο παρελθόν, αναζητεί άλλοθι και αναφέρεται σε μια πολιτική την οποία όλοι μαζί έχουμε καταδικάσει και την οποία μάλιστα επικαλείται, ότι δηλαδή αυθαίρετα μπορεί να κάνει τις επιλογές των προϊσταμένων.
      Εμείς, κύριε Πρόεδρε και κύριε Υπουργέ, είχαμε προειδοποιήσει κατά τη συζήτηση του συγκεκριμένου ν.3260 που καθαίρεσε τους προϊσταμένους ότι τα μειωμένα προσόντα που βάζετε και η έλλειψη κριτηρίων θα οδηγήσουν σε φαινόμενα αναξιοκρατίας και ημετερισμού. 
      Έχουμε καταθέσει στη Βουλή μια σειρά στοιχείων με ερωτήσεις μας που δείχνουν τι γίνεται σήμερα στο Δημόσιο. Δεν είναι δηλαδή τυχαίο ότι στο Υπουργείο Οικονομικών καρατομήθηκαν τριακόσια εξήντα επτά στελέχη και επελέγησαν τα κορυφαία στελέχη της ΔΑΚΕ στο συνδικαλιστικό κίνημα. Δεν είναι τυχαίο ότι σε άλλες υπηρεσίες υπάλληλοι με πτυχία δεν κρίνονται και κρίνονται υπάλληλοι χωρίς έστω και αυτό το τυπικό προσόν.
      Ο Ζήσης Καπούλας, που επέλεξα ως χαρακτηριστικό παράδειγμα, έχει είκοσι εννιά χρόνια υπηρεσίας. Τα τελευταία δέκα χρόνια ήταν προϊστάμενος. Μπήκε με διαγωνισμό το 1976. Δεν παρέλειψε ποτέ κανέναν συνάδελφό του. Έχει διεθνή εμπειρία, έχει υπηρετήσει στην ΑΔΕΔΥ, έχει κάνει στο Εθνικό Κέντρο Δημόσιας Διοίκησης. Ήταν βασικό στέλεχος στην επιτροπή σύνταξης του Δημοσιοϋπαλληλικού Κώδικα και σας προτρέπω, κύριε Υπουργέ, να δείτε με τι πάθος υπερασπίστηκε εκεί τη Δημόσια Διοίκηση. Είναι άξιος, έντιμος, ηθικός και είναι κρίμα με τον τρόπο που λειτουργείτε να απαξιώνετε τους ανθρώπους, να τους υποβιβάζετε και να τους γυρίζετε στα καθήκοντα που είχαν όταν διορίστηκαν! Μπορεί να λειτουργήσει έτσι η Δημόσια Διοίκηση;
      Για να σας αποδείξω πόσο μεγάλο λάθος έχετε κάνει, θα σας διαβάσω μόνο την κατακλείδα της βιβλιοπαρουσίασης του καθηγητή του Πανεπιστημίου Θεσσαλονίκης, του κ. Τάχου σε ένα βιβλίο του κ. Καπούλα που λέει ότι ο κ. Ζήσης Καπούλας τιμά τους συναδέλφους του και την ελληνική Δημόσια Διοίκηση και δικαίως του αξίζει ιδιαίτερος έπαινος.
      Όταν, κύριε Υπουργέ, δεν μπορείτε να αναγνωρίσετε την προσφορά τέτοιων ανθρώπων στη Δημόσια Διοίκηση και μεταξύ των δεκαεπτά που κρίνετε τον παραλείπετε, σημαίνει ότι ασκείτε τη διοίκηση με έναν τρόπο που είναι καταδικαστέος, με έναν τρόπο που αναπαράγει την αναξιοκρατία και τον κομματισμό! Γι’ αυτό σας εγκαλούμε και γι’ αυτό θα απολογηθείτε στον ελληνικό λαό.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Προβήκατε και σε δεύτερο ατόπημα, κύριε συνάδελφε, εγκαλώντας τον Υπουργό –τον όποιον υπουργό- και δεν θα το περίμενα από εσάς. 
      Πρώτον, τα υπηρεσιακά συμβούλια λειτουργούν με τη σύνθεση την οποία έχουν και δεν αποφασίζει ο Υπουργός. Γιατί το αγνοείτε αυτό; Δεύτερον, εάν ένας υπάλληλος νοιώθει ότι είναι αδικημένος, υπάρχουν ελληνικά δικαστήρια. Εγκαλείτε την πολιτική ηγεσία γιατί τον παρέλειψε; Το υπηρεσιακό συμβούλιο ούτως έκρινε. Δεν θα πρέπει να το σεβαστείτε αυτό; Δηλαδή, τι θέλετε; Ο Υπουργός, ο κάθε Υπουργός, να παίρνει τα υπηρεσιακά συμβούλια και να λέει «κάντε αυτό και κάντε εκείνο»; 
      Ούτε είσθε ικανοποιημένος ότι δεκατέσσερις από τους δεκαεπτά διευθυντές παρέμειναν οι ίδιοι; Αυτό δεν σας ικανοποιεί; Δεν δείχνει ότι η αξιολόγηση έγινε κατά τρόπο αντικειμενικό και δίκαιο. Και δεν αναφέρομαι στο συγκεκριμένο διευθυντή, τον τιμώ και για τη δουλειά του όπως και εκείνους οι οποίοι παρελείφθησαν, αλλά μόνο αυτοί κατέχουν τις θέσεις; Όλοι οι άλλοι τι θα κάνουν; Δεν θα πρέπει να γίνει καμία αλλαγή, καμία αξιοποίηση κάποιων ανθρώπων οι οποίοι –εγώ δεν βάζω κομματική σκοπιμότητα- δεν κατέστη δυνατόν να αξιοποιηθούν στο προηγούμενο διάστημα; Αυτό υποστηρίζετε εσείς και το υποστηρίζετε και μέσα στην Εθνική Αντιπροσωπεία;
      Θα μου επιτρέψετε να πω και κάτι άλλο για να ξέρουν πώς ακριβώς συμπεριφερόμεθα.
    Παρακολουθήστε, λοιπόν, αγαπητέ κύριε συνάδελφε, τις συνθέσεις των υπηρεσιακών συμβουλίων το 1994, το 1998 και το 2004. Το 1994 οι τρεις συμμετέχοντες είχαν ο ένας έξι χρόνια υπηρεσίας, ο δεύτερος τέσσερα έτη υπηρεσίας στο βαθμό και ο τρίτος τέσσερα έτη υπηρεσίας. Το 1999 ο ένας με έντεκα έτη υπηρεσίας και οι άλλοι δύο με εννέα έτη υπηρεσίας. 
    ΓΙΑΝΝΗΣ ΚΟΥΤΣΟΥΚΟΣ: Απαντήστε μας για το τώρα.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δείτε, αγαπητέ κύριε συνάδελφε, ποια είναι η σύνθεση του υπηρεσιακού συμβουλίου του 2004. Δεκαεννέα έτη ο πρώτος στο βαθμό του διευθυντή, δεκαεπτά έτη ο δεύτερος και έντεκα έτη ο τρίτος.
    ΓΙΑΝΝΗΣ ΚΟΥΤΣΟΥΚΟΣ: Να μας απαντήσετε για το τώρα.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας απάντησα καθαρά με ευθύνη και λογάριαζα ότι δεν θα διαπράττατε, πέρα από την υποβολή αυτής της ερώτησης, ατόπημα, με τον τρόπο με τον οποίο ζητάτε ευθύνη γιατί το υπηρεσιακό συμβούλιο έκρινε ως έκρινε. Τα υπηρεσιακά συμβούλια λειτουργούν σύμφωνα με το νόμο και εκείνοι που θεωρούν ότι αδικούνται, μπορούν να καταφύγουν στα δικαστήρια.
    Λογάριαζα, όμως, ότι θα λέγατε ένα καλό λόγο, που από τους δεκαεπτά διευθυντές οι δεκατέσσερις είναι οι ίδιοι. Σας είπα πριν ότι εάν κάποιοι θα είχαν λόγο για να κάνουν κριτική, θα έπρεπε να είναι η πτέρυγα της Νέας Δημοκρατίας και όχι εσείς.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Επόμενη είναι η με αριθμό 527/14-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων, Οικονομίας και Οικονομικών, σχετικά με την καταβολή ολόκληρης της αποζημίωσης στις χήρες αποβιωσάντων αγροτών που είχαν ενταχθεί στα προγράμματα πρόωρης συνταξιοδότησης κλπ.
    Η επίκαιρη ερώτηση του κ. Τσιόγκα έχει ως εξής:
    «Στην πείνα και στην εξαθλίωση οδηγεί τις χήρες γυναίκες των αγροτών, που εντάχθηκαν στο πρόγραμμα πρόωρης συνταξιοδότησης και απεβίωσαν πριν την ολοκλήρωσή του, η κοινή υπουργική απόφαση 285126/5643/23-8-2002 των Υπουργείων Αγροτικής Ανάπτυξης και Τροφίμων και Οικονομίας και Οικονομιών. Και αυτό γιατί στην παραπάνω κοινή υπουργική απόφαση η παράγραφος 3 ορίζει ότι και στην περίπτωση που απεβίωσαν οι ενταγμένοι στο πρόγραμμα πρόωρης συνταξιοδότησης αγρότες πριν συνταξιοδοτηθούν από τον ΟΓΑ, οι χήρες γυναίκες τους θα παίρνουν μειωμένη την προβλεπόμενη από το σχετικό πρόγραμμα αποζημίωση κατά το ποσό της εκάστοτε κατώτερης σύνταξης του ΟΓΑ από την ημερομηνία που οι αποβιώσαντες σύζυγοι θα συμπλήρωναν το εξηκοστό πέμπτο έτος της ηλικίας τους.
    Η παραπάνω κοινή υπουργική απόφαση είναι κοινωνικά άδικη και πέρα για πέρα παράλογη, επειδή συμψηφίζει τις υπαρκτές αποζημιώσεις της πρόωρης συνταξιοδότησης με τις ανύπαρκτες κατώτερες συντάξεις του ΟΓΑ των συζύγων, που είναι ανύπαρκτες, επειδή οι συντάξεις αυτές ή μέρος τους δεν κληρονομούνται από τους συζύγους. 
    Η αναδρομική εφαρμογή της παραπάνω κοινής υπουργικής απόφασης είναι και παράνομη, επειδή αλλάζει μονομερώς και εκ των υστέρων τους όρους του προγράμματος σε βάρος των δικαιούχων αγροτισσών, χωρίς να τους δίνει τη δυνατότητα να διακόψουν την ένταξή τους, στο πρόγραμμα αλλά με βαριές ποινές τις εξαναγκάζει να το εφαρμόσουν μέχρι την προβλεπόμενη καταληκτική ημερομηνία.
    Ερωτώνται οι κύριοι Υπουργοί:
    Τι ενέργειες θα κάνουν για να αλλάξει άμεσα η παραπάνω κοινή υπουργική απόφαση, έτσι ώστε οι χήρες των αποβιωσάντων αγροτών, που είχαν ενταχθεί στα προγράμματα πρόωρης συνταξιοδότησης, να παίρνουν ολόκληρη την αποζημίωση, τουλάχιστον, μέχρι τη συνταξιοδότησή τους, από τον ΟΓΑ και από τότε και στο εξής να γίνεται ο συμψηφισμός της αποζημίωσης με την κατώτερη σύνταξη του ΟΓΑ που θα παίρνουν οι ίδιες;»
    Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, το πρόγραμμα της πρόωρης συνταξιοδότησης έχει για την περίοδο 2000-2006 ένα προϋπολογισμό 1.235.000.000 ευρώ με κοινοτική συμμετοχή 476.000.000 ευρώ, δηλαδή περίπου το 38%. Η προκύπτουσα διαφορά στο ύψος της δημόσιας δαπάνης επιβαρύνει καθ’ ολοκληρία τον εθνικό προϋπολογισμό. 
    Σύμφωνα με τις ισχύουσες αποφάσεις που διέπουν το καθεστώς εφαρμογής του προγράμματος της πρόωρης συνταξιοδότησης των αγροτών, οι δικαιούχοι λαμβάνουν μηνιαία μια αποζημίωση ύψους 311,07 ευρώ, ενώ οι κάτοικοι παραμεθορίων περιοχών, ή των νησιών του Ανατολικού Αιγαίου 366,83 ευρώ. 
    Το νόμιμο όριο της ηλικίας του δικαιούχου για τη συνταξιοδότηση από τον ΟΓΑ είναι το εξηκοστό πέμπτο, πέραν του οποίου γίνεται συμψηφισμός της πρόωρης σύνταξης και της κατώτερης βασικής σύνταξης του ΟΓΑ. Οι δικαιούχοι έχουν δικαίωμα παραμονής στο πρόγραμμα δεκαπέντε χρόνια. 
    Μέχρι σήμερα έχουν ενταχθεί στο πρόγραμμα πενήντα μία χιλιάδες πεντακόσιοι δικαιούχοι, εκ των οποίων οι είκοσι εννέα χιλιάδες εντάχθηκαν από το 1994-1999, ενώ οι υπόλοιποι από το 2000 μέχρι σήμερα και οι εντάξεις συνεχίζονται μέχρι το 2006.
    Σύμφωνα με την κοινή υπουργική απόφαση 285126/23.8.2002 σε περίπτωση θανάτου της δικαιούχου ή του δικαιούχου της πρόωρης συνταξιοδότησης, η πρόωρη σύνταξη καταβάλλεται στον έτερο των συζύγων. Ο υπολογισμός του αναλογούντος ποσού στηρίζεται στη χρονική περίοδο από την ημερομηνία θανάτου μέχρι την ημερομηνία που θα εξήρχετο από το πρόγραμμα ο δικαιούχους, δηλαδή το εξηκοστό πέμπτο έτος της ηλικίας. Ο επιζών σύζυγος αντικαθιστά το θανόντα δικαιούχο, τόσο ως προς το χρόνο παραμονής του στο πρόγραμμα, όσο και ως προς τις συνολικές απολαβές που θα είχε από το πρόγραμμα ο θανών σύζυγος. Η καταβολή της πρόωρης σύνταξης γίνεται κατόπιν αιτήσεως του ή της επιζώντος συζύγου. 
    Συμψηφισμός της πρόωρης σύνταξης με την κατώτερη βασική σύνταξη του ΟΓΑ εφαρμόζεται στον επιζώντα σύζυγο. Εκεί υπάρχει το πρόβλημα που αναφέρετε. Για τον υπολογισμό του συμψηφισμού στον επιζώντα ή στην επιζώντα σύζυγο, δεν χρησιμοποιείται η πραγματική ηλικία του νέου δικαιούχου, αλλά η ηλικία του θανόντος. 
    Προκειμένου, λοιπόν, να αρθεί η αδικία, εξετάζουμε τη δυνατότητα στο νέο θεσμικό πλαίσιο του προγράμματος, να γίνεται ο συμψηφισμός της σύνταξης του ΟΓΑ στο σύζυγο ή στη σύζυγο με βάση τη δική του ηλικία και όχι την ηλικία του θανόντος.
    Επίσης θα πρέπει να πούμε ότι στο νέο θεσμικό πλαίσιο για την πρόωρη συνταξιοδότηση, προβλέπεται και η ένταξη σε αυτήν των κτηνοτρόφων.
    ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας έχει το λόγο.
    ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
    Με την τοποθέτηση του κυρίου Υπουργού, υπάρχει μία δέσμευση, η οποία πιστεύουμε ότι θα υλοποιηθεί, γιατί αυτή η κοινή υπουργική απόφαση είναι πέρα για πέρα άδικη -για να μην πω μακάβρια- διότι όταν πεθαίνει ο ένας από τους δύο συζύγους, αφαιρείται το ποσό από τον επιζώντα σύζυγο. Επειδή η κοινή υπουργική απόφαση είναι από τον Αύγουστο του 2002, δηλαδή από το Υπουργείο Οικονομίας και Αγροτικής Ανάπτυξης και Τροφίμων, θεωρούμε ότι η υλοποίησή της από τη σημερινή Κυβέρνηση δείχνει για άλλη μια φορά ότι και η σημερινή Κυβέρνηση υλοποιεί αποφάσεις και νόμους της προηγούμενης κυβέρνησης.
    Σήμερα, όμως, έχουμε κάτι καινούριο. Πιστεύουμε ότι θα υλοποιηθεί άμεσα αυτή η δέσμευση του κυρίου Υπουργού, έτσι ώστε να διορθωθεί αυτή η αδικία, που είναι πέρα για πέρα παράνομη και μάλιστα με ένα απαράδεκτο τρόπο, γιατί υποχρεώνει τον επιζώντα ή τη χήρα να συνεχίσει το πρόγραμμα πρόωρης συνταξιοδότησης, αλλά του αφαιρεί τη σύνταξη, μετρώντας μετά θάνατον την ηλικία της σύνταξης γήρατος. Όταν, δηλαδή, ο αγρότης ή η αγρότισσα θα έβγαιναν στα εξήντα πέντε στη σύνταξη γήρατος υπολογίζει τη μετά θάνατο ημερομηνία, το εξηκοστό πέμπτο έτος της ηλικίας. 
    Είναι πέρα για πέρα απαράδεκτο και νομίζουμε ότι πρέπει αυτή η κατάφωρη αδικία να διορθωθεί, ούτως ώστε να έχουν αυτά που δικαιούνται και να μην αδικούνται.
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, όπως είπα και στην πρωτολογία μου, και εμείς θεωρούμε ότι εδώ υπάρχει αδικία. Θεωρούμε ότι θα πρέπει να έχουν διαφορετική αντιμετώπιση ως προς το θέμα αυτό οι απόμαχοι της γεωργίας, οι οποίοι έχουν αναλώσει τη ζωή τους, δουλεύοντας κάτω από πολύ δύσκολες συνθήκες, προκειμένου να επιβιώσουν στην ύπαιθρο. 
    Δεσμευόμαστε ότι γίνεται προσπάθεια και θα αρθεί αυτή η αδικία, δημιουργώντας ένα θεσμικό πλαίσιο, που θα μας επιτρέψει να δίνουμε πλήρη συνταξιοδότηση στο θανόντα ή στη θανούσα σύζυγο αυτού που έχει ενταχθεί ήδη σε πρόγραμμα πρόωρης συνταξιοδότησης.
      ΔΗΜΗΤΡΙΟΣ ΤΣΙΟΓΚΑΣ: Πάντως, κύριε Πρόεδρε, εμείς θα παρακολουθήσουμε αυτήν την εξέλιξη και τη δέσμευση γιατί θέλουμε την άμεση εφαρμογή της.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, η υπ’ αριθμόν 529/14-12-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Εθνικής Παιδείας και Θρησκευμάτων, σχετικά με την απομάκρυνση των υλικών αμιάντου από σχολεία και νοσοκομεία, διαγράφεται λόγω κωλύματος του κυρίου Υπουργού.
      Εισερχόμεθα στις επίκαιρες ερωτήσεις δεύτερου κύκλου.
      Πρώτη είναι η με αριθμό 531/14-12-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρυσής Αράπογλου προς τον Υπουργό Εθνικής Άμυνας, σχετικά με την ανάθεση προμηθειών αμυντικών υλικών των Ενόπλων Δυνάμεων στην Ελληνική Βιομηχανία Όπλων, κλπ. 
      Η επίκαιρη ερώτηση της κ. Αράπογλου έχει ως εξής: 
      «Είναι γνωστό ότι στο πρόσφατο παρελθόν πραγματοποιήθηκε αλλαγή στη μετοχική σύνθεση καθώς και στη μορφή διοίκησης της ΕΛΒΟ. Στο πλαίσιο δε αυτής της νέας μορφής λειτουργίας καταρτίστηκε το business plan, το οποίο μεταξύ των άλλων περιλαμβάνει προγράμματα που αφορούν σε προμήθειες αμυντικού υλικού του ελληνικού στρατού. 
      Επειδή είναι πρόδηλα φανερό ότι καθήκον της επίσημης πολιτείας είναι να στηρίζει εκείνες τις δομές και τους φορείς που καλύπτουν και στηρίζουν τις αμυντικές υποχρεώσεις της χώρας, επειδή η ΕΛΒΟ ταυτοχρόνως με τις δραστηριότητές της καλύπτει και κοινωνικές ανάγκες, προσφέροντας απασχόληση σε χίλιους εργαζόμενους, καθώς και αντικείμενο εργασιών σε περισσότερες των πεντακοσίων μικρομεσαίων επιχειρήσεων, ερωτάται ο κύριος Υπουργός:
      1. Τι προτίθεται να πράξει σχετικά με τα βασικά προγράμματα παραγωγής που έχουν προγραμματισθεί όπως το άρμα μάχης ΤΟΜΑ, η αναβάθμιση των LEOPARD, η ανανέωση του στόλου των πεντάτονων φορτηγών καθώς και των ειδικοποιημένων οχημάτων; 
      2. Τι προτίθεται να πράξει σχετικά με τα προγράμματα άμεσης ανάθεσης, καθώς και την ανανέωση των συμφωνιών υποστήριξης –στα πλαίσια του πενταετούς προγράμματος- που αφορούν σε ανακατασκευές και ανταλλακτικά οχημάτων που σύμφωνα με τον προγραμματισμό λειτουργίας της εταιρείας για το 2005 θα εξασφάλιζαν σε αυτήν το παραγωγικό περιεχόμενο και παράλληλα την επέκταση του κύκλου των εργασιών που αυτή δύναται να αναλάβει;»
      Ο Υφυπουργός Εθνικής Άμυνας κ. Λαμπρόπουλος έχει το λόγο. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε. 
      Κυρία και κύριοι συνάδελφοι, βασικός μας στόχος είναι με κάθε τρόπο η στήριξη της αμυντικής μας βιομηχανίας για το καλό βεβαίως της οικονομίας μας και της εθνικής άμυνας. Κάθε παραγγελία υλικού θα γίνεται σύμφωνα με τις ανάγκες των Ενόπλων μας Δυνάμεων, με σεβασμό στο δημόσιο χρήμα, με πλήρη διαφάνεια και σύμφωνα με το νόμο. Πρόκειται άλλωστε να φέρουμε σύντομα ένα νόμο στη Βουλή, όπου κάθε προμήθεια των Ενόπλων Δυνάμεων θα έχει οπωσδήποτε την έγκριση του Ελεγκτικού Συνεδρίου, κάτι που, δυστυχώς, δεν έχει γίνει ποτέ μέχρι τώρα στον τόπο μας. Βεβαίως όλα θα είναι πλήρως εναρμονισμένα με τα ισχύοντα στην Ευρωπαϊκή Ένωση. Κατά συνέπεια, ό,τι κάποιοι ήξεραν μέχρι τώρα να το ξεχάσουν. 
      Στα πλαίσια επίσης της συγκράτησης για το 2004 των εξοπλιστικών δαπανών στο ποσό του 1.800.000.000 ευρώ, που εμείς αποφασίσαμε και που σημαίνει μείωση σε σχέση με την περίοδο 1999-2003 που ξεπερνά το 40%, υπήρξαν αναθεωρήσεις προγραμμάτων. Τα προβλήματα άλλωστε με την ΕΛΒΟ δεν δημιουργήθηκαν τώρα, αλλά οφείλονται στην αθέτηση προηγούμενων υποσχέσεων που είχε δώσει η κυβέρνηση και μάλιστα στο αναθεωρημένο επιχειρησιακό σχέδιο της ΕΛΒΟ της περιόδου 2002-2006, το οποίο είχε εγκριθεί από το 2001. Αυτό το γνωρίζουν όλοι και οι εργαζόμενοι και οι πάντες. 
      Ειδικότερα σας απαντώ στα ερωτήματά σας τα εξής: 
      Πρώτον, όσον αφορά την προμήθεια των ΤΟΜΑ, των τεθωρακισμένων οχημάτων μάχης: Μετά την ολοκλήρωση της αξιολόγησης των τεχνικών προσφορών ακυρώθηκε τον Αύγουστο του 2004 η αρχική έγκριση προμήθειας, η οποία θα εξετασθεί πάλι με το αναθεωρημένο ΕΜΠΑΕ του 2005. 
      Δεύτερον, η ΕΛΒΟ ανέλαβε για το νέο άρμα μάχης, το LEOPARD 2, σημαντικό έργο συμπαραγωγής. 
      Τρίτον, η εργοστασιακή αξιοποίηση των υπό προμήθεια εκατόν ογδόντα τριών μεταχειρισμένων αρμάτων LEOPARD θα γίνει από το 304 στρατιωτικό εργοστάσιο στο Βελεστίνο από Έλληνες. 
      Τέταρτον, επίσης η ΕΛΒΟ σε συνεργασία με το ΓΕΣ υλοποίησε σύμβαση για ανακατασκευές οχημάτων ύψους 2,5 εκατομμυρίων ευρώ. 
      Πέμπτον, η ΕΛΒΟ θα αναλάβει απ’ ευθείας ανάθεση την προμήθεια σαράντα οχημάτων μεταφοράς πυρομαχικών και σαράντα δύο βυτιοφόρων οχημάτων μεταφοράς καυσίμων, το κόστος της οποίας αποτιμάται στο ποσό των 15.000.000 εκατομμυρίων ευρώ. 
      Για το δεύτερο ερώτημά σας έχω να πω ότι πρώτον βρίσκονται σε εξέλιξη οι διαδικασίες για σύναψη πενταετών συμβάσεων προμήθειας, ανταλλακτικών για οχήματα STAYER κλπ. και δεύτερον, ολοκληρώνεται η ανακατασκευή εξήντα λεωφορείων. Και τέλος -και σημαντικότερο- εκκρεμούν ακόμη συμβάσεις προς υλοποίηση με την ΕΛΒΟ και σύντομα θα πραγματοποιηθούν οι σχετικές αναθέσεις. Έχω μάλιστα μαζί μου ένα μεγάλο κατάλογο τέτοιων προμηθειών, διάφορων υλικών κλπ. Και σας επαναλαμβάνω ότι θα προχωρήσουμε σε αναθέσεις. 
      Τονίζω και πάλι, καταλήγοντας, ότι εμείς θα στηρίξουμε με κάθε μέσο και με κάθε τρόπο την ΕΛΒΟ για το καλό της εθνικής μας οικονομίας, των Ενόπλων Δυνάμεων και βεβαίως των εργαζομένων. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Η κ. Αράπογλου έχει το λόγο. 
      ΧΡΥΣΗ ΑΡΑΠΟΓΛΟΥ: Κύριε Πρόεδρε, κυρίες και κύριοι συνάδελφοι, κύριοι Υπουργοί, χαίρομαι για τη δήλωσή σας ότι θα στηρίξετε την Ελληνική Βιομηχανία, αλλά λυπάμαι γιατί αυτό δεν το έχετε δείξει μέχρι τώρα. 
      Θα σας κάνω μια ευθεία ερώτηση: Αν έστω κι ένας από την πολιτική ηγεσία του Υπουργείου Εθνικής Άμυνας, του Γενικού Γραμματέα συμπεριλαμβανομένου, του κ. Ζορμπά, έχει συναντηθεί μέχρι σήμερα με τη διοίκηση της ΕΛΒΟ, την οποίαν εσείς διορίσατε ή με το σωματείο εργαζομένων, το οποίο επανειλημμένα εδώ και μήνες ζητάει μια συνάντηση μαζί σας. Είναι ένα σωματείο που εκπροσωπεί χίλιους εργαζόμενους, αριθμός πάρα πολύ σημαντικός, στη Θεσσαλονίκη, αλλά και μια πλειάδα -θα έλεγα- ορισμένων χιλιάδων μικρών επιχειρήσεων που κινούνται γύρω από την ΕΛΒΟ. 
      Κύριοι Υπουργοί, θα πρέπει να γνωρίζετε ότι το χθεσινό αποτέλεσμα για τη Θεσσαλονίκη για τη διεκδίκηση της EXPO 2008 ήταν οδυνηρό. Το αποτέλεσμα δεν σημαίνει μόνο ότι έχασε η Θεσσαλονίκη, αλλά ότι ταπεινώθηκε με τις δώδεκα ψήφους που πήρε στο Παρίσι. 
      Θέλω να σας πω ότι το μέλλον αυτής της πόλης και οι προοπτικές της δεν μπορεί να καλύπτονται από τα μεγάλα λόγια, αλλά από πάρα πολύ συγκεκριμένες πράξεις, πάρα πολύ συγκεκριμένα προγράμματα και πάρα πολύ συγκεκριμένη πρόνοια. Αυτό το οποίο επίκειται τους επόμενους δυο μήνες –και αυτό το νόημα είχε και η επίκαιρη ερώτηση που κατέθεσα, όπου την απάντηση που μου δώσατε σήμερα μου τη δώσατε και στην απλή ερώτηση που είχα καταθέσει- είναι ότι όλοι φοβόμαστε ότι αμέσως μετά τις γιορτές θα έχουμε πάρα πολλές απολύσεις στην ΕΛΒΟ. Το θέμα της αποβιομηχάνισης της περιοχής, της υποστήριξης της Ελληνικής Βιομηχανίας από μια εταιρεία, η οποία έχει αποδείξει την επάρκειά της, νομίζω ότι είναι ένα πάρα πολύ σημαντικό θέμα και πρέπει να το αντιμετωπίσετε εντελώς διαφορετικά. 
      Σε ό,τι αφορά στα ΤΟΜΑ, εξ όσων γνωρίζω ήταν η παραγωγή αυτή που μακροπρόθεσμα θα μπορούσε να κρατήσει την ΕΛΒΟ σε μια συνεχιζόμενη παραγωγική δραστηριότητα και να εξασφαλίσει τη δυνατότητα της, την ευρωστία της, αλλά και τη συντήρηση και τη διατήρηση αυτού του προσωπικού που σήμερα έχει. 
      Θέλω να ξαναρωτήσω όμως τι γίνεται με τις ανακατασκευές και τα ανταλλακτικά των παλαιών οχημάτων, το οποίο είναι πενταετές πρόγραμμα. Απ’ ό,τι κατάλαβα είπατε ότι τώρα θα υπογραφεί. Με συγχωρείτε, αυτό ανανεώνεται κάθε χρόνο, είναι πενταετές. Τον προηγούμενο χρόνο υπήρξε η στήριξη της βιομηχανίας και μάλιστα ο λόγος για τον οποίο το πενταετές αυτό πρόγραμμα υλοποιείται είναι η στήριξη της παραγωγής της ΕΛΒΟ σε περιόδους πτώσης αυτής. Φέτος δεν υπάρχει, απολύτως, καμία εξέλιξη. 
      Αυτά είναι θέματα, τα οποία δεν μπορούμε να παραπέμπουμε σε ένα αόριστο μέλλον. Θέλουμε πάρα πολύ συγκεκριμένες απαντήσεις με χρονοδιαγράμματα. Κι εν πάση περιπτώσει, όλους αυτούς τους προλόγους που κάνατε με τα αυτονόητα περί της διαφάνειας των προμηθειών θα σας παρακαλούσα να τους παραλείπετε και να λέτε κάτι πιο συγκεκριμένο. Και με όλες αυτές τις αόριστες απειλές περί του ότι κάποιοι ήξεραν δεν ξέρω τι ακριβώς εννοείτε. Αλλά ό,τι εννοείτε, να το καταθέσετε. 
      Η διοίκηση της ΕΛΒΟ, λοιπόν, σήμερα έχει αρχίσει τις κοινωνικές περικοπές, τις περικοπές των κοινωνικών παροχών προς τους εργαζόμενους και προς τα παιδιά τους και τους επόμενους δυο μήνες το πρόβλημα στη Θεσσαλονίκη μπορεί να γίνει εκρηκτικό.
Η μέριμνα και η πρόνοια για μία πόλη, που είναι η πόλη του Πρωθυπουργού, νομίζουμε ότι απαιτεί άλλη αντιμετώπιση από την πολιτική ηγεσία. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Υφυπουργός έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κυρία συνάδελφε, προφανώς η έλλειψη επιχειρημάτων σας οδήγησε να μας συζητήσετε εδώ και το θέμα της EXPO. Δεν ξέρω ποια σχέση μπορεί να έχει το ένα με το άλλο...
      ΧΡΥΣΗ ΑΡΑΠΟΓΛΟΥ: Καμία. Για σας δεν έχει καμία.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Καμία σχέση, λοιπόν. Χαίρομαι που το ακούω. Από έλλειψη επιχειρημάτων και δημιουργία εντυπώσεων. Τίποτε άλλο. 
      Δεύτερον, όσον αφορά για τις συναντήσεις που είπατε πάρα πολλές φορές έχουν γίνει συναντήσεις με πολλούς ... 
      ΧΡΥΣΗ ΑΡΑΠΟΓΛΟΥ: Ποιου με ποιον; 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Με τον πρόεδρο. Έχουν γίνει πάρα πολλές φορές συναντήσεις ….
      ΧΡΥΣΗ ΑΡΑΠΟΓΛΟΥ: Ο πρόεδρος έχει να σας δει από τότε που τον διορίσατε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Αράπογλου, μη διακόπτετε. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας παρακαλώ, δεν σας διέκοψα καθόλου.
      Έχουν γίνει πάρα πολλές φορές συναντήσεις. Εγώ ο ίδιος –αν και δεν είμαι αρμόδιος, δεν έχω καμία σχέση με την ΕΛΒΟ και με το αντικείμενο αυτό- έχω δεχθεί τους εργαζόμενους και έχουμε κάνει πολύ ευρεία συζήτηση. Ήταν πάρα πολλές, λοιπόν, και λυπάμαι γιατί το λέτε αυτό. 
      Τρίτον, αυτό που θέλω να σας πω είναι ότι δεν προέκυψαν σήμερα τα θέματα και τα προβλήματα της ΕΛΒΟ. Θα πρέπει να το αναγνωρίσουμε αυτό. Είναι παλιά, όπως το είπα, είναι συνεχόμενα τα τελευταία χρόνια με τις ψεύτικες υποσχέσεις που κάθε φορά δινόντουσαν και δεν το αμφισβητεί κανείς αυτό. Δεν προέκυψαν τώρα.
      Από εκεί και μετά, επαναλαμβάνουμε ότι θα στηρίξουμε την αμυντική βιομηχανία. Θα πρέπει όμως, να καταλάβουμε ένα πράγμα: Ότι δεν μπορεί να επιβιώσει ούτε η ΕΛΒΟ ούτε τα Ελληνικά Ναυπηγεία –που είναι τέσσερα, πέντε-  μόνο με παραγγελίες των Ενόπλων Δυνάμεων, αν τη δραστηριότητά τους δεν την επεκτείνουν και σε άλλους τομείς. Δεν αντέχουν και δεν μπορούν οι Ένοπλες Δυνάμεις.  Δεν θα πληρώνει ο ελληνικός λαός μια ζωή για τουφέκια και όπλα και να στερείται την παιδεία, την υγεία και οτιδήποτε άλλο. Δεν θα πληρώνουμε για να παίρνουμε όπλα, όπως, δυστυχώς, έχει γίνει μέχρι τώρα, για να τα έχουμε μέσα στα κουτιά άχρηστα. 
      Είναι, λοιπόν, και στους στόχους μας να κάνουμε τις περικοπές που πρέπει να κάνουμε –αυτά που δεν χρειαζόμαστε- να τα μεταφέρουμε στην παιδεία, στην υγεία ….
      ΧΡΥΣΗ ΑΡΑΠΟΓΛΟΥ: Σας προσκαλούμε να έλθετε στην ΕΛΒΟ, έστω και μία φορά. 
      ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, δεν σας διέκοψε ο Υπουργός καθόλου. Δεν μπορεί να αγνοείται το Προεδρείο.  Σας άφησα και μιλήσατε με άνεση χρόνου.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας παρακαλώ. 
      Επαναλαμβάνω, έχουμε σωρεία συμβάσεων –θα τα καταθέσω και στα πρακτικά και αυτές που σας ανέφερα και είναι μεγάλος ο αριθμός και άλλος αριθμός, που είναι τώρα υπό συζήτηση και διαπραγμάτευση- και θα γίνουν αναθέσεις και θα εξασφαλίσουμε το καλύτερο δυνατό για την ΕΛΒΟ και για όλες τις αμυντικές βιομηχανίες της χώρας μας. Θα τις στηρίξουμε με κάθε μέσο και με κάθε τρόπο. Έχουμε πάρα πολλές συμβάσεις, αριθμός ολόκληρος, μεγάλος. Μακάρι να είχατε κάνει και εσείς το ίδιο όλα αυτά τα χρόνια.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 528/14.12.2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από το πράσινο σκουλήκι βαμβακοπαραγωγών του Νομού Σερρών κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Στη χρεοκοπία οδηγεί τους βαμβακοπαραγωγούς του Νομού Σερρών η άρνηση της Κυβέρνησης να αποζημιώσει τις ζημιές που προκάλεσε στις βαμβακοφυτείες τους το 2003, επιφυτεία πράσινου σκουληκιού που δεν οφείλεται σε αμέλειά τους, αλλά σε ευνοϊκές για την ανάπτυξή του συνθήκες και στην αποδιοργάνωση των κρατικών και νομαρχιακών υπηρεσιών που υποτίθεται στηρίζουν επιστημονικοτεχνικά τους αγρότες. 
      Σαν πρόσχημα γι’ αυτήν την άρνηση, σύμφωνα με πληροφορίες μας η Κυβέρνηση χρησιμοποιεί το επιχείρημα ότι οι ζημιές που προκλήθηκαν από την παραπάνω επιφυτεία είναι μικρότερες του 30% στο σύνολο του νομού. 
      Ερωτάται ο κύριος Υπουργός: 
      - Εάν θα αποζημιωθούν και πότε οι πληγέντες βαμβακοπαραγωγοί. 
      -Τι μέτρα θα πάρει για να αποφευχθεί η χρεοκοπία των πληγέντων βαμβακοπαραγωγών;»
         Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, για το ίδιο θέμα έχουμε ήδη απαντήσει στη Βουλή σε ερώτηση που μας έκανε ο Βουλευτής Ξάνθης. Βέβαια, η ερώτηση εκείνη αναφερόταν για άλλη περιοχή της Ελλάδας  -πρέπει να το πούμε αυτό- όμως το θέμα της ερώτησης ήταν ακριβώς το ίδιο. 
       Πρέπει να πούμε ότι εκείνες οι ζημιές στην αγροτική παραγωγή που δεν πληρώνονται από τον ΕΛΓΑ, καλύπτονται από τα ΠΣΕΑ, όμως απαιτείται η έγκριση της Ευρωπαϊκής Ένωσης. Επειδή υποβάλλεται φάκελος στην Ευρωπαϊκή Ένωση με μία σειρά από στοιχεία, στο παρελθόν υπήρξε πολύ μεγάλη καθυστέρηση μέχρι να πάρουμε την έγκριση και να πληρώσουμε τις αποζημιώσεις. Πάνω από δύο χρόνια ήταν οι καθυστερήσεις αυτές. 
         Τι συνέβη όμως, με την υπόθεση που συζητούμε τώρα. Το πρόγραμμα ΦΑΡ καλύπτει ζημιές στην αγροτική παραγωγή από το Μάρτιο του 2003 έως το Φεβρουάριο του 2004. Ο σχετικός φάκελος υπεβλήθη στις 10 Μαρτίου 2004 και όπως αντιλαμβάνεστε, ο φάκελος υπεβλήθη από την προηγούμενη διοίκηση του ΕΛΓΑ. Γίνεται από τον ΕΛΓΑ και υποβάλλεται στην Ευρωπαϊκή Ένωση. Δυστυχώς, τα στοιχεία τα οποία περιείχε ο φάκελος μέσα δεν αποδείκνυαν αυτά τα οποία ζητούσε η Ευρωπαϊκή Ένωση και δεν μπόρεσε η Ευρωπαϊκή Ένωση να εγκρίνει τη σχετική ζημιά που συζητούμε τώρα. 
      Είχαμε, λοιπόν, επιστολή της αρμόδιας υπηρεσίας της Ευρωπαϊκής Ένωσης, η οποία μας ζητούσε να δώσουμε και άλλα στοιχεία έτσι ώστε να αιτιολογείται πλήρως ότι η ζημιά προήλθε από βροχοπτώσεις, όπως ανέφερε μέσα ο φάκελος. 
         Το πρόβλημα πού ήταν; Ότι πριν ένα χρόνο είχαμε υποβάλλει φάκελο πάλι για το ίδιο πρόβλημα λέγοντας μέσα ότι αυτό προήλθε όχι από υγρασία, αλλά από ξηρασία. Αντιλαμβάνεστε, λοιπόν, ότι μεταξύ των δύο αιτιολογιών υπάρχει μία μεγάλη απόσταση. 
      Γίνεται μία πολύ μεγάλη προσπάθεια. Έχουμε συνεχή επικοινωνία με τις αρμόδιες υπηρεσίες της Ευρωπαϊκής Ένωσης. Υπάρχει συνεργασία μεταξύ του Υπουργείου Αγροτικής Ανάπτυξης και Τροφίμων, του ΕΘΙΑΓΕ και του Πανεπιστημίου Θεσσαλονίκης έτσι ώστε να αιτιολογήσουμε, πλήρως, ότι η συγκεκριμένη ζημιά προήλθε από δυσμενείς καιρικές συνθήκες, δηλαδή από βροχοπτώσεις και χρησιμοποιούμε μετεωρολογικά στοιχεία εκείνης της περιόδου.
      Δεσμευτήκαμε δε στους αγρότες του Νομού Σερρών ότι μέχρι τέλος Δεκεμβρίου θα συλλέξουμε και όλα τα άλλα στατιστικά στοιχεία που απαιτούνται, δηλαδή, αποδόσεις, παραγωγή κ.λπ., για να αιτιολογήσουμε το θέμα και θα δώσουμε μάχη στην Ευρωπαϊκή Ένωση, ώστε να εγκριθεί το αίτημα της χώρας, να εγκριθεί το πρόγραμμα ΦΑΡ και να αποζημιωθούν οι αγρότες και των Σερρών και των άλλων περιοχών, οι οποίοι επλήγησαν από την ίδια ασθένεια. 
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Τζέκης, έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Θα ήθελα στη δευτερολογία του ο κύριος Υπουργός να διευκρινίσει αν στο φάκελο που είχε σταλεί είναι μέσα η περίπτωση των Σερρών, ιδίως της επαρχίας Νιγρίτας που υπέστη μεγάλη, πράγματι, καταστροφή από τη συγκεκριμένη επιφυτεία του πράσινου σκουληκιού.
        Κύριε Πρόεδρε, μπορεί η πρόθεση της Κυβέρνησης να είναι να αποζημιώσει τους αγρότες, αλλά η πρόθεση από την πράξη απέχει πάρα πολύ. Για μας το ζήτημα δεν είναι ότι τα ΠΣΕΑ θα πρέπει να υποβάλουν το φάκελο στην Ευρωπαϊκή Ένωση για να έρθει η έγκριση ύστερα από δύο ή τρία χρόνια, γιατί είναι γνωστό το πώς λειτουργεί η γραφειοκρατία, που χρησιμοποιείται για να μη δοθεί στο τέλος η αποζημίωση. Θα πρέπει η ίδια η Κυβέρνηση να πάρει πρωτοβουλία για να δώσει τα χρήματα που πρέπει να δοθούν στους αγρότες, να μπορέσουν κι αυτοί να κινηθούν. Γιατί μιλάμε, κύριε Πρόεδρε, για το 2003 και είμαστε στο 2004, έρχεται η επόμενη χρονιά, η επόμενη καλλιέργεια και άρα το πρόβλημα για τους συγκεκριμένους βαμβακοπαραγωγούς υπάρχει. 
        Τι μπορούσε να κάνει η Κυβέρνηση; Εμείς πιστεύουμε ότι θα μπορούσε να αγνοήσει ακόμα και την Ευρωπαϊκή Ένωση, γιατί δεν μπορεί από τη μία να έρχεσαι με νόμους εδώ και να δίνεις φοροαπαλλαγές, επιδοτήσεις, επιχορηγήσεις δισεκατομμυρίων ευρώ σε μεγαλοεπιχειρηματίες και από την άλλη να λες ότι γι’ αυτά τα εκατομμύρια των ευρώ πρέπει να πάρω και κάποια έγκριση. 
        Τι μπορεί να γίνει, κύριε Υπουργέ; Μπορεί μέσω της Αγροτικής Τράπεζας να δώσει δάνεια στους συγκεκριμένους αγρότες και άτοκα μάλιστα, γιατί χθες μέσα στη Βουλή δώσαμε στην Αγροτική Τράπεζα επιδοτήσεις που δόθηκαν σε παλαιότερες χρονικές περιόδους. Τι αποδεικνύει αυτό; Αποδεικνύει ότι η Κυβέρνηση –αν υπάρξει πολιτική βούληση- μπορεί να ικανοποιήσει το αίτημα των βαμβακοπαραγωγών της περιοχής Νιγρίτας των Σερρών για να μη βγουν στο δρόμο. Αντί όμως να δείξει ενδιαφέρον η Κυβέρνηση, αυτοί οδηγούνται μέσω του Εισαγγελέα και πάλι στα δικαστήρια, γιατί αυτό έγινε προχθές πάλι πάνω στις Σέρρες.
        Το ζήτημα, κύριε Πρόεδρε –το ανέφερε βέβαια και ο κύριος Υπουργός-  είναι ότι δε φταίνε οι αγρότες για την καταστροφή. Φταίνε οι καιρικές συνθήκες, αλλά, κύριε Υπουργέ, φταίει και η έλλειψη γεωπόνων στις Υπηρεσίες Γεωργικών Εφαρμογών. Τους γεωπόνους που υπάρχουν στις υπηρεσίες τους έχουμε μόνο για τις επιδοτήσεις που σημαίνει, δηλαδή, ότι εδώ είναι ουσιαστικό το πρόβλημα προστασίας των φυτειών όλων των γεωργικών προϊόντων.
      Και τελικά βάζω ένα ερώτημα, γιατί τα στοιχεία τα βάζει ο ΟΠΕΚΕΠΕ. Μήπως κόβει και ράβει ο ΟΠΕΚΕΠΕ, σύμφωνα και με τις κατευθύνσεις που δίνει η Ευρωπαϊκή Ένωση για να παρουσιάζει και μειωμένη την παραγωγή του βάμβακος; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κάνω, λοιπόν, ένα ερώτημα. Όμως εάν υπάρξει η πολιτική βούληση από εσάς, εμείς συμφωνούμε απόλυτα μέσω της Αγροτικής Τράπεζας με άτοκο δάνειο να δοθούν αυτά τα λεφτά για να μπορούν να κάνουν και Χριστούγεννα, αλλά και να μπορούν να καλλιεργήσουν την επόμενη χρονιά.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, όσον αφορά το πρόγραμμα ΦΑΡΠ, πρέπει να πούμε ότι καλύπτει και τα προβλήματα που δημιουργήθηκαν στο Νομό Σερρών. 
      ΑΓΓΕΛΟΣ ΤΖΕΚΗΣ: Είναι μέσα δηλαδή;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι μέσα και όλος ο Νομός Σερρών με τα προβλήματα που υπέστη και ιδιαίτερα με το πράσινο σκουλήκι. 
      Όσον αφορά στον ΟΠΕΚΕΠΕ και τα στοιχεία, θέλω να σας πω ότι στοιχεία παίρνουμε, κυρίως, από τις Νομαρχιακές Αυτοδιοικήσεις και όχι από τον ΟΠΕΚΕΠΕ. Άλλωστε κανένα λόγο δεν έχει ο ΟΠΕΚΕΠΕ να δώσει λανθασμένα στοιχεία, όπως λέτε, για να ικανοποιήσει την Ευρωπαϊκή Ένωση.
      Αναφερθήκατε σ’ ένα θέμα το οποίο έχουμε συζητήσει πολλές φορές. Αυτό είναι το θέμα των εθνικών ενισχύσεων. Ξέρετε πολύ καλά ότι οι εθνικές ενισχύσεις δεν μπορούν να δοθούν, διότι υπονομεύεται η διαπραγματευτική ικανότητά μας στην Ευρωπαϊκή Ένωση. 
      ΑΓΓΕΛΟΣ ΤΖΕΚΗΣ: Μα σας λέμε για άτοκο δάνειο μέχρι να εγκριθούν.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν μπορούμε εμείς να πηγαίνουμε και να δίνουμε μάχη, για παράδειγμα, για έναν νέο κανονισμό για τη ζάχαρη, για να μη μειωθούν οι επιδοτήσεις των αγροτών και από την άλλη πλευρά να λέμε ότι μπορούμε να δώσουμε –και δίνουμε- εθνικές ενισχύσεις.
      ΑΓΓΕΛΟΣ ΤΖΕΚΗΣ: Μα σας λέμε για άτοκο δάνειο.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, σας παρακαλώ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όσον αφορά στο δάνειο, ουδέποτε υπήρξε αίτημα από πλευράς αγροτών. Έχουμε κάνει επανειλημμένως συζητήσεις με τους αγρότες του Νομού Σερρών. Στο Υπουργείο Αγροτικής Ανάπτυξης και Τροφίμων προχθές είχαμε όλους τους εκπροσώπους του Νομού Σερρών και συζητήσαμε τα θέματα που αφορούν στον αγροτικό τομέα του Νομού Σερρών. Έχουν έρθει οι αγροτικοί σύλλογοι και έχουμε συζητήσει. Ένα από τα θέματα που συζητήσαμε ήταν και το θέμα των αποζημιώσεων. Ουδέποτε ετέθη θέμα δανείου από τους αγρότες του Νομού Σερρών. 
      Πέραν αυτού, θέλω να σας πω –και συμφωνώ μαζί σας- ότι θα έπρεπε όταν υπήρξε η καταστροφή ή η ζημιά, να γίνει εφηρμοσμένη έρευνα, έτσι ώστε εγκαίρως να βρεθεί η αιτία του προβλήματος και να καταπολεμηθεί το πρόβλημα που δημιουργήθηκε. 
      Σας λέω, λοιπόν, ότι το ΕΘΙΑΓΕ ήδη προχωρεί και κάνει εφηρμοσμένη έρευνα, δηλαδή όχι έρευνα για την έρευνα, αλλά έρευνα για να στηριχθούν οι αγρότες.
      Σας λέω, επίσης, ότι ο ΕΛΓΑ έχει οργανωθεί σε πολύ καλύτερο βαθμό, ότι καταβάλλονται οι αποζημιώσεις των αγροτών όπως υποσχεθήκαμε προεκλογικά σε τρεις μήνες από τη συγκομιδή του προϊόντος, ότι επεκτείνονται οι καλύψεις της ζωικής παραγωγής και ότι έχει οργανωθεί σε τέτοιο βαθμό η υπηρεσία, έτσι ώστε και οι εκτιμήσεις να γίνονται αντικειμενικά –διότι αντικειμενικές εκτιμήσεις δεν γίνονταν, οι περισσότερες εκτιμήσεις ήταν υποκειμενικές και έτσι οδηγηθήκαμε σε δικαστήρια και εκκρεμούν δικαστικές αποφάσεις για μη αντικειμενικές εκτιμήσεις του ΕΛΓΑ- και βέβαια να στηρίζεται με κάθε τρόπο ο αγρότης, ιδιαίτερα όταν πάθει κάποιες ζημιές από δυσμενή καιρικά φαινόμενα. 
      ΠΡΟΕΔΡΕΥΩΝ (Γεώργιος Σούρλας): Θέλω να πω ότι σε κάθε περίπτωση που κατατίθεται μία επίκαιρη ερώτηση –κύριε Τζέκη, σε σας απευθύνομαι πιο πολύ- μπαίνουν πολλά ζητήματα, μένουν πολλές απαντήσεις να δοθούν και γι’ αυτό ο χρόνος είναι περιορισμένος. Επομένως υπάρχει η δυνατότητα να συνεχίσετε αυτήν την κουβέντα με τον αρμόδιο Υπουργό. Γι’ αυτό βρισκόμαστε στη δύσκολη θέση να περιορίσουμε το χρόνο.
    ΑΓΓΕΛΟΣ ΤΖΕΚΗΣ: Έχετε δίκιο.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη με αριθμό 526/14.12.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Οικονομίας και Οικονομικών, σχετικά με την επίλυση του ασφαλιστικού προβλήματος των τραπεζών, την επιβάρυνση του Κρατικού Προϋπολογισμού κλπ.
      Η επίκαιρη ερώτηση του κυρίου συναδέλφου έχει ως εξής:
      «Πηγαίνουν κι έρχονται τα σενάρια για την «τακτοποίηση» των ασφαλιστικών προβλημάτων που αντιμετωπίζουν οι τράπεζες με το προσωπικό τους. Και είναι, πραγματικά, εξωφρενικό η Κυβέρνηση να δεσμεύεται, σύμφωνα, τουλάχιστον, με τα σχετικά δημοσιεύματα, πως θα καλύψει τα σχετικά οικονομικά ανοίγματα που εμφανίζονται ώστε τα κατοχυρωμένα δικαιώματα των τραπεζοϋπαλλήλων να μην θιγούν και οι τράπεζες να μην υποστούν σοβαρή οικονομική αφαίμαξη.
      Ερωτώνται οι αρμόδιοι Υπουργοί να ενημερώσουν την Εθνική Αντιπροσωπεία βάσει ποιας ακριβώς λογικής θα επιβαρυνθούν οι Έλληνες φορολογούμενοι για να μην θιγούν τα εξωφρενικά προνομιακά συστήματα που έχουν συνομολογήσει στον τραπεζικό τομέα εργοδότες και εργαζόμενοι και για ποιο λόγο θα παρέμβει το κράτος και θα αναλάβει τις οικονομικές υποχρεώσεις ιδιωτικών ουσιαστικά πλέον φορέων».
      Το λόγο έχει ο Υφυπουργός Οικονομίας και Οικονομικών κ. Πέτρος Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κύριε συνάδελφε, γνωρίζετε ότι υπάρχει συγκεκριμένη νομοθεσία, ο ν. 3029/2002 που ψήφισε το ΠΑΣΟΚ γι’ αυτό το θέμα, μία εβδομάδα πριν από τις εκλογές –κυριολεκτικά μία εβδομάδα πριν από τις εκλογές του Μαρτίου του 2004- με κοινή υπουργική απόφαση των Υπουργών Οικονομίας και Οικονομικών και Οικονομικών και Εργασίας. Ο κλάδος σύνταξης του ΤΑΠΥΛΤ εντάχθηκε στο ΙΚΑ ΕΤΑΜ. Γνωρίζετε πως υπάρχει ένας διάλογος σε εξέλιξη μεταξύ των τραπεζών και των εργαζομένων και παρακολουθούμε από κοντά το διάλογο αυτό. 
      θέλω να σας διαβεβαιώσω ότι νοιαζόμαστε και για το τελευταίο ευρώ του Έλληνα φορολογούμενου, νοιαζόμαστε για τους ασφαλισμένους και για την οικονομική ευρωστία του ΙΚΑ φυσικά. 
      Αυτά ήθελα να πω επί του παρόντος, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Ανδριανόπουλος έχει το λόγο.
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, αν φωτιστήκατε εσείς, φωτίστηκα και εγώ. Νομίζω πως η παραπομπή σε εγκλήματα του παρελθόντος δεν νομιμοποιεί εγκλήματα του μέλλοντος. Θα σας έλεγα ότι το δωράκι που έγινε με τη ρύθμιση στην οποία αναφερθήκατε, δεν θα έπρεπε να το παρουσιάζετε σαν δικαιολογία. Θα σας συνιστούσα και να το ανακαλέσετε, αν είναι δυνατόν. Υπάρχει ένας νόμος, αλλά δεν έχουν βγει οι σχετικές υπουργικές αποφάσεις. Κακώς έχει αυτήν τη ρύθμιση ο νόμος, αλλά ακόμα χειρότερα είναι δυνατόν να βγουν τέτοιες αποφάσεις οι οποίες «φορτώνουν» το μέσο Έλληνα εργαζόμενο στην οικονομία και στις απλές επιχειρήσεις τα βάρη των τραπεζών, οι οποίες –δόξα τω Θεώ!- κάθε άλλο παρά κάποιος θα μπορούσε να πει ότι αδικοπάσχουν.
    Κάποια στιγμή, πρέπει να αποκτήσουμε λίγη σοβαρότητα και να δούμε με άλλο μάτι το χρήμα του ελληνικού λαού και τα βάρη που ενδεχομένως κάποιοι να έχουν την πρόθεση να «φορτώσουν» στον κρατικό προϋπολογισμό.
    Είναι αδιανόητο να ακούω πριν από λίγο τον Υφυπουργό Εθνικής Οικονομίας να λέει –με μία λογική από την πλευρά του- ότι δεν είναι δυνατόν να «φορτώνουμε» στο δημόσιο, δηλαδή στο Υπουργείο Εθνικής Αμύνης, τις πολεμικές βιομηχανίες και τα ναυπηγεία και την ίδια ώρα να μιλάμε για εξαπλάσιες επιβαρύνσεις του κρατικού προϋπολογισμού, για να καλυφθούν οι υποχρεώσεις ιδιωτικών επιχειρήσεων, οι οποίες –δόξα τω Θεώ!- καλά πάνε.
    Εκεί, λοιπόν, πρέπει να πάρετε κάποια θέση σαφή και αποτελεσματική. Ξέρω το δέλεαρ, κύριε Υπουργέ. Σας έχουν ρίξει ένα τυράκι και τρέχετε σαν τα ποντικάκια από πίσω. Το δέλεαρ είναι το περίφημο σχήμα που έχει προταθεί που δήθεν οι τράπεζες θα επιμεριστούν κάποιο βάρος περίπου 2,3 δισεκατομμυρίων ευρώ, ώστε εσείς να καλύψετε ένα 2% περίπου του Ακαθάριστου Εθνικού Προϊόντος από το έλλειμμά σας και να βγείτε «λουλουδάκια».
    Ανακαλύπτετε εκεί ότι με εγγύηση του δημοσίου θα πρέπει να καλυφθεί η όλη πορεία του ταμείου που σημαίνει μακροπρόθεσμα 7.000.000.000 ευρώ περίπου σε βάρος της τσέπης του Έλληνα φορολογούμενου. Να μη σας προσελκύσει αυτό το δέλεαρ και πέσετε με τα δύο πόδια μέσα στη σούπα. 
    Θέλω, λοιπόν, να σημειώσω ότι έχετε ευθύνη απέναντι στον Έλληνα φορολογούμενο, απέναντι στον Κρατικό Προϋπολογισμό, απέναντι στον απλό Έλληνα πολίτη που από το υστέρημά του πληρώνει το ΙΚΑ, να μην επιβαρύνετε το ΙΚΑ, να μην επιβαρύνετε τον προϋπολογισμό και βεβαίως να μην τινάξετε στον αέρα την ελληνική οικονομία και τις υγιείς επιχειρήσεις. Να φροντίσετε οι εύρωστες τράπεζες να αναλάβουν το βάρος της σχετικής ευθύνης που τις αφορά αποκλειστικά και μόνο.
     Επαναλαμβάνω για μία ακόμα φορά για το γνωστό δωράκι των περίπου 200.000.000.000 ευρώ, εφόσον και εσείς συμφωνείτε –απ’ ό,τι κατάλαβα- ότι κακώς έγινε, να λάβετε μέτρα και να το ανακαλέσετε. Δεν πιστεύω κανείς εδώ μέσα, από όλες τις παρατάξεις, να σας ψέξει για κάτι τέτοιο.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ο αγαπητός συνάδελφος, μιλάει με βεβαιότητα για πράγματα και αποφάσεις που δεν έχουν ληφθεί. Ισχύουν αυτά τα οποία είπα προηγουμένως. Έχουμε επίγνωση του κόστους τέτοιων ρυθμίσεων. Όπως είπα πριν, βρίσκονται σε εξέλιξη οι διαπραγματεύσεις μεταξύ των τραπεζών και των εργαζομένων. Αντιλαμβάνομαι ότι και οι ίδιες οι τράπεζες μεταξύ τους δεν έχουν καταλήξει σε κάποιο κοινό σχέδιο δράσης. 
      Ας περιμένουμε, λοιπόν, την εξέλιξη των συζητήσεων αυτών και θα τοποθετηθούμε ξανά,
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συζήτηση επί του κατατεθέντος από τον Υπουργό Απασχόλησης και Κοινωνικής Προστασίας «Κοινωνικού Προϋπολογισμού έτους 2004».
      Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής. Όσον αφορά στην οργάνωση της συζήτησης προτείνω, όπως συμφωνήσαμε στη Διάσκεψη των Προέδρων, να τηρήσουμε τη διαδικασία που ακολουθείται σε ανάλογες συζητήσεις, δηλαδή κατ’ εφαρμογήν της διάταξης της παραγράφου 5, του άρθρου 65, του Κανονισμού της Βουλής, να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής:
      Τρεις Βουλευτές από τη Νέα Δημοκρατία, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. Όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα, μέχρι το τέλος της ομιλίας του δευτέρου ομιλητή.
      Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι δεκαπέντε λεπτά και οι λοιποί τέσσερις, δύο από τη Νέα Δημοκρατία και δύο από το ΠΑΣΟΚ, μέχρι δέκα λεπτά.
      Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο με ηλεκτρονικό σύστημα θα μιλήσουν πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δέκα λεπτά και οι Υπουργοί μέχρι είκοσι λεπτά.
      Εφόσον η Βουλή αποδεχτεί αυτήν την πρόταση, τα κόμματα έχουν υποδείξει:
      Από τη Νέα Δημοκρατία τους κυρίους Κωνσταντίνο Καραμπίνα, Μάριο Σαλμά και Κωνσταντίνο Μαρκόπουλο. 
      Από το Πανελλήνιο Σοσιαλιστικό Κίνημα τον κύριο Χρήστο Πρωτόπαπα, την κυρία Παρασκευή Χριστοφιλοπούλου και τον κύριο Δημήτριο Κουσελά. 
      Από το Κομμουνιστικό Κόμμα Ελλάδος τον κύριο Δημήτριο Τσόγκα. 
      Από το Συνασπισμό Ριζοσπαστικής Αριστεράς τον κύριο Αθανάσιο Λεβέντη.
      Τέλος προτείνω η συνεδρίαση να λήξει στις 16.00΄.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε. 
      Το ΠΑΣΟΚ  προτείνει ως Κοινοβουλευτικό Εκπρόσωπο τον κ. Μιλτιάδη Παπαϊωάννου.
      Το Κομμουνιστικό Κόμμα Ελλάδος προτείνει ως Κοινοβουλευτικό Εκπρόσωπο τον κ. Δημήτριο Τσιόγκα. 
      Ο Συνασπισμός Ριζοσπαστικής Αριστεράς προτείνει ως Κοινοβουλευτικό Εκπρόσωπο τον κ. Αθανάσιο Λεβέντη.
      Ο κύριος Κωνσταντίνος Καραμπίνας, έχει το λόγο.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, ο Κοινωνικός Προϋπολογισμός που συζητάμε δεν θα ισχυριστώ ότι κάνει πράξη το όραμα της Νέας Δημοκρατίας για σύγχρονο κοινωνικό κράτος. Δεν θα ισχυριστώ κάτι τέτοιο. 
      Εκείνο όμως που θα ισχυριστώ είναι ότι ο Κοινωνικός Προϋπολογισμός, ως εκτελείται από την Κυβέρνηση της Νέας Δημοκρατίας, σταθεροποιεί και ενισχύει τις κοινωνικές κατακτήσεις του λαού μας, καλύπτει τις υποχρεώσεις του κράτους από τη μη εφαρμογή των νόμων, που οι προηγούμενες κυβερνήσεις ψήφισαν και δεν εκτελούσαν, αφού πρόβλεψη για την κάλυψη των κονδυλίων δεν υπήρχε, καθώς επίσης δίνει λύσεις σε συσσωρευμένα προβλήματα, που είχαν σχέση με τη μη εγγραφή στον Κρατικό Προϋπολογισμό όλων των αναγκαίων πιστώσεων που θα διασφάλιζαν την ομαλή χρηματοδότηση κυρίως της κοινωνικής ασφάλισης και την έγκαιρη καταβολή των συντάξεων από όλους τους φορείς κοινωνικής ασφάλισης.
      Γι’ αυτό το σκοπό χρειάστηκε να εξασφαλίσουμε συνολικά επιπλέον πιστώσεις που ανήλθαν στα 795.000.000 ευρώ. Με απλά λόγια, οι πιστώσεις που είχαν εγγραφεί αρχικά για την κοινωνική ασφάλιση στον Κρατικό Προϋπολογισμό του 2004 ανέρχονταν στα 544.000.000.000 ευρώ για κοινωνική ασφάλιση, δηλαδή δεν υπολογίσατε τα 795.000.000 ευρώ, κυρίες και κύριοι συνάδελφοι της Αξιωματικής Αντιπολίτευσης. 
      Ο Κοινωνικός Προϋπολογισμός του 2004 είναι και μία απάντηση στους διαχρονικά κινδυνολόγους, σε όλους όσους ισχυρίζονται ότι η μεγάλη φιλελεύθερη παράταξη της Νέας Δημοκρατίας είναι η παράταξη που δεν έχει κοινωνική ευαισθησία και ότι, όταν βρεθεί στην Κυβέρνηση, θα ισοπεδώσει τις κοινωνικές κατακτήσεις του λαού μας. 
      Τη σημαία της καταστροφολογίας και κινδυνολογίας, δυστυχώς τελευταία ανεμίζει και ο Αρχηγός της Αξιωματικής Αντιπολίτευσης, κύριος Γεώργιος Παπανδρέου, για να συγκαλύψει την αδυναμία, όσον αφορά τη διαμόρφωση θέσεων και πολιτικών προτάσεων και να αποκρύψει τις εσωστρεφείς διαθέσεις του κόμματός του. Για να πλήξει μάλιστα το κύρος και την αξιοπιστία της Κυβέρνησης, ο κύριος Πρόεδρος της Αξιωματικής Αντιπολίτευσης αόριστα ισχυρίζεται ότι συρρικνώνεται το κοινωνικό κράτος. 
      Δεν υπάρχει συρρίκνωση του κοινωνικού κράτους, όπως ισχυρίζεται και ισχυρίζεστε, κυρίες και κύριοι συνάδελφοι της Αξιωματικής Αντιπολίτευσης και αυτό επιβεβαιώνεται από την εκτέλεση του Κοινωνικού Προϋπολογισμού του 2004 και από τον Προϋπολογισμό του Κράτους του 2005, βάσει του οποίου τα ποσά που θα διατεθούν στο Υπουργείο Απασχόλησης και Κοινωνικής Προστασίας είναι στο 14,9%, θα εξασφαλίσουν δε την αύξηση της βασικής σύνταξης του ΟΓΑ, την αύξηση του ΕΚΑΣ, την απόδοση εισφοράς του δημοσίου στην κοινωνική ασφάλιση, τριμερή χρηματοδότηση, την αυξημένη επιχορήγηση των ασφαλιστικών ταμείων και κυρίως του ΟΓΑ, η επιχορήγηση του οποίου θα αυξηθεί κατά 30,44%, του ΙΚΑ που θα αυξηθεί κατά 10,3% και του ΤΣΑ που θα αυξηθεί κατά 13% περίπου. Γνωρίζετε όλοι πάρα πολύ καλά ότι και κατά την εκτέλεση θα απαιτηθούν πολύ περισσότερα.
      Από αυτόν, όμως, το δρόμο της καταστροφολογίας και κινδυνολογίας, δηλαδή ότι μέσα σε εννέα μήνες διακυβέρνησης συντελέστηκε η καταστροφή, δεν θα μπορούσαν να λείψουν, αφού άδραξαν την ευκαιρία, οι γνωστοί-άγνωστοι διαπλεκόμενοι, δηλαδή εκείνοι που θίγονται από την πολιτική βούληση του Πρωθυπουργού, κ. Κώστα Καραμανλή και της Κυβέρνησής του να αποκαταστήσουν την διαφάνεια στο δημόσιο βίο της χώρας.
      Ο ελληνικός λαός όλους θα μας κρίνει από τις επιλογές μας. Αυτό είναι βέβαιο. Επίσης βέβαιο είναι, όπως όλοι πολύ καλά γνωρίζουμε, ότι η πολιτική δεν κρίνεται από τις προθέσεις και τα ωραία λόγια, αλλά από τα αποτελέσματά της, κύριοι της Αντιπολίτευσης. Στο τέλος της τετραετίας, λοιπόν, θα μας κρίνετε, όταν τα μεγέθη θα είναι μετρήσιμα και συγκρίσιμα.
      Με το πώς, όμως, αυτός ο Κοινωνικός Προϋπολογισμός εκτελείται επιβεβαιώνει κατευθείαν τη διακηρυγμένη θέση της Κυβέρνησης, πλήρως ευθυγραμμισμένη με την προγραμματική δέσμευση του Πρωθυπουργού για αποφασιστική ενίσχυση του κοινωνικού κράτους. Σ’ αυτόν τον Προϋπολογισμό διαφαίνεται η προσπάθεια της Κυβέρνησης για σταδιακή αναδιάρθρωση των δημοσίων δαπανών που στοχεύει στην ανάδειξη του κοινωνικού χαρακτήρα του κράτους.
      Απόδειξη των όσων ισχυρίζομαι, κυρίες και κύριοι συνάδελφοι, που απομυθοποιεί τα όσα λέγονται και δίνει καθαρή πολιτική απάντηση στους κινδυνολόγους, είναι οι αριθμοί και οι πολιτικές που εφαρμόστηκαν στο εννιάμηνο της διακυβέρνησης μας, ενισχυτικές του κοινωνικού χαρακτήρα του κράτους, δηλαδή τα χρηματικά ποσά σε τρέχουσες τιμές που διετέθησαν για κοινωνική προστασία, ασφάλιση, υγεία, πρόνοια μέσα από τους Ειδικούς Προϋπολογισμούς των Υπουργείων Απασχόλησης και Κοινωνικής Προστασίας, Υγείας και Κοινωνικής Αλληλεγγύης, των προϋπολογισμών των φορέων κοινωνικής ασφάλισης, των διαφόρων υπηρεσιών κοινωνικής ασφάλισης και απευθείας από το κράτος.
      Το ύψος των χρημάτων που κατευθύνεται σε αυτό το σκέλος της κρατικής δραστηριότητας είναι και εκείνο που αποδεικνύει το χαρακτήρα της Κυβέρνησης, είτε ως φιλολαϊκής-φιλεργατικής, είτε ως αντιλαϊκής-αντεργατικής, για να χρησιμοποιήσω προσφιλείς ορολογίες.
      Ο πρώτος, λοιπόν, Κοινωνικός Προϋπολογισμός που η Κυβέρνηση της Νέας Δημοκρατίας εκτελεί, είναι αυξημένος, σε σχέση με τον Κοινωνικό Προϋπολογισμό του 2003, ορόσημο των δικών σας προσπαθειών και αποτελεσμάτων κατά την πολύχρονη παρουσία σας στη διακυβέρνηση της χώρας, κυρίες και κύριοι συνάδελφοι του ΠΑΣΟΚ.
      Για το έτος λοιπόν 2004, το συνολικό ύψος των μεγεθών θα ανέλθει σε 37.037.854.000 ευρώ έναντι 33.491.598.000 ευρώ, δηλαδή αύξηση κατά 3.546.296.000 ευρώ, ποσοστό 10,59%.
	Θα ήθελα επίσης να σημειώσω τη σημαντική αύξηση του Προϋπολογισμού του Υπουργείου Απασχόλησης σε ποσοστό 14,9% σε σχέση μ’ αυτόν του 2003 που εγγυάται την ομαλή χρηματοδότηση των κοινωνικών δαπανών. Απολογιστικά, όπως όλοι γνωρίζουμε πολύ καλά, τα ποσά θα είναι πολύ μεγαλύτερα από τα προβλεπόμενα. 
	Επίσης, αυξάνεται η επιχορήγηση των ασφαλιστικών ταμείων και κυρίως του ΙΚΑ που αποτελεί τη «σπονδυλική στήλη» του ασφαλιστικού συστήματος της χώρας κατά το σημαντικό ποσοστό του 10,3%. 
	Όλα αυτά συνοδεύονται από μία σειρά νομοθετημάτων και προσδιορίζουν το χαρακτήρα που προσλαμβάνει η κοινωνική πολιτική της Κυβέρνησης της Νέας Δημοκρατίας, μία σειρά νομοθετικών ρυθμίσεων του Υπουργείου Υγείας και Κοινωνικής Αλληλεγγύης για τη βελτίωση των παρεχόμενων υπηρεσιών υγείας και πρόνοιας, ρύθμιση των χρεών των νοσοκομείων, προσλήψεις σε τρεις χιλιάδες τετρακόσιες θέσεις προσωπικού σε φορείς υγείας όλης της χώρας από το 2005, πρόσληψη τριακοσίων γιατρών στο ΕΣΥ. 
      Για τα άτομα με αναπηρία προβλέπεται η θέσπιση κάρτας αναπηρίας, η διευκόλυνση της πρόσβασης στο δημόσιο τομέα, η δημιουργία προσβάσιμων χώρων. Θα υπάρξει αναγνώριση ως πολύτεκνης της οικογένειας με τρία παιδιά, προτεραιότητα διορισμού στους πολύτεκνους καθηγητές, μειωμένη θητεία εννέα μηνών ενός εκ των τριών παιδιών. 
      Επίσης υπάρχει η νομοθετική ρύθμιση για τα πανωτόκια που έδωσε ανάσα στους αγρότες μας. Το φορολογικό νομοσχέδιο που ψηφίστηκε πρόσφατα δεν περιέχει επιβαρύνσεις σε μισθωτούς. Οι αυξήσεις που θα δοθούν το 2005 κινούνται πάνω από τα όρια του πληθωρισμού κι έτσι εξασφαλίζεται το εισόδημα των εργαζομένων. 
	Το αναπτυξιακό νομοσχέδιο που στοχεύει στην ισόρροπή ανάπτυξη και χορηγεί σημαντικά κίνητρα στις μικρομεσαίες επιχειρήσεις μέχρι και 55% της επένδυσης σε συνδυασμό με το φορολογικό νομοσχέδιο, που προβλέπει μειώσεις των συντελεστών για την επιχειρηματικότητα, αποτελούν ένα πρώτης τάξεως κίνητρο ανάπτυξης της οικονομίας, αλλά και ενίσχυσης της ανταγωνιστικότητας των ελληνικών προϊόντων. Παράλληλα, θα συμβάλλουν σημαντικά στην αύξηση της απασχόλησης και τη μείωση της ανεργίας που έχει καταστεί η μάστιγα της κοινωνίας μας. 
	Το τελευταίο νομοσχέδιο του Υπουργείου Απασχόλησης και Κοινωνικής Αλληλεγγύης επιλύει χρονίζοντα δίκαια αιτήματα των εργαζομένων. Παράλληλα, στο πλαίσιο της προσπάθειας για τη θωράκιση του κομβικού πυλώνα της δημόσιας ασφάλισης έχει ήδη σημειωθεί αύξηση των συντάξεων έως και 5% με την κατάργηση της εισφοράς των συνταξιούχων στο ΛΑΦΚΑ. Επιπλέον αυξήθηκε κατά 40% το οικογενειακό επίδομα που χορηγεί ο ΟΑΕΔ στους μισθωτούς που δεν καλύπτονται από συλλογικές συμβάσεις.
	Όλες αυτές οι νομοθετικές πρωτοβουλίες και άλλες επίσης συμπληρώνουν την πολιτική μας στο εννιάμηνο της διακυβέρνησης στον ευαίσθητο χώρο της κοινωνικής πολιτικής και όλα αυτά με γνώμονα τη διαφάνεια και την ορθολογική διαχείριση στη λειτουργία και στην εκτέλεση, που είναι η «ασπίδα» προστασίας του δημοσίου συμφέροντος.
	Μετά απ’ όλα όσα κατέθεσα, εύλογα και δίκαια η πολιτική της Κυβέρνησης της Νέας Δημοκρατίας είναι και φιλολαϊκή και φιλεργατική και κοινωνικά ευαίσθητη, αφού όχι μόνον ενισχύει τις κοινωνικές κατακτήσεις, αλλά και επιλύει προβλήματα που διαμορφώθηκαν και οξύνθηκαν από παραλείψεις και λαθεμένες πολιτικές επιλογές των κυβερνήσεων του ΠΑΣΟΚ. 
	Ας προσεγγίσουμε, όμως, ρεαλιστικά, κυρίες και κύριοι συνάδελφοι, το όλο θέμα. Μπορεί να ισχυριστεί κανείς ότι η κοινωνική πολιτική είναι αποκομμένη ή μη επηρεαζόμενη, από τη γενικότερη κατάσταση της οικονομίας ή τη μη διαφάνεια στο δημόσιο βίο ή από τη μη έγκαιρη αντιμετώπιση που δημιουργεί η τεχνολογική εξέλιξη που ανατρέπει εργασιακές σχέσεις ή από το δημογραφικό που ανατρέπει κοινωνικές δομές και έχει καταστεί ο υπ’ αριθμόν ένας κίνδυνος για την κοινωνική ασφάλιση, αλλά και την ίδια την προοπτική μας ως έθνους, ή από την εισφοροδιαφυγή ή τη φοροδιαφυγή, ή από το μεταναστευτικό ή από την παραοικονομία ή από πολιτικές που υπηρέτησαν τους λίγους κι όχι τους πολλούς, ή ακόμα από διαμορφωμένες αντιλήψεις ιδιοσυμφεροντολογισμού, νωθρότητας, αδιαφορίας και έλλειψης προσήλωσης προς το καθήκον; Κυρίες και κύριοι συνάδελφοι, η κοινωνική πολιτική είναι απόλυτα συνδεδεμένη με όλα αυτά. 
	Ποια είναι η κατάσταση της οικονομίας που παραλάβαμε από τις κυβερνήσεις του ΠΑΣΟΚ και τα προβλήματα στο χώρο της κοινωνικής ασφάλισης, αλλά και στις παραμέτρους που επηρεάζουν την κοινωνική πολιτική και παρεμβάλλουν εμπόδια στην άσκηση της δικής μας πολιτικής, ώστε να γίνουν πλήρως κατανοητά από το λαό μας τα όσα ισχυριζόμαστε; Κατά κόρον σας ακούγαμε να μας λέτε ότι τα οικονομικά του κράτους έχουν νοικοκυρευτεί, το δημόσιο χρέος ως ποσοστό του ΑΕΠ μειώνεται χρόνο με το χρόνο κι έτσι χρήματα που παλαιότερα πήγαιναν για πληρωμές τόκων τώρα χρηματοδοτούν άλλες σημαντικές δαπάνες για υποδομές, κοινωνική προστασία και για τη διασφάλιση των συντάξεων στο μέλλον. 
      Αυτή ήταν η αλήθεια, κυρίες και κύριοι συνάδελφοι; Όχι βέβαια. Ήταν το μεγάλο ψέμα, η εικονική πραγματικότητα. Τα ελλείμματα έχουν ξεπεράσει το 5% και το δημόσιο χρέος το εκτινάξατε στο 112 του ΑΕΠ και τα συγκαλύπτατε με την προσφιλή σας μέθοδο της δημιουργικής λογιστικής. Εκθέσατε τη χώρα μας στους ετέρους μας στην Ευρωπαϊκή Ένωση και έχετε μάλιστα την απαίτηση να ακολουθήσουμε το δικό σας δρόμο, να κρύψουμε την αλήθεια από το λαό και τους ετέρους μας, ώστε να μην υπάρξουν δήθεν αρνητικές επιπτώσεις στην οικονομία και να μην πληγεί το κύρος της χώρας. 
	Η Νέα Δημοκρατία είπε και θα λέει πάντα την αλήθεια στο λαό για την πραγματική κατάσταση, γιατί αυτή η αλήθεια ισχυροποιεί διεθνώς την οικονομία της χώρας. Με την αλήθεια αποκαταστήσαμε την αξιοπιστία και το κύρος της χώρας στους ετέρους μας οι οποίοι δεν μας αντιμετωπίζουν πλέον με καχυποψία. Δυστυχώς, η κληρονομιά που μας αφήσατε συνοδεύεται από πεντακόσιες χιλιάδες ανέργους, 12%, δηλαδή το υψηλότερο ποσοστό της Ευρωπαϊκής Ένωσης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρειαστώ δύο-τρία λεπτά ακόμα.
      Δύο εκατομμύρια Έλληνες ζουν κάτω από τα όρια της φτώχειας. Έξι από τις δεκατρείς περιφέρειες της χώρας είναι στις τελευταίες θέσεις των περιφερειών της Ευρώπης. Το βιοτικό επίπεδο των Ελλήνων εξακολουθεί να υπολείπεται σημαντικά κατά τριάντα ποσοστιαίες μονάδες του μέσου κοινοτικού όρου. Όλοι οι δείκτες για την απασχόληση προκαλούν μελαγχολία. Είμαστε τελευταίοι σε εισροή άμεσων επενδυτικών κεφαλαίων, μακριά από το μέσο όρο της Ευρωπαϊκής Ένωσης. Η ανταγωνιστικότητα της ελληνικής οικονομίας βρίσκεται κάτω από τη Ζιμπάμπουε και πάνω από τη Μποτσουάνα. Αυτό μας το είπε η κ. Βούλτεψη και έχει μείνει. Η παραοικονομία είναι στο 30% έναντι 15% στην Ευρωπαϊκή Ένωση. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Είχατε καταστήσει τη χώρα από τις πλέον σκληρές στη φορολογική επιβάρυνση. Απωλέσατε δεκάδες τρισεκατομμύρια δραχμών εισροών κεφαλαίων από την Ευρωπαϊκή Ένωση που θα συνέβαλαν στον εκσυγχρονισμό και την ολοκλήρωση του εθνικού δικτύου…
      ΠΡΟΕΔΡΕΥΩΝ (Γεώργιος Σούρλας): Κύριε Καραμπίνα, σας παρακαλώ. Επειδή είναι πολλοί Βουλευτές για να μιλήσουν και επειδή ορίστηκε να λήξει η συνεδρίαση στις 4 το απόγευμα, αν δεν τηρήσετε το χρόνο εσείς, οι πρώτοι, τότε θα αδικηθούν και δεν θα μιλήσουν όλοι οι Βουλευτές. Παρακαλώ να μιλήσετε μόνο ένα λεπτό ακόμη…
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, με συγχωρείτε πάρα πολύ, αλλά συζητάμε τον Κοινωνικό Προϋπολογισμό του Κράτους…
      ΠΡΟΕΔΡΕΥΩΝ (Γεώργιος Σούρλας): Συζητάμε τον Κοινωνικό Προϋπολογισμό του Κράτους, αλλά ξέρουμε ότι μιλάμε για δεκαπέντε λεπτά, κύριε Καραμπίνα.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ:…ένα ευαίσθητο θέμα, πρέπει να μας ακούσει ο ελληνικός λαός και δε χάθηκε ο κόσμος αν μιλήσουμε και τρία λεπτά παραπάνω.
      ΠΡΟΕΔΡΕΥΩΝ (Γεώργιος Σούρλας): Όχι, χάθηκε ο κόσμος. Μέχρι τις 4 το απόγευμα πρέπει να τελειώσει η συνεδρίαση. Ακούστε με λίγο. Στις 4 τελειώνει η συνεδρίαση και οι Βουλευτές που έχουν γραφτεί στον κατάλογο ομιλητών εκτός σειράς δε θα μιλήσουν. Το θέλετε εσείς αυτό;
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Θα μας δώσει ένας συνάδελφος της Νέας Δημοκρατίας, λίγο από τον χρόνο του. Δευτερολογία έχουμε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Δεν έχετε δικαίωμα δευτερολογίας. Μιλήστε μόνο για δύο λεπτά ακόμα.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Καταστήσατε τη χώρα «ξέφραγο αμπέλι» λαθρομεταναστών, έτσι, χωρίς πρόγραμμα και με πλημμελείς ελέγχους.
      Φυσικά, οι ακραίες συμπεριφορές εγκληματικών στοιχείων δεν μπορεί να χαρακτηρίζουν το σύνολο των οικονομικών μεταναστών, φιλήσυχων ανθρώπων που ήλθαν στην πατρίδα μας για καλύτερη ζωή. Βοήθησαν την οικονομία μας και βοηθήθηκαν. Εξ’ αυτού πρέπει να υπάρχει αμοιβαίος σεβασμός, όμως, είναι γεγονός ότι οι ακραίες συμπεριφορές εγκληματικών στοιχείων σαν την προχθεσινή δημιουργούν αίσθημα ανασφάλειας στους πολίτες, με πολλαπλές αρνητικές προεκτάσεις στην οικονομία μας. Ευτυχώς που πήγαν όλα καλά και θα ήθελα να συγχαρώ από αυτό εδώ το Βήμα την πολιτική ηγεσία του Υπουργείου Δημόσιας Τάξης και την Ελληνική Αστυνομία που χειρίστηκαν με επιτυχία το θέμα. 
      Κυρίες και κύριοι συνάδελφοι, η τεχνολογική εξέλιξη και η μεγάλη όξυνση του δημογραφικού προβλήματος πέρασαν απαρατήρητες. Για να είμαι πιο σαφής και δίκαιος, πρέπει να πω ότι μας έπιασαν όλους «στον ύπνο». Το δημογραφικό έχει ήδη οδηγήσει δώδεκα ταμεία στο να αργοσβήνουν, αφού απειλείται η βιωσιμότητά τους από την αύξηση των συνταξιούχων και τη μείωση των εργαζομένων. 
Είναι ανύπαρκτοι οι ελεγκτικοί μηχανισμοί για την πάταξη της φοροδιαφυγής και της εισφοροδιαφυγής.
     Κυρίες και κύριες συνάδελφοι της Αξιωματικής Αντιπολίτευσης, οδηγήσατε τα αποθεματικά των ταμείων στο στημένο παιχνίδι του Χρηματιστηρίου, με αποτέλεσμα να απολεσθούν εκατοντάδες  δισεκατομμυρίων. 
     Δυστυχώς δεν με παίρνει ο χρόνος και θα κλείσω την ομιλία μου, λέγοντάς σας ότι αυτή είναι η ισχυρή Ελλάδα που μας παραδώσατε και τα προβλήματα που καλούμαστε να λύσουμε. Έχετε την απαίτηση να λύσουμε όλα αυτά μέσα σε εννέα μήνες της διακυβέρνησής μας. Εάν κρατάτε τη μαγική ράβδο, δώστε την, γιατί θα προσφέρετε μεγάλη υπηρεσία στη χώρα μας.
     Κυρίες και κύριοι συνάδελφοι, καλείστε να υποστείλετε τη σημαία της κινδυνολογίας και της καταστροφολογίας, γιατί δεν πείθετε πλέον κανέναν. Προχωρήστε στην αυτοκριτική σας για αρνητικά αποτελέσματα των πολιτικών σας, γιατί φέρνετε σε δυσχερή κατάσταση την οικονομία της χώρας και τον ελληνικό λαό.
     Όμως, κυρίες και κύριοι συνάδελφοι, εκτιμώ ότι δεν μπορούμε να συνεχίσουμε έτσι. Ειλικρινά δεν θα έκανα καμία αναφορά στο παρελθόν, εάν τα αποτελέσματα των πολιτικών σας δεν έφερναν τόσα εμπόδια και προβλήματα στη δική μας πολιτική. Δεν θα έκανα αναφορά στο παρελθόν, εάν δεν βρισκόμασταν μπροστά σε μία αντιπολιτευτική στρατηγική που έχετε υιοθετήσει και με την οποία προσπαθείτε να φορτώσετε στη Νέα Δημοκρατία τα δικά σας αρνητικά αποτελέσματα. Προκαλείτε την κοινή λογική, όταν υποστηρίζετε ότι στους εννέα μήνες που κυβερνάμε, ισοπεδώσαμε τα πάντα. 
     Κυρίες και κύριοι συνάδελφοι, το πως θα διαμορφωθεί η κοινωνική πολιτική και η αποτελεσματικότητά της προς όφελος της κοινωνίας την οποία υπηρετούμε, είναι σε απόλυτη ταύτιση με τη βούληση όλων μας. Υπάρχουν ζητήματα μείζονος σημασίας, για τα οποία πρέπει όλες οι πολιτικές δυνάμεις, το συνδικαλιστικό κίνημα, οι κοινωνικοί φορείς να συνεννοηθούμε, να συνθέσουμε και να δώσουμε τις καλύτερες δυνατές λύσεις. 
     Το δημογραφικό πρόβλημα, το μεταναστευτικό, το ασφαλιστικό σύστημα, η πρόνοια, η παιδεία και η υγεία δεν μπορούν να περιμένουν, όπως δε μπορεί να περιμένει η πραγμάτωση του σύγχρονου κοινωνικού κράτους δικαίου, το οποίο για να επιτύχει, θα πρέπει να παρέχει καλύτερες υπηρεσίες πρόνοιας. Πρέπει να θέσουμε ως στόχο του συστήματος το πως μπορούμε να γλιτώσουμε τους ανθρώπους από την εξαθλίωση και πόσους ανθρώπους μπορούμε να βοηθήσουμε να αντεπεξέλθουν στις δυσκολίες της ζωής. 
     Όλα αυτά προϋποθέτουν ευαισθησία και αποτελεσματικότητα του κοινωνικού κράτους. Απαραίτητες προϋποθέσεις γι’ αυτό αποτελούν ο προγραμματισμός, η διαφάνεια και ο ορθολογισμός στη διαχείριση, ώστε τα ποσά που δαπανώνται να έχουν αποδέκτη εκείνον που πράγματι τα έχει ανάγκη. 
     Φυσικά, ο υποστηρικτικός μηχανισμός πρέπει να έχει την ανάλογη παιδεία, δηλαδή, να υπηρετεί υψηλούς κοινωνικούς στόχους και σκοπούς, τον άνθρωπο και τις ανάγκες του και να είναι προσηλωμένος στο καθήκον. Ο Πρωθυπουργός κ. Καραμανλής τα εννοεί όλα αυτά και ό,τι εννοούμε θα το κάνουμε πράξη. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σε θεσμούς, σε εθνικά θέματα, σε μείζονα ζητήματα της κοινωνίας πρέπει να ενώσουμε τις δυνάμεις μας προς όφελος του λαού και της πατρίδας μας. Εάν εισπράξουμε την άρνηση, η Νέα Δημοκρατία θα προχωρήσει σταθερά σύμφωνα με το όραμά της και τις προγραμματικές της δεσμεύσεις απέναντι στο λαό. 
     Παρά τις οικονομικές συμπληγάδες και τα οξυμένα προβλήματα στο χώρο της οικονομίας και της κοινωνικής πολιτικής που μας παραδώσατε, η Κυβέρνηση της Νέας Δημοκρατίας, θα δημιουργήσει ένα σύγχρονο κοινωνικό κράτος, ένα κράτος δικαίου με ευαισθησία απέναντι στις αδύναμες κοινωνικές ομάδες και τους πάσχοντες συνανθρώπους μας. Σε αυτήν μας την πορεία, κύριε Πρόεδρε, είμαστε βέβαιοι ότι συμπαραστάτης μας θα είναι ο ελληνικός λαός. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, τα χρονικά όρια είναι περιορισμένα για κάθε ομιλητή. Σας παρακαλώ πολύ να προσαρμόζετε τις ομιλίες σας στο χρόνο που δικαιούστε. Έχουν εγγραφεί δώδεκα συνάδελφοι εκτός συμφωνίας και είπαμε ότι στις 16.00΄ θα τελειώσει η σημερινή συνεδρίαση. Εκ των πραγμάτων, εάν συνεχίσουμε με υπέρβαση του χρόνου, δε θα μιλήσουν ορισμένοι. Σας παρακαλώ να τηρήσουμε τον χρόνο. 
     Κύριοι συνάδελφοι, τη συνεδρίασή μας θεωρούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτιρίου της Βουλής είκοσι επτά μαθητές και μαθήτριες και δύο συνοδοί καθηγητές από το 3ο Λύκειο Αργυρούπολης. 
     Η Βουλή καλωσορίζει τους μαθητές. 
     (Χειροκροτήματα από όλες τις πτέρυγες της Βουλής)
      Το λόγο έχει ο κ. Πρωτόπαπας, τον οποίο παρακαλώ να τηρήσει το χρόνο. 
     ΧΡΗΣΤΟΣ ΠΡΩΤΟΠΑΠΑΣ: Εννοείτε είκοσι λεπτά, κύριε Πρόεδρε; 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καραμπίνα, καθιερώσατε το εικοσάλεπτο για όλους. 
     Κύριε Πρωτόπαπα, σας παρακαλώ να τηρήσετε το χρόνο.
     ΧΡΗΣΤΟΣ ΠΡΩΤΟΠΑΠΑΣ: Ο κύριος Πρόεδρος είναι πολύ δίκαιος άνθρωπος και επομένως ξεκινώ να μιλήσω για είκοσι λεπτά, όσο ακριβώς μίλησε ο κ. Καραμπίνας.
     Κύριε Πρόεδρε, είναι ένα ζήτημα το ότι συζητάμε τον Κοινωνικό Προϋπολογισμό σε μία οργανωμένη συζήτηση και σε τόσο λίγη ώρα. Θέλω να θυμίσω ότι ο Κοινωνικός Προϋπολογισμός άρχισε να συζητείται στη Βουλή από το 1998 επί Υπουργίας του κ. Μιλτιάδη Παπαϊωάννου. Παρότι επιδιώκαμε κάθε χρόνο, να εμπλουτίσουμε και να κάνουμε πιο σαφή αυτήν τη συζήτηση, θα έλεγα ότι σήμερα την κάνουμε με έναν τυπικό τρόπο, το Δεκέμβριο, αφού ουσιαστικά ο κοινωνικός προϋπολογισμός έχει κλείσει. 
     Υπάρχει, όμως, ένα ελαφρυντικό για τη σημερινή Κυβέρνηση, ότι τον παρέλαβε από εμάς και έτσι ξεπερνώ αυτήν τη χρονιά και προχωρώ στην επόμενη. Εκτιμώ ότι, σύμφωνα με τα όσα ο κ. Γιακουμάτος και ο κ. Αγγελόπουλος είχαν πει κατά την περυσινή συζήτηση του Κοινωνικού Προϋπολογισμού, η επόμενη συζήτηση για τον Κοινωνικό Προϋπολογισμό του 2005 θα γίνει το Μάρτιο, όπως ζητήσατε εσείς πέρυσι. Αναμένουμε να κατατεθεί το Μάρτιο και να προσδιοριστεί η σχετική συζήτηση. 
     Προχωρούμε στο 2004. Ο υπό συζήτηση Κοινωνικός Προϋπολογισμός αφορά ουσιαστικά δική μας περίοδο διακυβέρνησης. Καθιστά εμφανή τη διαφορά μεταξύ διακυβέρνησης και διαχείρισης που έχουμε σήμερα στην ανάπτυξη και τη λειτουργία του κοινωνικού κράτους. 
     Η πρώτη λογική αυτής της διακυβέρνησης προσπαθεί με ενεργητικό τρόπο να επηρεάσει τις εξελίξεις. Χαράσσει μία διαδρομή που έχει επιλεγεί, γιατί είναι επιθυμητή και όχι η λιγότερο κακή από τις διαθέσιμες επιλογές. 
     Η δεύτερη αφορά τη συχνά παθητική αντίδραση σε εξωτερικές εξελίξεις. 
     Η σημερινή Κυβέρνηση εμφανίζει τον Κοινωνικό Προϋπολογισμό χωρίς αποσαφήνιση θέσεων και σχεδίου πολιτικής για το κοινωνικό κράτος, και ειδικά για το κοινωνικό ασφαλιστικό σύστημα. Θολώνει τα νερά για να μιλήσει μόνο για τις πολιτικές και τις επιλογές της προηγούμενης κυβέρνησης του ΠΑΣΟΚ και όχι για το σύνολο, τις πολιτικές και τις επιλογές της Νέας Δημοκρατίας. Κάτι τέτοιο δεν ακούσαμε από τον προηγούμενο συνάδελφο. 
     Όπως και στο παρελθόν, το κόμμα της Νέας Δημοκρατίας, προτιμά να αντιπολιτεύεται, ακόμη και σήμερα, μετά από εννέα μήνες διακυβέρνησης. Δεν επιλέγει έναν ενεργητικό ρόλο, όπου η κοινωνική πολιτική ενεργά συνεισφέρει στις επιδιώξεις της κοινωνίας, αλλά ένα δήθεν παρηγορητικό ρόλο που εκ των υστέρων απαλύνει, δίκην φιλανθρωπίας, όταν δεν επιδεινώνει δια της κακής διαχείρισης, τις εκάστοτε αρνητικές επιπτώσεις και τα προβλήματα.
     Συνεπώς για την αξιολόγηση του Κοινωνικού Προϋπολογισμού είναι αναγκαία η σύγκριση του προϋπολογισμού που παρέλαβε το ΠΑΣΟΚ το 1993 με αυτόν που παραδίδει, δηλαδή με τον υπό συζήτηση. Στο επόμενο έτος θα αναμένουμε, σύμφωνα και με τις διακηρύξεις των νυν Υφυπουργών όταν ήταν στην αντιπολίτευση το Νοέμβρη του 2003, να συζητήσουμε και μάλιστα έγκαιρα τους ακόμη αδήλωτους, αλλά δυστυχώς προβλέψιμους προσανατολισμούς της Νέας Δημοκρατίας για το κοινωνικό ασφαλιστικό σύστημα και ευρύτερα το κοινωνικό κράτος. Ο παρών Προϋπολογισμός είναι η βάση για συγκριτική αξιολόγηση των επιλογών της Νέας Δημοκρατίας από το επόμενο έτος και μετά, και μιλώ για τον Κρατικό Προϋπολογισμό του 2005. 
     Κυρίες και κύριοι συνάδελφοι, βασικό κριτήριο βελτίωσης ή επιβίωσης του Κοινωνικού Προϋπολογισμού είναι το ποσοστό των κοινωνικών δαπανών στο Ακαθάριστο Εθνικό προϊόν. Δεν είναι καθόλου τυχαίο ότι το ποσοστό των κοινωνικών δαπανών στο Ακαθάριστο Εθνικό Προϊόν αυξάνεται σε περιόδους διακυβέρνησης της χώρας από το ΠΑΣΟΚ και μειώνεται σε περιόδους διακυβέρνησης της χώρας από τη Νέα Δημοκρατία. Προκαλώ όποιον διαφωνεί να διαβάσει αυτήν τη στιγμή στο βιβλίο που έχουμε πάρει, τη σχετική με αυτό καμπύλη. Οι δαπάνες αυξάνονταν συνεχώς τη δεκαετία του 1980, υποχώρησαν σημαντικά την περίοδο 1990-1993 και έκτοτε αυξάνονται συνεχώς.
     Η σύγκλιση του 1993 με το 2004 δείχνει ότι οι δαπάνες κοινωνικής προστασίας ως ποσοστό του ΑΕΠ το 1993 ήταν 18,49% και το 2004 22,6%. Είχαν μία σαφή ορατή σημαντική αύξηση. 
     Μετά από το 1993, κεντρική επιδίωξη της χώρας, η οποία στέφθηκε από απόλυτη επιτυχία, ήταν η ονομαστική σύγκλιση με τις άλλες χώρες-μέλη της Ευρωπαϊκής Ένωσης.
      Στόχος που επετεύχθη υπερνικώντας μεγάλα μακροοικονομικά αδιέξοδα των αρχών της δεκαετίας, διατηρώντας παράλληλα την κοινωνική συνοχή, ενισχύοντας –όχι όσο θέλαμε- αλλά ενισχύουν τη διαδικασία της πραγματικής σύγκλισης, πράγμα που γίνεται εμφανές και από τα στοιχεία του Κοινωνικού Προϋπολογισμού.
    Το μεγάλο στοίχημα στη δεκαετία που διατρέχουμε, στον 21ο αιώνα, είναι η διατήρηση και η επιτάχυνση της πραγματικής σύγκλισης. Γιατί αυτός είναι ο καλύτερος τρόπος επίτευξης της βασικής επιδίωξης, της κοινωνικής ευημερίας και της ατομικής ολοκλήρωσης. Και αυτό προϋποθέτει υψηλούς ρυθμούς ανάπτυξης και μια κοινωνική πολιτική που θα είναι συστατικό στοιχείο της ανάπτυξης και όχι παρεπόμενό της. Μια κοινωνική πολιτική που θα είναι και η ίδια μοχλός ανάπτυξης δημιουργώντας πλεονάσματα και αθροίζοντας τις πολιτικές αναδιανομής που δεν αναιρεί αλλά ενισχύει τη λειτουργία της κοινωνικής συνοχής. 
    Δυστυχώς, σήμερα κανείς δεν μπορεί στο θέμα αυτό να εκφράσει αισιοδοξία. Η περιβόητη δήθεν απογραφή, αποτέλεσμα πολιτικής εμπάθειας και μικροκομματικών επιδιώξεων, έχει υπονομεύσει το διεθνές επενδυτικό κλίμα για τη χώρα. Οδηγεί σε αύξηση των επιτοκίων δανεισμού, τα οποία πληρώνει ο ελληνικός λαός και ο κυριότερο οδηγεί σε μία πολιτική λιτότητας και περικοπής της χρηματοδότησης των κοινωνικών πολιτικών και των πολιτικών απασχόλησης. 
    Ο ελληνικός λαός δυστυχώς, καλείται να πληρώσει τους πειραματισμούς των μαθητευόμενων μάγων που βρίσκονται στο τιμόνι της οικονομίας σήμερα. 
    Σε κάθε περίπτωση οι λογικές της διαχείρισης –έστω της καλής- αν υποθέσουμε ότι γίνεται, δεν αρκούν για να επιτευχθεί ο στόχος της κοινωνικής συνοχής. Απαιτείται συντονισμός μεταξύ των τομέων πολιτικής. Απαιτείται συμβατότητα των στόχων στους διαφορετικούς τομείς, απαιτείται κοινωνική συνεννόηση και συστράτευση για την επίτευξή τους. 
    Με άλλα λόγια απαιτείται διακυβέρνηση και όχι διαχείριση. Η επιλογή αυτή δεν θέτει διαζευκτικά διλήμματα. Δεν υπάρχει για μας το δίλημμα ανάπτυξη ή αλληλεγγύη ούτε πρώτα ανάπτυξη και μετά αλληλεγγύη. Αλλά καθιστά την κοινωνική πολιτική και την κοινωνική αλληλεγγύη, δηλαδή να ζούμε όλοι σε μια πιο ίση κοινωνία και να υπάρχει σιγουριά για το μέλλον ως αίτημα όλης της κοινωνίας. Το κοινωνικό ασφαλιστικό σύστημα είναι μοχλός επομένως για την επιτυχία αυτής της στρατηγικής. Η διασφάλιση ανθρώπινων συντάξεων για το μέλλον αλλά και της σωστής περίθαλψης όταν υπάρχει ανάγκη είναι όρος για την ενότητα και τη συνοχή της κοινωνίας. Αλλά και να επιτευχθεί αυτός ο όρος και να πετύχει η στρατηγική μας, όπως μας έδειξε η μέχρι τώρα εμπειρία, υπάρχουν πέντε προϋποθέσεις και έρχομαι σε αυτές.
    Πρώτη προϋπόθεση είναι η επαρκής χρηματοδότηση του συστήματος. Η δημιουργία δηλαδή ενός αναπτυξιακού κοινωνικού κράτους που αποτελεί κοινωνική επένδυση. Περικοπές σε τέτοιες επενδύσεις έστω και αν προωθούν βραχυπρόθεσμες σκοπιμότητες, πρέπει να καταλαβαίνουμε ότι οδηγούν τελικά σε δυσμενή αποτελέσματα.
    Από το 1993 στην Ελλάδα και κάθε χρόνο οι κοινωνικές δαπάνες αυξάνονται ακόμα και στα δύσκολα χρόνια της προσαρμογής στην ΟΝΕ Η χώρα φτάνει ουσιαστικά πια σήμερα το μέσο όρο της Ευρωπαϊκής Ένωσης στον κρίσιμο αυτόν τομέα. Η επαρκής χρηματοδότηση περιγράφεται χαρακτηριστικά από την εξέλιξη του πλεονάσματος των φορέων κοινωνικής ασφάλισης και από την εξέλιξη της κρατικής επιχορήγησης. Ας δούμε, όμως, χαρακτηριστικά τα στοιχεία. 
    Πλεόνασμα στο σύνολο των φορέων κοινωνικής ασφάλισης 1993 ήταν 367.000.000 ευρώ. Το 2004 ήταν 1.408.000 ευρώ. Εξέλιξη κρατικής επιχορήγησης: Το 1993 ήταν 29.000.000 ευρώ. Το 2004 ήταν 1.499.000 ευρώ. Οι αριθμοί μιλούν από μόνοι τους και οι αριθμοί εδώ δεν αφήνουν κανένα περιθώριο για να αμφισβητηθεί αυτή η πολιτική.
    Με αυτές τις επιλογές δημιουργήσαμε την ισχυρότερη βάση του κοινωνικού κράτους, τη βασικότερη προϋπόθεση για μια ουσιαστική κοινωνική πρόοδο. Είναι σημαντικό ότι και οι επιπλέον δαπάνες χρηματοδοτήθηκαν με πλήρη συναίνεση και χωρίς να αμφισβητηθεί η θετική ή η αρνητική τους στάση. Αλλά αυτό αποδεικνύει αφενός το πόσο συναινεί η ελληνική κοινωνία στην αλληλεγγύη και αφετέρου το πόσο αυτή η πολιτική, η πολιτική που ακολουθήθηκε, συνέβαλε στη βιωσιμότητα του ελληνικού κράτους και οδήγησε στην αύξηση της περιουσίας των ασφαλιστικών ταμείων. Ας δούμε, όμως, αυτήν την περιουσία:
    Το 1993 ήταν 3,28 δισεκατομμύρια ευρώ, δηλαδή 5,3% του ΑΕΠ. Το 2003 ήταν 21,82 δισεκατομμύρια ευρώ, δηλαδή 14,4% του ΑΕΠ. Το κρίσιμο ερώτημα είναι τι θα γίνει σήμερα. Θα διατηρήσει η Κυβέρνηση της Νέας Δημοκρατίας αυτήν τη βάση και την αυξηντική τάση πλεονάσματος κρατικής επιχορήγησης και περιουσίας των ασφαλιστικών ταμείων; Δεν μας πείθει, όμως, το γεγονός ότι Κρατικός Προϋπολογισμός του 2005 είναι σε άλλη κατεύθυνση. Βεβαίως, υλοποιεί γι’ αυτό το αναγνωρίζουμε και εκ του ν.3029 απορρέουσα υποχρέωση, είναι δικός μας νόμος που καταψηφίσατε, αλλά υλοποιείται η απορρέουσα υποχρέωση για τη χρηματοδότηση του ΙΚΑ. με ποσοστό που αντιστοιχεί στο 1% του ΑΕΠ. Προβλέπονται βεβαίως και αυξημένες επιχορηγήσεις για τον ΟΓΑ. και το ΝΑΤ. Όμως, υπάρχουν τρία προβλήματα. Πρώτον στην επιχορήγηση του ΤΕΒΕ. παραμένει στο ίδιο επίπεδο όπως και το 2004, δηλαδή καμία αύξηση. 
    Δεύτερον, στον κωδικό «κοινωνική χρηματοδότηση λοιπών φορέων» έχομε αύξηση μόνον κατά 3,1% έναντι αύξησης 68,7% το 2004. Και στον κωδικό «επιχορηγήσεις άλλων ταμείων» έχουμε αύξηση μόνο 7,5% έναντι αύξησης 228,5% το 2004. Συνολικά ο αριθμός αύξησης των δαπανών για ασφάλιση και περίθαλψη μειώνεται σε 14,5% έναντι 16,1% το 2004. Ο ρυθμός αύξησης των επιχορηγήσεων των ταμείων μειώνεται σε 16,2% έναντι 8,9% το 2004. Αυτό σημαίνει ότι η χρηματοδότηση του ελληνικού κράτους δεν αναδεικνύεται και δεν είναι προτεραιότητα επιλογής της Κυβέρνησης της Νέας Δημοκρατίας.
    Δεύτερη προϋπόθεση είναι οι διαρθρωτικές αλλαγές. Το ασφαλιστικό δεν μπορεί να είναι ακίνητο ούτε βεβαίως μπορεί έτσι να εξελίσσεται σε όλα, τυφλά. Δηλαδή κάθε χρόνο να συζητάμε τα ίδια και να ταλαιπωρούμε τον πολίτη. Χρειαζόμαστε σχέδιο συγκεκριμένο και εμείς το έχουμε. Στη δεκαετία του 1990 κάναμε σημαντικές παρεμβάσεις όπως ο ν. 2676. Μεγάλη παρέμβαση. Παρότι άδικα ονομάστηκε μικρό ασφαλιστικό στην κατεύθυνση της εξυγίανσης και της προόδου των ασφαλιστικών ταμείων. Πρόσφατα με τους νόμους 3029 και 3232, όχι μόνο καταργήσαμε τους αντιασφαλιστικούς νόμους της Νέας Δημοκρατίας, αλλά δημιουργήσαμε έναν οδικό χάρτη που προδιαγράφει όλες τις σημερινές απαιτούμενες μεταρρυθμίσεις και αλλαγές ώστε οι συντάξεις να είναι διασφαλισμένες για αρκετά χρόνια. Και αυτές οι διαρθρωτικές αλλαγές συνδέθηκαν με διευκολύνσεις, με οικονομίες, με μικρότερες δαπάνες των ασφαλιστικών ταμείων. Το 1993 ήταν 3,4% των δαπανών και το 2004 ήταν 3% των δαπανών. Και σήμερα η Νέα Δημοκρατία δεν κάνει απολύτως τίποτε. Έκανε εννέα μήνες για να παραδεχθεί ότι πρέπει να εφαρμοστούν οι νόμοι 3029 και 3232, νόμους που είχατε καταψηφίσει, αλλά τώρα αποδεχθήκατε και ακόμη δεν εφαρμόζετε.
    Τι να πω για το ασφαλιστικό των τραπεζών; Ο κ. Δούκας πριν από λίγο εμφανίστηκε εδώ ως Πόντιος Πιλάτος ότι υπάρχει ένταξη κανενός ειδικού ταμείου στο ΙΚΑ – ΕΤΑΜ; Ούτε καν έχετε ασχοληθεί. Ότι υπάρχει ομαδοποίηση των επικουρικών ταμείων; Είναι βαθιά νυχτωμένοι! Ούτε καν έχει εφαρμοστεί σωστά η διαδοχική ασφάλιση. Δεν έχει εκδοθεί η σχετική κάρτα. 
    Έρχομαι στην τρίτη προϋπόθεση, στις συντάξεις. Να αντιμετωπίσουμε τα φαινόμενα της φτώχειας και του κοινωνικού αποκλεισμού, αυτό είναι ένα κρίσιμο ζήτημα όταν μιλάμε για κοινωνία με συνοχή. Εμείς τι κάναμε; Θα θυμίσω ότι η βασική σύνταξη του Ο.Γ.Α. το 1993 ήταν 44 ευρώ. Το 2004 ήταν 201ευρώ. Η αύξηση του ΕΚΑΣ ήταν 33,5 ευρώ το 1996 και 141ευρώ το 2004. Θα μου πείτε ότι αυτά κρίθηκαν. Να δούμε όμως τώρα τι γίνεται. Στο δημόσιο οι αυξήσεις που προέβλεπε πέρυσι  ο Προϋπολογισμός ήταν 14,9%. Φέτος, προβλέπεται 4%, τρεις φορές λιγότερο. Το κονδύλι για το ΕΚΑΣ πέρυσι αυξήθηκε κατά 33,6%. Φέτος προβλέπεται να αυξηθεί κατά 10,3%, τρεις φορές λιγότερο. 
    Αν, κύριοι συνάδελφοι της Νέας Δημοκρατίας, αυτά που δόθηκαν πέρυσι ήταν ψίχουλα, όπως μας λέγατε και μάλιστα οι επικεφαλείς της επιτροπής προγράμματος, πώς ονομάζονται οι κατά τρεις φορές μικρότερες αυξήσεις που θα δοθούν με βάση τις προβλέψεις του Προϋπολογισμού για το 2005;
      ΠΑΝΑΓΙΩΤΗΣ ΑΔΡΑΚΤΑΣ: Μικρότερα ψίχουλα!
      ΧΡΗΣΤΟΣ ΠΡΩΤΟΠΑΠΑΣ: Ο κ. Αδρακτάς λέει «μικρότερα ψίχουλα». Θαυμάστε λογική για τον ελληνικό λαό!
      Γίνεται σαφές ότι η Νέα Δημοκρατία και παρά τις προεκλογικές υποσχέσεις της, οδηγεί σε συρρίκνωση των στοχευμένων παροχών του κοινωνικού κράτους και ιδιαίτερα των συντάξεων των οικονομικά ευαίσθητων ομάδων του πληθυσμού.
      Προϋπόθεση τέταρτη, έσοδα ασφαλιστικών ταμείων. Εδώ έχουμε βρεθεί μπροστά σε μια τραγωδία. Το γεγονός ότι δεν γίνονται έλεγχοι, ότι δεν διορίζονται διοικήσεις επί εννέα μήνες –τώρα επιχειρεί το Υπουργείο να το κάνει και μάλιστα έδενε τα χέρια των παλαιών διοικήσεων με εγκύκλιο- ότι χίλια διακόσια στελέχη του τομέα των κοινωνικών ασφαλίσεων είναι ουσιαστικά σε ομηρία με τον νόμο Παυλόπουλου, έφερε τα εξής αποτελέσματα: Τα έσοδα των ασφαλιστικών ταμείων να αυξάνουν μεν, αλλά με 4% λιγότερο από τα προϋπολογισθέντα κατά μέσο όρο. Τι σημαίνει αυτό πρακτικά; Σημαίνει πεντακόσια εκατομμύρια ευρώ λιγότερα στα ασφαλιστικά ταμεία «για χάρη της πολιτική σας». Τι σημαίνει αυτό; Μικρότερες δυνατότητες για κοινωνική πολιτική. 
      Δεύτερον. Το Υπουργείο σιωπά όταν βγαίνει ο κ. Κακλαμάνης και κάνει εξαγγελίες. Έχετε αναλογιστεί, κυρίες και κύριοι συνάδελφοι, τι σημαίνει η κατάργηση της λίστας φαρμάκων και οι άλλες πολιτικές που έχει εξαγγείλει ο Υπουργός Υγείας; Συμφωνεί ο Υπουργός Απασχόλησης και Κοινωνικής Προστασίας μ’ αυτές τις πολιτικές; Εάν ναι, γιατί δεν το λέει; Εάν όχι, γιατί δεν αντιτείνεται;
      Τρίτον, μιλάμε για μικρότερα έσοδα και χαρίζουμε λεφτά; Χθες περάσαμε εδώ στη Βουλή κατά πλειοψηφία άρθρο για ρύθμιση χρεών, για χάρισμα χρημάτων στους κακοπληρωτές. 
      ΑΘΑΝΑΣΙΟΣ ΜΠΟΥΡΑΣ: Πρώτη φορά έγινε αυτό;
      ΧΡΗΣΤΟΣ ΠΡΩΤΟΠΑΠΑΣ: Τέταρτον, ολοκληρωμένο πληροφοριακό σύστημα. Μόνο έξι καταστήματα, κύριε Μπούρα μπήκαν σ’ αυτή τη χρονιά από το ολοκληρωμένο πληροφοριακό σύστημα. Σας πειράζουν αυτά, αλλά αυτή είναι η αλήθεια. Είχαν μπει πριν εικοσιτέσσερα και μόνο έξι φέτος. 
      Αν χαιρόσαστε που δεν δουλεύετε, αν χαιρόσαστε που αδρανείτε, ούτε εμείς ούτε ο ελληνικός λαός χαίρεται. Και αυτό ήδη αρχίσατε να το βλέπετε. 
      Και τέλος, πέρσι, ο κ. Αγγελόπουλος και κυρίως ο κ. Γιακουμάτος, μας είχαν ψέξει –εγώ θα πω ότι ορθά είχαν κάνει, δίκιο είχαν πέρσι- ότι δεν υλοποιούμε, ότι δεν δίνουμε τα απαραίτητα χρήματα στο ΙΚΑ για να εξοφλήσει τις υποχρεώσεις του προς τον ΟΑΕΔ τον ΛΑΕΦ, ΔΡΕΜ, Εργατική Εστία κλπ. 
      Κύριε Αγγελόπουλε, ορθά τα λέγατε πέρσι, αλλά να δούμε πόσο συνεπείς είστε φέτος. Ακούγοντάς σας, ψηφίσαμε έναν νόμο, τον 3227, και δώσαμε τα σχετικά κονδύλια, προβλέψαμε τα σχετικά κονδύλια.
      ΠΑΝΑΓΙΩΤΗΣ ΑΔΡΑΚΤΑΣ: Η Κυβέρνηση έδωσε 792.000.000 εκατ. ευρώ για την «κοινωνική σας πολιτική».
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε τον ομιλητή. Έχει το δικαίωμα να πει ελεύθερα τις απόψεις του.
      ΧΡΗΣΤΟΣ ΠΡΩΤΟΠΑΠΑΣ: Τι έχει γίνει φέτος, κύριοι συνάδελφοι; Παρ’ ό,τι ισχύει ο νόμος, δεν υλοποιείται από τις Κυβερνήσεις της Νέας Δημοκρατίας για το 2004, αλλά ήδη αυτά τα κονδύλια δεν εγγράφονται στον Προϋπολογισμό του 2005. Αυτό σημαίνει ότι όσα λέγατε πέρσι, έχουν πάει ήδη, αγαπητοί συνάδελφοι, στο καλάθι των αχρήστων. 
      ΠΑΝΑΓΙΩΤΗΣ ΑΔΡΑΚΤΑΣ: Ομολογήστε ότι η Κυβέρνηση έδωσε 792.000.000 για την «κοινωνική σας πολιτική». 
      ΧΡΗΣΤΟΣ ΠΡΩΤΟΠΑΠΑΣ: Αγαπητοί συνάδελφοι, πρέπει να μάθετε να ακούτε, όπως άκουγα και εγώ και οι άλλοι συνάδελφοι του ΠΑΣΟΚ. Πρέπει να καταλαβαίνετε και να ακούτε, διότι αυτή είναι η δημοκρατία, κύριε Αδρακτά. Εσείς που είστε έμπειρος και παλιός πολιτικός δεν πρέπει να δίνετε το κακό παράδειγμα.
      Και η πέμπτη προϋπόθεση είναι η ενίσχυση της απασχόλησης. Δεν θα πω πολλά, τα είπα χθες, αλλά θα πω μόνο ένα πράγμα. Δεν είναι τυχαίο ότι πρόσφατα η δημοσκόπηση έδειξε ότι το 44% των πολιτών δηλώνει ότι στην ανεργία τα πράγματα επί Νέας Δημοκρατίας πηγαίνουν χειρότερα και μόνο ένα 10,1% των πολιτών δείχνει ακόμα να ελπίζει. Τα καταφέρατε να απογοητεύσετε τον κόσμο δυστυχώς στον κρισιμότερο και πιο ευαίσθητον τομέα για την ελληνική κοινωνία και μόνον -και αυτό είναι το δυστύχημα- μέσα σε εννέα μήνες.
      Κυρίες και κύριοι συνάδελφοι, το ασφαλιστικό και η κοινωνική ασφάλιση θέλει δουλειά με όραμα και στρατηγική.
      Μας λέτε για «συναίνεση». Συναίνεση σε ποια πολιτική; Συναίνεση στην ακινησία; Συναίνεση στην απραξία; Συναίνεση στα χαμηλότερα έσοδα; Συναίνεση στην ανυπαρξία πολιτικών; Συναίνεση στην κρίση που ουσιαστικά αφήνετε να εκδηλωθεί για να προετοιμάσετε μια ιδιόμορφη κοινωνική απογραφή και να επαναφέρετε γνωστές καταδικασμένες λογικές; Σ’ αυτή την πολιτική δεν υπάρχει συναίνεση. Θα υπάρχει η κριτική μας, θα υπάρχει εναλλακτική λύση, θα υπάρχουν οι πρωτοβουλίες μας μαζί με τους εργαζόμενους και τους συνταξιούχους. Το «ΝΑΙ» μας στον Κοινωνικό Προϋπολογισμό του 2004, που είναι ένα «ΝΑΙ» στην πολιτική που ακολουθήσαμε και φέραμε σε πέρας και παραδώσαμε σε σας, είναι ταυτόχρονα και ένα ηχηρό «ΟΧΙ» στην πολιτική που σήμερα -και φοβάμαι και πολύ χειρότερα- και αύριο θα ακολουθήσετε. 
      Ευχαριστώ πολύ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εκτός από τους οκτώ Βουλευτές που συμφωνήθηκε να μιλήσουν με εναλλάξ σειρά, έχουν εγγραφεί ακόμη δεκατέσσερις. Αθροιστικά βγαίνει ότι στις 16.00΄ η ώρα δεν θα ομιλήσει το σύνολο των Βουλευτών, δεν θα ομιλήσουν τουλάχιστον οι τέσσερις ή πέντε τελευταίοι του καταλόγου. 
      Ή λοιπόν θα αυτοπειθαρχήσετε στο χρόνο που θέτει ο Κανονισμός, ή το Προεδρείο θα υποχρεωθεί να σας πειθαρχήσει, ή θα δεχθείτε κάποιοι εκ των κυρίων Βουλευτών να μην ομιλήσουν. Θα σας παρακαλέσω πάρα πολύ. Δεν μπορεί να συνεχιστεί αυτή η κατάσταση. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Εν ανάγκη, κύριε Πρόεδρε, ας παραταθεί για μισή ώρα η συνεδρίαση.
     ΠΡΟΕΔΡΕΥΩΝ (Γεώργιος Σούρλας): Υπάρχει ήδη συμφωνία, κύριε Παπαϊωάννου. Είναι εύκολο πράγμα να παραταθεί η συνεδρίαση. Όμως, όταν θα φτάσουμε στις 16.30΄, θα είναι στην Αίθουσα οι εναπομείναντες τέσσερις συνάδελφοι και ο Υπουργός! Και αυτό δεν είναι καθόλου ευχάριστο για το Κοινοβούλιο. Να παραταθεί η συνεδρίαση, αλλά να είναι, όμως, παρόντες στο τέλος όλοι οι συνάδελφοι. Είστε παλιός κοινοβουλευτικός, το ξέρετε και το ζήσατε αυτό το θέμα. 
     Το λόγο έχει ο κ. Τσιόγκας.
     ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, ο Κοινωνικός Προϋπολογισμός του 2004 αναφέρεται και έχει ως άξονες την κοινωνική ασφάλιση, την υγεία και την πρόνοια. Στον Κοινωνικό Προϋπολογισμό που μας παρουσιάζετε, κάνατε μια προσπάθεια να ωραιοποιήσετε την πολύ άσχημη κατάσταση που υπάρχει σήμερα στους τομείς που ανέφερα παραπάνω. Αυτή η άσχημη κατάσταση αγκαλιάζει πλατιά λαϊκά στρώματα τα οποία δύσκολα τα φέρνουν βόλτα ή δεν μπορούν να τα βγάλουν πέρα. Καταφεύγουν σε δανεισμό ο οποίος το 2004 πήρε τεράστιες διαστάσεις και τώρα είναι πάρα πολλοί αυτοί οι οποίοι θα κάνουν Χριστούγεννα με δανεικά. Αναγκάζονται να καταφύγουν στον τραπεζικό δανεισμό, ακόμα και για να ξεπληρώσουν προηγούμενα δάνεια. Όμως, αυτή η ωραιοποίηση που προσπαθείτε να παρουσιάσετε στον ελληνικό λαό, δεν μπορεί να κρύψει τη διόγκωση των προβλημάτων όλων των λαϊκών στρωμάτων, διότι πάνω από δύο εκατομμύρια διακόσιες χιλιάδες Έλληνες ζουν κάτω από το όριο φτώχιας. 
     Είναι όλοι αυτοί που με δυσκολία τα βγάζουν πέρα. Είναι οι αγρότες οι οποίοι είναι παρατημένοι στη μοίρα τους, αφού σε πολλά χωριά δεν έχουν ούτε γιατρό και τούτο, γιατί η προσπάθεια ωραιοποίησης που κάνετε, δεν μπορεί να κρύψει την ανέχεια και την τραγική κατάσταση στην οποία βρίσκεται η συντριπτική πλειοψηφία των συνταξιούχων πρώτα απ’ όλα, όπως είπα της φτωχομεσαίας αγροτιάς οι οποίοι έχουν σύνταξη 200 ευρώ το μήνα. 
     Αρκεί να σας πω ότι με τα επίσημα στοιχεία το 34% των συνταξιούχων του ΙΚΑ παίρνει σύνταξη κάτω από 400 ευρώ το μήνα, ενώ το 9% παίρνει από 500 έως 600 ευρώ και βεβαίως το 31% παίρνει σύνταξη από 400 έως 500 ευρώ το μήνα. Σύνολο, το 84% των συνταξιούχων του ΙΚΑ παίρνει σύνταξη κάτω από 600 ευρώ το μήνα. Γιατί; Από τις πεντακόσιους οκτώ χιλιάδες ανέργους –με τα στοιχεία τα πρόσφατα, με τα δικά σας στοιχεία- που είναι καταγραμμένοι στον ΟΑΕΔ –εμείς λέμε ότι είναι πολύ περισσότεροι- επίδομα ανεργίας παίρνουν μόνο οι εκατόν δύο χιλιάδες άνεργοι σε ολόκληρη την Ελλάδα, πάντα με τα επίσημα στοιχεία του ΟΑΕΔ. Δηλαδή, ταμείο ανεργίας, επίδομα ανεργίας, παίρνει μόνο ένας στους πέντε, μόνο το 20% των ανέργων.
     Μάλιστα, ακούστε τι επιδόματα ανεργίας παίρνουν. Ένας άγαμος άνεργος, παίρνει 329 ευρώ το μήνα από το ταμείο ανεργίας. Άντε να ζήσεις μ’ αυτά τα λεφτά. Με ένα παιδί παίρνει 362 ευρώ, με δύο παιδιά παίρνει 395 ευρώ και με τρία παιδιά 428 ευρώ το μήνα. 
     Αυτήν την περίοδο, βρίσκεται σε εξέλιξη ο νόμος που ψήφισε η προηγούμενη κυβέρνηση στις αρχές του έτους, ο 3227, τον οποίο ως αντιπολίτευση τον καταψηφίσατε, μόνον και μόνο γιατί ήταν προεκλογική περίοδος, ενώ συμφωνούσατε στη φιλοσοφία του νόμου. Δημαγωγούσατε, όμως, τότε, διότι θέλατε να υφαρπάσετε την ψήφο των ανέργων και τώρα τον υλοποιείτε.
      Μάλιστα, με τον πιο επίσημο τρόπο, εδώ σ’ αυτή την Αίθουσα χθες, διατυπώθηκε για άλλη μία φορά ότι πρέπει να υπάρχει συνέχεια του κράτους ότι θα εφαρμόσουμε τις λεγόμενες ενεργητικές πολιτικές οι οποίες απέτυχαν την προηγούμενη δεκαετία. Βέβαια –πρέπει να το σημειώσουμε και αυτό- αυτός ο νόμος αναφέρεται μόνο στους επιδοτούμενους ανέργους, δηλαδή, σ’ αυτούς τους εκατόν δύο χιλιάδες που παίρνουν την επιδότηση, ούτως ώστε να πάρουν οι εργοδότες την επιδότηση, το ταμείο ανεργίας των ανέργων για να τους έχουν στη δουλειά τσάμπα. 
     Εμείς, λοιπόν, λέμε ότι αυτή η πολιτική δεν οδηγεί πουθενά. Είναι αδιέξοδη. Σας προτείνουμε, λοιπόν, τώρα, εν όψει των Χριστουγέννων, να δοθεί μία έκτακτη οικονομική ενίσχυση των ανέργων όλων αυτών που δεν παίρνουν ταμείο ανεργίας. Δηλαδή, τα 4/5, τις τετρακόσιες χιλιάδες, να τους δώσετε μια έκτακτη οικονομική ενίσχυση για να κάνουν Χριστούγεννα. 
     Επίσης, σας προτείνουμε να δώσετε το επίδομα θέρμανσης για άλλη μια φορά γιατί επανειλημμένα έχουμε κάνει αυτήν την πρόταση εδώ στη Βουλή αλλά ακόμα δεν έχετε ανταποκριθεί σ’ αυτό το αίτημα. 
     Τα οικογενειακά επιδόματα που δίνονται από τον ΟΑΕΔ είναι ψίχουλα. Συγκεκριμένα: «οικογενειακό επίδομα από τον ΟΑΕΔ παίρνει ο ένας εκ των δύο συζύγων. Και με ένα παιδί παίρνει 99 ευρώ το χρόνο. Με δύο παιδιά παίρνει 296 ευρώ, με τρία παιδιά 665 ευρώ, με τέσσερα παιδιά 808, με πέντε παιδιά 994». Αυτά –όπως σας είπα και πριν- δίνονται μόνο στον έναν εκ των δυο συζύγων. 
     Το Κομμουνιστικό Κόμμα Ελλάδας προτείνει: Το οικογενειακό επίδομα να δίνεται από τον ΟΑΕΔ και στους δύο συζύγους και να είναι ίσο με το οικογενειακό επίδομα που δίνεται στο δημόσιο τομέα. 
     Τις προάλλες βγήκε ο Υπουργός Μεταφορών και ανακοίνωσε το εισιτήριο για τα μέσα μαζικής μεταφοράς. Αυτά που ανακοινώθηκαν από τον κύριο Υπουργό συμβαίνουν μόνο στην Ελλάδα. Σε όλην την Ευρώπη, σε όλες τις ευρωπαϊκές πρωτεύουσες ισχύει μειωμένο εισιτήριο. Ιδιαίτερα για τους συνταξιούχους. Ενώ στη χώρα μας, μειωμένο εισιτήριο ισχύει σε μία και μοναδική διαδρομή: στη διαδρομή προς το αεροδρόμιο. 
     Για την κοινωνική ασφάλιση η πρόταση του Κομμουνιστικού Κόμματος Ελλάδος είναι: αναβαθμισμένη δημόσια κοινωνική ασφάλιση για όλους. Για την υγεία: αναβαθμισμένες παροχές υγείας, δημόσια, δωρεάν καθολική για όλο το λαό. 
     Και βέβαια πρέπει να πούμε ότι σήμερα όλα αυτά τα πληρώνουν οι εργαζόμενοι. Ακόμα και αυτά, που έπρεπε να δίνει το κράτος και οι βιομήχανοι, είναι λεφτά των εργαζομένων. Είναι από τον κλεμμένο ιδρώτα των εργατών, από την υπεραξία που παράγει η εργατική τάξη, είναι από τον πλούτο που παράγουν οι εργαζόμενοι και τα τσεπώνουν οι καπιταλιστές. Ακόμα, όμως, και απ’ αυτά που παίρνουν οι εργαζόμενοι, ένα μικρό μέρος του πλούτου που παράγουν, εσείς το παίρνετε πίσω, όπως θα σας πούμε παρακάτω, από την υπεραξία που παράγουν, από τη βαριά φορολογία που έχουν, είτε είναι άμεση είτε είναι έμμεση, από τη συμμετοχή στα φάρμακα, από τις κρατήσεις που γίνονται στο μισθό τους, από τη συμμετοχή τους στα νοσήλια. Γιατί όλοι οι ασφαλισμένοι του ΙΚΑ, αν πάνε σε οποιοδήποτε νοσοκομείο, θα πληρώσουν στο νοσοκομείο και στη συνέχεια θα πάνε στο ΙΚΑ για να πάρουν πίσω τα μισά απ΄ αυτά που πλήρωσαν. Συνεπώς, λοιπόν, όλα τα πληρώνουν οι εργαζόμενοι. Όλα τα φορτώνονται οι εργαζόμενοι στις πλάτες τους. Οι εργαζόμενοι και τα άλλα λαϊκά στρώματα είναι τα μόνιμα υποζύγια. 
     Και έρχεστε με τον Κοινωνικό Προϋπολογισμό που συζητούμε σήμερα και λέτε ότι το ΙΚΑ έχει πλεόνασμα. Έτσι αναφέρετε στο βιβλίο του Κοινωνικού Προϋπολογισμού, αφού βέβαια έχετε γδάρει τους εργαζόμενους. Όχι μόνο τους γδέρνετε, αλλά δείτε και τις συντάξεις πείνας που δίνετε στους αγρότες, οι οποίες –για μας- όχι μόνο δεν είναι συντάξεις, αλλά είναι επιδόματα ελεημοσύνης. Ασφαλώς αν μειώσετε και άλλο και ακόμα περισσότερο τις συντάξεις, θα έχετε περισσότερο πλεόνασμα στο ΙΚΑ. Αν τα πληρώνουν όλα οι ασφαλισμένοι στο ΙΚΑ, είτε πηγαίνοντας στο νοσοκομείο είτε πληρώνοντας τα φάρμακα, ασφαλώς και θα έχετε περισσότερο πλεόνασμα. Πρέπει, δηλαδή, ο κάθε εργαζόμενος να σκέφτεται αν θ’ αρρωστήσει. 
     Σας ρωτάμε, θεωρείτε ικανοποιητικό το γεγονός ότι το 84% των συνταξιούχων παίρνει κάτω από εξακόσια ευρώ σύνταξη το μήνα; Σας ικανοποιεί το γεγονός ότι μόνο ένας στους τέσσερις παίρνει επίδομα ανεργίας; Σας ικανοποιεί το γεγονός ότι μόνο ένας στους τέσσερις εργαζόμενους, από τους ξένους που εργάζονται στη χώρα μας, είναι ασφαλισμένος, ενώ ένας στους τέσσερις Έλληνες είναι ανασφάλιστος; 
     Με τις απαλλαγές που ψηφίσατε χθες εδώ στη Βουλή στο σχετικό νομοσχέδιο για την κανονική άδεια -όπου σας είπαμε ότι δεν έπρεπε να έχει αυτόν τον τίτλο για την κανονική άδεια, αλλά έπρεπε να έχει τον τίτλο της απαλλαγής των εργοδοτών από τα χρέη που έχουν έναντι του ΙΚΑ -ρυθμίζετε το 80% των οφειλών τους προς το ΙΚΑ. Άρα, λοιπόν, τους νομιμοποιείτε να μην πληρώσουν ποτέ αυτά που πρέπει να αποδώσουν στο ΙΚΑ, ακόμα και αυτά που κρατούν από τις κρατήσεις των εργαζομένων, από το μισθό τους. Και όλα αυτά τα πληρώνουν οι εργαζόμενοι, που έχουν βασικό μεροκάματο είκοσι πέντε ευρώ και κατώτερο βασικό μισθό πεντακόσια εξήντα ευρώ το μήνα. 
     Αυτή είναι η ισχυρή Ελλάδα των τεράστιων κερδών, της πλουτοκρατίας και της ανέχειας για τους εργαζόμενους. Συνολικά πρόκειται για μια επικίνδυνη κατάσταση, που αντανακλά και τον αντιλαϊκό, ταξικό χαρακτήρα του Κοινωνικού Προϋπολογισμού. Χαρακτηριστικό στοιχείο του ταξικού χαρακτήρα της πολιτικής των κυβερνήσεων και του ΠΑΣΟΚ και της Νέας Δημοκρατίας είναι ότι παρά την αύξηση της παραγωγικότητας και την αύξηση των σύγχρονων αναγκών των εργατικών οικογενειών, το εισόδημα των εργαζομένων μειώνεται συνεχώς σε σχέση με το συνολικό παραγόμενο προϊόν. 
     Η θέση για τη λεγόμενη σύγκλιση μισθών των Ελλήνων εργαζομένων με τους μισθούς των ανεπτυγμένων καπιταλιστικών κρατών της Ευρωπαϊκής Ένωσης, καλλιεργεί κλίμα αναμονής και αναβλητικότητας στις διεκδικήσεις. Αποτελεί μέσο χειραγώγησης και πρόσχημα για τη διατήρηση των μισθών στην Ελλάδα σε απαράδεκτα χαμηλά επίπεδα. 
     Οι ισχυρισμοί και από τη Νέα Δημοκρατία και από το ΠΑΣΟΚ ότι συγκλίνουμε –το είπε εξάλλου και ο εισηγητής του ΠΑΣΟΚ πριν από λίγο- με τους ισχυρούς της Ευρωπαϊκής Ένωσης, καταρρίπτεται κάθε μέρα. Η πραγματικότητα της ανισόμετρης οικονομικής ανάπτυξης στον καπιταλισμό καταγράφει την πορεία των κρατών μελών της Ευρωπαϊκής Ένωσης, ακόμα και στην περίπτωση της αύξησης των ρυθμών του Ακαθάριστου Εγχώριου Προϊόντος στην Ελλάδα σε σχέση με τις άλλες χώρες. Ο ταξικός χαρακτήρας της ανάπτυξης παραμένει. Οι εργαζόμενοι είναι οι εκμεταλλευόμενοι. Παράγουν τον πλούτο στην κοινωνία και τον ιδιοποιείται μια μερίδα καπιταλιστών. Η επίθεση του κεφαλαίου και η αντιλαϊκή πολιτική που εφαρμόζεται έχει ως αποτέλεσμα την ανατροπή και τη χειροτέρευση των δικαιωμάτων των εργαζομένων όχι μόνο στη χώρα μας, αλλά και σε όλες τις χώρες της Ευρωπαϊκής Ένωσης. Η ανεργία τσακίζει κόκαλα. Η ακρίβεια το ίδιο. Η ανεργία έχει τρυπώσει σε όλα τα σπίτια. 
     Η εμπορευματοποίηση της υγείας και της παιδείας αποτελεί ισχυρό μηχανισμό αφαίμαξης του εισοδήματος των εργαζομένων. οι ιδιωτικές δαπάνες για την υγεία εξαπλασιάστηκαν από το 1990 ως το 2003 και αποτελούν πάνω από το 45% του συνόλου των δαπανών. Σ’ αυτά τα πλαίσια κινούνται και οι ιδιωτικές δαπάνες για την παιδεία, ενώ ενισχύονται οι ταξικοί φραγμοί στη μόρφωση. Την ίδια στιγμή, η παραδομένη στους βιομήχανους πλειοψηφία της ΓΣΕΕ πρωτοστατεί στην ίδρυση ιδιωτικών πανεπιστημίων. 
     Η κατάσταση των εργαζομένων χειροτερεύει. Έχουμε νέο μπαράζ απολύσεων και κλείσιμο μικρομεσαίων επιχειρήσεων το τελευταίο διάστημα. Οι βιομήχανοι απειλούν ότι θα προχωρήσουν σε νέο κύμα απολύσεων και κλεισίματος επιχειρήσεων. Δείχνουν τον κίνδυνο αύξησης της ανεργίας. Και ο κίνδυνος γίνεται ακόμα μεγαλύτερος με την προοπτική της οικονομικής κρίσης της ελληνικής οικονομίας, η οποία καιροφυλακτεί. 
      Τα κέρδη, όμως, έχουν εκτιναχθεί στα ύψη. Η κερδοφορία συνεχίζεται με αμείωτους ρυθμούς.Το πρώτο εξάμηνο του 2004 οι εισηγμένες στο Χρηματιστήριο επιχειρήσεις αύξησαν τα κέρδη τους κατά 30%. Οι εργάτες, όμως, πήραν αύξηση 3%. Το πρώτο εξάμηνο η «ALPHA BANK» είχε αυξήσεις ύψους 73%. Η Εθνική Τράπεζα, 20%. Η «Τράπεζα ΠΕΙΡΑΙΩΣ», 45%. Η «COCA-COLA» είχε αύξηση το πρώτο εξάμηνο του 2004 76%. 
      Οι αποφάσεις της Συνόδου Κορυφής το Μάρτη του 2004, που στηρίζουν και υλοποιούν και η Νέα Δημοκρατία και το ΠΑΣΟΚ, αποτελούν τη βάση για την εξαπόλυση σφοδρότερης επίθεσης σε βάρος των εργαζομένων.
      Απέναντι σ’ αυτήν την επίθεση το Κομμουνιστικό Κόμμα Ελλάδας καλεί την εργατική τάξη, όλους τους εργαζόμενους, να αναπτύξουν αγώνες για να εμποδίσουν τα αντιεργατικά μέτρα που ετοιμάζει και ψηφίζει η Κυβέρνηση. Και βεβαίως, καλούμε τους εργαζόμενους να διεκδικήσουν προσλήψεις στους τομείς της υγείας, της πρόνοιας, της παιδείας, να διεκδικήσουν ανάπτυξη πολιτιστικών,  κοινωνικών υπηρεσιών και υποδομών για τις λαϊκές οικογένειες με κρατικές επενδύσεις: Ουσιαστική προστασία των ανέργων με επίδομα ανεργίας 80% του μισθού που διεκδικούμε, που προτείνουμε εμείς ως Κομμουνιστικό Κόμμα Ελλάδος, των 1.200 ευρώ. Υπολογισμό του χρόνου ανεργίας ως ολόκληρου συντάξιμου χρόνου. Επιδότηση των ανέργων, για όσο χρόνο είναι άνεργοι, χωρίς καμία προϋπόθεση. Επέκταση της υπαλληλικής αποζημίωσης με τον ν. 2112/1920 σε όλους τους εργατοτεχνίτες. Πάγωμα των δανείων για απολυμένους και ανέργους και επιχορήγηση του ενοικίου. Δυνατότητα δωρεάν φύλαξης σε κρατικούς βρεφονηπιακούς, παιδικούς σταθμούς για τα παιδιά των ανέργων. Ειδικά μέτρα προστασίας των ανέργων γυναικών και των νέων και των ατόμων με ειδικές ανάγκες. Κατάργηση όλων των αντιεργατικών, αντιασφαλιστικών νόμων και του ΠΑΣΟΚ και της Νέας Δημοκρατίας. Ο κατώτερος μισθός, για να μπορέσει να αντεπεξέλθει μία εργατική λαϊκή οικογένεια, δεν πρέπει να είναι κάτω από 1.200 ευρώ και η κατώτερη σύνταξη κάτω από 960 ευρώ. 
      Προτείνουμε την κατάργηση του Φόρου Προστιθέμενης Αξίας και το πάγωμα των τιμών στα είδη πλατιάς λαϊκής κατανάλωσης, όπως, για παράδειγμα, στα είδη διατροφής, ένδυσης, υπόδησης, σχολικά είδη, φάρμακα κλπ. Επίσης, δωρεάν εισιτήριο σε όλα τα μέσα μαζικής συγκοινωνίας τις πρωινές ώρες, όταν πάνε οι εργαζόμενοι για δουλειά και μείωση της τιμής του εισιτηρίου τις υπόλοιπες ώρες. Αφορολόγητο όριο 15.000 ευρώ για τον άγαμο. Αφορολόγητο όριο για οικογένεια 30.000 ευρώ και προσαυξημένο κατά 5.000 ευρώ για κάθε παιδί. Ετήσια αναπροσαρμογή σύμφωνα με την αύξηση του τιμάριθμου. Αύξηση της φορολογίας των κερδών και των περιουσιακών στοιχείων του μεγάλου κεφαλαίου. Κατάργηση των διοδίων στην Αττική Οδό και τους άλλους δρόμους. Δημιουργία αθλητικών πολιτιστικών υποδομών σε κάθε γειτονιά και σε κάθε χωριό. Αποκλειστικά δημόσιο σύστημα κοινωνικής ασφάλισης. Υγεία, συνταξιοδότηση, πρόνοια που θα καλύπτει πλήρως τις ανάγκες των εργαζομένων και των οικογενειών τους.
      Κατοχύρωση συνταξιοδοτικού δικαιώματος με τέσσερις χιλιάδες πενήντα ένσημα, ενώ τώρα είναι τεσσερισήμισι χιλιάδες. Σύνταξη, ανεξαρτήτως ορίου ηλικίας, στα τριάντα χρόνια με εννέα χιλιάδες ένσημα, ενώ τώρα είναι τριάντα επτά χρόνια και έντεκα χιλιάδες εκατό ένσημα.
      Κατάργηση των ασφαλιστικών εισφορών για τον κλάδο υγείας, όπως και της εισφοράς των ασφαλισμένων στα φάρμακα. Πλήρη κάλυψη των αναγκών της υγείας με χρηματοδότηση από τον κρατικό προϋπολογισμό. Ουσιαστική πρωτοβάθμια φροντίδα που θα στηρίζεται σε κέντρα υγείας στις πόλεις και στην ύπαιθρο. Πλήρη στελέχωση και εξοπλισμό των δημόσιων νοσοκομείων και των κέντρων υγείας. Κατάργηση κάθε ιδιωτικής δραστηριότητας στα δημόσια νοσοκομεία. Ουσιαστική προστασία της μητρότητας, ειδικά μέτρα πρόληψης και προστασίας της υγείας, ιδιαίτερα του γυναικείου πληθυσμού.
      Δημιουργία κρατικών βρεφονηπιακών σταθμών με δωρεάν υπηρεσίες. Ιδιαίτερη φροντίδα στα άτομα με ειδικές ανάγκες και τις οικογένειες τους και στους ηλικιωμένους και στους χρόνια πάσχοντες. Κάλυψη του συνόλου των εκπαιδευτικών αναγκών μέσα από δημόσιο, δωρεάν εκπαιδευτικό σύστημα και κατάργηση κάθε ιδιωτικής μορφής εκπαίδευσης. Όχι στα ιδιωτικά πανεπιστήμια με οποιαδήποτε μορφή, συμπεριλαμβανομένου και του πανεπιστημίου που θέλει να στήσει και να λειτουργήσει η ΓΣΕΕ, η οποία έχει αναλάβει το ρόλο του Δούρειου Ίππου για την ανοιχτή δράση  των πολυεθνικών στα πανεπιστήμια για να βγάλει -αν θέλετε- και τη νέα γενιά των εργατοπατέρων.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Ενιαίο δωδεκάχρονο υποχρεωτικό σχολείο για όλους και μέτωπο ενάντια στους ταξικούς φραγμούς στη μόρφωση. Ριζική αλλαγή και αναλυτικά προγράμματα στα σχολεία. Ενιαία ανώτατη εκπαίδευση, έρευνα στην υπηρεσία των λαϊκών αναγκών και όχι στην υπηρεσία των μονοπωλίων. Πλήρη κάλυψη των αναγκών της παιδείας από τον κρατικό προϋπολογισμό. Δημόσια δωρεάν επαγγελματική εκπαίδευση μετά το λύκειο, κατάργηση των διδάκτρων στα ΙΕΚ. Να μην ιδιωτικοποιηθεί ο ΟΑΕΔ και η ναυτική εκπαίδευση. Δωρεάν σίτιση και στέγαση για τους φοιτητές, σπουδαστές σε όλη την εκπαίδευση.
      Αυτά προτείνουμε εμείς. Αυτή είναι η δική μας ισχυρή Ελλάδα σε αντίθεση με τη δική σας ισχυρή Ελλάδα των καπιταλιστών και των κερδών των βιομηχάνων. Εμείς γι’ αυτήν την ισχυρή Ελλάδα παλεύουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, λίγες ημέρες πριν τη συζήτηση του γενικού προϋπολογισμού έρχεται για συζήτηση ο Κοινωνικός Προϋπολογισμός. 
      Πριν μπούμε στην επί της ουσίας συζήτηση, θα πρέπει να ξεκαθαρίσουμε ορισμένα πράγματα: 
      Κατά τη γνώμη μας, κατά τη συζήτηση του Κοινωνικού Προϋπολογισμού θα έπρεπε από πλευράς της Κυβέρνησης να κατατίθενται οι κοινωνικοί προϋπολογισμοί όλων των ασφαλιστικών οργανισμών, του ΟΑΕΔ, του ΟΕΚ, καθώς και του νεοϊδρυθέντος Οργανισμού Αγροτικής Εστίας.
      Πρέπει δε να διευκρινίσουμε ότι με τον όρο «Κοινωνικός Προϋπολογισμός» δεν εννοούμε μόνο τα στοιχεία που παρατίθενται στην ετήσια έκθεση του Υπουργείου Εργασίας, αλλά και την καταγραφή των ασκούμενων κοινωνικών πολιτικών από τους ανωτέρω οργανισμούς για λογαριασμό του Κράτους και το προκαλούμενο κόστος, το οποίο θα πρέπει να καλύπτεται από τον κρατικό προϋπολογισμό και όχι από τους ίδιους τους φορείς.
      Το κείμενο που κατατίθεται, έχει τον τίτλο «Κοινωνικός Προϋπολογισμός». Στην πραγματικότητα, όμως, δεν είναι προϋπολογισμός, αλλά ένας πρόωρος απολογισμός, αφού τα στοιχεία τα οποία κατατίθενται είναι μόνο απολογιστικά για το 2004 και όχι προϋπολογιστικά για το 2005. Ελέχθη ότι θα κατατεθεί εδώ το Μάρτιο και δεν είναι αισιόδοξα τα πράγματα, έτσι όπως φαίνονται. 
      Η πολιτική που ασκείται το τελευταίο διάστημα, δείχνει ότι η τρέχουσα τετραετία, αντί να είναι τετραετία κοινωνικού κράτους, θα είναι και αυτή μία τετραετία κατεδάφισης των ελάχιστων και ισχνών υπαρχουσών κοινωνικών δομών του στην Ελλάδα. 
      Με τις πολιτικές που ασκήθηκαν τα τελευταία χρόνια και που συνεχίζονται και σήμερα, οι αδικίες μεγάλωσαν, οι ανισότητες διευρύνθηκαν και ταυτόχρονα εντάθηκαν οι εισοδηματικές πιέσεις, οι φορολογικές αδικίες, οι οικονομικές ανισότητες και οι κοινωνικές ανασφάλειες. Επίσης, οι ανισότητες στις ευκαιρίες, στα βάρη, στα ωφελήματα, οι ανισότητες στη δουλειά, στην κατάρτιση, στο περιβάλλον διαβίωσης, οι ανασφάλειες στην προοπτική απασχόλησης ακόμα και για την ανεκτή διαβίωση, για την κάλυψη βασικών αναγκών υγείας, φροντίδας και ασφάλισης.
      Η νεοεκλεγείσα Κυβέρνηση της Νέας Δημοκρατίας δεν φαίνεται και αυτή να αλλάζει λογική και συνεχίζει και αυτή την πεπατημένη των προκατόχων της. Στο συμπέρασμα αυτό συνηγορεί το γεγονός ότι τα πρόσφατα ανακοινωθέντα αποτελέσματα της κοινής έρευνας ΕΣΥΕ και ΕΚΚΕ για τη φτώχια στη χώρα μας, καθώς και η συνέχιση των ίδιων πολιτικών, έχουν οδηγήσει τη χώρα μας στις πρώτες θέσεις του πίνακα του ΟΟΣΑ σε ό,τι αφορά τις εισοδηματικές ανισότητες.
      Τα σοβαρότερα προβλήματα τα οποία αντιμετωπίζει σήμερα το σύστημα κοινωνικής ασφάλισης, έχουν να κάνουν με το χαμηλό ύψος των συντάξεων που χορηγούνται -και δη των κατώτερων- με τη χρηματοδότηση και την εξεύρεση πόρων, με τα χρέη τόσο του κράτους όσο και των ιδιωτών, με την εισφοροδιαφυγή, με τη μη επαρκή αξιοποίηση της περιουσίας, με την ανασφάλιστη εργασία, με το επιπρόσθετο κόστος που θα επιφέρουν στο σύστημα οι ενοποιήσεις που προβλέπονται στο ν.3029/2002, καθώς και με το κύμα εθελούσιας εξόδου που φαίνεται να κυριαρχεί σε ΔΕΚΟ και τράπεζες και τέλος με τη μη εύρυθμη λειτουργία του συστήματος, το οποίο σε ορισμένες περιπτώσεις, όπως η απονομή συντάξεων, καθυστερεί προκλητικά. Σημειώνουμε τέλος ότι ο κυριότερος παράγοντας που έχει οδηγήσει σ’ αυτήν την κατάσταση, είναι η κλοπή και η μη αξιοποίηση των αποθεματικών των ασφαλιστικών οργανισμών για πολλές δεκαετίες.
      Όλα τα παραπάνω και άλλα πολλά είχαν σαν αποτέλεσμα την εκμετάλλευση πολλών κατηγοριών εργαζομένων, που παρέχουν την εργασία τους με λιγότερες αποδοχές, με περιορισμένα ασφαλιστικά και συνταξιοδοτικά δικαιώματα, με προβληματικό ωράριο και ζουν κάτω από ένα ασφυκτικό καθεστώς ομηρίας με μία συνεχή και διαρκή ανασφάλεια. Οι πολιτικές αυτές, όχι μόνο δεν μείωσαν την ανεργία, αλλά συνέβαλαν στο μοίρασμα μιας θέσης εργασίας σε δύο ανέργους, στην αύξηση της υποαπασχόλησης και της φτώχειας στη χώρα μας και επιφυλάσσουν για τη νέα γενιά ένα μέλλον απασχολήσιμων και ασφαλίσιμων με μισή δουλειά, μισό μισθό και μισή σύνταξη. 
      Στην ίδια λογική που κινήθηκε όλα αυτά τα χρόνια η κυβέρνηση του ΠΑΣΟΚ, κινείται και η Κυβέρνηση της Νέας Δημοκρατίας. Και στη σημερινή Κυβέρνηση κυριαρχεί το ιδεολόγημα ότι η μείωση της ανεργίας θα προέλθει από τη μείωση του κόστους εργασίας, την αύξηση των κερδών, που με τη σειρά της θα φέρει αύξηση των επενδύσεων και συνακόλουθα αύξηση της απασχόλησης.
      Η Κυβέρνηση της Νέας Δημοκρατίας εξαγγέλλει όλων των ειδών τις επιδοτήσεις της εργοδοσίας: επιχορήγηση ασφαλιστικών εισφορών, επίδομα ανεργίας, προγράμματα απόκτησης εργασιακής εμπειρίας. Και συνεχίζει να ευνοεί την τάση της περαιτέρω εξάπλωσης και γενίκευσης των ελαστικών μορφών απασχόλησης. Δική μας άποψη είναι ότι τα κεντρικά ζητήματα της κοινωνικής προστασίας και της κοινωνικής πολιτικής θα πρέπει να είναι η σταθερή και πλήρης απασχόληση, η προοδευτική φορολογική μεταρρύθμιση, η κοινωνική προστασία με την καθιέρωση μιας χάρτας κοινωνικών εγγυήσεων που θα καταγράφει τις υποχρεώσεις του κράτους απέναντι στους πολίτες, η θέσπιση ελάχιστου εγγυημένου εισοδήματος από το κράτος, η χρηματοδότηση της κοινωνικής ασφάλισης, η αναβάθμιση των κοινωνικών δαπανών για την παιδεία και την υγεία, ώστε να μην απαξιώνεται το εργατικό εισόδημα λόγω της εξάρτησης από τον ιδιωτικό τομέα.
      Σαν άμεσα μέτρα για την προώθηση αυτών των πολιτικών, έχουμε προτείνει τα εξής: Η καθιέρωση του τριανταπενταώρου χωρίς μείωση των αποδοχών και χωρίς ελαστικότητες και ευελιξίες. Η στήριξη ενός ικανοποιητικού επιπέδου διαβίωσης όλων των ανέργων, που αποτρέπει τη μετατροπή τους σε κοινωνικά αποκλεισμένους, τους διατηρεί ενεργούς στην αγορά εργασίας και ενισχύει την κατανάλωση τελικά. Η αύξηση του επιδόματος ανεργίας στο 80% του μισθού του ανειδίκευτου εργάτη, η επιμήκυνση του χρόνου χορήγησής του και η συνταξιοδοτική κάλυψη του χρόνου ανεργίας. Η εξομοίωση της αποζημίωσης λόγω απόλυσης του εργάτη μ’ αυτήν του υπαλλήλου. Η καθιέρωση της τριμερούς χρηματοδότησης στο ασφαλιστικό σύστημα στη βάση των 2/9 για τους εργαζόμενους, των 3/9 για το κράτος και των 4/9 για τους  εργοδότες. 
      Η επανασύνδεση των κατώτερων συντάξεων με τα είκοσι ημερομίσθια του ανειδίκευτου εργάτη, οι ουσιαστικές αυξήσεις των μισθών -και δη των κατώτατων- με ρυθμούς που θα ξεπερνούν τον πληθωρισμό και την αύξηση της παραγωγικότητας και θα είναι τέτοιου ύψους, ώστε να στοχεύουν στη σύγκλιση με τα ευρωπαϊκά δεδομένα εντός πενταετίας.
      Εμείς νομίζουμε, τέλος, ότι θα πρέπει να εφαρμοστούν πολιτικές που στο επίκεντρό τους θα πρέπει να έχουν την αναδιανομή του εθνικού εισοδήματος υπέρ των εργαζομένων και των συνταξιούχων, ώστε να αλλάξει αυτή η ζοφερή εικόνα της εισοδηματικής ανισότητας, της ανεργίας, της φτώχειας, του κοινωνικού αποκλεισμού και της μετάβασης στην κοινωνία του 1/3.
      Κυρίες και κύριοι συνάδελφοι, το κράτος πρόνοιας στα πλαίσια της νεοφιλελεύθερης καπιταλιστικής παγκοσμιοποίησης, που έχει ξεκινήσει από τις Ηνωμένες Πολιτείες της Αμερικής και σε σημαντικό βαθμό έχει υιοθετηθεί από την Ευρωπαϊκή Ένωση, υφίσταται ασφυκτική πίεση σε όλη την Ευρώπη και στη χώρα μας ακόμα περισσότερο.
      Οι κοινωνικές παροχές περιορίζονται, το ποσοστό του ΑΕΠ για την υγεία μειώνεται κατά 0,2% σε απόλυτο ποσοστό στον κρατικό προϋπολογισμό –θα αρχίσει αύριο η συζήτησή του- αλλά επειδή ο τιμάριθμος στα φάρμακα, στον ιατρικό εξοπλισμό, στα υλικά υγείας αυξάνεται πολύ γρηγορότερα, σε τελική ανάλυση αυτό το ποσοστό που διατίθεται για την υγεία, μειώνεται πολύ περισσότερο. Αποτέλεσμα είναι η υγεία στη χώρα μας να νοσεί βαρύτατα και τα μπαλώματα του Υπουργείου Υγείας δεν φαίνεται να βελτιώνουν την κατάσταση. Η διαπλοκή, τα παμφάγα πιράνχας στο χώρο της υγείας, γίνονται κάθε μέρα και πιο λαίμαργα, ακόμη πιο επιθετικά, απειλούν και τον ίδιο τον Υπουργό Υγείας, όπως το εξομολογήθηκε ο ίδιος πρόσφατα. Σχεδόν το 50% των δαπανών για την υγεία κατευθύνεται στον ιδιωτικό τομέα. Επιβαρύνει έτσι επιπλέον τους πολίτες, φαινόμενο μοναδικό σε ολόκληρη την Ευρωπαϊκή Ένωση.
      Η πρώτη δεκαετία της νέας χιλιετίας χαρακτηρίστηκε από πολλούς ελπιδοφόρα και αισιόδοξη και για τη χώρα μας και για την Ευρωπαϊκή Ένωση. Και αυτό, γιατί εξαγγέλθηκαν η προώθηση της κοινωνικής σύγκλισης, οι στόχοι της Λισαβόνας που θα εξαφάνιζαν –υποτίθεται- τις ανισότητες και η προώθηση της σταθεροποίησης και της ανάπτυξης, που αποτελούν πάγια πολιτική σε εθνικό και ευρωπαϊκό επίπεδο. Στα τέσσερα χρόνια της δεκαετίας του 2000 η ελληνική οικονομία συνέχισε να εμφανίζει υψηλούς ρυθμούς ανάπτυξης. Όμως οι βασικοί δημοσιονομικοί δείκτες σημείωσαν μεγάλη επιδείνωση, ενώ οι κοινωνικοί δείκτες παρουσίασαν στασιμότητα και υποχώρηση, γεγονός που επιβεβαιώνει τις σημερινές κοινωνικές εισοδηματικές και περιφερειακές ανισότητες, που πλήττουν στη χώρα μας τα ασθενέστερα κοινωνικά σώματα και κατηγορίες.
      Όλα τα στοιχεία που βλέπουν το φως της δημοσιότητας, δείχνουν ότι την τριετία 2004-2006 οι αυξήσεις των αμοιβών στην Ελλάδα θα υπερβαίνουν εκείνες της Ευρωπαϊκής Ένωσης μόλις κατά 1,7%. Επομένως η σύγκλιση των μισθών που επιδιώκουμε εκδιώκεται για το 2030 και πλέον, ενώ η κοινωνική συνοχή απομακρύνεται εξίσου.
      Πιο συγκεκριμένα: Ο στόχος της κοινωνικής σύγκλισης με το μέσο όρο της Ευρωπαϊκής Ένωσης απομακρύνεται σταθερά, η υλοποίηση των στόχων της Λισαβόνας απέτυχε στην Ελλάδα –άλλωστε απέτυχε και στην Ευρώπη- και η έκθεση της ομάδας υψηλού επιπέδου υπό την προεδρία του κ. Νιμ Κοκ το επιβεβαιώνει με τα εντυπωσιακά συγκριτικά στοιχεία που παρουσιάζει. Απέτυχε επίσης και ο διπλός στόχος της χώρας -της σταθεροποίησης και της μεταολυμπιακής ανάπτυξης- ενώ οι απορροφήσεις από το Γ΄ Κοινοτικό Πλαίσιο Στήριξης έχουν καθυστερήσει απελπιστικά: γύρω στο 20% μεταξύ 2003-2004 και πάνω από το 40% για όλη την περίοδο από το 2000 ως το 2004. Πρέπει επομένως να εξαπλασιαστεί η προσπάθεια, για να καλυφθεί η μεγάλη καθυστέρηση στην απορρόφηση των κοινοτικών κονδυλίων, για να μη χαθεί η τελευταία αναπτυξιακή προσπάθεια μέσω της εισροής πόρων στη χώρα μας μιας και το Δ΄ Κοινοτικό Πλαίσιο Στήριξης, όπως διαφαίνεται, δεν θα είναι τόσο ελπιδοφόρο. Και η μεταολυμπιακή ανάπτυξη εμφανίζει συμπτώματα συρρίκνωσης και κόπωσης σε πολλούς τομείς της παραγωγής. Ο Συνασπισμός πάντοτε προειδοποιούσε για την επερχόμενη αρνητική οικονομική και κοινωνική πραγματικότητα. Αλλά τότε το μόνο που ενδιέφερε τα δύο μεγάλα κόμματα, ήταν η άνοδος του προφίλ των Αρχηγών τους και η πρόθεση ψήφου των Ελλήνων πολιτών εις όφελός τους.
      Επομένως ο Κοινωνικός Προϋπολογισμός που συζητάμε σήμερα, είναι ουσιαστικά άνευ και αντικειμένου και αξιοπιστίας. Ιδού, λοιπόν, τα στοιχεία που συνθέτουν την κοινωνικά απαράδεκτη εικόνα της σημερινής πραγματικότητας, χωρίς τα χιλιάδες άψυχα νούμερα που παρατίθενται στις σελίδες του με στυγνό λογιστικό τρόπο. Ο Προϋπολογισμός αυτός είναι ο καθρέπτης της κοινωνικής αναλγησίας που χαρακτήριζε την πολιτική των προηγούμενων κυβερνήσεων. Έναντι όμως αυτής της κατάστασης, η νέα Κυβέρνηση της Νέας Δημοκρατίας προτείνει τη συνέχιση της ίδιας πολιτικής με διαφορετικό περιτύλιγμα: σταθεροποίηση με ήπια προσαρμογή, ανάπτυξη με νέα κίνητρα για τη βελτίωση της επιχειρηματικότητας και πρόσθετες φορολογικές ελαφρύνσεις για τους επιχειρηματίες.
      Η δημοσιονομική προσαρμογή δεν θα κριθεί βεβαίως από τους πραγματικούς αριθμούς των εσόδων και των δαπανών. Η ανάπτυξη όμως, όπως δείχνουν τα πράγματα, είναι επισφαλής και η κοινωνική συνοχή απομακρύνεται. Αυτή είναι η σημερινή πραγματικότητα, για την οποία η σημερινή Κυβέρνηση πρέπει να αφυπνιστεί. Ήδη έχασε σχεδόν έναν ολόκληρο χρόνο με την επικοινωνιακή τακτική της. Το έλλειμμα συνεχίζει να κινείται προς τα πάνω κι έφτασε σε πρωτοφανές ρεκόρ: 6% ως ποσοστό του ΑΕΠ. Και ο Υπουργός Οικονομίας και Οικονομικών εξαγγέλλει δειλά νέα πρόσθετα μέτρα.
      Όλα δείχνουν επομένως ότι η κοινωνική προστασία και το κοινωνικό πρόσωπο της χώρας θα παραμείνει για πολύ καιρό αποκρουστικό, όπως το παρουσιάζουν τα επίσημα στοιχεία. Οι δημοσκοπήσεις άλλωστε, που με λαχτάρα αναμένονταν προεκλογικά, εμφανίζουν καινούριες ανησυχητικές ενδείξεις και για τα δύο μεγάλα κόμματα.
    Ο Συνασπισμός θα συνεχίσει την ίδια αντιπολιτευτική τακτική, την προγραμματική αντιπολίτευση, δίπλα στις προτάσεις του για τη βελτίωση των όρων και των συνθηκών εργασίας, την προστασία των μισθών και των συντάξεων, την προστασία και βελτίωση της κοινωνικής ασφάλισης, την υγεία, την παιδεία, την αποτελεσματική αντιμετώπιση των προβλημάτων των κοινωνικά αποκλεισμένων. 
    Πάνω από επτακόσιες πενήντα χιλιάδες άνθρωποι ζουν κάτω από το όριο της ακραίας φτώχειας, κινδυνεύουν κυριολεκτικά από την πείνα και εμείς δεν θεσπίζουμε ούτε αυτό το ελάχιστο εγγυημένο εισόδημα, που θα τους εξασφαλίσει στοιχειωδώς την επιβίωση. Όχι ότι θα λύσει τα προβλήματα. Είναι τόσα άλλα τα προβλήματα που υπάρχουν. 
    Το 10% του ελληνικού πληθυσμού είναι άτομα με αναπηρίες. Εξαπλάσια είναι η ανεργία στα άτομα αυτά και δεν κάνουμε ουσιαστικά τίποτα έως τώρα. Ακόμα βρισκόμαστε στο στάδιο των μελετών και των συζητήσεων. Δεν βλέπουμε όμως και στον καινούργιο Προϋπολογισμό κάποια μεταβολή προς το καλύτερο. 
    Έχουμε καταθέσει προτάσεις νόμων για την απασχόληση, την ανεργία, τους συμβασιούχους, τη φορολογική δικαιοσύνη, τη βιώσιμη ανάπτυξη, την προστασία του περιβάλλοντος, το οποίο περιβάλλον πάντοτε ξεχνάμε και όλα όσα γίνονται, γίνονται δυστυχώς εις βάρος του. Ιδιαίτερα στην Αττική που έχει πάθει τεράστιες ζημιές και καταστροφές.
    Όλα αυτά θα πρέπει να μας απασχολήσουν. Πρέπει να συνεχίσουμε και θα συνεχίσουμε με νέες εξίσου σημαντικές και εποικοδομητικές προτάσεις για την κοινωνία των πολιτών, για την ευημερία του λαού μας, για την ισότητα, για όλους τους Έλληνες και όλες τις Ελληνίδες.
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: «Κύρωση του Πρωτοκόλλου Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας, για την ανάπτυξη των σχέσεων μεταξύ του όπλου του μηχανικού του στρατού των δύο χωρών.»
    Παραπέμπεται στην αρμόδια Διαρκή Επιτροπή.
    Κυρίες και κύριοι συνάδελφοι, θέλω ακόμα να σας ανακοινώσω ότι είναι δεκαεπτά εγγεγραμμένοι ομιλητές. Η συζήτηση είναι οργανωμένη. Επειδή πρόθεση και επιδίωξη του Προεδρείου είναι να μιλήσουν όλοι, αν είναι δυνατόν μέχρι τις τέσσερις, οπότε όπως αποφασίστηκε στη Διάσκεψη των Προέδρων θα πρέπει να λήξει η συνεδρίαση, θα ήθελα θερμά να σας παρακαλέσω, για λόγους συναδελφικότητας κατ’ αρχήν, να τηρήσουμε απαρεγκλίτως τους χρόνους, πράγμα που είναι σημαντικό για να μιλήσουν όλοι οι συνάδελφοι.
    Ο κ. Μάριος Σαλμάς έχει το λόγο.
    ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, αισθάνομαι ιδιαίτερη τιμή που μαζί με τους άλλους δύο συναδέλφους μου, τον κ. Καραμπίνα και τον κ. Μαρκόπουλο, συνεισηγούμαι τον Κοινωνικό Προϋπολογισμό του έτους 2004.
    Άκουσα πολύ προσεκτικά τον πρώτο εισηγητή της Αξιωματικής Αντιπολίτευσης, του κ. Πρωτόπαπα και τους άλλους δύο εισηγητές. Και βεβαίως για τους άλλους δύο εισηγητές δεν έχω να πω τίποτε, διότι αποτύπωσαν μια πραγματικότητα που την ξέραμε και εμείς όλα τα χρόνια που ήμασταν στην Αντιπολίτευση, αλλά δεν έχουμε καμία ευθύνη γι΄ αυτήν, αλλά ως προς τον εισηγητή της Αξιωματικής Αντιπολίτευσης, εξεπλάγην. Είδα τον κ. Πρωτόπαπα να απολογείται από αυτό το Βήμα και δεν κατάλαβα για ποιο λόγο. 
    Έπρεπε να καταλάβετε, κύριε Πρωτόπαπα, ότι αυτό που περιμέναμε, ήταν η κριτική στον Κοινωνικό Προϋπολογισμό που κατέθεσε το Υπουργείο και όχι να απολογηθείτε για το τι κάνατε όλα αυτά τα χρόνια. Τώρα είστε Αντιπολίτευση. Πάνε αυτά!
    ΧΡΗΣΤΟΣ ΠΡΩΤΟΠΑΠΑΣ: Άλλα λέει ο κ. Παναγιωτόπουλος.
    ΜΑΡΙΟΣ ΣΑΛΜΑΣ: Αλλά, όμως, δεν ακούσαμε κάτι συγκεκριμένο, διότι το να μιλάει κανείς για τον Προϋπολογισμό, είναι κάτι γενικό και αόριστο και μπορεί να λέει ό,τι θέλει, αλλά πολλά από τα στοιχεία που είπατε, είναι ανακριβή.
    Ο Κοινωνικός Προϋπολογισμός εμφανίζει τα ποσά που διατίθενται για την προστασία του ελληνικού λαού μέσω των ειδικών προϋπολογισμών του Υπουργείου Απασχόλησης και Κοινωνικής Προστασίας, του Υπουργείου Υγείας και Κοινωνικής Αλληλεγγύης, του Υπουργείου Οικονομίας και Οικονομικών, του Υπουργείου Εθνικής Άμυνας, του Υπουργείου Εμπορικής Ναυτιλίας και μέσω του προϋπολογισμού των φορέων κοινωνικής ασφάλισης, αλλά και των διαφόρων άλλων υπηρεσιών κοινωνικής ασφάλισης.
	Η κοινωνική προστασία, θεωρώ ότι μαζί με την εξωτερική πολιτική αποτελούν δύο πεδία, όπου μπορούμε να λειτουργήσουμε με συναίνεση και ειδικά στη σημερινή συνεδρίαση θα μπορούσαμε να έχουμε ένα παραγωγικό διάλογο.
	Θα ήθελα να ξεκινήσω την τοποθέτησή μου με δύο εισαγωγικές παρατηρήσεις. Ο Κοινωνικός Προϋπολογισμός των τελευταίων ετών παραδόξως εισάγεται για συζήτηση στη Βουλή στο τέλος του έτους και θυμίζει σίγουρα περισσότερο απολογισμό. Η εξήγηση είναι ότι οι φορείς κοινωνικής ασφάλισης καθυστερούν να καταθέσουν τα οικονομικά τους στοιχεία, να απογράψουν την κινητή και ακίνητη περιουσία τους, καθώς το σύστημα μηχανοργάνωσής τους, όπου υπάρχει, αλλά και το ειδικό πρόγραμμα στο Υπουργείο Απασχόλησης και Κοινωνικής Προστασίας, που αγοράστηκε πριν δύο χρόνια, παρουσιάζει σφάλματα. Ασφαλώς, όμως, πρέπει σταδιακά να αρχίσει να συζητιέται μέχρι τα μέσα του έτους.
	Η δεύτερη παρατήρηση αφορά εξειδικευμένα το φετινό Κοινωνικό Προϋπολογισμό, ο οποίος έχει μία ιδιαιτερότητα, που προφανώς λησμόνησε ο εισηγητής της Αξιωματικής Αντιπολίτευσης.
	Κύριε Πρωτόπαπα, ήθελα να μου απαντήσετε, εάν είστε υπέρ αυτού του Κοινωνικού Προϋπολογισμού ή όχι, γιατί δεν το κατάλαβα. Κατακρίνετε τον Κοινωνικό Προϋπολογισμό του 2004 -που εσείς σχεδιάσατε και απλά εμείς εκτελέσαμε- ή όχι;
	ΧΡΗΣΤΟΣ ΠΡΩΤΟΠΑΠΑΣ: Δεν με ακούσατε.
	ΜΑΡΙΟΣ ΣΑΛΜΑΣ: Σας άκουσα προσεκτικά.
	Εάν, λοιπόν, αποδεχτούμε ότι είστε εναντίον του, σημαίνει ότι είστε εναντίον αυτού που σχεδιάσατε εσείς. Εάν είστε υπέρ, σας λέμε, όπως θα αναφέρω και στη συνέχεια, ότι εμείς δώσαμε επί πλέον χρήματα από αυτά που εσείς σχεδιάσατε. Δεν υπάρχει κανένα επιχείρημα, για να διαφοροποιήστε από αυτόν τον Προϋπολογισμό.
	Σχεδιάστηκε λοιπόν και ολοκληρώθηκε από την προηγούμενη κυβέρνηση, απλά εμείς κληθήκαμε να τον εκτελέσουμε. Συνεπώς, είμαστε έτοιμοι για κριτική πάνω στον τρόπο εφαρμογής του. Έτσι, εάν αποδειχθεί με επιχειρήματα ότι δώσαμε περισσότερα χρήματα ή εάν αποδειχθεί ότι οι δαπάνες που σχεδιάζουμε για το 2005 είναι πολύ μεγαλύτερες, τότε μόνο εύσημα μπορεί κανείς να δώσει στη σημερινή Κυβέρνηση.
	Κυρίες και κύριοι συνάδελφοι, οι πόροι με τους οποίους γίνεται η κοινωνική πολιτική, προέρχονται είτε από τους ασφαλισμένους είτε από το περίσσευμα των χρημάτων, δηλαδή του πλούτου που οφείλει η κάθε κυβέρνηση να δημιουργεί και να εξασφαλίζει με την οικονομική της πολιτική. Προκύπτει επομένως άμεση εξάρτηση της αύξησης των δαπανών του κράτους για τη στήριξη των ασθενέστερων τάξεων με την άνθηση της οικονομίας.
	Τι κληρονομήσαμε όμως; Ποια αποθέματα πλούτου θα έπρεπε να αναδιανεμηθούν; Δυστυχώς είχαμε άδικο, κατά τους συναδέλφους, γιατί πολύ νωρίς είχαμε δίκιο. Είχαμε δίκιο, όταν ανησυχούσαμε για την κατάσταση της οικονομίας. Είχαμε δίκιο, όταν διαπιστώναμε ασυμβατότητα των ρυθμών που δίνονταν από την προηγούμενη κυβέρνηση και της κοινωνικής πραγματικότητας. Είχαμε δίκιο, όταν διαπιστώναμε την απόσταση των στατιστικών που παρουσίαζαν οι εισηγητές των προηγούμενων κυβερνήσεων στις αντίστοιχες συζητήσεις για τον Κοινωνικό Προϋπολογισμό. Εάν δουν οι εισηγητές και οι άλλοι συνάδελφοι της Αντιπολιτεύσεως τα Πρακτικά των προηγουμένων ετών στην αντίστοιχη συνεδρίαση, θα καταλάβουν πόσο απέχουν από την πραγματικότητα της υγείας, της ανεργίας και της κατάστασης των φορέων κοινωνικής ασφάλισης. 
	Τι έδειξε η απογραφή; Ότι τα σημερινά μας χρέη ανέρχονται στα 200.000.000.000 ευρώ. Ποιος θα τα πληρώσει; Οι επόμενες γενιές. Το δικό τους χρέος ξοδέψατε. Τώρα, λοιπόν, ξέρουμε όλοι τι παραλάβαμε. Δεν γνωρίζετε ότι το 2005 θα πληρώσουμε μόνο για χρεολύσια 21,8 δισεκατομμύρια ευρώ, δηλαδή περισσότερα από όσα θα πληρώσει το δημόσιο για όλους τους μισθούς και τις συντάξεις, συμπεριλαμβανομένων και των μισθών του προσωπικού των νοσοκομείων και των εφημεριών των γιατρών του ΕΣΥ, που είναι 18,3 δισεκατομμύρια ευρώ;
	Δεν έχετε ακούσει ή διαβάσει ότι το 2005 θα πληρώσουμε μόνο για τόκους 10.000.000.000 ευρώ, δηλαδή περισσότερο από ό,τι για όλες τις δαπάνες περίθαλψης και τις επιχορηγήσεις των ασφαλιστικών ταμείων, όπως ο ΟΓΑ, το ΙΚΑ, το ΝΑΤ, το ΤΕΒΕ κλπ., που αντιστοιχούν σε 8 δισεκατομμύρια ευρώ;
	Δεν μπορείτε να φανταστείτε πού χάνονταν όλα αυτά τα χρόνια όλα αυτά τα χρήματα; Δεν αισθάνεστε ένοχοι -βέβαια δεν ομιλώ για όλους τους Βουλευτές της Αξιωματικής Αντιπολίτευσης- που συγκεντρώσατε τον πλούτο της χώρας σε δέκα ανθρώπους; Τα ξεχάσατε!
	Βέβαια δεν σας κρύβω ότι στην αρχή σας παρεξηγούσα, όταν σας άκουγα, μέχρι που άκουσα για το φαινόμενο του ηθοποιού που υποδύεται ένα ρόλο και όταν τον παίξει πολλές φορές, τον ενσαρκώνεται και τον βιώνει στην πορεία της ζωής του. Έκτοτε δεν σας παρεξηγώ.
	Ανεξάρτητα όμως, κύριες και κύριοι συνάδελφοι, από την κακή κατάσταση της οικονομίας που παραλάβαμε, όπως αντανακλάται και από τους δείκτες που φαίνονται στον κρατικό προϋπολογισμό του 2005, μπορέσαμε και ενισχύσαμε τις δαπάνες του 2004, όπως τελικά διαμορφώθηκαν, για την κοινωνική ασφάλιση, σε σχέση με ό,τι προβλεπόταν και για το 2005 αυξάνονται ακόμη περισσότερο.
	Θα κάνω μία παρένθεση, για να απαντήσω στον εισηγητή της Αξιωματικής Αντιπολίτευσης. Ο κ. Πρωτόπαπας έδωσε ένα ψευδές στοιχείο, με το οποίο διαφωνώ, για τη συσχέτιση δαπανών κοινωνικής προστασίας προς τις δαπάνες του κρατικού προϋπολογισμού και του Ακαθάριστου Εθνικού Προϊόντος, σελίδα 30, από το βιβλίο που σας κατέθεσε το Υπουργείο.
      Σ΄ αυτό τι βλέπουμε και αξίζουν συγχαρητήρια στον Υπουργό και στο επιτελείο του; Βλέπουμε το εξής: Από το 1974 –μην ξεχνάτε ότι είναι η πρώτη χρονιά που είμαστε στην Κυβέρνηση- την πρώτη μετεκλογική χρονιά, έχουμε τη μεγαλύτερη αύξηση επί του ΑΕΠ για τις κοινωνικές δαπάνες. Δηλαδή αν δείτε από το 1974 που είχαμε εκλογές, μέχρι το 2000 που ήταν η πρώτη χρονιά των εκλογών, έχουμε αύξηση 0,64%. Άλλες πρώτες χρονιές είχαμε και μειώσεις. Αυτή η πρώτη χρονιά, λοιπόν, έχει αύξηση 1,65% σε σχέση με πέρσι, που δεν είναι συνηθισμένο, μιας και την πρώτη χρονιά μιας κυβέρνησης δεν είναι συνηθισμένο να δίνονται χρήματα. 
      Έτσι τα έσοδα του Κοινωνικού Προϋπολογισμού για το οικονομικό έτος 2004 εκτιμάται ότι θα διαμορφωθούν στα 38.574.000 ευρώ, παρουσιάζοντας αύξηση 11,3% σε σχέση με τα αντίστοιχα έσοδα του 2003. 
      Ειδικότερα και ενδεικτικά αναφέρω ότι τα έσοδα που προέρχονται από τις κρατικές επιχορηγήσεις, από τη συμμετοχή του δημοσίου στην κοινωνική ασφάλιση για τους μετά το 1993 ασφαλισμένους και από τους κοινωνικούς πόρους, αναμένεται να είναι αυξημένα κατά 1.000.000 ευρώ περίπου. Τα έξοδα του Κοινωνικού Προϋπολογισμού για το 2004 ανέρχονται σε 37 και κάτι εκατομμύρια ευρώ και παρουσιάζουν αύξηση 10,59% σε σχέση με το 2003. 
      Ιδιαίτερη, όμως, σημασία έχει η αύξηση του ύψους των παροχών από το κράτος  και τους εποπτευόμενους φορείς σε σχέση με το 2003, που προσδιορίζεται για τις μέσες συντάξεις –για αύξηση μιλάω, σε σχέση μ΄ αυτά που εσείς προβλέψατε- στα 2.133.000 ευρώ, για την υγεία στις 700.000 ευρώ και για την πρόνοια στις 500.000 ευρώ. 
      Οι δαπάνες αυτές δεν είχαν προβλεφθεί όλες στο δικό σας προϋπολογισμό και έτσι τι αναγκάστηκε να κάνει η Κυβέρνηση; Αναγκάστηκε να δώσει συμπληρωματικές πιστώσεις απ’ αυτά που εσείς σχεδιάσατε και τα οποία σήμερα κατακρίνετε. Ποιες είναι αυτές; Εβδομήντα εκατομμύρια ευρώ παραπάνω  επιχορήγηση. Αυτά τα 70.000.000 που είχατε δώσει εσείς για το ΤΑΠ-ΟΤΕ, για παράδειγμα, κάλυπταν μόνο τα ελλείμματα του Γενάρη, Φλεβάρη. Έτσι η Κυβέρνηση έδωσε 170.000.000 ευρώ ακόμη, με συνολική επιχορήγηση στο ΤΑΠ-ΟΤΕ 240.000.000. 
      Η πίστωση των 2,1 δισεκατομμυρίων ευρώ που είχε εγγραφεί για την επιχορήγηση του ΟΓΑ, χρειάστηκε να αυξηθεί κατά 240.000.000 για να διασφαλιστεί έτσι η καταβολή των συντάξεων του ΟΓΑ, όπως επίσης και η ιατροφαρμακευτική τους περίθαλψη. 
      Η πίστωση των 542.000.000 ευρώ που είχε εγγραφεί για την καταβολή του ΕΚΑΣ, ήταν και αυτή ανεπαρκής και χρειάστηκε να εξασφαλιστούν επί πλέον πιστώσεις, που έφθασαν τα 150.000.000 ευρώ. Είναι και πολλά άλλα ταμεία, που λόγω χρόνου δεν θα τα αναφέρω, αλλά φαντάζομαι ότι θα τα αναφέρει ο Υπουργός. 
      Συνολικά, δηλαδή, από αυτά που εσείς είχατε προβλέψει, δώσαμε 795.000.000 ευρώ παραπάνω, δηλαδή 14,6% πάνω απ’ αυτά που εσείς είχατε προβλέψει -το ξαναλέω- και τα οποία επικρίνετε. 
      Για το έτος 2005, που έχουμε εμείς τη συνολική ευθύνη της κοινωνικής ασφάλισης και την ευθύνη για τη σχεδίαση, κατάρτιση και εκτέλεση του Κοινωνικού Προϋπολογισμού του έτους αυτού, θέλω να σας πω ότι προβλέπονται αυξήσεις στη βασική σύνταξη του ΟΓΑ, προβλέπονται δαπάνες για την αύξηση του ΕΚΑΣ, για την απόδοση της εισφοράς του δημοσίου στην κοινωνική ασφάλιση και εννοώ την τριμερή χρηματοδότηση, την αυξημένη επιχορήγηση των ασφαλιστικών ταμείων …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, κλείστε με την τελευταία σας φράση, για να τηρήσουμε τους χρόνους. 
      ΜΑΡΙΟΣ ΣΑΛΜΑΣ: Μισό λεπτό, κύριε Πρόεδρε. 
      Για τον ΟΓΑ, για παράδειγμα, σας είπε ο κ. Καραμπίνας ότι είναι η αύξηση 30,44% για το 2005, για το ΙΚΑ είναι 10,3% πάνω και για το ΤΣΑ είναι περίπου 113% πάνω. 
      Κυρίες και κύριοι συνάδελφοι, εννέα μήνες πριν ο ελληνικός λαός μας εμπιστεύθηκε για να εφαρμόσουμε το πρόγραμμά μας. Δεσμευθήκαμε για τη στήριξη του συστήματος κοινωνικής ασφάλισης, δεσμευθήκαμε ότι δεν θα αυξηθούν τα όρια ηλικίας, δεσμευθήκαμε για τις εισφορές, δεσμευθήκαμε για την αποφασιστική αντιμετώπιση της εισφοροδιαφυγής, για την εφαρμογή της τριμερούς χρηματοδότησης, για την αξιοποίηση της κινητής και ακίνητης περιουσίας των ασφαλιστικών ταμείων και για μια ανοδική πορεία της οικονομίας. Η δική μας πολιτική συνδυάζει την ελεύθερη επιχειρηματική πρωτοβουλία με την κοινωνική ευαισθησία και την οικονομική αποτελεσματικότητα. Έτσι διαμορφώνονται κοινοί κανόνες για όλους και εξασφαλίζονται ίσες ευκαιρίες οικονομικής και κοινωνικής προόδου. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σαλμά. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής κ. Νικόλαος Νικολόπουλος ζητεί άδεια απουσίας από το Σάββατο 18 Δεκεμβρίου έως τη Δευτέρα 20 Δεκεμβρίου 2004 στο εξωτερικό λόγω προγραμματισμένου ταξιδίου στη Μόσχα μετά από πρόσκληση του Κοινωνικού Ανανεωτικού Κέντρου για επίσκεψη. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Η κ. Χριστοφιλοπούλου έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Ευχαριστώ κύριε Πρόεδρε. 
      Κυρίες και κύριοι συνάδελφοι, συζητούμε πράγματι σήμερα για τον Κοινωνικό Προϋπολογισμό, δηλαδή για τα ποσά που διατίθενται εντός του τρέχοντος έτους για την κοινωνική ασφάλιση, για την υγεία, για την κοινωνική προστασία των πολιτών αυτής της χώρας, έναν Κοινωνικό Προϋπολογισμό που, όπως είπατε και εσείς, σχεδιάστηκε από την προηγούμενη κυβέρνηση του ΠΑΣΟΚ και αποτελεί ακριβώς κομμάτι της πολιτικής μας. 
      Άρα, όπως είπε και ο κ. Πρωτόπαπας, λέμε ναι στον Κοινωνικό Προϋπολογισμό, λέμε όμως όχι στην πολιτική σας. Και θα το εξηγήσω, γιατί προφανώς ο Κοινωνικός Προϋπολογισμός του 2004 έχει την ιδιαιτερότητα ότι ενώ κατατίθεται από την ηγεσία του Υπουργείου Απασχόλησης, αποτελεί πολιτική της προηγούμενης κυβέρνησης. 
      Έχουν ακουστεί πολλά, αλλά θα ήθελα λίγο, κυρίες και κύριοι συνάδελφοι, να δούμε διαχρονικά την εικόνα του, το πως παρουσιάζεται με δυο ορόσημα, το 1993 και το 2004. 
      Ας δούμε τις δαπάνες της κοινωνικής προστασίας ως ποσοστό του ΑΕΠ μέσα από τον Κοινωνικό Προϋπολογισμό που κατέθεσε ο κύριος Υπουργός. Αυτές έχουν μια αύξηση 4,2%. 
      Ας δούμε την εξέλιξη του πλεονάσματος στο σύνολο των φορέων κοινωνικής ασφάλισης. Έχει αυξηθεί θεαματικά και αυτό το ποσό. Από 367.000.000 ευρώ το 1993, έχουμε φθάσει στα 1.499.000.000 ευρώ το 2004. 
      Οι δαπάνες διοίκησης των ταμείων βεβαίως έχουν σημειώσει και αυτές μικρή κάμψη, δείγμα θετικό. Θα ήλπιζε κανείς ότι αυτή η κάμψη θα έπρεπε να είναι λίγο μεγαλύτερη. Αυτό όμως, προϋποθέτει επιτάχυνση της ασφαλιστικής μεταρρύθμισης και καλύτερη διαχείριση των ταμείων και θα έρθω εδώ στο εννιάμηνο της Κυβέρνησης αμέσως μετά.  
       Ας δούμε και την περιουσία των ασφαλιστικών ταμείων. Η εξέλιξη και αυτού του δείκτη παρουσιάζεται συνεχώς βελτιούμενη. Από 3,2 δισεκατομμύρια ευρώ το 1993, ποσοστό 5,3% επί του ΑΕΠ σε 21,8 δισεκατομμύρια ευρώ, δηλαδή ποσοστό 14,4% του ΑΕΠ. Υπάρχει και εδώ μια θεαματική βελτίωση. Οι βασικές συντάξεις του ΟΓΑ από 44 ευρώ το 1993 σε 201 ευρώ το 2004. Δηλαδή μια σταθερή μέση ετήσια αύξηση της τάξεως του 15%. Η πορεία η ανοδική το 1993 σε σχέση με το 2004 είναι στο 357%. Αντίστοιχα στο ΕΚΑΣ, από το 1996 που πρωτοθεσπίστηκε το ΕΚΑΣ, έχουμε από 33,5 ευρώ μια μέση ετήσια αύξηση 20% και από το 1996 μέχρι σήμερα έχουμε 321% αύξηση. 
      Είμαστε ευχαριστημένοι; Όχι, θέλει και περισσότερες και ποιοτικότερες μεταρρυθμίσεις και παρεμβάσεις η κοινωνική πολιτική στο σύνολό της. Όμως η εικόνα ήταν μέχρι σήμερα συνεχώς βελτιούμενη και σε σχέση με το 2003 και ως προς το πλεόνασμα των ταμείων και ως προς την αύξηση της χρηματοδότησης για την οποία βεβαίως επαίρεστε, η οποία όμως αποτελεί κομμάτι της δικής μας πολιτικής, κυρίες και κύριοι της Νέας Δημοκρατίας. 
      Και πραγματικά εξεπλάγην ακούγοντας τους συναδέλφους να λένε ότι εμείς δώσαμε –λέει- 750.000.000 επιπλέον στον Προϋπολογισμό για να σχεδιαστεί η δική σας πολιτική…
      ΠΑΝΑΓΙΩΤΗΣ ΑΔΡΑΚΤΑΣ: Για να υλοποιηθεί. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αυτό θα συνέβαινε και με οιανδήποτε κυβέρνηση, κύριε συνάδελφε, οιουδήποτε κόμματος, είτε του ΚΚΕ είτε του Συνασπισμού είτε του ΠΑΣΟΚ είτε της Νέας Δημοκρατίας. 
      Τι λέτε λοιπόν; Ότι εγγράψαμε επί πλέον ένα ποσό στον Προϋπολογισμό, για να υλοποιήσουμε την πολιτική σας! Μπράβο σας, λέμε εμείς. Τι κάνετε όμως πρώτον, για το 2005 και τι κάνετε, δεύτερον, επί εννέα μήνες; 
      Και ας δούμε το 2005, γιατί το ραντεβού μας, κύριε Υπουργέ, είναι του χρόνου στον Κοινωνικό Προϋπολογισμό του 2005. Εκεί θα φανεί η πολιτική σας και ραντεβού το Μάρτιο, όπως εσείς υποδείξατε μέσω των Πρακτικών της Βουλής πέρσι. Εκεί είναι το ραντεβού μας. 
      Αλλά ήδη από τον Προϋπολογισμό του 2005 που καταθέσατε, φαίνονται τα πρώτα δείγματα. Παράδειγμα: Για την αύξηση στο ΕΚΑΣ, αντί για 33,6%, δηλαδή 42 έως 55 ευρώ που ήταν η δική μας το 2004, τι έχουμε σήμερα; Έχουμε μόλις το 10,7% που αντιστοιχεί σε 15 με 20 ευρώ. 
      Θυμίζω πάλι τα ψίχουλα, κυρίες και κύριοι συνάδελφοι της Νέας Δημοκρατίας, θυμίζω τα φιλοδωρήματα, θυμίζω όλες αυτές τις καταστροφολογικές, τις ειρωνικές εκφράσεις που χρησιμοποιούσατε τότε ως Αντιπολίτευση. Και ακούγοντας πολλούς από τους συναδέλφους της Νέας Δημοκρατίας να αγορεύουν σήμερα, θυμήθηκα ακριβώς τι έγινε πέρσι και πήγαμε πίσω, τότε που παρελθοντολογούσαμε. Kαταστροφολογείτε. Κλαίγεστε και οδύρεστε. Παραλάβατε –λέει- «καμένη γη», δεν μπορείτε να κάνετε τίποτα. Τι κλάμα ήταν αυτό; 
      Θέλω, λοιπόν, να σας πω ότι η εικόνα σε μένα, μια νέα Βουλευτή, είναι ότι κυβερνάτε αντιπολιτευόμενοι την Αντιπολίτευση. Σε λίγο, κυρίες και κύριοι της Νέας Δημοκρατίας, αυτό σας τελειώνει και όπως θα αποδείξω ήδη σε σχέση με τα κοινωνικά και ασφαλιστικά, φαίνεται να σας τελειώνει πολύ γρήγορα. 
     Πώς γίνεται αυτό; Ας έλθουμε λίγο στο μακρο-πρόβλημα. Ας δούμε ποιο είναι το σημαντικότερο πρόβλημα, που αντιμετωπίζουμε σήμερα, για να κάνουμε κοινωνική πολιτική, κυρίες και κύριοι συνάδελφοι. Ποιο είναι αυτό; Είναι βεβαίως η σχέση που υπάρχει μεταξύ συνταξιούχων και εργαζομένων στα ασφαλιστικά ταμεία και αυτή από το 1974 και μετά, μέσα από τα στοιχεία του Προϋπολογισμού που συζητούμε σήμερα, φαίνεται δυστυχώς μία σχέση επιδεινούμενη συνεχώς και σταθερά.
     Ποια πολιτική είναι αυτή που θα εξυπηρετήσει την ανατροπή του προβλήματος και ποια είναι η πολιτική που εφαρμόζετε από τις 8 Μαρτίου; Πώς αντιμετωπίζει μια Κυβέρνηση υπεύθυνη και σοβαρή, εκτός από τις παρελθοντολογίες  και τις καταστροφολογίες, τα προβλήματα αυτά; Πρώτον, τα αντιμετωπίζει άμεσα –το είπα πριν και το ανέλυσα- με τη συνέχιση της χρηματοδότησης του συστήματος, όπως κάναμε εμείς και με ετήσιες αυξήσεις, όπως αυτές των προηγούμενων ετών. 
     Τι κάνετε φέτος; Το αυξήσατε πολύ λιγότερο από το ήμισυ και επαίρεστε. Και γιατί το κάνατε αυτό; Διότι το φιάσκο της απογραφής που εσείς φτιάξατε, που εσείς το μεθοδεύσατε, δεν σας επιτρέπει να κάνετε κοινωνική πολιτική. Το είπατε και το ομολογήσατε εσείς οι ίδιοι, μόνο που το ρίχνετε βεβαίως στο κακό ΠΑΣΟΚ. Για όλα φταίει το κακό ΠΑΣΟΚ; Δεν είναι έτσι, κυρίες και κύριοι συνάδελφοι. 
     (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Ας πάμε στο δεύτερο μέτρο που θα έπαιρνε μία Κυβέρνηση σοβαρή και υπεύθυνη, η οποία θα ήθελε να επιχειρήσει να λύσει αυτήν τη συνεχώς επιδεινούμενη σχέση και αυτό είναι η επίσπευση των διαδικασιών της ασφαλιστικής μεταρρύθμισης βεβαίως και η ολοκλήρωση της μηχανογράφησης των ταμείων, η χρηστή διοίκηση των ταμείων. 
     Και αντ’ αυτού, τι κάνει η Κυβέρνηση επί εννέα μήνες; Και θα μας επιτρέψετε να κρίνουμε τους εννέα μήνες και δεν θα πάμε πίσω. Θα μιλήσουμε από τις 8 Μάρτη και μετά, κυρίες και κύριοι συνάδελφοι. Τι κάνατε; Μία Κυβέρνηση που λέει ότι θα εφαρμόσει έστω εκ των υστέρων, αφού έχει καταψηφίσει, το ν. 3029 και το ν. 3232, τι έχει κάνει εννέα μήνες; 
     Έχετε καν ολοκληρώσει, κύριε Υπουργέ, τις διοικήσεις των ασφαλιστικών ταμείων; Πείτε μας. Έχετε προχωρήσει στην ενοποίηση των ταμείων; Έχετε προχωρήσει στη διαδοχική ασφάλιση; Πείτε μας. Ούτε καν για τρέχουσα διαχείριση δεν είστε ικανοί, κυρίες και κύριοι.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία συνάδελφε, να μη χτυπάτε το χέρι σας.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μάλιστα, κύριε Πρόεδρε.
      Η μηχανοργάνωση του ΙΚΑ, κύριε Υπουργέ, έχει σταματήσει να επεκτείνεται. Ποια είναι τα νέα παραρτήματα; Πλήρης αδράνεια και πλήρης απραξία. Άπνοια στο ασφαλιστικό μας σύστημα. Τίποτα.
      Το τρίτο και σημαντικότερο, κύριε Υπουργέ της Απασχόλησης, είναι το εξής: Μία υπεύθυνη Κυβέρνηση που θέλει πραγματικά να κάνει μακρόπνοη κοινωνική πολιτική και να λύσει το ασφαλιστικό πρόβλημα, θα κοιτάξει το  μακροπρόθεσμο και στρατηγικό σχεδιασμό για την αύξηση της απασχόλησης, γιατί η αύξηση της απασχόλησης δεν είναι μόνο και κυρίαρχα το μέσο για την πάταξη της ανεργίας. Η αύξηση της απασχόλησης είναι και το μέσο για τη βιωσιμότητα των ασφαλιστικών ταμείων. 
      Τι έχετε κάνει επί εννέα μήνες; Επειδή είστε μία Κυβέρνηση που προετοιμάζονταν για δέκα χρόνια –και μάλιστα τα επτά χρόνια με τη σημερινή σας ηγεσία, με το σημερινό Πρωθυπουργό- ακούγοντάς σας τόσα χρόνια στη Βουλή και από τις τηλεοράσεις, όπου αντιπολευόσασταν σφοδρότατα επί παντός επιστητού, θα έλεγε κανείς ότι ό,τι και αν έκανε η προηγούμενη κυβέρνηση, οι προηγούμενες κυβερνήσεις, ήταν καταστροφολογικό. Δεν σταματούσατε με τίποτα. 
      Θα φανταζόταν, λοιπόν, κανείς –και εγώ προσωπικά φανταζόμουν- ότι είχατε κάποια σχέδια, ότι είχατε ένα στρατηγικό σχεδιασμό. Είδαμε ένα πρόγραμμα; Ούτε ένα από τα είκοσι τέσσερα σημεία του προγράμματος της Νέας Δημοκρατίας για την απασχόληση δεν έχετε υλοποιήσει μέχρι σήμερα. Κύριε Υπουργέ της Απασχόλησης, εγώ δεν σας ζητώ να αυξήσετε το δείκτη της απασχόλησης αύριο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Ολοκληρώνω, κύριε Πρόεδρε.
      Όσο όμως περνάει ο καιρός και εσείς τα χρεώνετε όλα στο κακό ΠΑΣΟΚ, θα πρέπει να ξέρετε το εξής: Δεν έχετε παρουσιάσει ούτε ένα σχέδιο για τη μεταολυμπιακή ανεργία. Δεν έχετε συνδέσει τον αναπτυξιακό νόμο – τον αποσυνδέσατε – με τη δημιουργία θέσεων εργασίας. Κανένα μέτρο για την απασχόληση στο φορολογικό νομοσχέδιο, κανένα κίνητρο για την απασχόληση. Τα κίνητρα του ν. 3227 για τις άνεργες μητέρες και τους νέους ή την επιδότηση των ασφαλιστικών εισφορών, δεν τα υλοποιείτε. Άρα ούτε η φορολογική σας πολιτική ούτε η αναπτυξιακή σας πολιτική ούτε τα μέτρα ενεργητικών πολιτικών απασχόλησης είναι ικανά να δημιουργήσουν ένα κλίμα και να δείξουν στους πολίτες ότι υπάρχει ένα σχέδιο. 
      Σας προκαλώ λοιπόν, κύριε Υπουργέ της Απασχόλησης: Ποιο είναι το σχέδιό σας για την απασχόληση; Φέρτε το στην Επιτροπή Κοινωνικών Υποθέσέων να το συζητήσουμε. Και όχι μόνο εσείς, αλλά και ο κύριος Υπουργός της Οικονομίας και ο κύριος Υπουργός της Ανάπτυξης και ο κύριος Υπουργός της Παιδείας, διότι το θέμα της απασχόλησης, το οποίο όπως είπα δεν συνδέεται μόνο με την ανεργία, αλλά κυρίαρχα και με τη βιωσιμότητα του συστήματος κοινωνικής ασφάλισης, είναι το πρώτο και το μείζον ζήτημα, για το οποίο ενδιαφέρεται και είναι το μεγάλο πρόβλημα του ελληνικού λαού. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Γι’ αυτό το πρόβλημα, σύμφωνα με τις πρόσφατες δημοσκοπήσεις, έχει δείξει ο ελληνικός λαός ότι αρχίζει και έχει σοβαρότατες επιφυλάξεις για την ικανότητά σας να το διαχειριστείτε. 
      Κλείνω, λέγοντας ότι βεβαίως για άλλη μια φορά ψηφίζουμε τον Κοινωνικό Προϋπολογισμό του 2004, γιατί είναι ο σχεδιασμός των δικών μας πολιτικών –τις οποίες μεθαύριο που θα μας καλέσει ο ελληνικός λαός θα συνεχίσουμε και με καινούργιους τρόπους- και καταψηφίζουμε την πολιτική σας. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Χριστοφιλοπούλου. 
      Ο κύριος Υπουργός έχει το λόγο. 
      
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, με αίσθημα ευθύνης ερχόμαστε σήμερα στην Εθνική Αντιπροσωπεία να συζητήσουμε έναν Κοινωνικό Προϋπολογισμό για το 2004, τον οποίο δεν κατήρτισε η Κυβέρνηση της Νέας Δημοκρατίας, αλλά εκλήθη να εκτελέσει η Κυβέρνηση της Νέας Δημοκρατίας.
      Το πρώτο πρόβλημα, μείζον πρόβλημα, το οποίο αντιμετωπίσαμε ως Κυβέρνηση ήταν ότι η εκτέλεση αυτού του Κοινωνικού Προϋπολογισμού είχε τοποθετηθεί μέσα στο γενικότερο πλαίσιο εκτέλεσης του εθνικού γενικού προϋπολογισμού του κράτους. Όπως γνωρίζει πλέον όλος ο ελληνικός λαός και όπως απέδειξε η απαραίτητη και αντικειμενική απογραφή των πραγματικών δημοσιονομικών μεγεθών, οι κυβερνήσεις του ΠΑΣΟΚ που προηγήθηκαν μέχρι το Μάρτιο του 2004, με συστηματικό τρόπο αλλοίωναν δημοσιονομικά μεγέθη και λαθροχειρούσαν στα μεγέθη που καταγράφονται στον εθνικό προϋπολογισμό.
      Ακούω να εκτοξεύονται μύδροι εναντίον της απογραφής, κύριε Πρόεδρε, κυρίες και κύριοι συνάδελφοι. Μα, η απογραφή ήταν βασική προεκλογική δέσμευση της Νέας Δημοκρατίας και η Νέα Δημοκρατία, όταν πήρε εντολή στις εκλογές του Μαρτίου του 2004, η λαϊκή εντολή που πήρε, εμπεριείχε και την εντολή της απογραφής. 
      Τι έδειξε η απογραφή; Έδειξε ότι εκεί που προϋπολόγιζαν τρέχοντα ελλείμματα από 1,3% έως 1,7%, το έλλειμμα είχε ξεπεράσει το 5% και το δημόσιο χρέος έφθανε τα 200.000.000.000 ευρώ. Τι σημαίνει αυτό; Σημαίνει πρακτικά ότι οι κυβερνήσεις του ΠΑΣΟΚ που προηγήθηκαν των εκλογών του Μαρτίου του 2004, έχουν χρεώσει ακόμα και τα νεογέννητα με κατά κεφαλήν χρέος που ξεπερνά τις 19.000 ευρώ. Αυτή είναι η πραγματικότητα. Χρεώσατε με την πολιτική σας και τις επόμενες γενιές.
      Αυτή την κατάσταση καλείται να διαχειριστεί η Κυβέρνηση Καραμανλή, η οποία θα μπορούσε να καταφύγει σε περίεργες λογικές του παρελθόντος, όπου στο όνομα μιας δήθεν κοινωνικής πολιτικής εφαρμόζατε πολιτικές λιτότητας σε βάρος των χαμηλόμισθων και χαμηλοσυνταξιούχων, με αποτέλεσμα να δημιουργήσετε στη χώρα κοινωνικά ελλείμματα, τεράστιες «μαύρες τρύπες» στο κοινωνικό κράτος και διευρυνόμενες κοινωνικές ανισότητες. 
      Το αποτέλεσμα ήταν να παραλάβουμε μία κοινωνία με τους κοινωνικούς δείκτες σε κρίση, με την ανεργία στο 11,2%, με το 22% των νοικοκυριών κάτω από το όριο της φτώχειας και με κάτι ακόμα. Σύμφωνα με στοιχεία της EUROSTAT, η κατάσταση που μας παραδώσατε είχε και το εξής κατ’ εξοχήν ανησυχητικό χαρακτηριστικό, μετά την εφαρμογή της κοινωνικής πολιτικής: Από τα είκοσι δύο νοικοκυριά στα εκατό, που βρισκόντουσαν κάτω από το όριο της φτώχειας, μόνο το 1%, δηλαδή μόνο το ένα νοικοκυριό στα εκατό κατόρθωνε να σπάσει αυτό το γκέτο του κοινωνικού αποκλεισμού και του κοινωνικού περιθωρίου. Όχι μόνο, λοιπόν, διευρύνατε τις κοινωνικές ανισότητες, αλλά με τον τρόπο που εφαρμόζατε την κοινωνική πολιτική, δεν έφθανε στο δικαιούχο. Αυτή είναι η αλήθεια. 
      Κάτω από αυτές τις συνθήκες η Νέα Δημοκρατία αναδιέταξε τους στόχους της πολιτικής της. 
      Έθεσε σαν πρώτο στόχο την τακτοποίηση των δημοσιονομικών μεγεθών, να πει την αλήθεια στον ελληνικό λαό, να αναβαθμίσει ουσιαστικά την εικόνα της χώρας προς τα μέσα και προς τα έξω. Και το πέτυχε, παρά την κινδυνολογία ότι θα μας αποβάλουν από την Ευρωπαϊκή Ένωση κ.ο.κ., κινδυνολογία ανεύθυνη και επιπόλαια. Ο πρώτος, λοιπόν, στόχος επετεύχθη.
      Δεύτερος στόχος. Κάτω από δημοσιονομικές συμπληγάδες να αναδιατάξουμε τις οικονομικές προτεραιότητες και να κάνουμε μια πολιτική που θα περιστέλλει τις δαπάνες ενός σπάταλου κράτους με γραφειοκρατία και διαδικασίες που δεν υπηρετούν τον πολίτη και θα δίνει προτεραιότητα στο κοινωνικό κράτος, στην ενίσχυση της κοινωνικής πολιτικής, ακόμη και μέσα από δημοσιονομικές συμπληγάδες.
      Εάν κάνετε σύγκριση των ποσών που δόθηκαν για κοινωνική πολιτική το 2004 και αυτών που προϋπολογίζονται στον εθνικό γενικό προϋπολογισμό για το 2005, θα διαπιστώσετε το αυτονόητο για τη Νέα Δημοκρατία και την πολιτική της, ότι αυτά που δίδονται για την κοινωνική πολιτική είναι αυξημένα κατά ποσοστό 14,5%.
      Όσον αφορά τον τρέχοντα κοινωνικό προϋπολογισμό, οι κυβερνήσεις του ΠΑΣΟΚ τον κατήρτισαν, εμείς τον εκτελέσαμε, αλλά τον εκτελούμε εξασφαλίζοντας και τα ποσά που δεν είχαν εξασφαλίσει για να λειτουργήσουν οι οργανισμοί κοινωνικής ασφάλισης.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Και γίνομαι συγκεκριμένος. Εγώ μιλάω με συγκεκριμένα στοιχεία. Στην περίπτωση του ΤΑΠ-ΟΤΕ –και κάποια στιγμή θα πρέπει κάποιος να απολογηθεί, γιατί το ΤΑΠ-ΟΤΕ ήρθε σ’ αυτήν την κατάσταση, δεν ήμασταν εμείς αυτοί που κυβερνούσαμε- η συμπληρωματικώς εγγραφείσα πίστωση των 70.000.000 ευρώ για την επιχορήγηση του Ταμείου κάλυπτε τα ελλείμματά του μόνο για το δίμηνο Γενάρη-Φλεβάρη του 2004. 
      Για να διασφαλισθεί, λοιπόν, η ομαλή χρηματοδότηση και λειτουργία του Ταμείου κατέστη αναγκαία η εξεύρεση νέων πιστώσεων από την παρούσα Κυβέρνηση της Νέας Δημοκρατίας ύψους 170.000.000 ευρώ, με αποτέλεσμα η συνολική επιχορήγηση του ασφαλιστικού οργανισμού ΤΑΠ-ΟΤΕ για το 2004 να ανέλθει στο ποσό των 240.000.000 ευρώ κατά προσέγγιση.
      Επίσης, ανεπαρκής αποδείχθηκε η πίστωση των 2.160.000.000 ευρώ και στην περίπτωση του Οργανισμού Γεωργικών Ασφαλίσεων που αποτελεί, μετά το ΙΚΑ, το δεύτερο μεγάλο ασφαλιστικό οργανισμό της χώρας. Απαιτήθηκε και εκεί επιπρόσθετη χρηματοδότηση του Ταμείου με 240.000.000 ευρώ, προκειμένου να διασφαλισθεί –και το διασφαλίσαμε και θα το διασφαλίσουμε- η ομαλή και απρόσκοπτη καταβολή των συντάξεων, καθώς και η ιατρική και φαρμακευτική περίθαλψη των δικαιούχων.
      Στο ΝΑΤ χρειάστηκε πρόσθετη επιχορήγηση 121.000.000 ευρώ, πλέον των 540.000.000 ευρώ, για τα οποία είχε εγγραφεί η σχετική πίστωση.
      Ακόμη, οι πιστώσεις των 57.000.000 ευρώ που είχατε εγγράψει για την επιχορήγηση των λοιπών ασφαλιστικών οργανισμών αυξήθηκαν κατά 24.000.000 ευρώ ή σε ποσοστό 42% και αφορούσαν, όπως γνωρίζετε, δύο κυρίως Ταμεία, το Ταμείο Σύνταξης Προσωπικού ΗΣΑΠ και βεβαίως ένα ακόμη Ταμείο.
      Τώρα, όσον αφορά την τριμερή χρηματοδότηση, εκεί που παραδώσατε καταστάσεις, που και μόνον αυτές θα ήταν σε θέση να σας καταδικάσουν στο διηνεκές στη συνείδηση και στην κρίση του Έλληνα πολίτη και της Ελληνίδας, θα σας δώσω μόνο ένα παράδειγμα, γιατί εγώ θα μιλήσω λιγότερο από το χρόνο που έχω, γιατί θέλω να δώσουμε τη δυνατότητα να ακουσθούν οι κυρίες και οι κύριοι συνάδελφοι.
      Θα σας δώσω μόνο το παράδειγμα του ΙΚΑ. Τι κάνατε στο ΙΚΑ; Ιδού οι πίνακες. Στο ΙΚΑ, λοιπόν, μέχρι το 2000 έγινε ένας διακανονισμός. Να ο πίνακας. Από την αυγή του 2001 μέχρι τα τέλη του 2003 κατορθώσατε να οφείλετε στο ΙΚΑ –ιδού οι επίσημοι πίνακες από τις επίσημες υπηρεσίες του Υπουργείου και του Ιδρύματος Κοινωνικών Ασφαλίσεων- 1.501.000.000 ευρώ. Αυτή είναι η πραγματικότητα. 
      Και δεν έφθανε αυτό. Ήρθατε και με το ν. 3227/2004, ο οποίος δημοσιεύτηκε το Φεβρουάριο του 2004, την ώρα που μαζεύατε τα χαρτιά σας για να εγκαταλείψετε την εξουσία, να θεσμοθετήσετε –ακούσατε! είναι η παράγραφος 5 του άρθρου 27 του ν. 3227- ότι αναλαμβάνει το δημόσιο να επιχορηγήσει το ΙΚΑ-ΕΤΑΜ με άλλο ποσό 1.467.000.000 ευρώ για να μπορέσει το ΙΚΑ να ανταποκριθεί στις διαδοχικές καραμπόλες χρεών που  έχει προς τον ΟΑΕΔ, προς τον Οργανισμό Εργατικής Εστίας, προς λογαριασμούς όπως ο ΔΛΟΕΜ, ο Οργανισμός Εργατικής Κατοικίας κ.ο.κ.. Αυτή είναι η πραγματικότητα. Δηλαδή μας παραδώσατε μια κατάσταση που το αναγνωρισμένο χρέος του κράτους προς τους οργανισμούς ασφάλισης περνούσε τα 3.200.000.000 ευρώ. Μιλάμε για παραπάνω από 10.000.000.000.000 δραχμές. Αυτήν την κατάσταση παραλάβαμε, κυρίες και κύριοι συνάδελφοι.
      Απέναντι σ’ αυτό, η Κυβέρνηση της Νέας Δημοκρατίας, όπως είπαμε, αναδιατάσσει τις δικές σας προτεραιότητες. Υψίστη προτεραιότητα για εμάς είναι το νοικοκύρεμα της οικονομίας, είναι να τρέξει η οικονομία με τους νέους αναπτυξιακούς και φορολογικούς νόμους, για να μπορέσει να αυξηθεί το εθνικό πλεόνασμα και να εφαρμόσουμε πολιτικές αναδιανομής του εθνικού πλεονάσματος προς όφελος των χαμηλόμισθων και των χαμηλοσυνταξιούχων.
      Θα έλεγα, ας υπάρξει μεγαλύτερη συγκράτηση από την πλευρά των συναδέλφων –δεν μιλάω για όλους, αλλά για ορισμένους- της Αξιωματικής Αντιπολίτευσης. Διότι μας λέτε τι κάναμε και τι δεν κάναμε, τι κάνατε και τι δεν κάνατε, δεν μας λέτε, όμως, πώς θα λειτουργούσε η Εθνική Αναλογιστική Αρχή που θεσμοθετήσατε με το ν. 3029 και επί δύο χρόνια, μέχρι τότε που παραδώσατε την εξουσία, δεν είχατε θεσπίσει ούτε τον κανονισμό λειτουργίας; Έπρεπε να έρθουμε εμείς και σε ελάχιστους μήνες να θεσπίσουμε τον κανονισμό εσωτερικής λειτουργίας της Εθνικής Αναλογιστικής Αρχής που δημοσιεύτηκε στο ΦΕΚ πριν από λίγους μήνες. Αυτή είναι η πραγματικότητα. Τα αφήσατε όλα στον αέρα.
      Αυτή ήταν η πολιτική σας και παρ’ όλο που σας παρουσιάζω σ’ αυτήν την Αίθουσα και καταθέτω και για τα Πρακτικά αδιάσειστα στοιχεία, εξακολουθείτε να λέτε τα ίδια. Μια θλιβερή επωδός ενός αντιπολιτευτικού λόγου που είναι κενός από περιεχόμενο, κενός από επιχειρήματα, κενός από στοιχεία.
      Διαδοχική ασφάλιση. Δείξτε μου μια ενέργεια που κάνατε για το Δελτίο Διαδοχικής Ασφάλισης. Ιδού οι δικές μας ενέργειες. Τις έχουμε καταθέσει για τα Πρακτικά, τις έχουμε παρουσιάσει το ελληνικό Κοινοβούλιο. Αν μιλάμε σε ώτα μη ακουόντων, δεν είναι δική μας ευθύνη. Εσείς εκτίθεσθε κατ’ αυτόν τον τρόπο.
      Κυρίες και κύριοι, δεν θέλω να σας κουράσω. Είναι και ο Υφυπουργός ο κ. Αγγελόπουλος εδώ. Εγώ αν χρειασθεί, θα επανέλθω για λίγο στα πλαίσια του Κανονισμού. 
      Θέλω να διαβεβαιώσω την Εθνική Αντιπροσωπεία ότι η Κυβέρνηση της Νέας Δημοκρατίας διασφαλίζει την οικονομική βιωσιμότητα και την ομαλή λειτουργία όλων των κοινωνικών ασφαλιστικών οργανισμών, άρα και την ομαλή καταβολή των συντάξεων και όλων των παροχών τους.
      Θα παρακαλούσα, λοιπόν, να πάψει αυτή η κινδυνολογία, η οποία πια καταντά κωμική και περισσότερο σας εκθέτει παρά προάγει και προβάλλει τον αντιπολιτευτικό σας λόγο.
      Η Νέα Δημοκρατία ως Κυβέρνηση εγγυάται τη διατήρηση του αναδιανεμητικού χαρακτήρα του συστήματος κοινωνικής ασφάλισης και ταυτόχρονα προωθεί την εξυγίανση των συμπληρωματικών παροχών, τόσο της υποχρεωτικής ανταποδοτικής κάλυψης των επικουρικών ταμείων όσο και της εκούσιας κάλυψης, μέσω της ενθάρρυνσης των επαγγελματικών ασφαλιστικών ταμείων,  μέσω της ενθάρρυνσης της επαγγελματικής ασφάλισης, με τη σύσταση και λειτουργία των επαγγελματικών ασφαλιστικών ταμείων.
      Χαρακτηριστικό της πολιτικής μας είναι ότι μέσα στις δημοσιονομικές συμπληγάδες του υπέρογκου δημόσιου χρέους, λίγες εβδομάδες αφ’ ότου ορκίστηκε η νέα Κυβέρνηση, φέραμε στη Βουλή το πολύ σημαντικό νομοσχέδιο -νόμο πλέον σταθμό- της κατάργησης του ΛΑΦΚΑ, μιας παρακράτησης που την παρατείνατε κατά προκλητικό τρόπο σε βάρος των συνταξιούχων.
Το καταργήσαμε και δώσαμε τη δυνατότητα της αύξησης του 5%, όχι ότι μας ικανοποιεί αυτή η αύξηση, αλλά είναι το πρώτο δείγμα γραφής μιας Κυβέρνησης που έχει κοινωνική πολιτική, έχει κοινωνική ευαισθησία και την εφαρμόζει στην πράξη.
	Ακόμα, έχουμε δεσμευτεί -και θα το πράξουμε στην πορεία της τετραετίας- να αυξήσουμε το επίδομα κοινωνικής αλληλεγγύης, το ΕΚΑΣ, όπως επίσης και να αυξήσουμε τη σύνταξη του ΟΓΑ. Ο κύριος Πρωθυπουργός, μιλώντας στην Εθνική Αντιπροσωπεία με την ευκαιρία της συζήτησης του εθνικού προϋπολογισμού που ξεκινά αύριο και θα περατωθεί λίγο πριν τα Χριστούγεννα, θα αναφερθεί συγκεκριμένα στο πώς θα επιμεριστούν αυτές οι αυξήσεις. 
	Όσον αφορά την εισοδηματική πολιτική, η Κυβέρνηση έχει ξεκαθαρίσει ότι οι αυξήσεις που θα δοθούν στις συντάξεις θα υπερκαλύπτουν τον πληθωρισμό και ταυτόχρονα θα είναι κατά τι μεγαλύτερες από τις αυξήσεις που θα δοθούν στους μισθούς.
	Θέλω επίσης να επισημάνω αυτό που είπα και στην αρχή, ότι δηλαδή με το νέο εθνικό γενικό προϋπολογισμό οι δαπάνες για το κοινωνικό κράτος, το οποίο αποτελεί ακρογωνιαίο λίθο της πολιτικής της Νέας Δημοκρατίας, αυξάνονται πάνω από 14,5% και ειδικότερα σας το δίνω σαν ένα στοιχείο του τι συμβαίνει με τους μεγάλους ασφαλιστικούς οργανισμούς. Η επιχορήγηση των ασφαλιστικών ταμείων, κυρίως του ΟΓΑ, θα αυξηθεί κατά 30,44%, του ΙΚΑ κατά 10,3% και «κουτσά» ενός ταμείου το οποίο παραλάβαμε σε πολύ άσχημη κατάσταση, κατά ποσοστό που θα περνάει ακόμα και το 100%.
	Είμαστε στη διάθεσή σας για περαιτέρω διευκρινίσεις. Αυτή είναι η πολιτική μας. Εμείς μιλάμε με νούμερα, μιλάμε με στοιχεία. Αφήστε τον ελληνικό λαό να κρίνει ποιος λέει την αλήθεια όταν εννοεί και εφαρμόζει κοινωνική πολιτική και ποιος προτάσσει τέτοιου είδους ρητορικές σαν πρόσχημα, για να εφαρμόσει άλλες πολιτικές που βύθισαν τη χώρα στην κοινωνική αδικία, που διεύρυναν τις κοινωνικές ανισότητες και αποδυνάμωσαν το κοινωνικό κράτος στην Ελλάδα. Δυστυχώς, τέτοια ήταν η πολιτική των κυβερνήσεων Σημίτη.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, είναι αυτονόητο ότι δεν θα παρακολουθήσω τον κύριο Υπουργό στους χαρακτηρισμούς και στα επίθετα και θα μείνω στα ουσιαστικά. 
      Δεν ήταν στις προθέσεις μου να επαναλάβω όσα έχουμε πει για την απογραφή. Εκείνο που θέλω να του πω είναι μόνο το εξής: Κύριε Υπουργέ, έχετε αντιληφθεί ότι πριν ψηφιστεί ο προϋπολογισμός –αύριο αρχίζει η συζήτηση- το ECOFIN σας ζητάει να τον αναθεωρήσετε, πριν ακόμα τον ψηφίσετε; Αυτή είναι η αξιοπιστία σας; 
      Κύριε Υπουργέ, για ποια αντικειμενική απογραφή μας λέτε; Την παρουσιάσατε στον ελληνικό λαό; Ξέρετε τι είπε ο κ. Αλογοσκούφης στο CNN, αλλά το επανέλαβε κι εδώ; Λογιστικές τακτοποιήσεις τις είπε. 
      Γνωρίζετε, κύριε Υπουργέ, ότι ο κ. Έβερτ, ο κ. Μητσοτάκης και άλλα στελέχη της Νέας Δημοκρατίας –να μην αναφερθώ στον κ. Δημητρακόπουλο- ζήτησαν αυτή η περίφημη απογραφή να γίνει από κάποιο διεθνή οίκο, από την Τράπεζα της Ελλάδος, με συμμετοχή των άλλων πολιτικών κομμάτων; 
      Για ποια αλήθεια μιλάτε, κύριε Υπουργέ; Ούτε εσείς έχετε κατανοήσει αυτήν τη στιγμή το μέγεθος της κυβερνητικής ανοησίας; Ποια είναι η εικόνα της χώρας; Όλη αυτή την υπόθεση, αυτό το τεράστιο πολιτικό λάθος, το πληρώνει ο εργαζόμενος, το πληρώνει ο άνεργος. 
      Κύριε Υπουργέ, εγώ θα κάνω κάτι άλλο σήμερα. Σ’ αυτόν τον κοινωνικό προϋπολογισμό έχετε βάλει την υπογραφή σας εσείς, ο κ. Αγγελόπουλος και ο κ. Κωστόπουλος φαρδιά-πλατιά. Πιστεύω ότι τα στοιχεία που περιλαμβάνονται μέσα είναι σωστά. Δεν έχω την αίσθηση ότι βάλατε την υπογραφή σας χωρίς να έχετε δει τα στοιχεία. Να μιλήσουμε κάποια στιγμή λοιπόν με στοιχεία, τα οποία σήμερα περιλαμβάνονται στον κοινωνικό προϋπολογισμό και θα επανέλθω σ’ αυτό.
      Όμως είμαι υποχρεωμένος να απαντήσω και στο ζήτημα που θέσατε σε σχέση με το ΤΑΠ-ΟΤΕ, με το ΝΑΤ και με τόσα ταμεία. Αλήθεια, είσθε Υπουργός Απασχόλησης και Κοινωνικών Ασφαλίσεων και δεν γνωρίζετε τη σχέση εργαζομένων-συνταξιούχων στον ΟΤΕ ως αποτέλεσμα των εξελίξεων; Δεν γνωρίζετε, κύριε Υπουργέ, τις αμαρτίες του ασφαλιστικού συστήματος χρόνια τώρα, όπως οικοδομήθηκε από την παράταξή σας συνολικά –εγώ θα έλεγα όπως εξελίχθηκε το μεταπολεμικό κράτος- σ’ όλη τη χώρα; Αυτή η σχέση με τι έχει να κάνει, κύριε Υπουργέ; Μήπως έπρεπε να προσλάβουμε στον ΟΤΕ για να υπάρχει υγιής σχέση; Όμως, τα δικά μας μέτρα που πήραμε για το συγκεκριμένο ταμείο ακολουθείτε. 
      Ας συμφωνήσουμε λοιπόν ότι το πρώτο σημαντικό ζήτημα για το ασφαλιστικό σύστημα είναι και το ανησυχητικό στοιχείο, η σχέση εργαζομένων συνταξιούχων. Το πρόβλημα θα επιδεινώνεται, κύριοι συνάδελφοι, γιατί το ασφαλιστικό είναι μεγάλο ζήτημα και θα επιδεινώνεται όσο δεν υπάρχει μία δημογραφική πολιτική, όσο δεν υπάρχουν πολιτικές απασχόλησης και θα επιδεινώνεται σε ιδιαίτερα ταμεία που αλλάζουν οι εργασιακές σχέσεις λόγω των τεχνολογικών εξελίξεων. 
      Να σας θυμίσω ένα κορυφαίο μέτρο που πήραμε το 1997, που ήταν η νομιμοποίηση των οικονομικών μεταναστών, γιατί το θύμισε ο πρώτος εισηγητής σας και μάλιστα αρνητικά; Πήραμε τότε αυτό το μέτρο και σήμερα πρέπει να ξέρετε ότι το 25% των συνολικών εσόδων του ΙΚΑ είναι από τους οικονομικούς μετανάστες. 
      Ξέρετε τι λέγατε στη νομιμοποίηση των οικονομικών μεταναστών; Ήσασταν απέναντι, όχι ως πρόσωπο, αλλά θυμάμαι -γιατί ήμουν Υπουργός τότε- τις αντιδράσεις της Νέας Δημοκρατίας. Ήσασταν αντίθετοι με τη νομιμοποίηση των οικονομικών μεταναστών και όχι μόνο αυτό, αλλά ακούστηκαν ρατσιστικές κραυγές από πολλά στελέχη της Νέας Δημοκρατίας. Αυτή είναι η αλήθεια. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Ίσα-ίσα το ζητήσαμε και το επιβάλαμε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μιλήσατε για την προσφορά σας. Από τη Μεταπολίτευση και μετά, ξέρετε ποια είναι η προσφορά της Νέας Δημοκρατίας στο ασφαλιστικό σύστημα; Ο ν. 2084/1992. Εγώ δεν θα πω ότι ήταν αρνητικά όλα του τα στοιχεία. Τα αρνητικά τα θεραπεύσαμε. Ήταν αυτός ο νόμος και τίποτε άλλο. Να θυμίσω δέκα ή δεκαπέντε νόμους πάνω στους οποίους στηρίζεται σήμερα το ασφαλιστικό σύστημα, μεγάλες τομές; 
      Σας άκουσα να μιλάτε για τον ΟΓΑ. Κύριε Υπουργέ, ποιος μετέτρεψε τον ΟΓΑ σε κύριο ταμείο ασφάλισης αγροτών; Ποιος συγχώνευσε το ΤΕΒΕ μαζί με το Ταμείο Εμπόρων και το ΤΣΑ και πότε δόθηκαν οι μεγάλες αυξήσεις στο Ταμείο Συντάξεως Αυτοκινητιστών μέσα από το ΛΑΦΚΑ, που ήταν ένας λογαριασμός που μπορούσε να εξισορροπήσει αδικίες του ασφαλιστικού συστήματος; 
      Ξεκίνησα με την ασφαλιστική μεταρρύθμιση που είχε στόχους, είχε χρονοδιάγραμμα, είχε μεθόδους θεραπείας. Εμείς χαιρόμαστε όταν σας ακούμε μερικές φορές να λέτε ότι θα συνεχίσετε αυτό το πλαίσιο, αλλά δεν το συνεχίζετε. Έχουμε απραξία, έχουμε ακινησία. 
      Αναφερθήκατε στο ΕΚΑΣ και σ’ όλα αυτά τα στοιχεία. Να σας θυμίσω, λοιπόν, ότι το ΕΚΑΣ ως θεσμός αναδιανομής υπέρ των χαμηλοσυνταξιούχων είναι δική μας επιλογή. Το 1997, κύριε Υπουργέ, το ΕΚΑΣ ήταν 33 ευρώ και το 2004 είναι 140 ευρώ. Ξέρετε ποια είναι η ετήσια αύξηση του ΕΚΑΣ; Το 2000 17%, το 2001 33,5%, το 2002 17,9%, το 2003 15,2%, το 2004 27%. Υποσχεθήκατε ό,τι υποσχεθήκατε, πλειοδοτούσατε σ’ αυτό το ζήτημα και η ποσοστιαία αύξηση δεν θα ξεπερνάει το 12% φέτος. Αυτή είναι η πολιτική σας σε σχέση με τους χαμηλοσυνταξιούχους για την αναδιανομή που σας άκουσα προηγουμένως να λέτε.
      Να σας δώσω τα στοιχεία σε σχέση με τον ΟΓΑ, κύριε Υπουργέ; Το 1993 44 ευρώ. Αναφέρομαι στη βασική σύνταξη. Το 2004 200,80. Να σας πω τι έχει γίνει με την κύρια σύνταξη και με την πρόσθετη σύνταξη; Να μην πάρω όλα τα στοιχεία αναλυτικά. Ένα θα σας πω μόνο. Συνολικά το 1993 η συνολική σύνταξη κυμάνθηκε στους αγρότες από 92 μέχρι 118 ευρώ. Ξέρετε πόσο είναι σήμερα; Από 315 έως 455 ευρώ. Αυτά είναι τα στοιχεία του κοινωνικού προϋπολογισμού που σήμερα συζητάμε και που έχουν την υπογραφή σας, κύριε Υπουργέ. 
      Θέλετε να δώσω και άλλα στοιχεία; Το ποσοστό των δαπανών κοινωνικής προστασίας σε σχέση με τις δαπάνες του τακτικού προϋπολογισμού για το 1993 με κυβέρνηση της Νέας Δημοκρατίας ήταν στο 56,82%. Το 2004 ήταν στο 87,04%, ενώ για το 2005 θα είναι κάτω από το 80% σε σχέση με τις συνολικές δαπάνες. Αυτή είναι η κατεδάφιση και η αποδόμηση του κοινωνικού κράτους.
      Έχω ακούσει πολλές φορές τους συναδέλφους της Νέας Δημοκρατίας, να μιλούν για την περιουσία των ασφαλιστικών ταμείων που παίχθηκε και χάθηκε στο χρηματιστήριο. Θα μας πείτε τα στοιχεία που έχει ο προϋπολογισμός; Ποια χρήματα χάθηκαν; Ούτε μία δραχμή δεν χάθηκε. 
      Θέλετε να σας πω την κατάσταση μέσα από τον προϋπολογισμό που έχει υπογράψει ο κύριος Υπουργός; Ακούστε, λοιπόν.
      ΑΘΑΝΑΣΙΟΣ ΜΠΟΥΡΑΣ: Θα σας ακούσουμε, αλλά μετά θα μας ακούσετε και εσείς. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Το 1993 3.715.000.000 ευρώ ήταν το σύνολο της κινητής περιουσίας. Στις 31-10-2003, σύμφωνα με τα τελευταία στοιχεία, ήταν 21.110.000.000 ευρώ. Αυτή είναι η συνολική αποτίμηση. Αν εσείς θέλετε να παίξετε με τους μήνες, αν τον ένα μήνα πήγε παραπάνω και τον άλλον παρακάτω, αυτή είναι δική σας επιλογή.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πόσα χάσατε να μας πείτε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πρέπει να δείτε το πόσα κερδίσαμε συνολικά, όποια περίοδο θέλετε, αλλά να μην απομονώνετε ένα χρόνο.
      Θα μπορούσα να αναφέρω πολλούς αριθμούς, αλλά νομίζω ότι δεν έχει αξία, γιατί οι αριθμοί μιλούν από μόνοι τους. Είναι φανερό ότι εσείς επιλέγετε και πολλές φορές διαστρεβλώνετε τους αριθμούς και αυτή δεν είναι καλύτερη συνταγή.
      Κύριε Υπουργέ, εμείς είμαστε εδώ για να σας κάνουμε κριτική για ό,τι κάνατε και κυρίως για ό,τι δεν κάνετε. Θα σας θυμίσουμε ότι όλοι έχουμε διαδρομές και δεν θέλω να πάω πολύ παλιά. Την περίοδο 1990-1993, με το πρόγραμμα ήπια λιτότητας, όπως το λέγατε τότε, οι εργαζόμενοι μέσα σε τρία χρόνια έχασαν 10,5% σε πραγματικές τιμές. Σας ακούω πριν από λίγο να λέτε ότι θα δώσετε αυξήσεις πάνω από τον πληθωρισμό και άρα θα προστατέψετε το πραγματικό εισόδημα των εργαζομένων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριοι συνάδελφοι, έχετε κάνει καμία βόλτα στην αγορά; Η αύξηση που θα πάρει ο συνταξιούχος, ο οποίος αυτήν τη στιγμή παίρνει και το ΕΚΑΣ, δεν του φθάνει ούτε για την αύξηση των διοδίων. Αυτή είναι η πραγματικότητα. 
      Κύριοι συνάδελφοι, δεν βλέπετε ότι η χώρα βαδίζει σε μία άγρια λιτότητα σε βάθος χρόνου και ότι η οικονομία δεν έχει μέλλον; Αυτό συμβαίνει όχι γιατί παραλάβατε μία καμένη γη, όπως θέλετε να λέτε, αλλά γιατί είστε ανύπαρκτοι, γιατί δεν έχετε οικονομική πολιτική, γιατί κολυμπάτε σε θολά νερά και δεν έχετε σταθερή γραμμή πλεύσης. Η οικονομία πρέπει να έχει την εμπιστοσύνη των ξένων και πάνω απ’ όλα των Ελλήνων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δείξατε προς όλους ανοχή στο χρόνο.
      ΠΡΟΕΔΡΕΥΩΝ (Σωτήρης Χατζηγάκης): Θα δείξω ανοχή, αλλά ελπίζω να μη μου δημιουργήσετε ενοχές, κύριε συνάδελφε!
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, το ασφαλιστικό δεν μπορεί να περιμένει. Ή θα προχωρήσετε μέσα στο πλαίσιο που εμείς έχουμε οριοθετήσει –και θα σας στηρίξουμε και θα σας χειροκροτήσουμε, αν το κάνετε- ή να ξέρετε ότι θα ανοίξει μέσω Βρυξελλών ή μέσω Διεθνούς Νομισματικού Ταμείου. Εγώ δεν θα ήθελα ποτέ να είμαι μάντης κακών. Είμαι από τους πολιτικούς που θέλουν να πάει μπροστά ο τόπος και κυρίως να υπάρχει ασφάλεια για τον εργαζόμενο. 
      Η πιστοληπτική ικανότητα της χώρας μειώνεται και ο κ. Αλογοσκούφης λέει ότι δεν συνέβη τίποτα. Δηλαδή, τι έπρεπε να συμβεί; Ανασκουμπωθείτε όσο γίνεται γρηγορότερα. 
      Κύριε Υπουργέ, τα επικοινωνιακά τρικ έχουν ημερομηνία λήξης, όπως και οι αναφορές στο παρελθόν. Προηγουμένως αναφερθήκατε στο ΛΑΦΚΑ. Ο ΛΑΦΚΑ δεν εφαρμόζεται με δικαστική απόφαση, γιατί τα δικαστήρια έκριναν ότι αυτές οι διατάξεις είναι αντισυνταγματικές. Κακώς έγινε αυτό, κατά την άποψή μου. 
      Τώρα διαβάζω εισήγηση ότι καταργείται το πλαφόν όσον αφορά τα ζητήματα που έχουν να κάνουν με εφάπαξ. Ξέρετε τι γίνεται; Με βάση στοιχεία και αναλογιστικές μελέτες υποθηκεύεται το μέλλον και οι συνταξιούχοι αύριο το πρωί δεν θα βρουν εφάπαξ.
      Κύριε Υπουργέ, μιλήσατε για τις αυξήσεις των 5 ευρώ. Ο ΛΑΦΚΑ δεν αφορούσε τους χαμηλοσυνταξιούχους. Κανείς με σύνταξη μέχρι 200.000 δραχμές δεν ωφελήθηκε από το ΛΑΦΚΑ. Ο ΛΑΦΚΑ ήταν ένας αναδιανεμητικός λογαριασμός. Αυτοί που έπαιρναν υψηλές συντάξεις βοηθούσαν τα χαμηλότερα ταμεία, όπως το Ταμείο Συντάξεων Αυτοκινητιστών.
      Κύριε Υπουργέ, μην αναδεικνύετε δευτερεύοντα και τριτεύοντα ζητήματα ως κυρίαρχα του ασφαλιστικού συστήματος. Άλλα είναι τα μεγάλα ζητήματα και προς αυτήν την κατεύθυνση πρέπει να κινηθείτε όσο το δυνατόν γρηγορότερα. Λυπάμαι που πάντα αναφέρεσθε στο παρελθόν.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός για τρία λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, άκουσα με προσοχή τον Κοινοβουλευτικό Εκπρόσωπο του ΠΑΣΟΚ κ. Παπαϊωάννου και θέλω να κάνω ορισμένες επισημάνσεις. 
      Κατ΄ αρχάς, θέλω να δηλώσω κατά τον πλέον κατηγορηματικό τρόπο ενώπιον της Εθνικής Αντιπροσωπείας ότι η Κυβέρνηση Καραμανλή, η Κυβέρνηση των εννέα μηνών, καταβάλλει προσπάθειες και με το ΛΑΦΚΑ. Τα γέλια που άκουσα από κάποιους συναδέλφους νομίζω ότι προσβάλλουν τους συνταξιούχους, οι οποίοι, με την κατάργηση της παρακράτησης υπέρ του ΛΑΦΚΑ, ήρθαν να εισπράξουν ζεστό χρήμα. Ναι, μεν, ο ΛΑΦΚΑ υπήρξε ένας πόρος κοινωνικής αλληλεγγύης που θεσπίστηκε από το νόμο Σιούφα, τον οποίον είδαμε να καταριέται το ΠΑΣΟΚ, να τον βομβαρδίζει, να τον μυδραλιοβολεί για δεκαετίες ολόκληρες, ενώ έχει ακολουθήσει τη βασική σπονδυλική στήλη των διατάξεων αυτού του νόμου, γιατί ήταν νόμος ρηξικέλευθος.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι για το ΛΑΦΚΑ
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αναφέρομαι στο ν. 2084. 
      Όσον αφορά το ΛΑΦΚΑ, ενώ ο ν. 2084 προέβλεπε την κατάργηση της παρακράτησης, η κυβέρνηση του ΠΑΣΟΚ ήρθε να τον παρατείνει μέχρι το 2007. Εμείς τον καταργήσαμε, ενώ μπορούσαμε να μη συμμορφωθούμε με την απόφαση του δικαστηρίου που δεν ήταν εκτελεστή, γιατί δεν είχε εξαντληθεί η πορεία της άσκησης των ενδίκων μέσων. 
      Ας μη λέμε, λοιπόν, ανακρίβειες, γιατί μιλάμε ενώπιον του Εθνικού Κοινοβουλίου. Εκεί που εσείς κάνατε την επιλογή να μην καταργήσετε την παρακράτηση υπέρ του ΛΑΦΚΑ, εμείς κάναμε την αντίθετη επιλογή για να μπορέσουμε λίγες εβδομάδες, αφ΄ότου ορκίστηκε η Κυβέρνηση Καραμανλή, να δώσουμε μία μικρή αλλά σημαντική αύξηση στο συνταξιούχο ως δείγμα γραφής της πολιτικής της Νέας Δημοκρατίας.
      Η Κυβέρνηση Καραμανλή δεν είναι ικανοποιημένη από το ύψος των συντάξεων στην Ελλάδα. Αλίμονο, αν ήμασταν ικανοποιημένοι! Παραλάβαμε ένα κοινωνικό κράτος σε αποδρομή από τις κυβερνήσεις του ΠΑΣΟΚ. Αυτή είναι η κατάσταση που προσπαθούμε να ανοικοδομήσουμε, να ανασυγκροτήσουμε και να ανορθώσουμε. Επαναλαμβάνω κατηγορηματικά ότι η ενίσχυση των χαμηλοσυνταξιούχων, των χαμηλόμισθων και των πολιτών χαμηλού εισοδήματος στη χώρα μας αποτελεί υψίστη εθνική και κοινωνική προτεραιότητα της πολιτικής των Κυβερνήσεων της Νέας Δημοκρατίας.  
      Άκουσα να εκτοξεύονται μύδροι. Θέλω να ρωτήσω το εξής: Για τα χρέη των νοσοκομείων που μας παραδώσατε και που φθάνουν στα 2,3 δισεκατομμύρια ευρώ την τελευταία διετία, για τα χρέη προς το Ταμείο Νομικών των 400.000.000 ευρώ και για τα υπόλοιπα χρέη, ποιος φταίει; Μήπως οι κυβερνήσεις της ΕΡΕ, για την ευθύνη των οποίων ακούσαμε μία αναδρομή στο λόγο πολλών συναδέλφων της Αξιωματικής Αντιπολίτευσης;
      Κύριε Πρόεδρε, τα προβλήματα της κοινωνικής ασφάλισης απαιτούν εθνική, πολιτική και κοινωνική ευθύνη από όλους μας. Παρ΄ όλο που παραδώσατε μία κατάσταση ελλειμμάτων, η Κυβέρνηση σας καλεί να σκύψουμε μαζί πάνω στα ζητήματα και να δώσουμε λύσεις, γιατί η χώρα μας μπορεί να είναι μία χώρα ευημερίας και ευτυχίας και για το χαμηλόμισθο και για το χαμηλοσυνταξιούχο, αρκεί να εργαστούμε όλοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Απόστολος Κακλαμάνης.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν καταλαβαίνω γιατί ενώ θέλουμε, όπως δηλώνουν οι πάντες εδώ μέσα, να προχωρήσουμε στα ζητήματα τα σοβαρά και εκεί που δεν υπάρχουν λόγοι κάθετης ιδεολογικής αντίθεσης, ενώ αυτό διακηρύσσεται στην πράξη, γίνεται το αντίθετο. Και παρακολουθώ σήμερα το φίλο Υπουργό Εργασίας  να ανατρέχει …..
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αφού συνέχεια μας λέτε ότι εδώ και εννέα μήνες δεν έχουμε κάνει τίποτα….
     ΑΠΟΣΤΟΛΟΣ ΚΑΚΛΑΜΑΝΗΣ: Αφήστε με παρακαλώ να πω και εγώ την άποψή μου. Καλό θα ήταν να γίνετε και εσείς Υπουργός, αλλά τώρα μιλώ στον παρόντα Υπουργό. 
     Κύριε Υπουργέ, μιλάμε τώρα για το ασφαλιστικό σύστημα και εγώ πράγματι ακούω πράγματα τα οποία δεν στέκουν. Λέμε για την περίοδο της κρίσης στο χρηματιστήριο και περιοριζόμαστε στον τάδε μήνα που άρχισε να ανεβαίνει το χρηματιστήριο και στον άλλο μήνα που άρχισε να πέφτει. Αυτή είναι η λογική στην ανάλυση των στοιχείων όχι μόνο ενός ασφαλιστικού ταμείου, αλλά του οποιουδήποτε; 
     Γιατί να μη δεχθείτε αυτό το πολύ καθαρό και σαφές στοιχείο που δείχνει ποια ήταν τα περιουσιακά στοιχεία των ασφαλιστικών ταμείων το 1993 και ποια είναι σήμερα; Δεν είναι κάτι θετικό αυτό; Γιατί θα πρέπει να έχουν οι Έλληνες εργαζόμενοι, οι Έλληνες συνταξιούχοι την πικρία και το συναίσθημα βοηθούσης και της σκληρής κομματικής αντιπαράθεσης ότι υπάρχει ευθύνη της πολιτείας, διότι τα αποθεματικά τους τα πήραν οι διάφοροι κομπιναδόροι του χρηματιστηρίου; Αν μιλάμε για τα ασφαλιστικά ταμεία και αν πράγματι τα ασφαλιστικά ταμεία έχουν αυτήν την εικόνα στα οικονομικά τους, αυτό δεν είναι θετικό; Γιατί να μην το αναγνωρίσουμε; Αν όμως με αυτήν την αντίληψη ακούει ο ένας τον άλλον εδώ μέσα, προφανώς τα περί συναινέσεως είναι «έπεα πτερόεντα». 
     Αγνοείτε ότι επί σειρά ετών από τα μέσα της δεκαετίας του ’50 μέχρι το 1984 τα ασφαλιστικά ταμεία έπαιρναν επιτόκιο 2% όταν ο πληθωρισμός ήταν 25% με 30%; Γιατί λοιπόν να μη δεχθούμε ότι το 1984 έγινε μια τομή και μπράβο στην τότε κυβέρνηση που το έκανε αυτό; Δεν είναι εις βάρος της παρούσης Κυβέρνησης το ότι η πολιτεία τότε έκανε κάτι το πολύ σωστό. Έπαιρναν τα αποθεματικά των ταμείων μέσω των τραπεζών οι γνωστοί παράγοντες της οικονομίας, η στάση των οποίων και οι συνέπειες για την οικονομία έδωσε στον Ανδρέα Παπανδρέου την αφορμή να πει ότι στην Ελλάδα οι βιομήχανοι αναπτύσσονται αλλά οι βιομηχανίες διαλύονται. Έπαιρναν λοιπόν τα δανεικά και αγύριστα και τα πήγαιναν έξω από την Ελλάδα, κάτι που το ξέρουμε όλοι πολύ καλά. 
     Αυτά τα ζήσαμε, αλλά ζείτε και εσείς τώρα κάτι άλλο και θα ήθελα με την ευκαιρία αυτή να σας το πω, διότι το υπέστην και εγώ ως Υπουργός Εργασίας το 1981. Πρέπει η εργασία να εξασφαλιστεί όσο γίνεται περισσότερο, αλλά όχι να χρησιμοποιείται η απειλή της απόλυσης των εργαζομένων και να μεταβάλλεται ο Υπουργός Εργασίας σε μέσο εκβίασης της όποιας τράπεζας για να δίνονται δανεικά και αγύριστα. Διότι είδα προ ημερών μια μεγάλη κλωστοϋφαντουργία που πήρε δάνειο δισεκατομμυρίων. Εκεί το χρηματιστήριο δεν το σκεφτόμαστε; Μιλάμε για ενάμισι εκατομμύριο Έλληνες που έχασαν τρισεκατομμύρια στο χρηματιστήριο. Γιατί δεν λέμε στο λαό την αλήθεια; Όχι μόνο δεν λέμε την αλήθεια, αλλά όπως σας είπα και στην περίπτωση που σας ανέφερα, ερχόμαστε και λέμε πάρε και άλλα δισεκατομμύρια γιατί μας εκβιάζεις ότι θα απολύσεις τους εργαζόμενους. 
     Αυτή είναι η αλήθεια, κύριε Υπουργέ, και την αντικειμενική αλήθεια πρέπει να τη σεβόμαστε, για να μπορούμε να κάνουμε εδώ καλύτερα και πιο σωστά τη δουλειά μας.
     Είπατε για τα χρέη των νοσοκομείων. Όλοι ξέρουμε πού οφείλονται τα χρέη των νοσοκομείων. Μπορεί να είναι κακή διαχείριση, μπορεί να είναι όλο αυτό το κύκλωμα των ασφαλιστικών ταμείων, των φαρμακευτικών επιχειρήσεων,  αδυναμίες ταμειακές του οποιουδήποτε φορέα. Προχθές όμως εδώ πέρα έφεραν μία νέα ρύθμιση στη συνέχεια δύο ρυθμίσεων που είχαν γίνει και επί κυβερνήσεων του ΠΑΣΟΚ και διαπιστώνω ότι αυτό που κατηγορούσατε το κάνετε και εσείς και δεν διδάσκεστε από ό,τι λάθος έγινε τότε. Και όχι μόνο αυτό. Επεσήμανα ότι είναι λάθος να ψηφίζουμε νόμο στον οποίο αναφέρεται ρητά ότι θεωρούνται νόμιμες οι αξιώσεις των προμηθευτών άνευ ετέρου, αρκεί να εκπέσουν 5% από την αξίωσή τους και τους τόκους υπερημερίας. Αυτό σημαίνει ότι είτε έντιμος είναι ο προμηθευτής είτε ανέντιμος, τους βάζουμε στην ίδια ρύθμιση και λέμε στον μεν έντιμο «εσύ είσαι κουτός και έπρεπε να κάνεις υπερτιμολόγηση, έπρεπε να συναλλαγείς με κάποιον από τις επιτροπές των προμηθειών των νοσοκομείων». Και στον άλλον λέμε «αφίενται σου αι αμαρτίαι». 
     Πρότεινα λοιπόν στον Υπουργό Οικονομίας σ’ αυτήν την Αίθουσα τη διόρθωση ότι δηλαδή θεωρούνται νόμιμες οι αξιώσεις αυτές μόνο για τη ρύθμιση αυτή και για τίποτε άλλο. Αν υπάρχει αισχροκέρδεια, αν υπάρχει συναλλαγή, αν υπάρχει απιστία, αν υπάρχει σάπιο εμπόρευμα που δόθηκε στα νοσοκομεία, αν γίνονται έρευνες, αν εκκρεμεί στην εισαγγελία μια υπόθεση, πώς θεωρούνται νόμιμες; Για ποιο λόγο;
     Τα πράγματα λοιπόν δεν είναι τόσο απλά και δεν είμαστε πια στην εποχή –θα έρθει ίσως έπειτα από έξι μήνες, όπως προβλέπω εγώ ενδεχομένως, να πάμε σε εκλογές, ή σε τρία χρόνια- να λέμε στο λαό πράγματα τα οποία με τις πράξεις μας στη συνέχεια δεν θα τα διαψεύσουμε. Και λυπάμαι να σας πω ότι με αυτά που λέτε και κάνετε διαψεύδετε αυτά για τα οποία όχι μόνο σας ψήφισαν αλλά και πολλοί άλλοι σκέφτονταν ότι μια αλλαγή στη διακυβέρνηση του τόπου ίσως δεν θα ήταν κακή. Εσείς τους δεύτερους τους έχετε ήδη πείσει ότι έκαναν λάθος. Και πείθετε σιγά – σιγά και εκείνους που σας ενεπιστεύθηκαν 100%.
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Παρακαλώ το λόγο, κύριε Πρόεδρε.
            ΠΡΟΕΔΡΕΥΩΝ ( Σωτήρης Χατζηγάκης):  Όχι, κύριε Υπουργέ, δεν έχετε το λόγο. Δεν μπορεί η Βουλή να μεταβληθεί σε Βουλευτήριο των ραβδούχων. Μιλάει ο Κοινοβουλευτικός Εκπρόσωπος, μιλάτε εσείς, μιλάει ο Πρόεδρος, μιλάτε εσείς, οι Βουλευτές πότε θα μιλήσουν.
      Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής είκοσι ένας μαθητές και μαθήτριες και τέσσερις συνοδοί από το 3ο ΤΕΕ Κοζάνης. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Ο κ. Μαρκόπουλος έχει το λόγο.
ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αν μου επιτρέπετε... ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, γνωρίζω τον Κανονισμό αλλά θα πρέπει να υπάρξει και λίγος σεβασμός στους Βουλευτές. 
     ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο. Πάντως ο Υπουργός σύμφωνα με τον Κανονισμό, έχει το δικαίωμα όποτε το θελήσει να παρέμβει έστω και για πέντε λεπτά.
     ΠΡΟΕΔΡΕΥΩΝ (Σωτήρης Χατζηγάκης): Το γνωρίζω, κύριε Πρόεδρε. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ναι, αλλά εσείς, κύριε Πρόεδρε, μόλις οι Βουλευτές υπερβούν λίγο το όριο, τους κατεβάζετε.
     ΠΡΟΕΔΡΕΥΩΝ (Σωτήρης Χατζηγάκης): Εγώ το κάνω αυτό; Τι λέτε τώρα; Εγώ για τους Βουλευτές μιλάω τώρα, για να συνεννοούμαστε τι λέμε εδώ. Τα δικά σας συμφέροντα προασπίζομαι.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αποδείξτε το και στην πράξη, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Και στην πράξη το αποδεικνύω. Νομίζω ότι δεν μπορούμε να συνεννοηθούμε. Δεν επέτρεψα στον Υπουργό να ομιλήσει για χάρη των Βουλευτών. 
     Ορίστε, κύριε Μαρκόπουλε, έχετε το λόγο.
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, κύριοι Υπουργοί, κύριοι συνάδελφοι, αισθάνομαι την ανάγκη κατ’ αρχάς να πω πως διαπιστώνω μια μεγαλοπρεπή μονομανία καταδίωξης από την πλευρά των προλαλησάντων συναδέλφων της Αξιωματικής Αντιπολίτευσης. Εμείς δεν έχουμε εμπάθεια κάνοντας αντιπολίτευση στην Αντιπολίτευση. Εμείς, τα λέμε πρώτα απ’ όλα για να τα ακούσετε, μήπως ακούσουμε από σας ψήγμα αυτοκριτικής. Και τα λέμε και προς ημάς, για να μην επαναλάβουμε τα ίδια ανομήματα, για να μη διαψεύσουμε τις ελπίδες ενός λαού που μας ανέθεσε με μια μεγάλη πλειοψηφία τις ευθύνες διακυβέρνησης της χώρας.
     Σήμερα εισάγουμε προς συζήτηση τον κοινωνικό προϋπολογισμό του 2004, απολογιστικά βεβαίως μια και έτσι θεσμικά έχει καταλήξει αυτό. Αυτή όμως η παραδοξότητα του να συζητάμε δηλαδή απολογιστικά έναν προϋπολογισμό, έχει κάποια αξία διάκρισης μεταξύ αυτών που εμφανίζονται σε έναν προϋπολογισμό, αυτών που απαιτούνται και αυτών που τελικά πληρώνουμε. Και η συζήτηση αυτή γίνεται σε ένα ιδιαίτερα αγχωτικό κλίμα για τους συναδέλφους της Αξιωματικής Αντιπολίτευσης μετά από μια δημοσιονομική απογραφή που αποκάλυψε σ’ όλο της το μεγαλείο μια εικονική πραγματικότητα. Εικονική πραγματικότητα υπάρχει και στον κοινωνικό προϋπολογισμό που είναι δικός σας και τον υλοποιούμε εμείς. Και ο κοινωνικός προϋπολογισμός δεν είναι τίποτε άλλο παρά ο καθρέφτης της ευαισθησίας των κυβερνήσεων του πολιτικού συστήματος, την αξιοπιστία του οποίου καλούμαστε να υπερασπιστούμε μ’ αυτήν την τακτική και με την υλοποίησή του.
     Θα καταθέσω τον πρώτο πίνακα –τα είπε και ο κύριος Υπουργός- με όλα εκείνα τα οποία απαιτήθηκαν προσθετικά προς τον δικό σας προϋπολογισμό, δηλαδή τα 795.000.000 ευρώ, οι πιστώσεις δηλαδή που εξασφάλισαν την ομαλή λειτουργία της κοινωνικής ασφάλισης. Και δεν θα επαναλάβω αυτά τα ίδια νούμερα. 
     Θέλω να πω ότι αυτά τα χρήματα τα βρήκε, τα έκοψε από αλλού και τα διέθεσε η «κακιά κυβέρνηση», η «κυβέρνηση της συρρίκνωσης του κοινωνικού κράτους», για να επιστρέψω τα βέλη στην ηγεσία σας. Αυτή λοιπόν την εικονική πραγματικότητα τη γνωρίζατε και σεις από το 2002. Τη γνωρίζαμε και εμείς και την είχαμε δηλώσει μέσα στη Βουλή, αλλά την γνώριζε και η EUROSTAT, η οποία σας είχε καλέσει, σας είχε ζητήσει μια απογραφή των ασφαλιστικών ταμείων και των οικονομικών τους. Δεν την πήρε ποτέ. Την ξαναζήτησε το Σεπτέμβριο του 2003 και δεν την πήρε. Έτσι την άνοιξη του 2004 η ΕΣΥΕ έκανε την καταμέτρησή της και το αποτέλεσμα ήταν η άσπρη τρύπα και το εντυπωσιακό μέγεθος του πλεονασματικού των ταμείων να καταρρεύσει και να υποδηλώσει σ’ όλο το μεγαλείο την εικονική πραγματικότητα την οποία είχατε.
     Άκουσα τον κ. Παπαϊωάννου να επαίρεται για τη συμμετοχή με πολλές μετοχές των ασφαλιστικών ταμείων το 1999 και το 2000 στο Χρηματιστήριο. Με ποια συμβουλευτική διαδικασία ακολουθήσατε την εκμετάλλευση και της κινητής και της ακίνητης περιουσίας;
     ΜΙΛΤΙΑΔΗΣ ΠΑΠΑΪΩΑΝΝΟΥ: Μέσα από την Τράπεζα της Ελλάδος. Διαβάστε.
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ακούστε με παρακαλώ, κύριε Παπαϊωάννου και θα δείτε τα στοιχεία που υπάρχουν. 
     Με ποιον προστατευτικό δείκτη ρίξατε στη θάλασσα του Χρηματιστηρίου τα ασφαλιστικά ταμεία; Είναι τυχαίο, είναι λάθος ότι επενδύθηκε περίπου το 25% της κινητής περιουσίας, όταν τα διεθνή φανς επιτρέπουν μόνο το 10% σαν ασφαλές ποσοστό; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι αλήθεια αυτό.  
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είναι τυχαίο ότι η επένδυση ήταν σχεδόν αποκλειστικά στις δεικτοβαρείς εταιρείες, σ’ αυτές που καθόριζαν το δείκτη του χρηματιστηρίου; Και σαν απόδειξη των λεγομένων, σας έχω εδώ πίνακα με όλα τα ασφαλιστικά ταμεία, με όλες τις μετοχές ονομαστικά και τα ποσά τα οποία διετέθησαν το 1999-2000 στο σύνολό τους. Είναι χρήσιμο να τα μελετήσει η Εθνική Αντιπροσωπεία και είναι στη διάθεση του καθενός. 
     Και το χρηματιστήριο έπεσε. Τότε λοιπόν, δόθηκε το δικαίωμα σε εισηγμένες εταιρείες και σε άλλους να πάρουν μεγάλα δάνεια από τις τράπεζες για να ξανααποκτήσουν ή να διαχειριστούν τις μετοχές τους. Κλείσαμε τα μάτια στην παραβίαση του margin …
     ΑΓΓΕΛΟΣ ΤΖΕΚΗΣ: Γιατί τα κλείσατε; 
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Τα κλείσανε τα μάτια -δεν κυβερνούσαμε εμείς, κύριε συνάδελφε- στην παραβίαση του margin και οι εγγυήσεις των δανείων ήταν οι ίδιες οι μετοχές. Από κει είναι και οι τρύπες στους ισολογισμούς των τραπεζών. Αυτό το κάνατε. Τι κάνατε όμως γι’ αυτά που χάθηκαν από τα ασφαλιστικά ταμεία; Πόσα χάθηκαν από τα ασφαλιστικά ταμεία; 
     Συνολική αξία μετοχών ασφαλιστικών ταμείων το 1999 στο Χρηματιστήριο ήταν 5.281.878, 21 δισεκατομμύρια ευρώ. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Το 1998 πόσα ήταν; Διαβάστε και για το 1998. Μην διαστρεβλώνετε.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ μη διακόπτετε, κύριε Παπαϊωάννου. Εσείς είστε ήρεμος άνθρωπος και έμπειρος κοινοβουλευτικός. Σας παρακαλώ. Είστε Κοινοβουλευτικός Εκπρόσωπος, πάρτε το λόγο αργότερα και πείτε την άποψή σας. 
     Συνεχίστε, κύριε συνάδελφε.
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Μιλάμε γι’ αυτά που μπήκαν το 1999 και το 2000. 
     Το 2003 ήταν 1.680.000 δισεκατομμύρια ευρώ. Απώλεια, πάνω από 60%. Όλα είναι στη διάθεση της Εθνικής Αντιπροσωπείας.
     ΑΠΟΣΤΟΛΟΣ ΚΑΚΛΑΜΑΝΗΣ: Πάντως αυτό το τρικ δεν περνάει. Τώρα, αν ακούει ο κόσμος ... Σας λέει ο κ. Παπαϊωάννου να μας πείτε και για το 1998 ...
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, σας παρακαλώ. Σας άκουσα με προσοχή. Θα ήθελα να παρακαλέσω να πω την άποψή μου. Είμαι νέος συνάδελφος, αλλά μπορώ να έχω την άποψή μου. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν λέτε την άποψή σας. 
     ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, συμψηφιστικά πάνε τα προηγούμενα χρόνια; Δεν κατάλαβα!
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. 
     Συνεχίστε, κύριε Μαρκόπουλε.
     ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ:  Στην πραγματικότητα, λοιπόν, βάλατε τη σκόνη και τα θραύσματα κάτω από το χαλί και απομακρυνθήκατε από τον τόπο του εγκλήματος! Και αργότερα, μετά από δύο χρόνια, ο κ. Τήνιος –τον θυμάστε τον κ. Τήνιο, το σύμβουλο του κ. Σημίτη- εδήλωνε μπροστά στον προβληματισμό για το ασφαλιστικό σύστημα. Διαβάζω από τις δηλώσεις του: «Ο ασφαλιστικός τομέας είναι εμπόδιο για την ανάπτυξη και την ανταγωνιστικότητα. Πρέπει οι κρατήσεις να φθάσουν μέχρι το 39% για τους εργαζόμενους και οι εργαζόμενοι να φθάσουν τα εβδομήντα χρόνια εργασίας». Τι έχετε να πείτε; Αυτός ήταν ο τρόπος με τον οποίο αντιμετωπίζατε το ασφαλιστικό σύστημα. Αυτή ήταν η ευαισθησία σας απέναντι στους εργαζόμενους. Περιμένατε μετά να πάρετε εκλογές; Δεν διαβάζετε μέσα από τα αποτελέσματα την κρίση του ελληνικού λαού για σας;
     Κύριοι συνάδελφοι, είναι αλήθεια ότι είμαι νέος συνάδελφος. Άκουσα όμως χαρακτηρισμούς για την παράταξή μου και την Κυβέρνηση, την οποία στηρίζω και είμαι υποχρεωμένος να απαντήσω απ’ αυτό το Βήμα.
     Κράτος δικαίου και κράτος με ευαισθησίες και σεβασμό στον άνθρωπο σημαίνει παραγωγικό και αποτελεσματικό κράτος. Και η μελέτη αυτού του βιβλίου του κοινωνικού προϋπολογισμού αποκαλύπτει ότι τα ταμεία σήμερα είναι φτωχά, απηρχαιωμένα και ανήμπορα. Τρία ΚΠΣ πέρασαν από την Ελλάδα. Υπάρχουν ολοκληρωμένα συστήματα μηχανοργάνωσης στα ταμεία; Είναι ψέμα ότι χρειάζονται τρεις, δώδεκα και δεκαοκτώ μήνες πολλές φορές για να βγάλουν συντάξεις; Είναι αυτό παραγωγικό σύστημα ασφάλισης; 
     Σας παραθέτω έναν άλλο πίνακα με τις ελλείψεις του προσωπικού στα ταμεία. Είναι 27% η έλλειψη προσωπικού στο σύνολο των ταμείων. Ενδεικτικά 45% στο ΤΕΒΕ, 45% στο Ταμείο Εμπόρων, 50% στο ΤΑΠ-ΟΤΕ , 30% στον ΟΓΑ και στο ΙΚΑ. 
     Τέλος θα ήθελα να πω το εξής: Το έλλειμμα των νοσηλευτικών ιδρυμάτων το 2,2 δισεκατομμύρια το οποίο κάλυψε όχι με ομόλογα, όπως εσείς -και είναι κάλυψη τετραετίας- αλλά με χρήμα –μια γενναία απόφαση του Υπουργείου Οικονομικών- αυτό το έλλειμμα στην πραγματικότητα ή τουλάχιστον κατά ένα 70% είναι έλλειμμα των ασφαλιστικών ταμείων. Γιατί; Γιατί είναι έλλειμμα του τομέα νοσηλείας των ασφαλιστικών ταμείων, γιατί τα ασφαλιστικά ταμεία σήμερα στηρίζονται σε ψεύτικα νούμερα.
      Όταν σήμερα στα ταμεία το νοσήλιο του τομέα υγείας είναι 50 ευρώ, ενώ στην πραγματικότητα το ημερήσιο νοσήλιο στο νοσοκομείο είναι 350 μέχρι 500 ευρώ τότε η κάλυψη…
    ΠΑΝΑΓΙΩΤΗΣ ΑΔΡΑΚΤΑΣ: Τριάντα είναι στα ταμεία. 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Τριάντα είναι στα ταμεία. Ευχαριστώ, κύριε Αδρακτά. 
      Τότε η κάλυψη ουσιαστικά του συγκεκριμένου ελλείμματος των νοσηλευτικών ιδρυμάτων είναι κάλυψη από άλλη πόρτα του ελλείμματος των ταμείων. 
     Βάλτε, το λοιπόν, αυτό μαζί με τα υπόλοιπα που προσέθεσε το Υπουργείο Απασχόλησης για να καλύψει τα ελλείμματα των ασφαλιστικών ταμείων και τότε κάντε την πρόσθεση και τη σούμα και δείτε λοιπόν ποια κυβέρνηση έχει μεγαλύτερη συμμετοχή στο κοινωνικό κράτος. Γιατί αυτά τα χρωστάτε εδώ και τέσσερα χρόνια. 
     Είναι πήλινα τα πόδια του ασφαλιστικού οικοδομήματος. Και ο προϋπολογισμός επιχορηγεί τους ασφαλιστικούς φορείς για εκπλήρωση των οφειλών τους, μετά επιχορηγεί τα νοσηλευτικά ιδρύματα για τη συμπλήρωση του παραμυθιού της κοινωνικής ασφάλισης. Αυτό παρεδόθη σε εμάς.
     Όπως εύκολα συμπεραίνει κάποιος έντιμος ακροατής, σε ό,τι αφορά στον κοινωνικό προϋπολογισμό, μάλλον ανακουφισμένοι βρίσκεστε στα έδρανα της Αντιπολίτευσης. 
     Η Νέα Δημοκρατία δεν επιλέγει πολιτικές μετακύλισης του κόστους στον πολίτη. Ούτε επίσης επιλέγει λύσεις που αγνοούν τις κοινωνικές επιπτώσεις.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό θα ήθελα, κύριε Πρόεδρε.
     Με τον πολίτη στο επίκεντρο της πολιτικής θα εξασφαλίσουμε τη δημιουργία ενός νέου περιβάλλοντος. Και θα ανατρέψουμε το ελληνικό οικονομικό παράδοξο, το οποίο λέει ότι οι δείκτες της ανάπτυξης είναι ψηλά ενώ η ανεργία, η νέα φτώχεια και το απαρχαιωμένο και πολυέξοδο ασφαλιστικό σύστημα είναι στα σύνορα της κατάρρευσης.
     Στηρίζουμε λοιπόν τον κοινωνικό προϋπολογισμό και τον υλοποιούμε με θάρρος. Και εσείς, καλό θα ήταν, να μας ακολουθήσετε στον τερματισμό της κακοδιαχείρισης και της σπατάλης και στη θέσπιση κανόνων διαφάνειας και στη διασφάλιση ισονομίας. Και πιστέψτε με, έχετε να κερδίσετε και εσείς απ’ αυτό. 
     (Στο σημείο αυτό ο Βουλευτής κ. Κωνσταντίνος Μαρκόπουλος                    καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)		
     (χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε συνάδελφε. 
     Ζήτησε το λόγο για δύο λεπτά ο Κοινοβουλευτικός Εκπρόσωπος του ΠΑΣΟΚ  κ. Παπαϊωάννου. 
     ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, δε νομίζω ότι υπάρχουν περιθώρια δευτερολογιών.
     ΜΙΛΤΙΑΔΗΣ ΠΑΠΑΪΩΑΝΝΟΥ: Για δύο λεπτά, κύριε Πρόεδρε. Θα ήθελα να δώσω τα στοιχεία…
     ΠΑΝΑΓΙΩΤΗΣ ΑΔΡΑΚΤΑΣ: Ο Κοινοβουλευτικός Εκπρόσωπος έχει δεκαπέντε λεπτά όπως ορίστηκε στη Διάσκεψη των Προέδρων. Καταστρατηγείται έτσι ο κανονισμός. 
     ΠΡΟΕΔΡΕΥΩΝ (Σωτήρης Χατζηγάκης): Για δύο λεπτά. Και θα δώσω και άλλα δυο λεπτά…
     ΠΑΝΑΓΙΩΤΗΣ ΑΔΡΑΚΤΑΣ: Μα το θέμα δεν είναι να χαρίζουμε. Περιμένουμε εδώ οι Βουλευτές να μιλήσουμε. Μπορεί να απαντήσει διά των επόμενων ομιλητών. 
     ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Παπαϊωάννου. Για δύο λεπτά. 
     ΠΑΝΑΓΙΩΤΗΣ ΑΔΡΑΚΤΑΣ: Μα, περιμένουμε να μιλήσουμε και εμείς. 
     	(Θόρυβος από την πτέρυγα της Νέας Δημοκρατίας)
     Παράκληση να τηρηθεί ο Κανονισμός. Παράκληση να τηρηθεί η απόφαση της Διάσκεψης των Προέδρων. Νομίζω ότι αυτό αποφασίσαμε. 
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, αυτό αποφασίσαμε αλλά βάσει του Κανονισμού έχει το δικαίωμα και ο Κοινοβουλευτικός Εκπρόσωπος να παρεμβαίνει για λίγο. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Να εφαρμοστεί ο Κανονισμός. 
     ΠΡΟΕΔΡΕΥΩΝ (Σωτήρης Χατζηγάκης): Εσείς μιλήσατε δύο φορές, κύριε Παναγιωτόπουλε. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Από τον Κανονισμό έχω το δικαίωμα…
     ΠΡΟΕΔΡΕΥΩΝ (Σωτήρης Χατζηγάκης): Όχι, δεν σας επιτρέπω. Ελάτε, κύριε Παπαϊωάννου. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Είναι δυνατόν να μιλάω ταυτόχρονα με τον κύριο Υπουργό; 
     ΠΑΝΑΓΙΩΤΗΣ ΑΔΡΑΚΤΑΣ: Συμμετείχα στη Διάσκεψη των Προέδρων και αρνούμαι να δεχθώ την καταστρατήγηση του Κανονισμού. 
     ΑΠΟΣΤΟΛΟΣ ΚΑΚΛΑΜΑΝΗΣ: Μα μην καταργήσουμε το Προεδρείο στο τέλος. 
     	(Θόρυβος από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Κύριε Αδρακτά, θα σας απαντήσω μετά για το τι κάναμε στη Διάσκεψη των Προέδρων, τι λέει ο Κανονισμός και τι δικαιώματα έχει το Προεδρείο. Το Προεδρείο δεν είναι απολίθωμα. Εφαρμόζει τον κανονισμό ανάλογα με τις ανάγκες της Βουλής. 
     (Θόρυβος από την πτέρυγα της Νέας Δημοκρατίας)
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, έχοντας απόλυτο σεβασμό για τους συναδέλφους που θέλουν να μιλήσουν, θεωρώ ότι πρώτιστο χρέος είναι να υπάρξει σωστή ενημέρωση της Εθνικής μας Αντιπροσωπείας και βέβαια των Ελλήνων πολιτών. Δεν θα έπαιρνα το λόγο αν δεν υπήρχε αυτή η επιλεκτική παρουσίαση των στοιχείων σε σχέση με την κινητή περιουσία των ασφαλιστικών ταμείων. Ανέπτυξε προηγουμένως ο κ. Κακλαμάνης τη χρησιμότητα του να υπάρχουν φερέγγυα στοιχεία, να μην υπάρχει αποπροσανατολισμός. 
     Θέλω να πω το εξής: η κινητή περιουσία των ασφαλιστικών ταμείων είναι καταθέσεις, είναι έντοκα, ομόλογα, μετοχές, μερίδια, σύνολο χρεογράφων. Έδωσε ένα στοιχείο: η συνολική περιουσία στις 31/10/1993 ήταν 3.715.000.000 ευρώ. Σήμερα είναι 21.110.000.000. Το συνολικό αποτέλεσμα είναι αυτό που μετράει. 
     Δεύτερον, κύριοι συνάδελφοι -επειδή ο νόμος Σιούφα ψηφίστηκε το 1992- όπως καταλαβαίνετε το 1993 ήταν 3.715.000.000 ευρώ, τώρα είναι 21 δισεκατομμύρια. 
     Το 1999 υπήρξε μια έκρηξη στο χρηματιστήριο και πράγματι η περιουσία των ασφαλιστικών ταμείων όσον αφορά στις μετοχές πήγε στα 5.281.000.000, αλλά το 1998 ήταν  1.671.000.000 και τον επόμενο χρόνο πήγε 3.910.000.000. Δηλαδή σήμερα είναι 2.564.000.000. Άρα λοιπόν από το 1.671.000.000 είναι 2.564.000.000. 
     		(Θόρυβος από την πτέρυγα της Νέας Δημοκρατίας)
     Ακούστε κάτι. Ο δημαγωγικός λόγος…
     ΠΡΟΕΔΡΕΥΩΝ (Σωτήρης Χατζηγάκης): Καταθέστε το, κύριε Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Θα το καταθέσω.
     ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι συζήτηση αυτή.
     		(Θόρυβος από την πτέρυγα της Νέας Δημοκρατίας)
     ΜΙΛΤΙΑΔΗΣ ΠΑΠΑΪΩΑΝΝΟΥ: Περίμενα περισσότερο σεβασμό από τους συναδέλφους. Δεν ξέρω τι θέλουν να αποδείξουν. Με ενδιαφέρει να ακούσω τη θέση του Υπουργού αν νομίζει –και να κατατεθούν τα στοιχεία- ότι υπήρξε λαθεμένη διαχείριση στα αποθεματικά των ασφαλιστικών ταμείων. Και ποια είναι η θέση του για το ποια είναι η εικόνα σήμερα. 
     Θέλω να ξέρω –και τελειώνω- αν η υπογραφή του ίδιου και του κ. Αγγελόπουλου κάτω από τον κοινωνικό προϋπολογισμό του 2004 -που είναι έργο του ΠΑΣΟΚ- και όσα αναφέρονται στη συγκεκριμένη έκθεση ισχύουν ή δεν ισχύουν. Ή θα μας πάει σε κάποια άλλη απογραφή που θα είναι πάλι ολέθρια και για το θεσμό της κοινωνικής ασφάλισης. 
     Καταθέτω το σχετικό πίνακα. 
     (Στο σημείο αυτό ο Βουλευτής κ.  Μιλτιάδης Παπαϊωάννου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. Ο κύριος Υπουργός έχει το λόγο. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, εγώ δεν θέλω να τροφοδοτήσω την οξύτητα και την ένταση. Και δεν θέλω να το κάνω γιατί αυτήν τη στιγμή που μιλάμε εμείς εδώ, ο Έλληνας Πρωθυπουργός στις Βρυξέλλες έχει καταγάγει μια σημαντική νίκη. Αυτό είναι το κλίμα έξω από την Αίθουσα. 
     	(Χειροκροτήματα από την πτέρυγα της Νέας Δημοκρατίας)
     Και στις Βρυξέλλες είναι μαζί και ο Αρχηγός της Αξιωματικής Αντιπολίτευσης, ο κ. Γεώργιος Παπανδρέου…
     	(Χειροκροτήματα από την πτέρυγα της Νέας Δημοκρατίας)
     …με τον οποίο διαφωνούμε σε πολλά, αλλά δίνει και αυτός τη δική του μάχη για τις ελληνικές θέσεις στα πλαίσια της συνόδου των Ευρωσοσιαλιστών. 
     Δεν θέλω να χαλάσω το κλίμα αλλά θέλω να δώσω δυο χρήσιμες διευκρινίσεις. 
     Αγαπητοί φίλοι και φίλες, κυρίες και κύριοι συνάδελφοι της Αξιωματικής Αντιπολίτευσης. Θα παρακαλέσω, την κατάσταση που δημιουργήθηκε στο χρηματιστήριο στα πλαίσια της οποίας έχασαν ιδρώτα, κόπους και πόρους που απέκτησαν με τίμια εργασία εκατομμύρια συμπολίτες μας, να μην τη θίγετε. Είναι πραγματικά προσβολή στην κοινή γνώμη να έρχεστε εδώ και να επαίρεστε γι’ αυτά που έγιναν στο χρηματιστήριο επί των ημερών σας και λυπάμαι που το λέω. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν δέχομαι τη διαστρέβλωση. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Παπαϊωάννου, δεν έχετε το λόγο. Καθίστε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Ο κύριος Υπουργός νομίζει ότι είμαστε στην τηλεόραση. Κάνει λάθος. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Διάλογο κάνουμε; 
     Καλό είναι να μην προσβάλλετε τη νοημοσύνη του Έλληνα και της Ελληνίδας. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, με συγχωρείτε. 
     Κύριε Παπαϊωάννου, σας έδωσα το λόγο ερχόμενος σε αντίθεση με τη μισή Βουλή. Σας παρακαλώ να σεβαστείτε λίγο τη διαδικασία. 
     Ορίστε, κύριε Υπουργέ. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ σέβομαι αλλά δεν δέχομαι τη διαστρέβλωση. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Η καταλήστευση του εισοδήματος των Ελλήνων και των Ελληνίδων στο ελληνικό Χρηματιστήριο, αποτελεί ένα γεγονός που το έζησαν οι συμπολίτες μας στο πετσί τους. Και το υπέστησαν στο οικογενειακό και προσωπικό βαλάντιο. Ας μην τους προσβάλλουμε.
      Τώρα, όσον αφορά θέματα που έθιξε ο πρώην Πρόεδρος της Βουλής, ο κ. Κακλαμάνης. 
      Κύριε Κακλαμάνη, τη λογική του κράτους προς τους επιχειρηματίες, τους κακούς επιχειρηματίες –γιατί δεν πρέπει να τους βάζουμε όλους στο ίδιο τσουβάλι, την υγιή επιχειρηματικότητα την έχει ανάγκη η χώρα μας, όπως και κάθε άλλη χώρα με ελεύθερη οικονομία και ελεύθερο πολίτευμα- της ιδιοποίησης των κερδών από τους ίδιους και της κοινωνικοποίησης των ζημιών δεν την εφήρμοσαν οι κυβερνήσεις της Νέας Δημοκρατίας, αλλά –λυπάμαι που το λέω- οι κυβερνήσεις του ΠΑΣΟΚ. 
      Εμείς έχουμε δηλώσει προς κάθε κατεύθυνση, με την ευκαιρία και των προβλημάτων των κλωστηρίων στη βόρειο Ελλάδα, ότι η Κυβέρνηση αυτή –και θέλουμε να πιστεύουμε και κάθε κυβέρνηση της ελληνικής πολιτείας- δεν είμαστε εκβιάσιμοι και δεν θα δεχθούμε κάποιοι να χρησιμοποιούν τους εργαζομένους και το ιερό δικαίωμα στην εργασία σαν ομηρία. Αυτό δεν θα το δεχθούμε!
      (Χειροκροτήματα από την πτέρυγα της Νέας Δημοκρατίας)
      Και είπαμε και κάτι ακόμα. Ότι μπορεί ο κάθε επιχειρηματίας να ζητάει τη δανειοδότησή του στα πλαίσια της νομιμότητας και της λειτουργίας των χρηματοπιστωτικών οργανισμών. Είναι αδιανόητο, όμως, για εμάς να μη βάζει και ο επιχειρηματίας το χέρι στην τσέπη. 
      Θέλω να είμαι σαφής. Το είπα, το επαναλαμβάνω και θα μείνω εδώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Προσέχω πάντοτε τι λέω σε αυτή την Αίθουσα, κύριε Πρόεδρε. Όσα χρόνια ήμουν σε αυτήν την Έδρα, όπως ξέρετε, δεν έπαιρνα το λόγο από την Αίθουσα ακριβώς για να μη δημιουργούνται εντυπώσεις που θα θίγουν την εικόνα της αντικειμενικότητας, που πρέπει να έχει ο Πρόεδρος του Σώματος.
      Θα παρακαλέσω τον κύριο Υπουργό –και επιμένω και τον παρακαλώ και προσωπικά - να διευκρινίσει αν είδε σε αυτά που είπα έπαρση…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν είπα κάτι τέτοιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό άκουσα στο γραφείο μου τώρα. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Είπα εγώ «έπαρση»;
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε ότι επαίρονται οι συνάδελφοι της Αντιπολιτεύσεως…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν αφορούσε εσάς. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, να πείτε, κύριε Υπουργέ…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Είπα ότι δεν δικαιούνται οι συνάδελφοι του ΠΑΣΟΚ να επαίρονται για τα όσα έγιναν στο ελληνικό Χρηματιστήριο τη συγκεκριμένη περίοδο της κρίσης όπου απώλεσε η συντριπτική πλειοψηφία των μετοχών την κεφαλαιοποίηση τους. Αυτό είπα.
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ να ολοκληρώσω.
      Τι έγινε στο Χρηματιστήριο την περίοδο εκείνη; Καλό θα είναι, όπως λέγει και ο κ. Έβερτ και πολλοί άλλοι και από τη Νέα Δημοκρατία και από το ΠΑΣΟΚ και εντός και εκτός της Αιθούσης, να διερευνηθεί. 
      ΠΡΟΕΔΡΕΥΩΝ (Σωτήρης Χατζηγάκης): Τώρα, όμως, κύριε Πρόεδρε, πηγαίνετε σε ουσιαστικό θέμα. Ήρε την…
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο. Δεν θα επιμείνω. Είπα όμως και κάτι σχετικά με το θέμα του Χρηματιστηρίου, το οποίο άκουσε ο κύριος Υπουργός.
      (Θόρυβος από την πτέρυγα της Νέας Δημοκρατίας)
      Όπως γνωρίζετε στη δικαιοσύνη εκκρεμεί η υπόθεση της επιχείρησης, που η σημερινή Κυβέρνηση διευκολύνει να εισπράττει δισεκατομμύρια…
      ΠΡΟΕΔΡΕΥΩΝ (Σωτήρης Χατζηγάκης): Δεν είναι, όμως, προσωπικό αυτό, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: …προφανώς πέραν εκείνων που καταλήστευσε στο Χρηματιστήριο.
      ΠΡΟΕΔΡΕΥΩΝ (Σωτήρης Χατζηγάκης): Αυτό, όμως, δεν είναι προσωπικό.
      ΑΠΟΣΤΟΛΟΣ ΚΑΚΛΑΜΑΝΗΣ: Επίσης, ανέφερα για τα χρέη των νοσοκομείων…
      ΠΡΟΕΔΡΕΥΩΝ (Σωτήρης Χατζηγάκης): Δεν είναι προσωπικό αυτό, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: …ότι νομοθετείτε διαγραφή ευθυνών και ερευνών.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Αυτό, όμως, δεν είναι προσωπικό, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Άρα, κύριε Υπουργέ, εδώ είστε οφσάιντ,  αν θέλετε.
      (Θόρυβος από την πτέρυγα της Νέας Δημοκρατίας)
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, τίθεται προσωπικό ζήτημα σε ολόκληρη την Κοινοβουλευτική Ομάδα πλέον. Σέβομαι και εκτιμώ τον πρώην Πρόεδρο της Βουλής, αλλά αυτήν τη στιγμή καταστρατηγείται η διαδικασία.
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε συνάδελφε. Δεν βοηθάτε έτσι τη διαδικασία. Είπε μία πρόταση ο κύριος Πρόεδρος παραπάνω. Μπορεί να ζητήσει το λόγο αν θέλει.
      ΠΑΝΑΓΙΩΤΗΣ ΑΔΡΑΚΤΑΣ: Δεν είναι προσωπικό.
      ΠΡΟΕΔΡΕΥΩΝ (Σωτήρης Χατζηγάκης): Μπορεί να ζητήσει το λόγο αν θέλει και να μιλήσει δέκα λεπτά. Σας παρακαλώ. Τι πάθατε σήμερα; Σας παρακαλώ!
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Ποιο είναι το προσωπικό, κύριε Παπαϊωάννου;
      ΜΙΛΤΙΑΔΗΣ ΠΑΠΑΪΩΑΝΝΟΥ: Αμέσως. Θα το πω. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ο κύριος Υπουργός είπε ότι κάποιοι επαίρονται –και μίλησε μόνο ο κ. Κακλαμάνης…
      ΠΡΟΕΔΡΕΥΩΝ (Σωτήρης Χατζηγάκης): Ελύθη, το θέμα, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ελύθη, όσον αφορά τον κ. Κακλαμάνη. Επειδή ο επόμενος που μίλησε ήμουν εγώ, θέλω να πω το εξής: Όχι μόνο δεν επαίρομαι…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Παπαϊωάννου, δεν σας δίνω το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θέλω να ξεκαθαρίσω…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε συνάδελφε! Μα, επιτέλους σήμερα τι πάθατε; Δεν σας δίνω το λόγο, κύριε συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα είχα τελειώσει.
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε συνάδελφε, καθίστε παρακαλώ.
      Ο κ. Κουσελάς έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πιστέψτε με, θα είχα τελειώσει.
      ΠΡΟΕΔΡΕΥΩΝ (Σωτήρης Χατζηγάκης): Καθίστε σας παρακαλώ!
      Ο κ. Κουσελάς έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πιστέψτε με, θα είχα τελειώσει.
      Δεν επαίρεται κανένας γι’ αυτό. Ο κύριος Υπουργός διάλεξε τον τρόπο της φυγής. Δεν απάντησε στο ερώτημα που του έθεσα και…
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δώσαμε στοιχεία. Πάρτε τους πίνακες του κ. Μαρκόπουλου και μελετήστε τους.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να μη γράφεται τίποτα στα Πρακτικά.
      Ορίστε, κύριε Κουσελά, έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: …
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κύριε Υπουργέ, είναι πολιτικά και ηθικά απαράδεκτο όταν ο Μιλτιάδης Παπαϊωάννου με συγκεκριμένα στοιχεία καταθέτει την πορεία σχετικά με την περιουσία των ταμείων, εσείς από την άλλη πλευρά να απαντάτε με πολιτικές συκοφαντίες.
      (Θόρυβος από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δώσαμε στοιχεία, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, είμαστε στις 17 του Δεκέμβρη…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι κάτι έπαθε σήμερα η Βουλή. Κάτι πάθαμε όλοι εδώ.
      ΔΗΜΗΤΡΙΟΣ ΚΟΥΣΕΛΑΣ: Να ηρεμήσουμε…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Θα απαντήσει, κύριοι συνάδελφοι. Θα έχει το λόγο να απαντήσει επί προσωπικού. Σας παρακαλώ τώρα.
      Συνεχίστε, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, σας παρακαλώ να κρατήσετε το χρόνο για τις διακοπές.
      Αγαπητές συναδέλφισσες και συνάδελφοι, βρισκόμαστε στις 17 του Δεκέμβρη και απ’ ό,τι φαίνεται η Κυβέρνηση δεν έκανε πράξη αυτό που δεσμεύτηκε ο κ. Γιακουμάτος ως εισηγητής του Κοινωνικού Προϋπολογισμού πέρσι και Υφυπουργός Εργασίας σήμερα.
      Κουβεντιάζουμε έναν προϋπολογισμό που είναι ουσιαστικά απολογισμός. 
      Κύριε Υπουργέ, φαίνεται, όμως, ότι η Κυβέρνησή σας πολλά δεν θα κάνει πράξη από τις υποσχέσεις και τις δεσμεύσεις που αναλάβατε στον τομέα της κοινωνικής πολιτικής απέναντι στον ελληνικό λαό, γιατί οι φιλοδοξίες σας, απ’ ό,τι φάνηκε από τη σημερινή σας τοποθέτηση, εξαντλούνται στο να καταβάλετε απλά και μόνο κανονικά τις συντάξεις και τίποτα άλλο παραπέρα. Ας ελπίσουμε ότι του χρόνου τουλάχιστον θα συζητήσουμε –το Μάρτη- κανονικά τον Κοινωνικό Προϋπολογισμό.
      Αγαπητές συναδέλφισσες και συνάδελφοι, ο Κοινωνικός Προϋπολογισμός του 2004, που αναμφίβολα είναι ο πιο ενισχυμένος κοινωνικός προϋπολογισμός των τελευταίων χρόνων, δεν αναδεικνύει την κοινωνική ευαισθησία της σημερινής, αλλά της προηγούμενης κυβέρνησης. 
      Είναι γνωστό πως υπάρχουν πολλές αδυναμίες, προβλήματα και υστερήσεις στον τομέα της κοινωνικής πολιτικής, σε σχέση πάντα με τις πραγματικές ανάγκες του λαού μας. Και εμείς που ανήκουμε στη μεγάλη προοδευτική, σοσιαλιστική παράταξη δεν μπορούμε να εφησυχάζουμε. Όσα και να διαθέσουμε για την κοινωνική ασφάλιση και την προστασία, για την υγεία, για τις κοινωνικές παροχές, δεν θα είναι ποτέ αρκετά. 
      Η δική μας, όμως, παράταξη ήταν εκείνη που στήριξε και στηρίζει το κοινωνικό κράτος. Και το έχει αποδείξει αυτό γιατί αυτή το έχτισε και αυτή το ανέπτυξε από το 1981 και μετά, με λάθη και αδυναμίες, με προβλήματα σίγουρα. Δεν μπορεί, όμως, να κατηγορηθεί ότι το ξήλωσε, όπως έκαναν κάποιοι επικριτές της, οι οποίοι σήμερα εμφανίζονται με ασθενή μνήμη. 
      Διότι φαίνεται ότι ξεχάσατε, αγαπητοί συνάδελφοι της Κυβέρνησης, τους αντιασφαλιστικούς νόμους, τους οποίους τους επικαλείστε πάλι σήμερα, 2084 και 1902. Ξεχάσατε τη ληστεία –κυριολεκτικά τη ληστεία- των αποθεματικών των ταμείων που επί πενήντα και πλέον χρόνια ήταν υποχρεωτικά κατατεθειμένα στην Τράπεζα της Ελλάδος με 4% επιτόκιο.
      Εμείς ταχθήκαμε υπέρ του δημόσιου, καθολικού και υποχρεωτικού χαρακτήρα της κοινωνικής ασφάλισης σ’ ένα σύγχρονο και οργανωμένο σύστημα κύριας και επικουρικής ασφάλισης υπέρ του δημόσιου χαρακτήρα της υγείας και κατά της εμπορευματοποίησής της. 
      Διαχωρίσαμε τη θέση μας από όσους θα ήθελαν το κράτος σε ρόλο Πόντιου Πιλάτου, όπως κάνετε σήμερα, κύριε Υπουργέ, με την περίπτωση των τραπεζών, απέναντι σε μία κοινωνία πολλών ταχυτήτων και έντονων ανισοτήτων, δέσμια των ορέξεων και των επιταγών της αγοράς, σ’ ένα συρρικνωμένο, δηλαδή, κράτος ελεημοσύνης για τους κοινωνικά ασθενέστερους.
      Θέσαμε υψηλούς στόχους. Κάναμε σημαντικές αλλαγές, όπως άλλωστε φαίνεται από τα διαχρονικά στοιχεία του Κοινωνικού Προϋπολογισμού που εσείς υπογράφετε και στον τομέα της χρηματοδότησης και στο θεσμικό πλαίσιο της κοινωνικής ασφάλισης και στις υποδομές και στις παροχές πρόνοιας για τους ανέργους, τους ανάπηρους, τους πολύτεκνους. 
      Αγαπητές συναδέλφισσες και συνάδελφοι, κάναμε σημαντικά βήματα. Όχι όσα θα θέλαμε, όχι όσα χρειάζονται για να ανταποκριθούμε αποτελεσματικά στις απαιτήσεις και τις ανάγκες των πολιτών σε κάθε γωνιά της χώρας. Δεν πρέπει, όμως, να μηδενίζουμε τα πάντα.
     Ας τα δούμε στην πραγματική τους διάσταση με τα θετικά και τις αδυναμίες τους και ας συζητήσουμε με ποιους πόρους, με ποιους τρόπους και με ποιες προτεραιότητες θα πετύχουμε τις βελτιώσεις και τις τομές, που σήμερα απαιτεί η κοινωνία. Πάνω από τους αριθμούς υπάρχουν άνθρωποι, ανάγκες, προβλήματα, ποιοτικά δεδομένα, αναγκαστικοί περιορισμοί κρίσιμης σημασίας. Υπάρχουν πολιτικές επιλογές.
     Πριν, λοιπόν, οι συνάδελφοι της Συμπολίτευσης σηκώσουν το λάβαρο της κριτικής για τα κακώς κείμενα στο χώρο της κοινωνικής ασφάλισης, της υγείας και της κοινωνικής προστασίας επί ΠΑΣΟΚ πλειοδοτώντας, όπως έγινε και πέρυσι, σε υποσχέσεις για τομές και υπερβάσεις, καλό θα ήταν να ετοιμαστούν να συγκρίνουν το κάθε μέγεθος που περιέχεται σε αυτό το βιβλίο με τα μεγέθη που οι ίδιοι θα παρουσιάσουν στο δικό τους Κοινωνικό Προϋπολογισμό του έτους 2005. Εκεί θα δούμε εάν και κατά πόσο ασκείται μια ουσιαστικά καλύτερη κοινωνική πολιτική, κατά πόσο όντως ανακουφίζονται οι ασθενέστερες κοινωνικές ομάδες και βελτιώνεται η καθημερινότητα των πολιτών εάν πράγματι προωθείται από τη σημερινή Κυβέρνηση η πραγματική σύγκλιση, όπως δεσμεύθηκε για ένα ακόμη καλύτερο κοινωνικό κράτος.
     Όμως, τα μέχρι σήμερα πεπραγμένα της Κυβέρνησης, αλλά, κύριε Υπουργέ, και τα μεγέθη του κρατικού προϋπολογισμού, γιατί δεν έχουμε τον Κοινωνικό Προϋπολογισμό, συνηγορούν και πάνε σε άλλη κατεύθυνση και όχι σε αυτή που δεσμευτήκατε. Δεσμευτήκατε για να υπάρξουν ουσιαστικές αυξήσεις των συντάξεων. Αυτό που βλέπουμε από τον προϋπλογισμό, είναι ότι οι αυξήσεις είναι της τάξεως του 4%, έναντι 14% του 2004. Επομένως δεν υπάρχει καμία προσπάθεια από την καινούργια Κυβέρνηση να ξεπεραστεί το πρόβλημα με τις κατώτερες συντάξεις. 
     Προβλέπετε αύξηση του ΕΚΑΣ κατά 15 μέχρι 20 ευρώ το 2005 έναντι 42 μέχρι 55 ευρώ που ήταν οι αυξήσεις το 2004, αυξήσεις που τότε η Νέα Δημοκρατία είχε χαρακτηρίσει «ψίχουλα». Με βάση τις δικές σας εξαγγελίες θα έπρεπε να έχουμε αύξηση κατά 22,5 ευρώ τουλάχιστον φέτος για να φτάσει το ΕΚΑΣ στα 230 ευρώ για τα οποία δεσμευτήκατε. Ακόμη βέβαια περιμένουμε τη ρύθμιση για να μη μειωθεί ο αριθμός των δικαιούχων σε σχέση με τις κλάσεις του ΕΚΑΣ. 
     Θυμάστε, αλήθεια, τι λέγατε για τις αυξήσεις των αγροτών; Αντί για την αύξηση στις συντάξεις των αγροτών κατά 32 ευρώ το μήνα, όπως υποσχέθηκε η Κυβέρνηση, οι πιστώσεις του ΟΓΑ επαρκούν για αύξηση μόνο 17 ευρώ το 2005 με βάση το δικό σας προϋπολογισμό.
     Καμία πίστωση για την καταβολή του επιδόματος στις οικογένειες με τρία παιδιά, ενώ οι πιστώσεις για επιδόματα οικογενειών με τέσσερα παιδιά είναι μειωμένες κατά 4.000.000 ευρώ σε σχέση με το 2004. 
     Ο προϋπολογισμός του 2005 προβλέπει στασιμότητα, αν όχι υποχώρηση των δαπανών υγείας από το 2,8% που ήταν στο 2,77% το 2005.
     Και βέβαια αυξάνετε τις πιστώσεις για τις εφημερίες στα νοσοκομεία μόλις κατά 2%, ποσοστό που δεν καλύπτει ούτε τη στοιχειώδη ετήσια ωρίμανση των αντίστοιχων αμοιβών, πόσο μάλλον να υπάρξουν καινούργια κονδύλια για προσλήψεις νοσηλευτικού, ιατρικού και άλλου προσωπικού στα νοσοκομεία που έχουν προβλήματα. Το Νοσοκομείο της Καλαμάτας στη Μεσσηνία που είναι η ιδιαίτερη πατρίδα μου, αντιμετωπίζει έντονα και τρομακτικά προβλήματα έλλειψης προσωπικού. Έτσι υποσκάπτουμε το δημόσιο χαρακτήρα της υγείας. Εξαναγκάζουμε τους πολίτες να αναζητήσουν διέξοδο στις ιδιωτικές υπηρεσίες υγείας. 
     Το ερώτημα, κυρίες και κύριοι συνάδελφοι, είναι με αυτά τα στοιχεία για ποιο πραγματικά κοινωνικό κράτος μιλάτε.
     Δεν θα σας κουράσω με τα πολυάριθμα δεδομένα του Κοινωνικού Προϋπολογισμού, που κανονικά θα απαιτούσαν άλλη διαδικασία και μεγαλύτερα χρονικά περιθώρια συζήτησης. Θα περιοριστώ στην ενδεικτική επισήμανση ορισμένων σημαντικών, κατά τη γνώμη μου, θεμάτων, που πρέπει να μας απασχολήσουν. 
     Όπως τόνισαν οι προηγούμενοι ομιλητές και ο εισηγητής του ΠΑΣΟΚ η βελτίωση των σημαντικότερων μεγεθών του Κοινωνικού Προϋπολογισμού έτους 2004 έναντι εκείνου του 2003, είναι σημαντική. Αν ρίξουμε μια ματιά διαχρονικά στην εξέλιξη των κοινωνικών δαπανών, θα δούμε ότι οι κοινωνικές δαπάνες το 1980 ήταν το 13,98% του ΑΕΠ, το 1990 ήταν το 19,22% του ΑΕΠ, το 1993 ήταν το 18,49% του ΑΕΠ και το 2004 φτάνουν το 22,6% του ΑΕΠ, κλείνοντας πλέον προς τον ευρωπαϊκό μέσο όρο.
     Τι δείχνει όλη αυτή η αναδρομή; Δείχνει ότι σε όσες περιπτώσεις είχατε εσείς την ευθύνη άσκησης κοινωνικής πολιτικής, η καμπύλη κατέβαινε προς τα κάτω, όπως το 1993, που από 19,22% που ήταν το 1990 κατέβηκε στο 18,49%. 
     Δεν έχω χρόνο για να αναφερθώ στις σημαντικές αυξήσεις που υπήρξαν στα ζητήματα της κρατικής επιχορήγησης, της βασικής σύνταξης του ΕΚΑΣ και της περιουσίας των ασφαλιστικών ταμείων για την οποία έγινε πολύς λόγος. Η περιουσία των ασφαλιστικών ταμείων από 3,8 δισεκατομμύρια ευρώ το 1993 ή 5,3% του ΑΕΠ αυξήθηκε το 2003 σε 21,8 δισεκατομμύρια ευρώ, δηλαδή στο 14,4% του ΑΕΠ Αυτή ήταν η διαχείριση που εμείς κάναμε σε σχέση με τα ασφαλιστικά ταμεία. 
     Επιτρέψτε μου, όμως, να εστιάσω την παρέμβασή μου σε δύο δεδομένα του Κοινωνικού Προϋπολογισμού, που αξίζουν την προσοχή και τον προβληματισμό μας. Στο σύνολο των εσόδων των φορέων κοινωνικής ασφάλισης, οι εισφορές των εργαζομένων αντιστοιχούν στο 33,06% των συνολικών εισφορών και των εργοδοτών στο 30,17%. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΔΗΜΗΤΡΙΟΣ ΚΟΥΣΕΛΑΣ: Ναι, κύριε Πρόεδρε.
     Η αναλογία εισφορών-συνεισφορών στο ΙΚΑ που υπάρχει, είναι ένα προς δύο, 1% από τους εργαζόμενους, 2% από τους εργοδότες, αναλογία η οποία δεν αντανακλάται στη συνολική κατανομή των εσόδων, όπως φαίνεται. Δηλαδή, φαίνεται καθαρά ότι τα έσοδα από τις εισφορές των εργαζομένων είναι πολύ μεγαλύτερα από τα έσοδα από τις εισφορές των εργοδοτών.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε συνάδελφε.
     ΔΗΜΗΤΡΙΟΣ ΚΟΥΣΕΛΑΣ: Τελειώνω, κύριε Πρόεδρε.
     Αυτό τι δείχνει πρακτικά; Δείχνει το μέγεθος της εισφοροδιαφυγής, η οποία φτάνει τα 3.000.000.000 ευρώ, εισφοροδιαφυγή, κύριε Υπουργέ, που δεν θέλετε να την ελέγξετε, ίσα-ίσα που με το χθεσινό νομοσχέδιο την επιβραβεύετε. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Κύριοι συνάδελφοι, κάνω έκκληση και πάλι ως προς το χρόνο. Είναι εγγεγραμμένοι δεκατέσσερις (14) ακόμη ομιλητές. Θέλω να μιλήσουν όλοι σήμερα. 
     Η κ. Χριστιάνα Καλογήρου έχει το λόγο.
     ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, κυρίες και κύριοι συνάδελφοι, συζητάμε σήμερα τον Κοινωνικό Προϋπολογισμό του 2004, έναν προϋπολογισμό, κύριοι συνάδελφοι της Αξιωματικής Αντιπολίτευσης που η δική σας κυβέρνηση κατήρτησε, έναν προϋπολογισμό που η Κυβέρνηση της Νέας Δημοκρατίας υλοποίησε και έδωσε 800.000.000 ευρώ περισσότερα για να μπορέσει με διαρθρωτικές κινήσεις να προσαρμόσει την κοινωνική πολιτική κατά τέτοιον τρόπο ώστε να αρθούν και κοινωνικές ανισότητες –όσο ήταν δυνατόν μέσα σε εννέα μήνες- αλλά κυρίως να αρθούν οι ολιγωρίες και οι ελλείψεις που είχε ο προϋπολογισμός που εσείς συντάξατε για τη λειτουργία των ταμείων. Αυτό το αποδεικνύουν και τα στοιχεία που κατέθεσε ο κύριος Υπουργός σε σχέση με το ταμείο του ΟΤΕ.
     Ο Κοινωνικός Προϋπολογισμός ο οποίος συντάχθηκε, συντάχθηκε με βάση τα προϋπολογιστικά στοιχεία που έδωσαν τα επιμέρους ασφαλιστικά ταμεία τον Οκτώβριο του 2003, χωρίς να έχουν ληφθεί υπόψη τα τρέχοντα και αναθεωρημένα απολογιστικά στοιχεία της εποχής. Επομένως αυτήν τη στιγμή έχουμε πρόβλημα στο προβούμε σε κάποιες συγκρίσεις που θα μας οδηγήσουν σε ασφαλή συμπεράσματα.
     Βεβαίως, με πολύ χαρά άκουσα από το στόμα του κυρίου Υπουργού ότι εντός του πρώτου εξαμήνου του 2005 θα συζητήσουμε τον Προϋπολογισμό του 2005, οπότε θα έχουμε τα απαραίτητα στοιχεία.
      Σε σχέση τώρα με την ακίνητη και την κινητή περιουσία των ασφαλιστικών ταμείων, που τόσος λόγος έγινε, εγώ θα σας έλεγα να ανατρέξουμε στα στοιχεία που μας κατέθεσε ο συνάδελφος ο κ. Μαρκόπουλος. Αυτά τα στοιχεία μπορούν να μας δώσουν μία πραγματική αποτίμηση της κατάστασης της κινητής περιουσίας των ασφαλιστικών ταμείων και το πού έφτασε αυτή η περιουσία με τις επιλογές της κυβέρνησης του ΠΑΣΟΚ. 
      Όπως είπα και πριν, δεν μας παρέχεται η δυνατότητα με τα στοιχεία που έχουμε ως γνώστες της πραγματικής απολογιστικής κατάστασης των ασφαλιστικών ταμείων, να αποτελέσει εργαλείο ο προϋπολογισμός, ώστε να διατυπώσουμε κρίσεις σε σχέση με μέτρα πολιτικής. Αυτό θα γίνει με τον επόμενο προϋπολογισμό του 2005, που τους αμέσως επόμενους μήνες θα καταθέσει το αρμόδιο Υπουργείο, για να μπορέσουμε έτσι να συζητήσουμε επί των συγκεκριμένων μέτρων που θα ενισχύσουν και θα εξυγιάνουν τη λειτουργία του συστήματος της κοινωνικής ασφάλισης. Ενός συστήματος που με τις επιλογές τους οι κυβερνήσεις του ΠΑΣΟΚ μετά το 1981 οδήγησαν τα ασφαλιστικά ταμεία στα πρόθυρα της κατάρρευσης. Αυτή η κατάρρευση ας μην ξεχνάμε ότι αποτράπηκε με το νόμο Σιούφα. 
      Συγχωρέστε μου αυτήν την αναδρομή, αλλά πραγματικά δεν είναι δυνατόν να αναφερόμαστε στο ασφαλιστικό μας σύστημα και να μην πηγαίνει το μυαλό μας σ’ αυτόν το νόμο-σταθμό για την κοινωνική ασφάλιση της χώρας. Και ας μην ξεχνάμε, κύριε Κακλαμάνη, κύριε Πρόεδρε, με όλο το σεβασμό, ότι χάρη σ’ αυτόν το νόμο δόθηκε η δυνατότητα να αξιοποιηθεί η ακίνητη περιουσία των ασφαλιστικών ταμείων και να μπορούμε τώρα να μιλάμε για ακίνητη περιουσία των ασφαλιστικών ταμείων πολύ μεγαλύτερη έναντι εκείνης της εποχής. 
      Άλλοι ήταν οι μαθητευόμενοι μάγοι, κύριε Πρωτόπαπα, και αυτό φαίνεται και κρίνεται εκ του αποτελέσματος. Είπατε ότι η Νέα Δημοκρατία κάνει μία απλή διαχείριση και όχι διακυβέρνηση. 
      Το πρόβλημα, κυρίες και κύριοι συνάδελφοι της Αξιωματικής Αντιπολίτευσης, είναι ότι επί τόσα χρόνια κυβερνήσατε τη χώρα κάνοντας κακή διαχείριση του δημόσιου χρήματος και ασκώντας μία τέτοια οικονομική πολιτική που μας έφτασε στη σημερινή οικονομική κατάσταση με τα δύο εκατομμύρια πολιτών που ζουν κάτω από το όριο της φτώχειας και με τις πεντακόσιες χιλιάδες ανέργους. Η Νέα Δημοκρατία, κάνοντας σωστή διαχείριση, ασκώντας κοινωνική πολιτική σύμφωνη με τις προεκλογικές δεσμεύσεις, οικοδομεί ένα κοινωνικό κράτος, στο οποίο οι πολίτες, οι εργαζόμενοι, μπορούν να αισθάνονται σιγουριά για την κοινωνική τους ασφάλεια και για το μέλλον των ασφαλιστικών τους ταμείων.
      Επανερχόμενη στον Κοινωνικό Προϋπολογισμό θα ήθελα να κάνω δύο πολύ σύντομες παρατηρήσεις σε σχέση με τα στοιχεία του ΙΚΑ, που είναι ο μεγαλύτερος ασφαλιστικός φορέας της χώρας με 11.000.000.000 προϋπολογισμό, που είναι το ? του κρατικού μας προϋπολογισμού. 
      Ως προς τις δαπάνες της υγείας τα τελευταία χρόνια παρατηρούμε μια αλματώδη αύξηση του ελλείμματος του ΙΚΑ στον τομέα των παροχών της υγείας. Σ’ αυτό βεβαίως έχει συντελέσει ότι τα τελευταία χρόνια δεν δίνεται το τμήμα της τριμερούς χρηματοδότησης, δηλαδή η κρατική επιχορήγηση, για τις δαπάνες ασθενείας του ασφαλιστικού οργανισμού.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σ’ ένα λεπτό ακριβώς, κύριε Πρόεδρε, θα έχω ολοκληρώσει.
      Αυτό, όμως, θα πρέπει να το λάβουμε σοβαρά υπόψη μας, λαμβάνοντας υπόψη το ότι δίνεται και μία αφανής κοινωνική χρηματοδότηση στο ΙΚΑ, διότι πληρώνει πολύ μικρότερα νοσήλια προς τα νοσοκομεία του ΕΣΥ.
      Τέλος, θα ήθελα να πω ότι αν ανατρέξουμε στα προϋπολογιστικά στοιχεία που αφορούν το ΙΚΑ, θα δούμε ότι προβλέπεται ένα σημαντικό έλλειμμα για το 2004 της τάξεως των 500.000.000 ευρώ. Αυτό είναι το έλλειμμα που η δική σας κυβέρνηση είχε προβλέψει. Αν, όμως, πάμε στα απολογιστικά στοιχεία του ιδρύματος, θα δούμε ότι το έλλειμμα αυτό έχει μηδενιστεί. Αυτή είναι η διακυβέρνηση της Νέας Δημοκρατίας και είμαστε πολύ περήφανοι γι’ αυτό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Καλογήρου.
      Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Συζητάμε τον Κοινωνικό Προϋπολογισμό που αποτελεί ένα μέρος από τον προϋπολογισμό του κράτους. 
      Θα ήθελα να πω ότι χθες, κύριε Πρόεδρε, ο αρμόδιος Υπουργός Οικονομίας και Οικονομικών ομολόγησε ότι τα στοιχεία που προβλέπονται στον προϋπολογισμό, που θα συζητήσουμε αύριο στην Βουλή, σε επίπεδο Ευρωπαϊκής Ένωσης ήδη έχουν απορριφθεί. Δηλαδή δεν αποδέχεται ούτε η Ευρωπαϊκή Ένωση ούτε το ECOFIN ούτε η EUROSTAT ότι τα στοιχεία που περιλαμβάνονται στον προϋπολογισμό ανταποκρίνονται στην πραγματικότητα. Σήμερα ακούσαμε από τον αρμόδιο Υφυπουργό κ. Δούκα, που είναι υπεύθυνος για το Γενικό Λογιστήριο και κατ’ επέκταση για τον προϋπολογισμό, να ομολογεί ότι το έλλειμμα θα ξεπεράσει το 6%, ενώ ο προϋπολογισμός προβλέπει ότι για το 2005 θα είναι 5,3%.
      Γιατί τα ανέφερα αυτά, κύριε Πρόεδρε και κύριε Υπουργέ; Γιατί οι λέξεις έχουν χάσει το νόημά τους. Η λεγόμενη κοινωνική πολιτική που επαγγέλλεται η Νέα Δημοκρατία, η ήπια  προσαρμογή, είναι μία καλυμμένη σκληρή λιτότητα για τους εργαζόμενους, για τους μισθωτούς, για τους συνταξιούχους, για τους μικρομεσαίους, για τα αδύναμα κοινωνικά στρώματα. Αυτή η δήθεν ήπια προσαρμογή –επαναλαμβάνω- είναι μια πολιτική σκληρής λιτότητας. Και δυστυχώς, δεν θα αρκεστεί στην πολιτική για το 2005, αλλά θα έχει και δεύτερο έτος, γιατί για να πετύχουμε τη δέσμευση που έχουμε στα πλαίσια της επιτήρησης, στην οποία μας οδήγησε η δήθεν περιβόητη απογραφή και για το 2006, θα συνεχίσετε την περιοριστική, αντικοινωνική πολιτική. 
      Αυτή πώς εκφράζεται στον Προϋπολογισμό του 2005; Με τα συγκεκριμένα κονδύλια. Δεν είναι αριθμοί που επικαλούμαστε εμείς, η Αντιπολίτευση. Αναφέρονται, κύριε Υπουργέ, μέσα στον Προϋπολογισμό που καταθέσατε εσείς και που θα συζητήσουμε αύριο. Ποιο είναι το ποσό για την υγεία, για την πρόνοια, για την περίθαλψη, για την κοινωνική αλληλεγγύη; Το 2004 ήταν 2,8%.
      Προβλέπετε εσείς, κύριοι της Νέας Δημοκρατίας, ότι για το 2005 το κονδύλι των δαπανών για την υγεία, την πρόνοια, την κοινωνική αλληλεγγύη θα είναι 2,77%, δηλαδή μικρότερο από τον προηγούμενο χρόνο. Ναι ή όχι; Δεύτερον, σχετικά με τις επιχορηγήσεις στα ασφαλιστικά ταμεία, υπολείπονται για το 2005 τα ποσά σε σχέση με το 2004; Υπολείπονται. Τρίτον, για τις αγροτικές συντάξεις, το ΕΚΑΣ κλπ., η προβλεπόμενη πίστωση είναι κατά το ήμισυ του ποσού που διαθέσαμε το 2004, ναι ή όχι; 
      ΑΘΑΝΑΣΙΟΣ ΜΠΟΥΡΑΣ: Όχι.
      ΑΝΔΡΕΑΣ ΜΑΚΡΥΠΙΔΗΣ: Σας παρακαλώ, κύριε συνάδελφε.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, θα μου επιτρέψετε, αφού συνυπολογίσετε τη διακοπή στο χρόνο μου, να πω ότι δεν περίμενα ο Υπουργός να είναι κλακαδόρος κάποιων συναδέλφων.
      (Θόρυβος από την πτέρυγα της Νέας Δημοκρατίας)
      ΠΑΝΑΓΙΩΤΗΣ ΑΔΡΑΚΤΑΣ: Τι είναι αυτά που λέτε;
      ΠΡΟΕΔΡΕΥΩΝ (Σωτήρης Χατζηγάκης): Είναι υβριστικό αυτό.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, ζητάω το λόγο επί προσωπικού. 
      ΑΝΔΡΕΑΣ ΜΑΚΡΥΠΙΔΗΣ: Να το δικαιολογήσω.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Να ανακαλέσει τώρα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, υπάρχει μία διαδικασία. Θα σας δώσω το λόγο επί προσωπικού.
      Κύριε Μακρυπίδη, για να μην έχουμε προσωπικά, ανακαλέστε τώρα αυτήν τη φράση, διότι η Βουλή έχει Βουλευτές, δεν έχει κλακαδόρους. Παρακαλώ, ανακαλέστε το αυτό για να μην έχουμε προσωπικά.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, δεν έχω πρόθεση –δεν είναι στο χαρακτήρα μου- να οξύνω ούτε να δίνω επίθετα και να χαρακτηρίζω συναδέλφους Βουλευτές και Υπουργούς. Όμως για να ανακαλέσω θα πρέπει να ανακαλέσει ο Υπουργός την παρότρυνση που έκανε «όχι, όχι» όταν έλεγα «ναι ή όχι» για το αν έχουμε απόκλιση στα μεγέθη. Τους προέτρεψε ο ίδιος.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Και εγώ θέλω το λόγο επί προσωπικού, κύριε Πρόεδρε. Οι Βουλευτές δεν είναι κλακαδόροι.
    ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε συνάδελφε.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Να τον διακόψουμε, κύριε Υπουργέ;
      ΧΡΗΣΤΟΣ ΠΡΩΤΟΠΑΠΑΣ: Να ολοκληρώσει ο κύριος συνάδελφος.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Τώρα ειπώθηκε το θέμα. Πώς να γίνει δηλαδή;
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Παναγιωτόπουλε. Να ολοκληρώσει ο κύριος συνάδελφος.
      Συνεχίστε, κύριε Μακρυπίδη. 
      ΑΝΔΡΕΑΣ ΜΑΚΡΥΠΙΔΗΣ: Επειδή πολλοί μιλάνε για κοινωνική πολιτική και πριν από δέκα με δεκαπέντε ημέρες είχαμε συζήτηση στην Ολομέλεια εκτός ημερήσιας διάταξης για την παιδεία και ο κύριος Πρωθυπουργός είπε ότι στην θητεία αυτής της Κυβέρνησης θα πάει το ποσοστό για την παιδεία στο 5%, στον προϋπολογισμό του 2005, δηλαδή μέχρι 31/12/2005, το ποσό που προβλέπεται είναι της τάξεως του 3,58%, όταν για το 2004 οι δαπάνες για την παιδεία ήταν 3,61%. 
      Και ρωτώ: Όταν, κύριε Πρόεδρε, αυτή η Κυβέρνηση θα εξαντλήσει τα δύο από τα τέσσερα χρόνια κυβερνητικής θητείας, πότε θα φθάσει το 5% για την παιδεία; Όνειρο απατηλό, όπως και μια σειρά άλλες προεκλογικές υποσχέσεις και μετεκλογικές δεσμεύσεις.
    Σχετικά με το θέμα της εισοδηματικής πολιτικής το ξέρουν οι εργαζόμενοι. Σχετικά με τις αυξήσεις τα είπαν οι συνάδελφοι του ΠΑΣΟΚ. Για οικονομία χρόνου δεν θα αναφερθώ για το έτος 2005 οι αυξήσεις του 5,9% που είναι το κονδύλι μέσα από το μισθολόγιο για μισθούς και συντάξεις, ενώ το 2004 ήταν 10,8%. Αντίστοιχα ήταν και τα ποσά για τις συντάξεις. 
    Θα ήθελα όμως, κύριε Πρόεδρε, να επιβεβαιώσω του λόγου το αληθές με αυτό που αναφέρεται σε σχετικό πίνακα στην εισηγητική έκθεση του προϋπολογισμού. Αναφέρεται το εξής: «Σχετικά με την πραγματική κατά κεφαλή αμοιβή των εργαζόμενων στην Ελλάδα για το 2005 θα είναι 2,8%.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
    ΑΝΔΡΕΑΣ ΜΑΚΡΥΠΙΔΗΣ: … –εσείς το ομολογείτε- για το 2006 θα είναι 2,1% και για το 2007 θα είναι 2%», που σημαίνει ... 
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε συνάδελφε. 
    ΑΝΔΡΕΑΣ ΜΑΚΡΥΠΙΔΗΣ: Ένα λεπτό, κύριε Πρόεδρε, ολοκληρώνω. 
    Αυτό σημαίνει ότι η πραγματική σύγκλιση, η κοινωνική σύγκλιση που επιδιώκει η Νέα Δημοκρατία οδηγεί σε απόκλιση σε σχέση με το μέσο όρο των εργαζόμενων και του βιοτικού επιπέδου των ευρωπαίων εργαζόμενων ...
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, το λόγο επί προσωπικού. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
    Ορίστε, κύριε Υπουργέ, έχετε το λόγο. 
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, με βάση τα προηγούμενα …
    ΑΝΔΡΕΑΣ ΜΑΚΡΥΠΙΔΗΣ: Μα, κύριε Πρόεδρε ...
    ΠΡΟΕΔΡΕΥΩΝ (Σωτήρης Χατζηγάκης): Κύριε Μακρυπίδη, μιλήσατε επτά λεπτά. Είχατε δικαίωμα για πέντε…
    ΑΝΔΡΕΑΣ ΜΑΚΡΥΠΙΔΗΣ: Επτά λεπτά, όταν η διακοπή …
    ΠΡΟΕΔΡΕΥΩΝ (Σωτήρης Χατζηγάκης): Σας αφαίρεσα το χρόνο της διακοπής. 
    ΑΝΔΡΕΑΣ ΜΑΚΡΥΠΙΔΗΣ: Μα, κύριε Πρόεδρε, μισό λεπτό…
    ΠΡΟΕΔΡΕΥΩΝ (Σωτήρης Χατζηγάκης): Κύριε Μακρυπίδη, το είπα ευθύς εξαρχής. Και για λόγους σεβασμού προς τους συναδέλφους και για λόγους σεβασμού προς τον Κανονισμό να μην υπερβαίνουμε, τουλάχιστον πολύ, το χρόνο που έχει προσδιοριστεί. Εσείς τον υπερβήκατε δυο λεπτά ...
    ΑΝΔΡΕΑΣ ΜΑΚΡΥΠΙΔΗΣ: Με συγχωρείτε, κύριε Πρόεδρε, η προηγούμενη συνάδελφος μίλησε έξι λεπτά χωρίς να έχει διακοπές. 
    ΠΡΟΕΔΡΕΥΩΝ (Σωτήρης Χατζηγάκης): Εσείς μιλάτε επτάμισι λεπτά …
    ΑΝΔΡΕΑΣ ΜΑΚΡΥΠΙΔΗΣ: Επτάμισι λεπτά με τόσες διακοπές. 
    ΠΡΟΕΔΡΕΥΩΝ (Σωτήρης Χατζηγάκης): Μισό λεπτό ήταν η διακοπή. Την  έχουμε κρατήσει ... 
    ΑΝΔΡΕΑΣ ΜΑΚΡΥΠΙΔΗΣ: Δώστε μου το μισό λεπτό της διακοπής, κύριε Πρόεδρε. 
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Μακρυπίδη καθίστε. 
    Ορίστε, κύριε Υπουργέ, έχετε ένα λεπτό. Σε τι συνίσταται το προσωπικό; 
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας):  Κύριε Πρόεδρε, ζήτησα το λόγο επί προσωπικού γιατί θεωρώ ότι η αναφορά του συγκεκριμένου Βουλευτή της Αξιωματικής Αντιπολίτευσης στο πρόσωπό μου, μου δίνει αυτό το δικαίωμα. 
    Θεωρώ ότι μια τέτοια συζήτηση στη Βουλή και μάλιστα για τον Κοινωνικό Προϋπολογισμό, πρέπει να κινείται σε τελείως διαφορετικά επίπεδα απ’ αυτά που υποδεικνύει ο συγκεκριμένος συνάδελφος με τους συγκεκριμένους απαξιωτικούς και ξένους προς το ήθος του ελληνικού Κοινοβουλίου χαρακτηρισμούς. 
    Εγώ θα τον καλέσω να ανακαλέσει διότι, αν δεν ανακαλέσει, θα είναι έκθετος για έλλειψη προσωπικού και κοινοβουλευτικού ήθους. Αυτή είναι η δική μου θέση και δεν θα επανέλθω στο θέμα. 
    ΑΝΔΡΕΑΣ ΜΑΚΡΥΠΙΔΗΣ:  Κύριε Πρόεδρε, το λόγο. 
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Μακρυπίδη. 
    ΑΝΔΡΕΑΣ ΜΑΚΡΥΠΙΔΗΣ: Είπα και προηγουμένως, κύριε Πρόεδρε, ότι δεν είναι ούτε στο ήθος μου ούτε στον χαρακτήρα μου ούτε στη διαδρομή μου τα επίθετα και η προσβολή συναδέλφων και οποιουδήποτε συμπολίτη. 
    Όμως, δεν μπορεί κάποιος που σήμερα είναι σε θέση υπουργική και μέσα στο Κοινοβούλιο, στο ναό της Δημοκρατίας, όταν ομιλεί κάποιος Βουλευτής, αφ’ ενός να τον διακόπτει χωρίς την άδεια του Προεδρείου και αφ’ ετέρου να απευθύνεται στους συναδέλφους της Συμπολίτευσης να τους παροτρύνει  να διακόψουν τον ομιλητή. 
    ΑΘΑΝΑΣΙΟΣ ΜΠΟΥΡΑΣ: Δεν έγινε αυτό. 
    ΑΝΔΡΕΑΣ ΜΑΚΡΥΠΙΔΗΣ: Παρακαλώ. Μη με φέρνετε σε δύσκολη θέση να ζητήσω να δούμε το βίντεο. Εάν το ανακαλέσει, βεβαίως και εγώ ανακαλώ. 
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Τι είναι αυτό τώρα, κύριε Πρόεδρε; Παρακαλώ, το λόγο.
    ΠΡΟΕΔΡΕΥΩΝ ( Σωτήρης Χατζηγάκης): Κύριε Υπουργέ, μισό λεπτό.
    ΑΘΑΝΑΣΙΟΣ ΜΠΟΥΡΑΣ: Μα, να λέει για κλακαδόρους εδώ μέσα; Απαράδεκτες λέξεις και συμπεριφορές. 
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, το λόγο επί προσωπικού. 
    ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το λόγο, κύριε Πρόεδρε. 
    (Θόρυβος από την πτέρυγα της Νέας Δημοκρατίας)
    ΠΡΟΕΔΡΕΥΩΝ ( Σωτήρης Χατζηγάκης): Καθίστε, κύριε Υπουργέ.
    Παρακαλώ, κύριοι συνάδελφοι. Όλους σας είδα και εσάς, κύριε Υπουργέ. Όλους σας είδα. 
    ΑΓΓΕΛΟΣ ΤΖΕΚΗΣ: Κύριε Πρόεδρε, το λόγο.
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, τέλος τα προσωπικά, με συγχωρείτε πάρα πολύ. Δεν υπάρχει τέτοια αφθονία προσωπικών θεμάτων σε μια συζήτηση στην οποία απλώς συζητείται ο Κοινωνικός Προϋπολογισμός ... 
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μα, κυρία Πρόεδρε, να κατατάσσει τους Βουλευτές σε κλακαδόρους; Να ανακαλέσει ο κύριος συνάδελφος και τότε να τεθούν τέλος στα προσωπικά.
    ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε συνάδελφε. 
    Η κυρία Κόρκα έχει το λόγο. 
    ΑΘΗΝΑ ΚΟΡΚΑ-ΚΩΝΣΤΑ: Κυρία Πρόεδρε, κύριοι Υπουργοί,  κυρίες και κύριοι συνάδελφοι, συζητάμε σήμερα τον Κοινωνικό Προϋπολογισμό του 2004 που βέβαια εκτελείται και υλοποιείται από την Κυβέρνηση της Νέας Δημοκρατίας, η οποία δείχνει και την ευαισθησία της και αναδεικνύει τον κοινωνικό χαρακτήρα της ενισχύοντας και τους οικονομικά ασθενέστερους επεμβαίνοντας στη δίκαιη αναδιανομή των εισοδημάτων και αίροντας τις μέχρι τώρα ανισότητες. Δίνει επίσης, λύση σε συσσωρευμένα πολλαπλά προβλήματα από προηγούμενα χρόνια και με τη νομοθετική ρύθμιση για τα πανωτόκια, ιδιαίτερα των αγροτών και με ρυθμίσεις, ελαφρύνσεις και προτεραιότητες στην πολύτεκνη οικογένεια. Εξασφαλίζονται κοινωνικοί πόροι και διατίθενται ποσά για κοινωνικές υπηρεσίες, κοινωνική ασφάλεια και συνοχή. Επίσης πόροι για την υγεία και την κοινωνική πρόνοια και με τις ρυθμίσεις των χρεών των νοσοκομείων και με προσλήψεις προσωπικού σε φορείς υγείας, γιατρών του ΕΣΥ, κάρτα αναπηρίας για άτομα με ειδικές ανάγκες και γενικά βελτίωση των παρεχομένων υπηρεσιών υγείας και πρόνοιας. 
    Τα ποσά που διατίθενται στις οικονομικά ασθενέστερες τάξεις, χαμηλόμισθους, χαμηλοσυνταξιούχους, αγρότες και ευπαθείς ομάδες αποδεικνύονται, βάσει των δεσμεύσεων, με αύξηση της βασικής σύνταξης του ΟΓΑ, με επιχορήγηση του ΕΚΑΣ, αύξηση επιχορήγησης των ασφαλιστικών ταμείων και ιδιαίτερα του ΙΚΑ, που αποτελεί και τον κορμό του ασφαλιστικού συστήματος και υπήρχε καταχρέωση. Συμπεριλαμβάνονται ποσά για ασφάλιση από τον ΕΛΓΑ της γεωργικής παραγωγής για φυσικές καταστροφές, χαλάζι, παγετό κλπ., επιδόματα που χορηγούνται από τον ΟΑΕΔ, επιδόματα μητρότητας, ανεργίας, οικογενειακά επιδόματα για τα προστατευόμενα μέλη που έχει κάθε ασφαλισμένος. Παρέχεται, επίσης, το επίδομα του τρίτου παιδιού και το επίδομα ή ισόβια σύνταξη στην πολύτεκνη μάνα. Γίνεται επιχορήγηση του Οργανισμού Εργατικής Κατοικίας και χορηγία στην Εργατική Εστία. Δαπάνες επίσης, για την επαγγελματική κατάρτιση. 
    Κυρίες και κύριοι συνάδελφοι, είναι αλήθεια ότι η ανεργία φυσικά δεν αντιμετωπίζεται μόνο με επιδόματα –αυτό είναι το ένα σκέλος- διότι στόχος της Κυβέρνησης της Νέας Δημοκρατίας είναι να μειώσει την ανεργία η οποία έφθασε όλα αυτά τα χρόνια σε διψήφιο και παραπάνω αριθμό χωρίς να λαμβάνεται υπόψη η κρυφή ανεργία, η μη καταγεγραμμένη. Το πόσο μεγάλη είναι η ανεργία σε νέους και νέες επιστήμονες, σε γυναίκες και πόσοι είναι οι μακροχρόνια άνεργοι είναι γνωστό. Η μείωση θα έρθει μέσω της ανάπτυξης, της αύξησης της απασχόλησης και με τα μέτρα για την ταχύρυθμη εκπαίδευση και εξειδίκευση των εργαζομένων. 
    Με τον προϋπολογισμό του 2005 θα επιδιωχθεί και η αύξηση των επιχορηγήσεων: Επιχορήγηση για το ΙΚΑ, για τον ΟΑΕΔ σε σχέση με τα προηγούμενα χρόνια. Περισσότερες δαπάνες για την υγεία και την κοινωνική αλληλεγγύη και την πρόνοια. Την υγεία, «το μεγάλο ασθενή», που η Κυβέρνηση της Νέας Δημοκρατίας προωθεί ριζοσπαστικά μέτρα και δράσεις, αφού καταγράφτηκαν τόσα προβλήματα. Αποτελεί δε ένα από τα πρώτιστα μελήματα της Κυβέρνησης, διότι η βελτίωση του συστήματος υγείας είναι χαρακτηριστικό μιας πολιτισμένης και ευαίσθητης πολιτείας, όπως και η κοινωνική φροντίδα. 
    Γνωρίζουμε όλοι, κυρίες και κύριοι συνάδελφοι, ότι τα προηγούμενα χρόνια κατασπαταλήθηκαν αλόγιστα διάφοροι κοινοτικοί πόροι και έγιναν δαπάνες χωρίς να υπάρχει ένα πραγματικό αντίκρισμα. Η Κυβέρνηση της Νέας Δημοκρατίας σταθερή στις δεσμεύσεις της –αυτές που έλαβε απέναντι στον ελληνικό λαό- προχωρά σταθερά και καινοτόμα, παρά το γεγονός ότι βρέθηκαν κατά τη δημοσιονομική απογραφή ελλείμματα και μεγάλο δημόσιο χρέος. Αυτή η πραγματική οικονομική κατάσταση της χώρας αναδείχθηκε με τη δημοσιονομική απογραφή. 
    Θεωρώ –για μια ακόμη φορά θα το πω- ότι ήταν μια απαραίτητη διαδικασία παρά τις αντιρρήσεις των συναδέλφων της Αντιπολίτευσης, οι οποίοι διατείνονται σε όλους τους τόνους ότι αυτή κακώς έγινε. Ο ελληνικός λαός έδειξε, με τη συντριπτική πλειοψηφία στη δημοσκόπησή του, ότι αποδέχεται μια καλή αρχή με όσο δυσάρεστα κι αν ήσαν τα ευρήματα. Άλλωστε ο ελληνικός λαός δικαιούται να ζήσει καλύτερες μέρες, να ατενίσει καλύτερα το μέλλον, να έχει νέες ελπίδες και νέες ευκαιρίες. Δεν μπορούμε να δεχθούμε άλλο ότι η Ελλάδα, η χώρα μας να είναι παράδειγμα προς αποφυγή, όπως ήταν όλα αυτά τα χρόνια ή να παίρνει –θα μου επιτρέψετε τη λέξη σε εισαγωγικά- «βραβεία» αλλεπάλληλης αρνητικής πρωτιάς σε όλους τους δείκτες, όπως ανεργίας με δύομισι εκατομμύρια Έλληνες κάτω από τα όρια της φτώχειας, με έξι ελληνικές περιφέρειες -από τις δώδεκα- να είναι στις φτωχότερες περιφέρειες της Ευρωπαϊκής Ένωσης, πριν από τη διεύρυνση φυσικά. Γι’ αυτό προχωράμε δυναμικά σ’ ένα κράτος που ταυτόχρονα έχει και ευαισθησία και δείχνει και την κοινωνικότητά του. 
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς. 
    Το λόγο έχει ο κ. Τζέκης. 
      ΑΓΓΕΛΟΣ ΤΖΕΚΗΣ: Ευχαριστώ, κυρία Πρόεδρε.
      Κατ’ αρχάς, άκουσα τον κύριο Υπουργό να μιλάει για νίκες και θα πρέπει να μας ενημερώσει και εμάς για να χαρούμε για τις νίκες. Μήπως η Τουρκία πήρε πίσω τις αναγνωρίσεις που έχει στο Αιγαίο; Πήρε πίσω το casus belli και δεν το ξέρουμε εμείς σ’ αυτήν την Αίθουσα; Γιατί αλλιώς τα μάθαμε εμείς. Μήπως προχώρησε στην αναγνώριση της Κυπριακής Δημοκρατίας; Μήπως έδωσε υποσχέσεις ότι θα πάρει πίσω το στρατό κατοχής και δεν το ακούσαμε; Γιατί εμείς αλλιώς τα πληροφορηθήκαμε.
      Είναι καλό να μη δημιουργούμε κινήσεις εντυπωσιασμού. Είναι καλό να μη δίνουμε την εντύπωση προς τα έξω, στο λαό αυτής της χώρας ότι εδώ νικήσαμε, γιατί τότε πρέπει να μας πείτε και τους ηττημένους. 
      Εμείς βέβαια ξέρετε, κυρία Πρόεδρε, ότι είμαστε αντίθετοι στην είσοδο της Τουρκίας στην Ευρωπαϊκή Ένωση, αλλά τουλάχιστον λέμε να εξαντληθούν όλα εκείνα τα περιθώρια, ώστε πραγματικά να υπάρξουν οι δυνατότητες δημοκρατίας για το λαό της Τουρκίας, του κουρδικού λαού, να υπερασπιστούμε βέβαια τα κυριαρχικά δικαιώματα της χώρας και να δώσουμε και το χέρι βοήθειας προς τον κυπριακό λαό, κάτι που δεν γίνεται.
      Για το συγκεκριμένο ζήτημα του Κοινωνικού Προϋπολογισμού, όπως πολύ σωστά ειπώθηκε αποτελεί μέρος του κρατικού προϋπολογισμού που πέρυσι συζητήσαμε και ψηφίσαμε. Δεν είναι δηλαδή κάτι το καινούργιο. Απλούστατα, εδώ τώρα επιβεβαιώνουμε εάν πραγματικά είχε κοινωνικό περιεχόμενο προς όφελος του λαού εκείνος ο κρατικός προϋπολογισμός ή όχι. Γιατί μπορεί και η σημερινή Κυβέρνηση, όπως και οι προηγούμενες, να έλεγαν για την αύξηση του Ακαθάριστου Εγχώριου Προϊόντος ότι είμαστε πρώτοι μέσα στην Ευρωπαϊκή Ένωση, αλλά θα πρέπει όμως και οι δύο να αποδείξουν ότι αυτό το παραγόμενο προϊόν το εκμεταλλεύτηκε ο εργαζόμενος λαός είτε μέσα από την αύξηση του εισοδήματος είτε μέσα από την κοινωνική πολιτική, τις συντάξεις, το ζήτημα της υγείας, της παιδείας, της πρόνοιας.
      Τότε, λοιπόν, θα πρέπει να βγάλουμε ορισμένα συμπεράσματα. Εάν καρπώθηκε ο λαός αυτήν την αύξηση, πώς δικαιολογεί η σημερινή Κυβέρνηση και η προηγούμενη να υπάρχουν περίπου δυόμισι εκατομμύρια άνθρωποι που ζουν κάτω από το όριο της φτώχειας;
      Επαναλαμβάνω, κυρία Πρόεδρε, ότι είναι ντροπή για εμάς να υπάρχει όριο φτώχειας, γιατί μέσα από διαφορετική διακυβέρνηση, οικονομική πολιτική και κοινωνική πολιτική θα έπρεπε να μιλάμε για όριο ευημερίας.
      Έτσι, λοιπόν, πιστεύουμε ότι αλλιώς είναι τα πράγματα. Πραγματικά, τα κέρδη των μεγάλων επιχειρηματικών ομίλων συνεχώς αυξάνονται, αλλά χειροτερεύει η θέση του εργαζόμενου λαού. Πραγματικά, μου κάνει ιδιαίτερη εντύπωση το πώς δέχθηκε ο κύριος Πρωθυπουργός τους συνταξιούχους που τον επισκέφθηκαν. Είπε «έχετε δίκιο, αλλά, ξέρετε, τα όρια και οι αντοχές της οικονομίας δεν αντέχουν γι’ αυτά τα οποία εσείς μου ζητάτε». 
      Τι ζητούσαν, κύριοι συνάδελφοι; Ζητούσαν να έχουν τέτοιες συντάξεις που να ζουν με αξιοπρέπεια. Ξέρετε, όμως, ότι η ευαισθησία και η κατανόηση δεν μπορούν να συντελέσουν στην αξιοπρεπή επιβίωση των συνταξιούχων. Δηλαδή δεν τρώγεται ούτε η κατανόηση ούτε η ευαισθησία, διότι όταν υπάρχουν βέβαια απέναντι τα κέρδη των μεγάλων επιχειρηματικών ομίλων, εκεί υπάρχει ευαισθησία και κατανόηση από τις εκάστοτε κυβερνήσεις.
      Εξάλλου, κυρία Πρόεδρε, είναι γνωστό ότι εδώ υπάρχουν στρατηγικές επιλογές και της σημερινής Κυβέρνησης και της προηγούμενης κυβέρνησης και έχουν ταυτιστεί πάνω σ’ αυτές τις επιλογές. Γι’ αυτό σήμερα αυτή η αντιπαράθεση είναι ανούσια, γιατί όταν έχετε αποδεχθεί τις αποφάσεις της Συνόδου Κορυφής της Λισαβόνας που μιλάει για ενίσχυση με κάθε τρόπο της επιχειρηματικότητας και της ανταγωνιστικότητας και μέσα ο κρατικός προϋπολογισμός –για τον οποίο θα μιλήσουμε- για το 2005 προβλέπει και συνδυάζει ότι θα πρέπει να διατηρηθούν οι ρυθμοί ανάπτυξης της χώρας, όμως παράλληλα πρέπει να δούμε τον περιορισμό της κοινωνικής ασφάλισης, αυτό τα λέει όλα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Αυτό τι σημαίνει; Σημαίνει ότι μέσα σ’ αυτές τις κατευθύνσεις θα παρθούν –και παίρνονται- τέτοια μέτρα που πραγματικά θα μειώνονται οι κοινωνικές δαπάνες και θα αυξάνουν οι ιδιωτικές δαπάνες. Αυτό λέει η εμπειρία σήμερα. Το 47% των δαπανών στην κοινωνική ασφάλιση προέρχεται από τους ασφαλισμένους. Τι σημαίνει αυτό; Σημαίνει ότι οι κοινωνικές δαπάνες του κρατικού προϋπολογισμού ή του Κοινωνικού Προϋπολογισμού που συζητούμε σήμερα, συνεχώς μειώνονται εδώ και πολλά χρόνια, κυρία Πρόεδρε. 
      Θέλω να κλείσω με το εξής: Η ευαισθησία δείχνεται, για παράδειγμα, με το επίδομα θέρμανσης. Ενώ βλέπουμε πού πηγαίνει το πετρέλαιο με την αύξηση των τιμών, βλέπουμε πού πηγαίνουν τα κέρδη των δύο διυλιστηρίων και των τεσσάρων, πέντε εταιρειών που εμπορεύονται το πετρέλαιο, παράλληλα η Κυβέρνηση λέει ότι δεν μπορεί να δώσει αυτό το επίδομα στους χαμηλοσυνταξιούχους και ανέργους, για να μπορέσει έτσι να τους ανακουφίσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βέβαια, οι προτάσεις μας, κυρία Πρόεδρε –και κλείνω μ’ αυτό- ακούστηκαν από τον εισηγητή μας. 
      Θα ήθελα να πω ένα μόνο λόγο για το Χρηματιστήριο.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ πολύ. Θα μείνουν συνάδελφοι έξω από τον κατάλογο.
      ΑΓΓΕΛΟΣ ΤΖΕΚΗΣ: Χθες ψηφίσαμε για τη ρύθμιση των χρεών της ΑΤΕ Συμμετοχών. Η Κυβέρνηση, μ’ αυτήν τη ρύθμιση, έδωσε συγχωροχάρτι στα όσα καταγγέλλει στην προηγούμενη κυβέρνηση. Επιτέλους να σταματήσετε και οι δύο να κοροϊδεύετε τον ελληνικό λαό που έχασε πολλά τρισεκατομμύρια δραχμές, αλλά συγχρόνως έχασαν και τα ασφαλιστικά ταμεία. Βέβαια, αυτό έγινε σε βάρος των ασφαλισμένων και σε βάρος του εργαζόμενου λαού.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Τζέκη.
      Κύριοι συνάδελφοι, είναι περίπου δέκα οι εγγεγραμμένοι. Εάν γίνει μία μείωση κατά ένα λεπτό, δηλαδή αν μιλάτε τέσσερα λεπτά, τότε θα μπορέσουν να μιλήσουν όλοι. Πιστεύω ότι συμφωνείτε.
      ΔΗΜΗΤΡΙΟΣ ΤΣΙΟΓΚΑΣ: Είναι κάποιοι που απουσιάζουν, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Θα δούμε. Ας κάνουμε μία προσπάθεια για τέσσερα λεπτά, αφού ούτως ή άλλως υπάρχει μία μικρή υπέρβαση.
      Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητούμε τον Κοινωνικό Προϋπολογισμό και ο πρώτος εισηγητής από την πλευρά της Κυβέρνησης είπε ότι όπως καταρτίστηκε, δεν κάνει πράξη το όραμα της Νέας Δημοκρατίας για το κοινωνικό κράτος. Και εγώ ρωτώ: Μα, ποιο είναι τελικά αυτό το όραμα της Νέας Δημοκρατίας για το κοινωνικό κράτος; Γιατί μέσα από τον προϋπολογισμό, έτσι όπως αυτός είναι καταγραμμένος, δεν έχει αποτυπωθεί πουθενά, γιατί πραγματικά, κυρίες και κύριοι συνάδελφοι, το κοινωνικό κράτος θέλει όραμα με περιεχόμενο και πολιτικές που θα το αποδεικνύουν. Δεν οριοθετείται με μετακινήσεις τύπου «κοινωνικού κέντρου» και «μεσαίου χώρου» ούτε βεβαίως με διοικητικές πράξεις.
      Μιλήσατε και επαίρεσθε για τη νομοθετική ρύθμιση σε σχέση με τα πανωτόκια και δεν είπατε ότι «φορτώσατε» πανωτόκια εξαιτίας της απογραφής, την οποία εσείς δημιουργήσατε. Εσείς καθορίσατε τους όρους, εσείς διαμορφώσατε τα αποτελέσματα μόνοι σας, ως θέλατε και βάλατε τον ελληνικό λαό ολόκληρο σε μία περιπέτεια που δεν ξέρω τελικά πότε θα μπορέσει να αναστρέψει. Και βάλατε σε περιπέτεια και ακυρώσατε μέσα σε πολύ σύντομο χρονικό διάστημα όσα ολόκληρος ο ελληνικός λαός, τόσα χρόνια, με κόπους και θυσίες είχε πετύχει, φορτώνοντάς τον, όπως είπα και προηγούμενα, με πάρα πολλά πανωτόκια. 
      Αφού αναφέρθηκα στα πανωτόκια, θα ήθελα να πω ότι με τη ρύθμισή σας –γιατί κάθε πολιτική στην υλοποίησή της φαίνεται κατά πόσο δίνει θετικά αποτελέσματα- για τους αγρότες, αποκλείεται τελικά μία πολύ μεγάλη μερίδα των αγροτών, όσοι δανείζονται μέσω της γνωστής καρτέλας των συνεταιρισμών. Και γνωρίζετε ότι είναι η συντριπτική πλειοψηφία. Άρα, τα αποτελέσματα αυτής της εφαρμογής, για την οποία επαίρεσθε, θα είναι εντελώς διαφορετικά από όσα στην αρχή θεωρούσατε και δώσατε προς την κοινωνία.
      Δικαίωμά σας είναι να κάνετε οτιδήποτε. Εσείς έχετε το μαχαίρι και το πεπόνι και την εντολή της ελληνικής κοινωνίας, αλλά δεν το έχετε καταλάβει οι ίδιοι. Δικαίωμά σας είναι να προσπαθήσετε, αλλά όλα κρίνονται στην πράξη. Δεν μπορείτε, όμως, σε καμία περίπτωση να μηδενίζετε ένα έργο το οποίο αξιοποίησε με τον καλύτερο τρόπο τους κόπους και τις θυσίες του ελληνικού λαού, αυξάνοντας τις κοινωνικές δαπάνες την περίοδο 1995-2000. Μιλάμε για μία αύξηση που ξεπερνά το 40% και είναι η μεγαλύτερη στην Ελλάδα σε σύγκριση με αυτές των ευρωπαϊκών χωρών. 
      Αυτό φαίνεται από τα στατιστικά στοιχεία, γιατί τα στατιστικά στοιχεία και συγκεκριμένα το Εθνικό Σχέδιο Δράσης για την απασχόληση του 2003, στη σελίδα 24 και 25, αναφέρει ότι την προηγούμενη φορά που η Νέα Δημοκρατία ήταν στην κυβέρνηση, η πορεία των κοινωνικών δαπανών ήταν πτωτική. Και το αναφέρει αυτό με ποσοστά, από 22,9% του ΑΕΠ το 1990, στο 21,2% του ΑΕΠ το 1992. 
      Περιμένουμε, λοιπόν, να δούμε αποτελέσματα σε σχέση με τον προϋπολογισμό που θα συζητήσουμε από αύριο, οι αριθμοί του οποίου όμως δείχνουν εντελώς διαφορετικά πράγματα, γιατί, όπως ανέφεραν και οι προηγούμενοι συνάδελφοι σε σχέση με την υγεία και την παιδεία –γιατί εκεί φαίνεται το μέτρο της κοινωνικής σας πολιτικής- από 2,80% το 2004, στο 2005 οι δαπάνες για την υγεία είναι στο 2,77% και για την παιδεία –που έχετε βάλει στόχο να το αυξήσετε στο 5%- από το 3,6% κατεβαίνει στο 3,5% για το 2005.
     Για τις πολύτεκνες οικογένειες που μιλήσατε για τα τρία παιδιά, δεν υπάρχει καμία πίστωση για καταβολή επιδομάτων στις οικογένειες με τρία παιδιά. 
     Για το επίδομα θέρμανσης ανέφερε ο συνάδελφος προηγούμενα.
     Εκείνο που θέλω να τονίσω, κύριε Υπουργέ, είναι ότι όταν εσείς εισηγούσασταν τον κρατικό προϋπολογισμό το Δεκέμβριο του 2002 -αναφέρω από τα Πρακτικά ακριβώς- είπατε: «Φίλες και φίλοι, περιγράψαμε την πραγματικότητα μελανή όπως είναι, αλλά θέλουμε να διαβεβαιώσουμε την Εθνική Αντιπροσωπεία, ότι αυτός ο τόπος πέρασε και από δυσκολότερες συμπληγάδες. Το πρόβλημα της χώρας δεν είναι οικονομικό και πολιτικό. Η Νέα Δημοκρατία είναι η μόνη αξιόπιστη δύναμη. Μελετούμε παραπέρα τρόπους για στήριξη των πολύτεκνων …»
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κυρία Σχοιναράκη, ολοκληρώστε. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τελειώνω, κυρία Πρόεδρε. Ολοκληρώνω τη φράση μου.
     «Καταθέσαμε σχετική πρόταση νόμου για τη στήριξη των ανέργων. Και θα ήθελα να σας πω και κάτι ακόμα πολύ σημαντικό», λέει ο σημερινός Υπουργός και τότε εισηγητής του προϋπολογισμού. «Η Νέα Δημοκρατία» - ως εξαγγελία έγινε αυτό - «και το λέμε με κατηγορηματικό τρόπο από εδώ, μελετάει σε κάθε πτυχή τη δυνατότητα καθιέρωσης του ελάχιστου εγγυημένου εισοδήματος για κάθε Έλληνα και κάθε Ελληνίδα».
     Κύριε Υπουργέ, έτσι όπως είναι αποτυπωμένος ο προϋπολογισμός και οι κοινωνικές δαπάνες, αλλά και το σύνολο του προϋπολογισμού, επιτρέψτε μου να πω ότι με την οικονομική πολιτική την οποία θα εφαρμόσετε, πολύ φοβάμαι ότι στο τέλος, όλων των εργαζομένων το εισόδημα θα είναι ελάχιστο, αλλά κανενός εγγυημένο.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ την κ. Σχοιναράκη.
     Ο κ. Βαγιωνάς έχει το λόγο.
     ΓΕΩΡΓΙΟΣ ΒΑΓΙΩΝΑΣ: Κυρία Πρόεδρε, αγαπητοί και φίλοι συνάδελφοι, θα φροντίσω να κρατήσω το τετράλεπτο και θα είμαι πολύ περιληπτικός.
     Εγώ οφείλω να συγχαρώ τον Υπουργό για την προσπάθεια που έκανε να νοικοκυρέψει τον προϋπολογισμό αυτό, διότι όταν ένας προϋπολογισμός με τρεις λέξεις καλύπτει το 65% του συνολικού προϋπολογισμού -δηλαδή χρεολύσια, μισθοί και συντάξεις- μένει για κοινωνική πολιτική και για περίθαλψη περίπου το 20% και 15% για όλα τα άλλα.
     Επειδή, λοιπόν, έγινε πολύς λόγος για νοσοκομεία, θα περιοριστώ μόνο στα χρέη των νοσοκομείων. Και αυτό, για να προβληματιστούν οι συνάδελφοι του ΠΑΣΟΚ, να αποφύγουν κάποιες αγκυλώσεις του παρελθόντος να αναγνωρίσουν τα λάθη τους για να μη γίνουν παραλείψεις από την Κυβέρνησή μας.
     Και εξηγούμαι: Τουλάχιστον την τελευταία πενταετία έγιναν δύο ρυθμίσεις των χρεών των νοσοκομείων. Οφείλουμε περίπου 800 δισεκατομμύρια δραχμές ή αν θέλετε 2,3 δισεκατομμύρια ευρώ, χωρίς αυτά να περιλαμβάνονται στα έξοδα του προσωπικού των νοσοκομείων. Δεν είναι μόνο τα νοσήλια, τα οποία είναι πάρα πολύ χαμηλά που δίδονται από τα ταμεία. Περιμένετε την καινούργια πολιτική φαρμάκου στα νοσοκομεία, περιμένετε την καινούργια προμήθεια αναλωσίμων υλικών και μηχανολογικού εξοπλισμού.
     Και κάτι άλλο ακόμα που έπρεπε, κύριε Σκουλάκη - μια και μπήκατε τώρα Αίθουσα - να κάνετε όλα αυτά τα χρόνια. Ποτέ δεν κάνατε κοστολόγηση μέσου όρου νοσηλίου. Δεν ξέρετε πόσο στοιχίζει ένα κρεβάτι κατά μέσο όρο την ημέρα, ούτε ελέγξατε  ποτέ κανένα διευθυντή για το τι μέσο όρο νοσηλείας που π.χ. έχει το παθολογικό, το χειρουργικό περιστατικό κ.ο.κ.. Αυτά είναι πολύ σημαντικά και δεν πρέπει να τα επαναλάβει και η παρούσα Κυβέρνηση.
     Έτσι λοιπόν, η Αμερική και η Ευρώπη πήγαν μπροστά. Έριξαν το μέσο όρο χρόνου νοσηλείας από τη μία πλευρά και από την άλλη πλευρά το κόστος νοσηλείας. 
     Τι θα πει αυτό; Νομοθέτησε η Νέα Δημοκρατία το 1992 Κέντρα Αποκατάστασης Αποθεραπείας. Ακόμα πριν από ένα έτος βγάλατε νόμο ότι το νοσήλιο των κέντρων αυτών που είναι συνέχεια των νοσοκομείων είναι 60 ευρώ, όταν ξενοδοχείο τρίτης κατηγορίας έχει 85 ευρώ.
     Σε ολόκληρη την Αμερική και σε ολόκληρη την Ευρώπη, δίπλα σε κάθε νοσοκομείο υπάρχει και ένα Κέντρο Αποκατάστασης Αποθεραπείας. Και είχατε και το έρεισμα να γεμίσετε την επαρχία από τέτοια Κέντρα Αποκατάστασης Αποθεραπείας, γιατί επιδοτούνται από την Ευρώπη κατά 40%. Δεν έγινε ούτε ένα. Οφείλει, λοιπόν και η Νέα Δημοκρατία να μην κάνει το ίδιο λάθος.
     Θα σας θυμίσω το ατυχές γεγονός του νυν Υπουργού ΠΕΧΩΔΕ, κ. Σουφλιά, ο οποίος χρειάστηκε, λόγω του τροχαίου ατυχήματος, είκοσι ημέρες παραμονή στο ΚΑΤ. Χρειάζονταν μόνο τέσσερις-πέντε ημέρες παραμονή στο νοσοκομείο και δεκαπέντε ημέρες παραμονής σε Κέντρο Αποκατάστασης και Αποθεραπείας που δεν υπάρχει ούτε ένα στην Ελλάδα.
     Όσον αφορά δε αυτό που λέτε ότι στοιχίζουν 350 έως 500 ευρώ κατά μέσο όρο τα νοσήλια, κάνετε ένα μικρό λάθος. Δεν υπολογίζετε και τη μισθοδοσία, που είναι εκτός νοσηλίου. Αν το υπολογίσετε και αυτό, είναι γύρω στα 650 με 700 ευρώ. Άρα, λοιπόν, με το να δίνετε στα Κέντρα Αποκατάστασης 60 ευρώ, δεν πρόκειται κανείς, μα κανείς να κάνει τέτοιου είδους επιχείρηση. 
     Αν θέλετε, μάλιστα, κύριε Σκουλάκη, να σας θυμίσω και κάτι, το 1994 ήσασταν Αναπληρωτής Υπουργός και είχατε τον καλό μου φίλο και συνεργάτη σας για Κέντρα Αιμοκάθαρσης διακοπών. Σας το λέω για να δείτε και την κοινωνική ευαισθησία. Αν μου πείτε μία μονάδα που έγινε στον τόπο αυτό, θα σας πω ότι έγινε μία και της δώσατε άδεια λειτουργίας για να εξυπηρετήσετε τοπικές ανάγκες του Νομού Χανίων. Αυτή είναι η πραγματική αλήθεια.
     Άρα, λοιπόν, η Κυβέρνηση αυτή, με τρομακτική ευαισθησία θα προχωρήσει στο πρόγραμμα και πιστεύω ότι θα τα πάμε καλά. Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας).
     ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
     Ο κ. Λιντζέρης έχει το λόγο.
     ΔΗΜΗΤΡΙΟΣ ΛΙΝΤΖΕΡΗΣ:  Ευχαριστώ, κυρία Πρόεδρε.
     Σήμερα, κυρίες και κύριοι συνάδελφοι, κατέστη απολύτως σαφές και μάλιστα δι’ επισήμων χειλέων Υπουργού, ποιος ήταν ο πραγματικός λόγος της απογραφής, η οποία επιχειρήθηκε σε βάρος του ελληνικού λαού. Ήταν να αποκτήσει η Κυβέρνηση ένα ισχυρό πρόσχημα, προκειμένου να αναιρέσει τις προεκλογικές της δεσμεύσεις.
     Και δεν θα κουραστώ να επαναλαμβάνω το ερώτημα: Επιτέλους, κύριοι της Κυβέρνησης, ποιος έκανε τον απολογισμό και πότε θα πάρουμε ένα επίσημο έγγραφο σ’ αυτήν την Αίθουσα να δούμε ποια φυσικά πρόσωπα υπογράφουν αυτόν τον απολογισμό;
     Αλλά θα επιστρέψω στη σημερινή συζήτηση. Αυτή η συζήτηση έχει το εξής παράδοξο και αντιφατικό. Ενόψει ενός καινούργιου προϋπολογισμού που κατέθεσε η Κυβέρνηση, εμείς συζητάμε για έναν κοινωνικό προϋπολογισμό που αποτελεί απόρροια του προηγούμενου προϋπολογισμού, που είχε καταθέσει η προηγούμενη Κυβέρνηση. Έτσι, λοιπόν, αναγκαστικά, η όποια κριτική ασκηθεί από μέρους μου θα αναφέρετε στις προθέσεις της Κυβέρνησης, όπως διαφαίνονται από τον κρατικό προϋπολογισμό, ανεξάρτητα από τις καλές προθέσεις ή διακηρύξεις του Υπουργού Εργασίας, όπως φαίνεται από το προοίμιο του κατατεθέντος προϋπολογισμού, που όμως έρχονται σε απευθείας αντίθεση με τις προβλέψεις του κρατικού προϋπολογισμού.
     Κυρίες και κύριοι συνάδελφοι, τα τελευταία χρόνια έχουν γίνει πολλά βήματα στη δημιουργία και διεύρυνση του κοινωνικού κράτους. Το Εθνικό Σύστημα Υγείας, ο ΟΓΑ, η υγειονομική κάλυψη και η ασφαλιστική κάλυψη, το ΕΚΑΣ για τους χαμηλοσυνταξιούχους και τους δικαιούχους του ΟΓΑ, αλλά και πολλές πρόσθετες έμμεσες κοινωνικές παροχές, όπως τα ΚΑΠΗ, οι παιδικοί σταθμοί, ο κοινωνικός τουρισμός, οι επιδοτήσεις σε συγκοινωνιακούς φορείς και τόσα άλλα, φέρουν τη σφραγίδα της δικής μας παράταξης. Ο πήχης, λοιπόν, είναι ψηλά και καλείστε να διευρύνετε τις κατακτήσεις αυτές του λαού μας.
     Και μην ξεχνάτε, κύριε Υπουργέ, πως ό,τι υπερβαίνει τις πολιτικές αντιπαραθέσεις και διαρκεί στο χρόνο αποτελεί την ουσία της προσφοράς στην πολιτική. Αυτά καλείστε να διευρύνετε και όχι να τα μηδενίζετε και να τα απαξιώνετε. Γιατί ο ελληνικός λαός απαιτεί από εσάς συνέχεια και επέκταση και όχι υποβάθμιση των κατακτήσεών του.
     Λυπάμαι, λοιπόν, αλλά παρά τις κεντρώες διακηρύξεις σας πλανάται στην πολιτική σας η θατσερική αντίληψη ότι η κοινωνία είναι ανύπαρκτη. Γιατί το κεντρικό συμπέρασμα από τον κρατικό προϋπολογισμό που κατατέθηκε είναι άμεσες και απλόχερες παροχές στους έχοντες και κατέχοντες και παραπομπή στις καλένδες των αυξήσεων των μισθών και των συντάξεων.
     Και αυτή η θατσερική αντίληψη επιβεβαιώνεται από τα πιο κάτω. Η μηνιαία κατώτερη σύνταξη γήρατος του ΙΚΑ αυξάνεται μόλις κατά 0,48 ευρώ την ημέρα. Οι συνταξιούχοι του ΟΓΑ βλέπουν την κρατική αρωγή και φροντίδα στο πορτοφόλι τους, αυξάνοντας μόλις 0,67 ευρώ την ημέρα. Ας μην αναφερθώ καθόλου στους δημόσιους υπαλλήλους.
     Αλλά βέβαια, όταν εμείς πέρσι δίναμε διπλάσια και πολλαπλάσια, εσείς από μεριά σας τα αποκαλούσατε ψίχουλα και λέγατε ότι οδηγούμε την κοινωνία σε πτώχευση. Αλλά τα έχει αυτά η ζωή. Είναι εύκολο από την Αντιπολίτευση να λες, αλλά είναι δύσκολο από την Κυβέρνηση να πράττεις. Ο γκρίζος ορίζοντας για το μέλλον, γίνεται ακόμα πιο μουντός, αν λάβει κανείς υπόψη τη φορολογική επιβάρυνση στο εισόδημα των μεσαίων εισοδημάτων.
      Αλήθεια, κύριοι της Κυβέρνησης, πού πήγε η δέσμευσή σας για μείωση του συνολικού φορολογικού βάρους στην οικονομία; Η σκληρή αυτή εισοδηματική πολιτική δεν εφείσθη ούτε τους δικαιούχους του ΕΚΑΣ.
      Ο προϋπολογισμός επιφυλάσσει ζοφερό μέλλον και για την υγεία. Οι αυξήσεις σ’ αυτήν τη νευραλγική ασπίδα της κοινωνίας είναι σχεδόν μηδαμινές και υπολείπονται σαφώς ακόμα και του ετήσιου ιατρικού πληθωρισμού. Έτσι, το φτωχό ΕΣΥ θα μετατραπεί σε ακόμα φτωχότερο.
      Κυρίες και κύριοι συνάδελφοι, παρακολουθούμε τη διάψευση όλων των προεκλογικών υποσχέσεων της Κυβέρνησης. Το φιλολαϊκό και κοινωνικό προσωπείο πέφτει. Η κυβερνητική παράταξη παραμένει σταθερή στις γνωστές παραδοσιακές της μεθοδεύσεις. Δεν απέχει ο χρόνος που η πλειοψηφία του ελληνικού λαού θα κατανοήσει ότι οι έννοιες κέντρο και Κυβέρνηση Καραμανλή είναι διαχρονικά αντίθετες και αλληλοαποκλειόμενες, καθώς και ότι ο θησαυρός που έχετε επαγγελθεί, δεν είναι τίποτε άλλο παρά άνθραξ ακατέργαστος.
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Κυρία Πρόεδρε, κυρίες και κύριοι συνάδελφοι, η κοινωνική προστασία αποτελεί την προτεραιότητα μιας πολιτικής στα πλαίσια της λειτουργίας του κράτους που θέτει ως γνώμονα θεσμούς και αξίες. Είναι ένα κράτος που πάνω απ’ όλα φροντίζει για την κοινωνική προστασία και την πρόνοια των πολιτών του και εκπληρώνει πλήρως τους στόχους και τις υποχρεώσεις του. Αυτό βέβαια έχει πολλές παραμέτρους, μεταξύ των οποίων είναι ο σεβασμός των ανθρωπίνων δικαιωμάτων, η προστασία της ζωής και της υπόληψης, αλλά και της περιουσίας και γενικά η ασφάλεια του πολίτη. Δηλαδή πρόκειται για δικαιώματα που κατοχυρώνονται συνταγματικά.
      Πολλές φορές στην αναφορά της έννοιας της κοινωνικής προστασίας άμεσα έρχεται στη σκέψη μας η παροχή της πολιτείας σε οικονομικό, κυρίως, επίπεδο. Αυτό, όμως, δεν είναι απόλυτο, αν και σήμερα η σκληρή πραγματικότητα που αντιμετωπίζει η ανθρωπότητα, και κατ’ επέκταση και η δική μας κοινωνία μας, μας αναγκάζει να σκεπτόμαστε την υλική πλευρά του θέματος.
      Παρά ταύτα, θα ήθελα να μείνω για λίγο σε αυτές τις έννοιες. Η πολιτική που ακολουθήθηκε τα τελευταία χρόνια δημιούργησε ένα κράτος ανάλγητο. Η ηθική κατάπτωση που δημιουργήθηκε εξαιτίας της συμπεριφοράς της πολιτείας και των πολιτικών, με κύριο γνώρισμα τη διαφθορά και την αλαζονεία, είχε σαν αποτέλεσμα την έλλειψη κοινωνικής, αλλά και πολιτικής ευαισθησίας. 
      Δυστυχώς, δεν υπάρχει κοινωνική προστασία εκ μέρους της Δημόσιας Διοίκησης και ο πολίτης καταδυναστεύεται και ταλαιπωρείται απ’ αυτούς που αποτελούν μέλη μιας ευρύτερης κοινωνίας που θα έπρεπε οι ίδιοι να προστατεύουν. Αυτό οφείλεται στην πολιτική ηγεσία και τα ελεγκτικά της όργανα και τελικά σε όλους εμάς, τους ανώνυμους και επώνυμους πολίτες αυτής της χώρας.
      Δεν υπάρχει κοινωνική προστασία από τα Μέσα Ενημέρωσης και δεν υπάρχει κοινωνική προστασία στην αξιολόγηση. Αυτό είναι αποτέλεσμα μιας πολιτικής που υπηρέτησε χρόνια τώρα τον κομματισμό και κατ’ επέκταση την αναξιοκρατία, γιατί η καθιέρωση των μηχανισμών διαφάνειας δε λειτούργησε.
       Στόχος της Κυβέρνησης της Νέας Δημοκρατίας είναι η αποκατάσταση της εμπιστοσύνης μεταξύ κράτους και πολίτη, η καθιέρωση της αξιοκρατίας, η στήριξη των θεσμών και η κοινωνική προστασία. Αυτήν την κοινωνική προστασία και μέριμνα έχει ανάγκη ο κάθε πολίτης και είναι υποχρέωση της πολιτείας να την παρέχει.
      Η Νέα Δημοκρατία, με συνέπεια στις προεκλογικές της δεσμεύσεις και στην εφαρμογή της πολιτικής της, έχει επίκεντρο τον άνθρωπο, κάτι που επιβεβαιώνεται καθημερινά στους εννέα μήνες που πέρασαν, αποδεικνύοντας την ιδιαίτερη ευαισθησία στον κοινωνικό χαρακτήρα της εποχής μας. Η κοινωνική πρόνοια για εμάς είναι ένα σύνολο παροχών και μέτρων που αναφέρονται σε ευπαθείς και ασθενείς κοινωνικές ομάδες και τάξεις και που έχουν στόχο τη μείωση της ανισότητας σε σχέση με τον υπόλοιπο πληθυσμό. 
      Όπως προανέφερα, η κοινωνική αυτή προστασία δεν στηρίζεται αποκλειστικά και μόνο στην επιδοματική αντίληψη, αλλά περιέχει ένα σύνολο μέτρων για την επίτευξη του στόχου. Τα προβλήματα που υπάρχουν, απαιτούν άμεση και έμμεση παρέμβαση της κοινωνικής προστασίας, αλλά και κοινωνικές μεταρρυθμίσεις σύγχρονης και αποτελεσματικής αντίληψης για μόνιμα κινητικά ανάπηρους, για άτομα με ειδικές ανάγκες, για ανασφάλιστους, για χρόνια άνεργους, για τσιγγάνους, για άτομα της τρίτης ηλικίας, για αποθεραπευμένους χρήστες ναρκωτικών ουσιών, για αποφυλακισμένους και άλλους.
      Η αθρόα είσοδος στη χώρα μας οικονομικών μεταναστών αποτελεί αντικείμενο κοινωνικής προστασίας όχι μόνο των μεταναστών, αλλά και των Ελλήνων πολιτών, τα δικαιώματα των οποίων συνεχώς καταπατώνται στο βωμό της υποκριτικής συμπεριφοράς περί αντιρατσισμού. Πρόσφατο παράδειγμα είναι η πειρατεία του λεωφορείου. 
      Η αντίληψη που επικρατεί ότι οι κάτοικοι αυτής της χώρας, ανεξαρτήτως υπηκοότητας, έχουν ίσα δικαιώματα δεν αρκεί. Πρέπει να περάσει η αντίληψη ότι όλοι οι κάτοικοι αυτής της χώρας έχουν και ίσες υποχρεώσεις. Δημιουργούμε θεσμικές και οργανωτικές δομές. 
      Παράλληλα, χρειάζεται η ενεργοποίηση των δυνάμεων της κοινωνίας των πολιτών, συντονισμός και συνεργασία όλων, της Εκκλησίας, της Τοπικής και Νομαρχιακής Αυτοδιοίκησης, όλων των φορέων, των χορηγιών και του εθελοντισμού. Πρέπει να δημιουργήσουμε μία κοινωνία αλληλεγγύης.
      Κύριοι συνάδελφοι, πιστεύω ότι μόνο η ελεύθερη οικονομία μπορεί να εξασφαλίσει αύξηση του εθνικού εισοδήματος και να στηρίξει μία βιώσιμη και αποτελεσματική κοινωνική πολιτική. Η πολιτική μας εξασφαλίζει στον καθένα ίσες ευκαιρίες. Κοινωνική προστασία χρειάζεται ο κάθε πολίτης αυτής της χώρας. Εμείς στοχεύουμε στη δημιουργία υψηλού επιπέδου υπηρεσιών στην υγεία, την παιδεία και την πρόνοια. Καλούμε όλους, ανεξαρτήτως κομμάτων, να στηρίξουν αυτήν την προσπάθειά μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Αδρακτάς.
      ΠΑΝΑΓΙΩΤΗΣ ΑΔΡΑΚΤΑΣ: Κυρία Πρόεδρε, κύριοι συνάδελφοι, σήμερα συζητούμε ένα πολύ σοβαρό ζήτημα, τον κοινωνικό προϋπολογισμό. Άκουσα τον εισηγητή της Αξιωματικής Αντιπολίτευσης να λέει αυτά που δεν ανέφερε κανείς από εμάς ποτέ, ούτε βέβαια ο Πρωθυπουργός. Εμείς δεν ισοπεδώσαμε -και δεν είναι αυτή η πρόθεσή μας- το όποιο έργο έχει γίνει μέχρι σήμερα. Πάντα, όμως, θα λέμε αυτό που εισπράττει ο ελληνικός λαός, αυτό δηλαδή που θα μπορούσε να γίνει, όταν πακτωλός τρισεκατομμυρίων, τα πιο πολλά χρήματα από την μεταπολεμική περίοδο μέχρι σήμερα ήρθαν στην Ελλάδα και δεν έπιασαν τόπο. Δεν έγιναν τα έργα που έπρεπε να γίνουν και σαφώς δεν ενισχύθηκε το κοινωνικό κράτος.
      Κύριοι συνάδελφοι του ΠΑΣΟΚ, είσθε ευχαριστημένοι για την κοινωνία που παραδίδετε το 2004 με το ένα τρίτο των πολιτών να είναι στον αποκλεισμό της φτώχειας; Εάν αυτό σας τιμά, πείτε το.
      Άκουσα τον πρώην Πρόεδρο της Βουλής, τον κ. Κακλαμάνη, για δεύτερη φορά μέσα σε πολύ λίγες μέρες που δραστηριοποιείται ως Βουλευτής πλέον, να κάνει παραινέσεις, διακόπτοντας και παραβιάζοντας ακόμα και τον Κανονισμό. Κάνει παραινέσεις στη Νέα Δημοκρατία για συναίνεση, αλλά δεν είδα να έχει την ίδια ευαισθησία και για συναδέλφους του ΠΑΣΟΚ. 
      Εμείς είμαστε εδώ και δεν πρόκειται να ξεφύγουμε από την πολιτική μας, την οποία χάραξε ο Πρωθυπουργός. Φαίνεται, όμως, ότι συνάδελφοι του ΠΑΣΟΚ σήμερα…
      ΠΡΟΕΔΡΟΣ (Άννα Μπενάκη-Ψαρούδα): Κύριε Αδρακτά, να απευθύνεσθε προς το Προεδρείο.
      ΠΑΝΑΓΙΩΤΗΣ ΑΔΡΑΚΤΑΣ: Κυρία Πρόεδρε, οι συνάδελφοι του ΠΑΣΟΚ επιτίθενται στην πολιτική που έχει χαράξει ο Πρόεδρός μας, ο Πρόεδρος του μεσαίου χώρου. Αυτό φαίνεται σήμερα από το μανιφέστο των στελεχών του ΠΑΣΟΚ, οι οποίοι προτείνουν κάποια πράγματα που συνεχώς αναπαράγονται. Αναφέρουν πως ο Πρόεδρος του Κινήματος, Γεώργιος Παπανδρέου, τα στελέχη και τα μέλη του ΠΑΣΟΚ έχουν μία μοναδική επιλογή, τη συστράτευση για την ανάδειξη διαχωριστικών γραμμών. Μεταξύ αυτών υπάρχουν τέσσερα πρωτοκλασάτα στελέχη του ΠΑΣΟΚ που υπογράφουν αυτό το μανιφέστο. Αυτή είναι η πολιτική επιλογή της Αντιπολίτευσης, να ορθώσουμε πάλι τείχη.
      Εγώ πληροφορώ τους συναδέλφους ότι ο ελληνικός λαός αυτά πλέον τα έχει καταγράψει στην ιστορία. Εμείς πάμε μπροστά, τα τείχη γκρεμίστηκαν, δεν υπάρχουν διαχωριστικές γραμμές και είμαστε όλοι μαζί. Αυτή είναι η γραμμή και το πιστεύω της Νέας Δημοκρατίας που στηρίζουμε όλοι. Δεν πρόκειται, κύριοι συνάδελφοι του ΠΑΣΟΚ, να σας παρακολουθήσουμε και να γυρίσουμε προς τα πίσω.
	Είναι πολλά που θα ήθελα να πω, όμως θα πω μόνο για τα νοσοκομεία γιατί βλέπω ότι δυστυχώς ο χρόνος δε με παίρνει. Για τα νοσοκομεία, όπως είπε ο συνάδελφος κ. Μαρκόπουλος, το 70% των χρεών του νοσοκομείου είναι από τα νοσήλια που δεν απέδιδαν ποτέ τα ασφαλιστικά ταμεία. Είπε ο κ. Κακλαμάνης γιατί δώσαμε λευκή επιταγή να πληρωθούν. Μα, ξεχνάτε, κύριοι συνάδελφοι, ότι δεν έδιναν υλικά για ορθοπεδικές επεμβάσεις και περίμεναν στις ουρές οι άνθρωποι για να χειρουργηθούν; Ξεχνάτε ότι αυτά τα έχουμε παραλάβει…
	ΕΜΜΑΝΟΥΗΛ ΣΚΟΥΛΑΚΗΣ:…(Δεν ακούστηκε)
	ΠΡΟΕΔΡΟΣ (Άννα Μπενάκη-Ψαρούδα): Κύριε Σκουλάκη, ακολουθείτε αμέσως, μην παρεμβαίνετε.
	ΠΑΝΑΓΙΩΤΗΣ ΑΔΡΑΚΤΑΣ: Τι να κάνει το νοσοκομείο, να μη χειρουργήσει, να μην πάρει υλικά; Για όνομα του Θεού. 
      Κύριε Σκουλάκη, μιας και είστε και γιατρός, έχετε δει πόσο είναι το νοσήλιο; Τριάντα ευρώ. Ξέρετε, κυρία Πρόεδρε –και θέλω να το ακούσει ολόκληρος ο ελληνικός λαός- ότι η ακριβότερη εγχείρηση που πληρώνεται από τα ασφαλιστικά ταμεία είναι 19.000 δραχμές σε κρανιοεγκεφαλική επέμβαση, σε νευροχειρουργική; Πρακτικά ένας νευροχειρούργος για να κάνει μία επέμβαση εγκεφάλου πληρώνεται από τα ταμεία 19.000 δραχμές. Είναι η ακριβότερη εγχείρηση. Αυτή είναι η αλληλεγγύη, αυτή είναι η κοινωνική συμβολή και βεβαίως έχουμε δίκιο όταν λέμε -τα έλεγε και το ΚΚΕ προηγουμένως- ότι το 47% το πληρώνει ο ιδιώτης. Ε, βέβαια, ποιος να εμπιστευθεί γιατρό με 19.000; Πουλάει την περιουσία του. Έχουν πουληθεί πολλές περιουσίες τόσα χρόνια. 
      Θυμηθείτε τι έγινε το 1993 που ήμασταν κυβέρνηση. Εμείς δώσαμε εκείνο το πλαφόν για τις καρδιοχειρουργικές εγχειρήσεις δύο εκατομμύρια με Υπουργό το σημερινό Αντιπρόεδρο της Βουλής κ. Σούρλα και σταματήσαμε την εισροή προς το εξωτερικό και σώθηκαν οικογένειες και περιουσίες. Έτσι απαντάμε. Δυστυχώς δεν έχω χρόνο…
	ΠΡΟΕΔΡΟΣ (Άννα Μπενάκη-Ψαρούδα): Κύριε Αδρακτά, σε μία άλλη ευκαιρία θα τα συμπληρώσετε.
	ΠΑΝΑΓΙΩΤΗΣ ΑΔΡΑΚΤΑΣ:…αλλά τουλάχιστον κάντε μία αυτοκριτική για να συνεννοηθούμε. Μη μας προκαλείτε. Μπορούμε με τις ώρες να μιλάμε.
	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Αδρακτά.
	Ο κ. Σκουλάκης έχει το λόγο.
	ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, χαίρομαι που καταλήγοντας στην αγόρευσή του ο καλός συνάδελφος κ. Αδρακτάς απήντησε στον Υπουργό Υγείας, σ’ όλους τους «διαπλοκολογούντες» Υπουργούς της Κυβέρνησης ότι τα χρέη των νοσοκομείων οφείλονται σε διαπλοκή και μάλιστα απήντησε σ’ αυτά που λέχθηκαν στο πολιτικό συμβούλιο της Νέας Δημοκρατίας ότι τα χρέη των νοσοκομείων είναι προϊόν διαπλοκής. Χαίρομαι που απευθυνόμενος σε μένα μου είπε «είσαι γιατρός και ξέρεις τι σημαίνει αυτό». Δεκαεννιά χιλιάδες. Δόξα τω Θεώ. Μας είχατε ζαλίσει εννιά μήνες ότι υπάρχει διαπλοκή στα νοσοκομεία κι εμείς σας λέγαμε για όνομα του Θεού…
	ΠΑΝΑΓΙΩΤΗΣ ΑΔΡΑΚΤΑΣ: Διαστρεβλώνετε αυτά που είπα.
	ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε συνάδελφε, μη διακόπτετε.
	Συνεχίστε, κύριε Σκουλάκη. Παρακαλώ να απευθύνεστε στο Προεδρείο και σε κανέναν άλλο.
	ΠΑΝΑΓΙΩΤΗΣ ΑΔΡΑΚΤΑΣ: Κυρία Πρόεδρε, το λόγο επί προσωπικού.
      ΠΡΟΕΔΡΟΣ (Άννα Μπενάκη-Ψαρούδα): Δεν έχετε το λόγο.
      Συνεχίστε, κύριε Σκουλάκη. Σας πληροφορώ ότι ο χρόνος σας «τρέχει». 
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, κι εσείς κι εμείς είμαστε συνομήλικοι κοινοβουλευτικά κι έχουμε δώσει εξετάσεις εδώ μέσα.
      Μας λέγατε τι είναι διαπλοκή κι εμείς σας λέγαμε…
      ΠΑΝΑΓΙΩΤΗΣ ΑΔΡΑΚΤΑΣ: Και σας το λέμε και σήμερα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Αδρακτά, σας παρακαλώ πολύ.
      ΠΑΝΑΓΙΩΤΗΣ ΑΔΡΑΚΤΑΣ: Δεν του δίνω το δικαίωμα…
      ΠΡΟΕΔΡΟΣ (Άννα Μπενάκη-Ψαρούδα): Δε ζητάει τίποτα για να δίνετε δικαιώματα. Σας παρακαλώ.
      Συνεχίστε, κύριε Σκουλάκη.
      ΠΑΝΑΓΙΩΤΗΣ ΑΔΡΑΚΤΑΣ: Δεν του δίνω το δικαίωμα. Δε θα κάνει τηλεοπτικό σόου εδώ.
      ΠΡΟΕΔΡΟΣ (Άννα Μπενάκη-Ψαρούδα): Θέλετε να εφαρμόσουμε τον Κανονισμό; Κάντε μου τη χάρη.
      Συνεχίστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Μας λέγατε, λοιπόν, αυτά, εμείς σας λέγαμε «χαμηλό νοσήλιο», εσείς φωνάζατε, σας λέγαμε ότι εμείς κρατήσαμε χαμηλό το νοσήλιο γιατί δεν είχαμε άλλη λύση, γιατί αν αυξάναμε το νοσήλιο στα πραγματικά κόστη, έπρεπε να πάει τρεις-τέσσερις φορές πάνω. Ακόμα και δύο φορές πάνω να πήγαινε, δε θα άντεχαν τα ταμεία, δε θα άντεχαν οι ασφαλισμένοι και εσείς αυτό φωνάζατε και μας το βαφτίζατε «διαπλοκή». Χαίρομαι που σήμερα λέτε άλλα.
      Κύριε συνάδελφε, μας είπατε για συναίνεση. Θα σας τη δώσουμε στην υγεία και στην κοινωνική πολιτική με μία προϋπόθεση: Η αλήθεια στον πολίτη, διάλογος, να παραδεχθείτε ότι το κράτος έχει συνέχεια και ότι δεν ξεκινάτε από το απόλυτο κενό γιατί κάθε μέρα επί εννιά μήνες σαν να μας λέτε ότι σ’ αυτόν τον τόπο δεν υπάρχει τίποτα και ότι είναι όλα διαλυμένα και ιδιαίτερα το Υπουργείο Υγείας και ιδιαίτερα ο Υπουργός Υγείας. Δεν είναι διαλυμένα. Υπάρχουν ενέργειες που έγιναν, υπάρχουν λάθη, υπάρχουν πράγματα που δεν έγιναν και πρέπει να κάτσουμε κάτω να συμφωνήσουμε να σας βοηθήσουμε κιόλας. Όμως όχι μ’ αυτούς τους όρους, να βρίζετε κάθε μέρα, να ισοπεδώνετε, να απαξιώνετε ό,τι υπάρχει, για όνομα του Θεού. Σας παρακαλώ πολύ.
      Κυρία Πρόεδρε, για να έλθω και σ’ αυτά που είχα σκοπό να ξεκινήσω, θα καταθέσω έναν πίνακα για την εξέλιξη των δαπανών υγειονομικής περίθαλψης των ασφαλιστικών ταμείων εκτός του ΝΑΤ και του ΟΠΑΔ τα τελευταία χρόνια, 1990-1993, 1993-2004. Το 1993 το γενικό σύνολο των δαπανών ήταν 639.000.000 ευρώ. Το 1993 ήταν 1.467. Έχουμε μία μέση ετήσια αύξηση 23%. Την περίοδο 1993-2004, που φτάσαμε τα 5.565, έχουμε μία μέση ετήσια αύξηση 13%. Αυτή είναι η αλήθεια.
      Τι σημαίνει αυτό; Ότι υπήρξε μία συγκράτηση των τιμών. Παρά τα προβλήματα, καταφέραμε και συγκρατήσαμε τις τιμές και υπάρχουν περιπτώσεις που αυξήσαμε τις παροχές μας και το ξέρετε, ιδιαίτερα στον τομέα της εξωνοσοκομειακής περίθαλψης των ελευθέρων επαγγελματιών, την κάλυψη εξετάσεων για προληπτική ιατρική χωρίς ενεργό νόσο, τη διεύρυνση των οικογενειακών επιδομάτων του ΟΓΑ κλπ.
      Θα σας κάνω μία πρόβλεψη. Μόνο με την προαναγγελθείσα –και απορώ γιατί από το Νοέμβρη- κατάργηση της λίστας συνταγογραφημένων φαρμάκων που θα ξεκινήσει το Μάρτη οι φαρμακευτικές δαπάνες θα εκτιναχθούν στα ύψη, θα καταρρεύσουν τα ταμεία. Αν προσθέσουμε δε σ’ αυτές και αυτά που έχει εξαγγείλει ο Υπουργός ερήμην σας, κύριε Υφυπουργέ, για επιβαρύνσεις των ταμείων, χωρίς να ξέρουμε ποια είναι η άποψή σας, η πρόβλεψή μου δεν είναι καθόλου καλή.
      Να σας πω κάτι; Το διαπίστωσα από χθες. Έγινε μία συνάντηση για το φάρμακο και ο μεν Υφυπουργός κ. Παπαθανασίου έλεγε ότι στόχος είναι η μείωση της φαρμακευτικής δαπάνης. Το διάβασα στον Τύπο. Γιαννόπουλος: «Η φαρμακευτική δαπάνη δεν πρόκειται να περιοριστεί και όποιος το λέει είναι άσχετος». Κακλαμάνης: «Ο νόμος θα ψηφιστεί το Φεβρουάριο». Παπαθανασίου: «Η νέα τιμολογιακή πολιτική των φαρμάκων θα ανακοινωθεί στα μέσα Ιανουαρίου». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκουλάκη, ολοκληρώστε, σας παρακαλώ.
      ΕΜΜΑΝΟΥΗΛ ΣΚΟΥΛΑΚΗΣ: Είμαι σίγουρος ότι αυτό προέκυψε στο Υπουργείο Ανάπτυξης και στο Υπουργείο Υγείας. Σε σας βγαίνει την επόμενη περίοδο και θα θυμάστε τι προβλήματα θα υπάρχουν με τα ασφαλιστικά ταμεία. Πάρτε θέση ιδιαίτερα στη λίστα. Πάρτε θέση και λάβετε υπόψη τη γνώμη των ταμείων και τη γνώμη των κορυφαίων συνδικαλιστικών οργανώσεων. Υπάρχουν τεράστια προβλήματα.
      (Στο σημείο αυτό ο Βουλευτής κ. Ε. Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Σκουλάκη.
      Το λόγο έχει ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ πολύ, κυρία Πρόεδρε.
      Θα πάω κατευθείαν «στο ψητό» γιατί εδώ από λόγια είπαμε πολλά. Οι συνάδελφοι της Αξιωματικής Αντιπολίτευσης ας συμφωνήσουν τουλάχιστον μεταξύ τους στα νούμερα. Εγώ θα πω κάποια νούμερα και κάποια ποσοστά για να τα ακούσουν αν θέλουν. 
      Σε σχέση με τα αναγραφέντα στον περσινό γενικό προϋπολογισμό για το κοινωνικό κράτος, όπως είπε με παραδείγματα ο Υπουργός –δεν έχω χρόνο να τα επαναλάβω- εμείς αυτήν τη στιγμή αυξήσαμε τον περσινό προϋπολογισμό κατά 14,6%. Από κει και πέρα σας είπε ο Υπουργός πόσα παραπάνω πήγαν στον ΟΓΑ, πόσα πήγαν στο ΤΑΠ-ΟΤΕ και τελικά αυξήσαμε κατά 795.000.000 ευρώ τα αναγραφέντα ποσά που είχατε συμπεριλάβει στον περσινό προϋπολογισμό.
      Από κει και πέρα, για το φετινό προϋπολογισμός -για να μη λέει άλλα ο κ. Μακριπίδης και άλλα η κ. Σχοιναράκη, συνεννοηθείτε μεταξύ σας- εμείς, έχουμε σε σχέση με τα θεωρητικά νούμερα που γράφτηκαν στον περσινό τόμο του προϋπολογισμού και σ’ αυτά που θα συζητήσουμε από αύριο, μια αύξηση συνολική του κοινωνικού κράτους κατά 28,73%. Και αν τυχόν αμφιβάλλει κάποιος και ιδιαίτερα εσείς, κύριοι συνάδελφοι του ΠΑΣΟΚ, ζητήστε από τους υπηρεσιακούς παράγοντες τους οποίους γνωρίζετε από το Υπουργείο Εργασίας να σας δώσουν τα νούμερα. Εγώ, δεν είπα χονδρικό νούμερο. Σας είπα από πέρσι μέχρι φέτος 28,73%. 
      Από κει και πέρα, πρέπει να πω ότι δεν είναι δυνατόν να μιλάει ο καθένας από σας, να λέει κάποια πράγματα και μετά να φεύγει. Γιατί έφυγε ο κ. Λιντζέρης και μας κατηγόρησε για θατσερική πολιτική. Εγώ, δεν θα του απαντήσω, θα τον παραπέμψω στην απάντηση που έχει δώσει η ΠΑΣΚΕ πριν από δεκαπέντε μέρες στο συνέδριό της και στην απαξίωση της πολιτικής την οποία κατεδίκασε στο σύνολο, για την οκταετία που πέρασε.
      Δεν νομίζω ότι την ΠΑΣΚΕ την κουμαντάρει η Νέα Δημοκρατία. Θα σας παραπέμψω και σ’ αυτό το κείμενο που έθιξε ακροθιγώς ο κ. Αδρακτάς πριν από λίγο. Διαβάστε το να δείτε τι λένε οι συνάδελφοί σας, για ποια πολιτική επαίρεστε. Και από κει και πέρα, θα δείτε ποιοι μηδενίζουν το έργο σας. Δεν είμαστε εμείς που το μηδενίζουμε, είναι οι δικοί σας συνδικαλιστές, είναι οι δικοί σας Βουλευτές, είναι τα δικά σας κυβερνητικά στελέχη.
      Από κει και πέρα, πρέπει να πω ότι εμείς με πολύ προσεκτικά βήματα, θα εφαρμόσουμε και τον επόμενο κοινωνικό προϋπολογισμό του 2005 παρά το ότι ο προϋπολογισμός αυτός έχει να αντιμετωπίσει τα νέα δημοσιονομικά δεδομένα τα οποία προέκυψαν μετά την απογραφή, πράξη αναγκαία, πράξη την οποία δεν μπορείτε να διαψεύσετε, πράξη για την οποία δεν μπορείτε να επισκεφθείτε την Ευρωπαϊκή Ένωση εσείς και να πείτε τα αντίθετα, πράξη την οποία επιδοκιμάζει ο ελληνικός λαός κατά 70%, πράξη απλή την οποία κάνει ένας οποιοσδήποτε επιχειρηματίας, επαγγελματίας κλπ. τη στιγμή που πάει να παραλάβει μια επιχείρηση μικρή ή μεγάλη. Το πρώτο, λοιπόν, πράγμα που κάνει είναι η απογραφή και η καταγραφή.
      Εμείς, κύριοι συνάδελφοι, σας καλούμε να προσπαθήσουμε όλοι μαζί, μέσα από τον καινούργιο προϋπολογισμό, με τα καινούργια δεδομένα, να προχωρήσουμε μαζί για το καλό των συμπολιτών μας.
      Πρέπει να πω επίσης τελειώνοντας ότι ο κ. Πρωτόπαπας μας είπε «μαθητευόμενους μάγους». Εμείς, πρέπει να πούμε ότι δεν κυβερνάμε στο σκοτάδι, κυβερνάμε στο φως, ό,τι έχουμε το δείχνουμε στον ελληνικό λαό και στο τέλος της τετραετίας θα δείξουμε το έργο μας για το οποίο θα μας δώσει ο ελληνικός λαός και δεύτερη και τρίτη τετραετία. 
      Ευχαριστώ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Μένουν ακόμα δύο συνάδελφοι που είναι εγγεγραμμένοι. Ο κ. Κωστόπουλος και ο κ. Βεργίνης. Γιατί στις 16.00΄ θα πρέπει να σταματήσουμε και θα μιλήσει και ο κύριος Υφυπουργός. Δέχεστε να μιλήσουν εκτός χρόνου;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κωστόπουλος και παρακαλώ να περιοριστεί αν μπορεί στα τρία λεπτά.
      ΑΠΟΣΤΟΛΟΣ ΚΩΣΤΟΠΟΥΛΟΣ: Θα προσπαθήσω να είμαι συντομότατος. 
      Κυρία Πρόεδρε, ατυχώς η λήξη του Β΄ Παγκοσμίου Πολέμου που γέμισε με ολέθριες συνέπειες την ανθρωπότητα, επέβαλλε και την αναγκαιότητα της ενίσχυσης του κοινωνικού κράτους. Η διεθνοποίηση της οικονομίας είναι εκείνη που σήμερα φαίνεται να αποδυναμώνει το κοινωνικό κράτος. Στη χώρα μας όμως είμαστε υποχρεωμένοι να στηρίξουμε πάση θυσία το κοινωνικό κράτος, διότι τα κοινωνικά και τα οικονομικά μεγέθη, είναι δυστυχώς απογοητευτικά. 
      Δεν θα μιλήσω για την απογραφή, ούτε θα απαντήσω στον κ. Λιντζέρη, γιατί δεν είχε την ίδια ευαισθησία να απαντήσει στους Υπουργούς της κυβέρνησής του όταν οι ίδιοι αναθεωρούσαν τους προϋπολογισμούς τους και αύξαναν τα ελλείμματα και τα δημόσια χρέη. 
      Θα πω όμως πως η εθνική μας οικονομία, οικονομία την οποία μας κληροδότησε το ΠΑΣΟΚ, λέει σήμερα απλά πράγματα. Το 60% των Ελλήνων, δηλώνει εισοδήματα κάτω από 11.000 ευρώ. Αντιλαμβάνεστε πού βρισκόμαστε. Το 7% μόλις των Ελλήνων δηλώνει συγκριτικά περισσότερα και πληρώνει το 62% των φόρων. Αλλά ποια κοινωνική πολιτική μπορεί να διαμορφωθεί σήμερα, όταν στα 100 ευρώ που εισπράττει το δημόσιο από φόρους, τα 24, με ευρώ πάνε για την πληρωμή των τόκων, τα 33 ευρώ πάνε για πληρωμή μισθών, τα 9 ευρώ πάνε για συντάξεις, τα 19 ευρώ για ασφάλεια και περίθαλψη. Σύνολο 84 ευρώ. Τα υπόλοιπα 16 ευρώ, καλείται το κράτος να καλύψει πρωτογενείς δαπάνες και παροχές.
      Κύριε Πρόεδρε, αυτό το  έλλειμμα της γενικής κυβέρνησης το 5,3% και το δημόσιο χρέος το ιλιγγιώδες 112,1% του ΑΕΠ, μας λέει μια μεγάλη αλήθεια. Ότι είμαστε υποχρεωμένοι το 2005 να πληρώσουμε 22 δισεκατομμύρια για χρεολύσια, 10 δισεκατομμύρια για τόκους, 18,3 δισεκατομμύρια για μισθούς και 9 δισισεκατομμύρια για δαπάνες περίθαλψης και επιχορηγήσεις στα ασφαλιστικά ταμεία, τα οποία γενναιόδωρα μπορώ να πω το αρμόδιο Υπουργείο έδωσε και ενίσχυσε και τους συνταξιούχους του ΟΓΑ και του ΙΚΑ και του ΤΕΒΕ και του ΝΑΤ. 
      Κυρία  Πρόεδρε, η Νέα Δημοκρατία έχει σαφή διακηρυγμένη θέση για την ενίσχυση του κοινωνικού κράτους. Και η διακηρυγμένη αυτή θέση αποτυπώνεται στον προϋπολογισμό του οικονομικού έτους του 2005 τον οποίο αύριο και σε πέντε ολόκληρες μέρες θα συζητήσουμε εδώ στη Βουλή. Θα πρέπει όμως να μην αφήσουμε να περάσει απαρατήρητο το γεγονός ότι η σημερινή Κυβέρνηση για το 2004 έδωσε ενίσχυση στα ασφαλιστικά μας ταμεία της τάξεως των 795 εκατομμυρίων ευρώ. 
      Ευχαριστώ.
      ( Χειροκροτήματα από την πτέρυγα της Νέας Δημοκρατίας )
      
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Βεργίνη.
     ΞΕΝΟΦΩΝ ΒΕΡΓΙΝΗΣ: Κυρία Πρόεδρε, ήθελα να κάνω κάποιες επισημάνσεις. Εδώ και αρκετούς μήνες τώρα παρακολουθώ ως νέος Βουλευτής ότι πράγματι επικαλούμαστε πολλές φορές επιλεκτικά στοιχεία, έτσι απλά, για να δικαιολογήσουμε τη θέση μας. Αυτό δεν δικαιολογείται ούτε από τα διεθνή στατιστικά ούτε ίσως και από την εθνική λογιστική. Το καλύτερο θα ήταν να παραδεχόμαστε όλοι τα ακριβή στοιχεία ως έχουν και τουλάχιστον με την κοινή λογική ο μέσος όρος μιας τριετίας και όχι να επικαλούμαστε ένα έτος.
     Αναφέρομαι σ’ αυτό, κύριε Παπαϊωάννου, διότι δεν μπορεί να αναφέρετε ότι το ποσοστό δαπανών του κοινωνικού προϋπολογισμού αποτελούσε το ’93, 56,82%. Τον προηγούμενο όμως χρόνο είναι 64,89%. Αν δείτε και ορισμένα έτη δικά σας, είναι ακόμα πιο κάτω από το 56%. Αυτό δεν είναι σωστό. Και όπως εσείς διαμαρτύρεστε για επίκληση ορισμένων στοιχείων, ίσως από τη Συμπολίτευση, άλλο τόσο δεν πρέπει να το κάνετε εσείς ο ίδιος.
     Το δεύτερο σημείο που ήθελα να πω, είναι το εξής: η Κυβέρνηση υλοποιεί πράγματι τον κοινωνικό προϋπολογισμό που εσείς ως Αντιπολίτευση τώρα, ως κυβέρνηση τότε, είχατε συντάξει. Και όχι μόνο δεν τον σεβάστηκε, αλλά αύξησε επιπλέον τις δαπάνες. Αλλά δεν είναι αυτό το σπουδαιότερο. Το σπουδαιότερο είναι ότι προσπάθησε να νοικοκυρέψει αυτό που δεν υπήρχε. Δηλαδή νοικοκύρεμα από πλευράς δαπανών και είσπραξη από πλευράς εσόδων.
      Μπορώ να σας αναφέρω και πρόσφατο σημερινό παράδειγμα από το ΙΚΑ. Το ΙΚΑ όταν παραδόθηκε τον Απρίλιο μήνα είχε ως πλεόνασμα περίπου 600 χιλιάδες ευρώ. Σήμερα αναφέρεται το πλεόνασμα περίπου στα 35 εκατομμύρια ευρώ, στο τέλος του έτους. Αυτό οφείλεται απλά και μόνο στο νοικοκύρεμα του ΙΚΑ.
     Αναφορικά με το επικουρικό της Εμπορικής Τράπεζας αν γίνει μία αναλογιστική μελέτη, δηλαδή τα μελλοντικά ελλείμματα να έλθουν σε παρούσα αξία -να το πούμε έτσι απλά- τότε το έλλειμμα θα υπερβαίνει ακριβώς το διαθέσιμο μετοχικό κεφάλαιο. Το μετοχικό κεφάλαιο είναι 1,1 δισεκατομμύριο ευρώ, και το έλλειμμα θα φθάσει, όπως το λέμε αναλογικά, το 1,4 δισεκατομμύριο ευρώ. Άρα λοιπόν, τι νοικοκύρεμα είναι αυτό από τα περασμένα χρόνια.
     Επιτέλους πρέπει να παραδεχθούμε ορισμένα πράγματα. Ότι το έλλειμμα το οποίο παρουσιάζεται, διότι αυτό είναι το λεγόμενο κοινωνικό κράτος - κοινωνικό κράτος δε σημαίνει απλά να κάνουμε έξοδα από το πουθενά, αλλά ότι θα πρέπει να έχουμε έσοδα και να προβλέπουμε αυτά τα έσοδα στον προϋπολογισμό τον οποίο ψηφίζει η Βουλή των Ελλήνων....
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΟΣ (Άννα Μπενάκη-Ψαρούδα):  Κύριε συνάδελφε, παρακαλώ τελειώνετε, διότι έχετε περάσει κατά πολύ το χρόνο.
     ΞΕΝΟΦΩΝ ΒΕΡΓΙΝΗΣ:  Κυρία Πρόεδρε, ευχαριστώ αλλά θέλω να σημειώσω ότι κάθε φορά συμβαίνει αυτό, δηλαδή τα οκτώ και δέκα λεπτά να γίνονται τρία στους τελευταίους και όταν μάλιστα δε λειτουργεί και το σύστημα, όπως συνέβη στη δική μου περίπτωση.
     ΠΡΟΕΔΡΟΣ (Άννα Μπενάκη-Ψαρούδα): Θα μπορούσαν οι τελευταίοι να είχαν κοπεί τελείως, κύριε Βεργίνη. Γι’ αυτό να λέτε «ευχαριστώ» που δόθηκαν και τα τρία λεπτά.
      Το λόγο έχει ο Υφυπουργός Απασχόλησης και Κοινωνικής Προστασίας κ. Αγγελόπουλος.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριοι συνάδελφοι, ένας ψύχραιμος τρίτος παρατηρητής θα περίμενε η σημερινή κουβέντα να γίνει σε πολύ χαμηλούς τόνους, μια και η ιδιαιτερότητα που παρουσιάζει ο υπό συζήτηση προϋπολογισμός αποτελούσε την καλύτερη ευκαιρία γι’ αυτήν. Και θα περίμενε κανείς να συζητήσουμε στη σημερινή κουβέντα τα μεγάλα προβλήματα, τα οποία πραγματικά συνδέονται με το κοινωνικό κράτος, με τη λειτουργία και τη βιωσιμότητα του συστήματος κοινωνικής ασφάλισης. Και τούτο γιατί; Γιατί στον κοινωνικό προϋπολογισμό που συζητήσαμε και φθάνει ήδη στο τέλος η συζήτησή του, αποτυπώνονται τα περιουσιακά στοιχεία των ασφαλιστικών ταμείων, των οργανισμών και των φορέων ασφάλισης μέχρι 31.12.2003 και αποτυπώνονται και τα οικονομικά μεγέθη του κοινωνικού προϋπολογισμού του 2004, δηλαδή της προηγούμενης κυβέρνησης, τα οποία η σημερινή Κυβέρνηση, σε μια εκδήλωση συνέχειας του κράτους, όχι μόνο υλοποίησε, αλλά φρόντισε, πέρα από την υλοποίησή τους, να εξασφαλίσει τις πρόσθετες πιστώσεις, επιχορηγήσεις, χρηματοδοτήσεις που απαιτούνταν, ώστε να μη δημιουργηθούν προβλήματα στην ομαλή λειτουργία του συστήματος κοινωνικής ασφάλισης, ώστε αυτό να ανταποκριθεί με συνέπεια απέναντι στις υποχρεώσεις του.
     Δράττομαι δε της ευκαιρίας να πω ότι και υπογράφουμε αυτόν τον προϋπολογισμό σαν συνέχεια του κράτους και τιμούμε τις υπογραφές μας. Μάλιστα τις υπογραφές μας τις βάζουμε με μελάνη που δε σβήνει, σε αντίθεση με κάποιους άλλους που υπόγραφαν τα «συμβόλαια» με το λαό με μελάνι που έσβηνε την επομένη μέρα.
     Θα ήθελα επίσης να πω ότι δεν αποτελεί επιχείρημα ο κοινωνικός προϋπολογισμός και η υπογραφή μας και τα όποια οικονομικά μεγέθη ή όποιες αναφορές γίνονται για τα ελλείμματα, -βερεσέδια συνηθίζω να λέγω- που παρουσιάζουν οι φορείς κοινωνικής ασφάλισης για τη μείωση του κοινωνικού κράτους και της κοινωνικής πολιτικής από την πλευρά της Κυβέρνησης, γιατί μια και ρωτήθηκε ποιοι υπογράφουν αυτά τα νούμερα, απαντώ - έχω απαντήσει ήδη στη Βουλή, έχω καταθέσει και τα σχετικά στοιχεία σε προηγούμενες συζητήσεις – σημειώνοντας την υπογραφή του κ. Νεκτάριου και του κ. Βουδούρη, αλλά και των άλλων Διοικητών που ήταν μέχρι τις 7.3.2004 πάνω στις εκκρεμότητες που άφησε η προηγούμενη Κυβέρνηση φεύγοντας στις 7 Μαρτίου.
     Ανέφερε και ο Υπουργός ένα νούμερο. Στα 10.989.000.000 ευρώ - για να μιλάμε έτσι και να κοιτάμε στα μάτια ο ένας τον άλλο - ανέρχονται τα βερεσέδια που ήταν στις 7 Μαρτίου προς τους φορείς του δημοσίου, προς τους φορείς κοινωνικής ασφάλισης και ασφαλιστικά ταμεία.
     Θα τα ξαναπώ. Οι οφειλές του ΟΓΑ προς τα νοσοκομεία, 1.000.000.000 ευρώ, 3,8 δισεκατομμύρια ευρώ ήταν οι οφειλές του δημοσίου προς το ΙΚΑ μετά τη ρύθμιση του 2002 με το ν. 3029. Οι οφειλές που ανέλαβε το κράτος, του ΙΚΑ προς το ΕΤΕΑΜ ήταν 2,164 δισεκατομμύρια ευρώ. Οι οφειλές του ΙΚΑ που ανέλαβε το κράτος ήταν 1,467 δισεκατομμύρια ευρώ. Στο κουβεντιαστό όμως. Όλοι οι λογαριασμοί σε ετούτη την Κυβέρνηση στάλθηκαν. Νομοθετήθηκαν ρυθμίσεις, αλλά ακόμα και σε σχέση με αυτούς που νομοθετήθηκαν με το ν. 3029/2002 για τις οφειλές του δημοσίου προς το ΙΚΑ, -το 1,5 τρισεκατομμύριο ευρώ,- οι τελευταίες δόσεις των ομολόγων δόθηκαν από την τωρινή Κυβέρνηση τον Ιούνιο του 2004.
     Επίσης, 235.000.000 ευρώ ήταν οι οφειλές που ρυθμίσαμε του δημοσίου προς τον ΟΑΕ. Το ΤΥΔΚΥ διεκδικεί 150.000.000 εκατομμύρια ευρώ από το δημόσιο, το οποίο όλα αυτά τα χρόνια εισέπραττε την εισφορά για τον κλάδο ασθένειας από τους εργαζόμενους, στο χώρο της Τοπικής Αυτοδιοίκησης, αλλά ξέχασε να τα αποδώσει. Και αυτά είναι μερικά, κύριοι συνάδελφοι. Έχω καταθέσει στα Πρακτικά της Βουλής, με την ευκαιρία προηγούμενων συζητήσεων, αναλυτικό κατάλογο για το τι χρωστούσε το δημόσιο στους φορείς της κοινωνικής ασφάλισης στις 7 Μαρτίου. Και για να μην αμφισβητούνται τα νούμερα, υπάρχει υπογραφή των διοικητών των οργανισμών που είχε η προηγούμενη Κυβέρνηση.
     Από εκεί και πέρα, πλαίσιο νομοθετικό. Ο ν.2084, τουλάχιστον αν δεν ζω σε άλλη χώρα, λέω -και λένε κάποιοι ότι γνωρίζω αρκετά καλά τα θέματα της κοινωνικής ασφάλισης- δεν καταργήθηκε ποτέ. Καταργήθηκε την ημέρα που ψηφίζονταν ο νόμος. Όταν οι Βουλευτές του ΠΑΣΟΚ αποχωρούσαν απ’ αυτήν την Αίθουσα δεσμευόμενοι να τον καταργήσουν την επόμενη ημέρα. Ισχύει σαν βασικό νομοθετικό πλαίσιο για την κοινωνική ασφάλιση, όπως και από τούτου του Βήματος παραδέχονταν ο προκάτοχός μου Υφυπουργός της Κυβέρνησης του ΠΑΣΟΚ και έλεγε «ευτυχώς που υπήρχε ο ν. 2084, γιατί σήμερα δεν θα είχαμε σύστημα κοινωνικής ασφάλισης στην Ελλάδα. Θα είχε καταρρεύσει οικονομικά τουλάχιστον».
     Να ρωτήσω και κάτι απλά, για να επιβεβαιώσω αυτά που λέω. Καταργήθηκαν οι διατάξεις του ν. 2084 για τους νέους ασφαλισμένους μετά την 1.1.1993;
     Και δυο κουβέντες με την ανοχή σας, διότι ούτως ή άλλως είμαστε προς το τέλος, κυρία Πρόεδρε. Νόμος 3029. Ρωτούν, μας λένε, μας ξαναλένε, ότι κάναμε πάνω από εννέα μήνες να αποδεχθούμε το νόμο και ότι τον καταψηφίσαμε στη Βουλή. Είπα και προχθές. Τον καταψηφίσαμε στη Βουλή, όχι γιατί διαφωνούσαμε στην ένταξη ενδεχόμενα των ειδικών ταμείων στο ΙΚΑ – ΕΤΑΜ, όχι γιατί διαφωνούσαμε με την ομαδοποίηση των επικουρικών ή για την ένταξή τους στο ΙΚΑ-ΕΤΑΜ, όχι γιατί διαφωνούσαμε ενδεχόμενα με το 1% της χρηματοδότησης. Διαφωνούσαμε για τους εξής λόγους:
    Πρώτον, δεν είχαν προσδιοριστεί στο νόμο αυτόν οι ακριβείς όροι και οι προϋποθέσεις με τους οποίους θα γινόταν η ένταξη των ειδικών ταμείων στο ΙΚΑ ΕΤΑΜ. Οι ειδικοί όροι και οι προϋποθέσεις με τους οποίους θα γινόταν η ομαδοποίηση των επικουρικών ταμείων και αν όχι, η με διαπιστωτική πράξη ένταξή τους στο ΙΚΑ-ΕΤΕΑΜ.
    Και πάνω απ’ όλα δεν είχε προβλεφθεί ποιος θα πληρώσει το λογαριασμό. Εύκολο είναι να καλείς κάποιον, να φάει, να πιει, να του κάνεις το τραπέζι. Το ποιος θα πληρώσει είναι το ζητούμενο και δυστυχώς για τα 22.600.000.000 δραχμές τα οποία απαιτούνται για την ένταξη των ειδικών ταμείων στο ΙΚΑ ΕΤΑΜ δεν έγινε καμία αναφορά. Εκτός αν ακολουθήσουμε την πρακτική που ακολουθήθηκε για την ένταξη του ΤΑΠΙΛΤ στο ΙΚΑ ΕΤΑΜ με τους όρους και τις προϋποθέσεις που έγινε, που φόρτωσε στο ΙΚΑ αναλογιστικό έλλειμμα της τάξεως των 600.000,000 ευρώ ή μάλλον που έκανε δώρο σε συγκεκριμένο επιχειρηματία 200.000.000.000 δραχμές.
    Και ξεκαθαρίζω. Το ξεκαθαρίσαμε και προχθές. 
    ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Αγγελόπουλε, συντομεύετε. 
    ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Τελειώνω, κυρία Πρόεδρε.
    Κανενός ειδικού ταμείου η ένταξη δεν πρόκειται να γίνει αν είναι να πάμε με τους όρους και τις προϋποθέσεις που έγινε η ένταξη του ΤΑΠΙΛΤ. Είναι βέβαιο ότι θα οδηγήσουμε σε χρεοκοπία το ΙΚΑ, το μεγαλύτερο οργανισμό κοινωνικής ασφάλισης και ιδιαίτερα για τους ασθενέστερους Έλληνες.
    Και επειδή έγινε μεγάλη κουβέντα για την περιουσία, για τις μετοχές, για το χαρτοφυλάκιο των φορέων κοινωνικής ασφάλισης. Εγώ είμαι τραπεζικός, δεν έχω εξειδικευθεί βέβαια στα θέματα διαχείρισης χαρτοφυλακίων, αλλά θα περίμενα από έναν καλό διαχειριστή που έχει κατά οιονδήποτε τρόπο ένα χαρτοφυλάκιο της τάξεως των 5.281.000.000 ευρώ, στη δεδομένη στιγμή που το χρηματιστήριο πήγαινε κανόνι -όπως έλεγε ο Πρωθυπουργός- και πριν σκάσει το κανόνι- να έχει εξασφαλίσει, να έχει τραβήξει και να έχει βάλει στην άκρη -όπως έκαναν απλοί πολίτες που έμαθαν το χρηματιστήριο στο καφενείο και στη γειτονιά- τουλάχιστον τα αρχικά κεφάλαια. Και πραγματικά νομίζω ότι δεν τιμά κανέναν από 5.281.000.000 ευρώ το 1999 να είναι 2.564.000.000 ευρώ σήμερα. Και δεν αποτελεί επιχείρημα ότι ανέβηκαν από το αρχικό κεφάλαιο γιατί αν πάμε αντίστοιχα, όχι στην αξία…
    ΠΡΟΕΔΡΟΣ (Άννα Μπενάκη-Ψαρούδα): Παρακαλώ ολοκληρώστε.
    ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): … των χρεογράφων, θα δούμε ότι είχαν μια ανοδική συνεχή πορεία. 
    Κλείνοντας, είναι πολύ μεγάλα τα ζητήματα που συνδέονται με την κοινωνική ασφάλιση. Και θα πρέπει όλοι, πέρα από την όποια προσπάθεια καταβλήθηκε και καταβάλλεται καθημερινά στα πλαίσια της εγγύησης που παρέχει το Σύνταγμα για την καταβολή των παροχών από τους φορείς κοινωνικής ασφάλισης στους Έλληνες πολίτες, στους Έλληνες ασφαλισμένους, θα πρέπει πέρα από το αν κινείται ή δεν κινείται -δεν μας ξεκαθάρισε το ΠΑΣΟΚ αν θέλει να κινηθεί ή να μείνει ακίνητο, άλλοτε μας λέει να κινηθεί άλλοτε να μείνει ακίνητο, εμείς έχουμε διατυπώσει την άποψή μας- με σοβαρότητα να συζητήσουμε όλα αυτά τα προβλήματα, ώστε σε ένα πνεύμα εθνικής συνεννόησης ανάμεσα σε φορείς και κόμματα να βρούμε όλα αυτά τα στοιχεία τα οποία θα διασφαλίσουν τη βιωσιμότητα του συστήματος κοινωνικής ασφάλισης. 
    Ευχαριστώ, κύρια Πρόεδρε για την ανοχή σας. 
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς, κύριε συνάδελφε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Τι θέλετε, κύριε Παπαϊωάννου; Δεν υπάρχουν δευτερολογίες, κύριε Παπαϊωάννου. Τι θέλετε να πείτε; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Δεν γίνεται να σας πω αν δεν ανοίξω το στόμα μου. 
    ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ. Δεν έχετε δικαίωμα λόγου και γι’ αυτό σας ακούω με πολλή ανοχή. Πείτε μου γρήγορα τι θέλετε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, μη με προκαλείτε. 
    ΠΡΟΕΔΡΟΣ (Άννα Μπενάκη-Ψαρούδα): Σας δίνω το λόγο και λέτε ότι σας προκαλώ; 
    Κυρίες και κύριοι συνάδελφοι, κηρύσσεται περαιωμένη η συζήτηση επί του κατατεθέντος από τον Υπουργό Απασχόλησης και Κοινωνικής Προστασίας «Κοινωνικού Προϋπολογισμού έτους 2004».
     Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 6 Δεκεμβρίου 2004 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά της συνεδρίασης της Δευτέρας 6 Δεκεμβρίου 2004 επικυρώθηκαν. 
     Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με την συναίνεση του Σώματος και ώρα 16:24΄ λύεται η συνεδρίαση για αύριο Σάββατο 18 Δεκεμβρίου 2004 και ώρα 18:00΄ με αντικείμενο εργασιών του Σώματος νομοθετική εργασία, μόνη συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 




1
ΣΥΝΕΔΡΙΑΣΗ 17-12-04             ΣΕΛ. 

