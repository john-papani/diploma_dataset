(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΡΔ’

Τετάρτη 11 Μαρτίου 2009 (Απόγευμα)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο ‘Αργους Ορεστικού Καστοριάς, σελ.
3. Επί προσωπικού θέματος, σελ.
4. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί των άρθρων του σχεδίου νόμου του Υπουργείου Οικονομίας και Οικονομικών: «Σύστημα ‘Αυλων Τίτλων, διατάξεις για την Κεφαλαιαγορά, φορολογικά θέματα και λοιπές διατάξεις», σελ.


ΟΜΙΛΗΤΕΣ
Α. Επί προσωπικού θέματος:
Α’Ι’ΒΑΛΙΩΤΗΣ Κ., σελ.
ΒΕΛΟΠΟΥΛΟΣ Κ., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.

Β. Επί του Κανονισμού:
ΒΕΛΟΠΟΥΛΟΣ Κ., σελ.
ΓΕΙΤΟΝΑΣ Κ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΜΠΟΥΡΑΣ Α., σελ.
ΣΓΟΥΡΙΔΗΣ Π., σελ.
ΣΟΥΡΛΑΣ Γ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
Α’Ι’ΒΑΛΙΩΤΗΣ Κ., σελ.
ΑΜΟΙΡΙΔΗΣ Ι., σελ.
ΑΝΔΡΟΥΛΑΚΗΣ Δ., σελ.
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΖΩ’Ι’ΔΗΣ Ν., σελ.
ΚΑΝΤΑΡΤΖΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΟΥΤΜΕΡΙΔΗΣ Ε., σελ.
ΛΑΦΑΖΑΝΗΣ Π., σελ.
ΜΕΡΕΝΤΙΤΗ Α., σελ.
ΜΠΟΥΡΑΣ Α., σελ.
ΠΑΥΛΙΔΗΣ Α., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΟΥΛΑΣ Ι., σελ.
ΣΟΥΡΛΑΣ Γ., σελ.
ΣΤΑ’Ι’ΚΟΥΡΑΣ Χ., σελ.
ΣΤΡΑΤΑΚΗΣ Ε., σελ.
ΤΣΙΟΚΑΣ Θ., σελ.
ΦΙΛΙΝΗ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΔ΄
      Τετάρτη 11 Μαρτίου 2009 (απόγευμα)
      Αθήνα, σήμερα στις 11 Μαρτίου 2009, ημέρα Τετάρτη και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Χρήστο Σταϊκούρα, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία ο Σύλλογος Γονέων, Κηδεμόνων και Φίλων Παιδιών και Ατόμων με Ειδικές Ανάγκες Νομού Κορινθίας ζητεί χρηματοδότηση για τον εξοπλισμό και τη διαμόρφωση του αύλιου χώρου, του «ΕΥΘΥΜΙΟΥ ΚΕΝΤΡΟΥ» Αποθεραπείας και Αποκατάστασης Ατόμων με Ειδικές Ανάγκες.
      2) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η ΠΑΣΚ Γεωπόνων Νομού Λάρισας διαμαρτύρεται για τη παραχώρηση της πειραματικής έκτασης του Ινστιτούτου Κτηνοτροφικών Φυτών του ΕΘΙΑΓΕ στο Δήμο Λαρισαίων ή σε ιδιώτες κ.λπ..
      3) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία η κ. Πετράκη Χαρίκλεια ζητεί τη συνταξιοδότησή της από το ΙΚΑ.
      4) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία η κ. Καράμπελα Σταματίνα ζητεί την άμεση καταβολή νοσηλίων για νυχτερινή νοσοκόμα κ.λπ..
      5) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία η κ. Άμερσον Δωροθέα ζητεί ιατροφαρμακευτική και νοσοκομειακή περίθαλψη.
      6) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία ο κ. Μαμουνιδάκης Ιωάννης ζητεί να ενημερωθεί εάν έχει τη δυνατότητα διορισμού στο Δημόσιο, ως πολύτεκνος και προστάτης ατόμου με ειδικές ανάγκες.
      7) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία ο κ. Μόσχος Παναγιώτης ζητεί να του δοθεί πλήρης επικουρική σύνταξη από το ΕΤΕΑΜ.
      8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί να επανενταχθεί ο νομός του στον προγραμματισμό των επιδοτούμενων γραμμών του Υπουργείου Εμπορικής Ναυτιλίας κ.λπ..
      9) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία η Ομοσπονδία Μεταφορέων ζητεί τη λήψη μέτρων για την τήρηση από τη Σερβία της διμερούς σύμβασης για τις τιμές των διοδίων και των τελών στάθμευσης, των οχημάτων που διέρχονται από το έδαφός της.
      10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Νομού Λασιθίου ζητεί να χαρακτηριστεί ξανά το λιμάνι του Αγίου Νικολάου ως άγονη γραμμή.
      11) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία ο κ. Μοντσενίγος Σπύρος διαμαρτύρεται για την επιβολή σε βάρος του προστίμου, από τη ΔΟΥ Χαλκίδας.
      12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Σητείας ζητεί την άμεση κάλυψη λειτουργικών κενών θέσεων από εκπαιδευτικούς σε δύο σχολεία της περιοχής του κ.λπ..
      13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ζητεί τη διερεύνηση καταγγελίας, περί δικαστικών μεθοδεύσεων απαλλαγής δικηγόρου, φερόμενου ως εμπλεκόμενου στο σκάνδαλο της Αιξωνής.
      14) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ κατέθεσε αναφορά με την οποία ο Εξωραϊστικός - Φυσιολατρικός Σύλλογος Πευκακίων Αγίας Παρασκευής «Η ΑΝΑΓΕΝΝΗΣΗ» ζητεί να μην απαιτείται η σύναψη συμβολαιογραφικής πράξης για τη μεταγραφή των μικροδιαφορών που προέκυψαν, από την πράξη εφαρμογής της περιοχής του.
      15) Ο Βουλευτής Ηρακλείου κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία το Τμήμα Επιστήμης και Τεχνολογίας Υλικών του Πανεπιστημίου Κρήτης ζητεί την επίλυση του κτηριακού του προβλήματος.
      16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο γίνεται διαμαρτυρία για το ότι δεν γίνονται οι κατάλληλες ενέργειες διασφάλισης της λειτουργίας νέου Γυμνασίου στον Άγιο Νικόλαο νομού Λασιθίου.
      17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί ενημέρωση για το θέμα της κατασκευής του νέου αεροδρομίου στο Καστέλι πεδιάδος.
      18) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στο πρόβλημα που έχει προκύψει από την άδεια λοχείας εκπαιδευτικών με κίνδυνο να κλείσει το 1ο Νηπιαγωγείο Αγίου Νικολάου Νομού Λασιθίου κ.λπ..
      19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η επιβολή πλαφόν στις τιμές των καυσίμων σε όλα τα στάδια διακίνησης.
      20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προτεινόμενα οικόπεδα για την ανέγερση σχολικών κτηρίων στον Άγιο Νικόλαο της Κρήτης.
      21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Γιώργος Καστρινάκης ζητεί την τοποθέτηση ειδικής νηπιαγωγού στο 3ο Νηπιαγωγείο Σητείας λόγω του παιδιού του που είναι με ειδικές ανάγκες
      22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το οποίο αναφέρεται στα λειτουργικά προβλήματα του νοσοκομείου στον Άγιο Νικόλαο της Κρήτης, από την έλλειψη προσωπικού.
      23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Ιτάνου Νομού Λασιθίου ζητεί την έγκριση και χρηματοδότηση του ερευνητικού προγράμματος από το Γεωπονικό Πανεπιστήμιο Αθηνών για το Φοινικόδασος Βάι.
      24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται να χωροθετηθεί στη Νεάπολη το Εφετείο Ανατολικής Κρήτης. 
      25) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στη διαμαρτυρία του Πολιτιστικού Συλλόγου Παχειάς Άμμου Νομού Λασιθίου για την καταστροφή νερόμυλου.
      26) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Νίκος Νικολόπουλος ζητεί από όλους τους αρμόδιους φορείς να τον βοηθήσουν στην δύσκολη ποινική και οικονομική κατάσταση που έχει περιέλθει κ.λπ..
      27) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας. με το οποίο ζητείται να μη μειωθεί το τέλος παρεπιδημούντων, χωρίς να δοθεί κάποιος άλλος πόρος στην Τοπική Αυτοδιοίκηση.
      28) Οι Βουλευτές Λασιθίου κ. ΜΙΧΑΗΛ ΚΑΡΧΙΜΑΚΗΣ και Αιτωλοακαρνανίας κ. ΑΘΑΝΑΣΙΟΣ (ΘΑΝΟΣ) ΜΩΡΑΪΤΗΣ κατέθεσαν αναφορά με την οποία η κ. Σακαρετσάνου Θεοδώρα ζητεί να γίνει δεκτή η αίτησή της για μετάταξη σε κενή οργανική θέση του Γενικού Νοσοκομείου Αγρινίου.
      29) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Υπαλλήλων Υπηρεσίας Πολιτικής Αεροπορίας Κρατικού Αερολιμένα Χανίων «Ι. Δασκαλογιάννης» ζητεί να αποκατασταθεί η αλήθεια σχετικά με την κάλυψη του τέως αερολιμενάρχη κ.λπ..
      30) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο οικονομικό πρόβλημα που θα δημιουργήσει στους ΟΤΑ η μείωση του τέλους παρεπιδημούντων.
      31) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία η W.W.F. Ελλάς ζητεί τη νομοθετική κατοχύρωση στόχου εξοικονόμισης ενέργειας κατά 20%, έως το 2020 κ.λπ..
      32) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων, η Πανελλήνια Ένωση Γεωπόνων Δημοσίων Υπαλλήλων και η Πανελλήνια Ένωση Δασολόγων Δημοσίων Υπαλλήλων ζητούν την προστασία και τη διασφάλιση των συνδικαλιστικών τους δικαιωμάτων.
      33) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία οι Πανελλήνιες Ενώσεις Γεωτεχνικών, Γεωπόνων και Δασολόγων Δημοσίων Υπαλλήλων ζητούν τη διασφάλιση των συνδικαλιστικών τους δικαιωμάτων.
      34) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ ζητεί την επέκταση της χορήγησης οικονομικού κινήτρου του ν.3518/06 στους υγειονομικούς υπαλλήλους του ΙΚΑ για λόγους ισονομίας κ.λπ..
      35) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ ζητεί να χορηγηθεί στα μέλη του το οικονομικό κίνητρο του ν.3518/2006.
      36) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία το Νομαρχιακό Τμήμα της ΑΔΕΔΥ του Νομού Κέρκυρας ζητεί τη στήριξη του εργασιακού δικαιώματος της γυναίκας, την εξασφάλιση της επαγγελματικής της εξέλιξης με βάση τα προσόντα που διαθέτει κ.λπ..
      37) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία η Ομοσπονδία Εμπορικών Συλλόγων Βορειοδυτικής Ελλάδας και Νήσων ζητεί να τους χορηγηθεί ασφαλιστική ενημέρωση κ.λπ.
      28) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και Α΄ Θεσσαλονίκης κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία το Σωματείο Εργατοτεχνιτών και Υπαλλήλων Ελαστικών Αυτοκινήτων Βορείου Ελλάδος «GOOD YEAR HELLAS» ζητεί να λυθεί το συνταξιοδοτικό πρόβλημα των απολυμένων της «GOOD YEAR HELLAS».
      39) Ο Βουλευτής Α΄ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία η Ομοσπονδία Σωματείων Πρώην Πολιτικών Φυλακισθέντων και Εξορισθέντων Ελλήνων Βορείου Ηπείρου ζητεί να δοθεί στα μέλη της σύνταξη, παρόμοια με αυτή των αντιστασιακών.
      40) Οι Βουλευτές Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ και Β΄ Αθηνών κ. ΣΠΥΡΙΔΩΝ ΧΑΛΒΑΤΖΗΣ κατέθεσαν αναφορά με την οποία η Ομοσπονδία Βιοτεχνών Υποδηματοποιών Ελλάδας ζητεί ρύθμιση των χρεών των ασφαλισμένων προς τον ΟΑΕΕ με μακρόχρονες δόσεις χωρίς προσαυξήσεις και τόκους κ.λπ..
      41) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία το Συντονιστικό Συλλόγων Γονέων και Κηδεμόνων Λυκείων Δήμου Ρεθύμνης ζητεί να διασφαλιστεί η αναγκαία χρηματοδότηση για την κατασκευή σχολικού συγκροτήματος κ.λπ..
      42) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία ο Ιατρικός Σύλλογος Ρεθύμνου ζητεί να προκηρυχθούν θέσεις γιατρών ΙΚΑ όλων των ειδικοτήτων ώστε να καλυφθούν οι ανάγκες του υποκαταστήματος στο Ρέθυμνο κ.λπ..
      43) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας, το οποίο αναφέρεται στην καθυστέρηση πρόωρης συνταξιοδότησης αγροτών κ.λπ..
      44) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία ο Δήμαρχος Αυλώνας Νομού Εύβοιας ζητεί τουλάχιστον έναν αγροτικό γιατρό με πλήρες ωράριο για το Δήμο του σε καθημερινή βάση, που να καλύπτει τις ανάγκες των κατοίκων σε όλα τα χωριά κ.λπ.
      45) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Σύνδεσμος Βιομηχανιών Πελοποννήσου και Δυτικής Ελλάδας ζητεί την τροποποίηση της 2/54310/0025 απόφασης όσον αφορά στην περίοδο χάριτος και από διετία να επεκταθεί σε τετραετία με λήξη την 31.12.2011 με υποχρέωση καταβολής τόκων για τη χρονική περίοδο πέραν της διετίας.
      46) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Δήμαρχος Γερονθρών Νομού Λακωνίας ζητεί να μην προωθηθεί η ελληνοποίηση της επιτραπέζιας ελιάς τρίτων χωρών μέσω της τυποποίησης σε ελληνικό έδαφος και να ληφθούν μέτρα για την στήριξη και προώθηση του ελληνικού προϊόντος.
      47) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Πρόεδρος της Κοινότητας Ελαφόνησου Νομού Λακωνίας ζητεί την τροποποίηση του π.δ.248/2005, έτσι ώστε να μπορεί να συμπεριληφθεί η Κοινότητά του στο Δημοτικό Λιμενικό Ταμείο Βοιών Νομού Λακωνίας.
      48) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο κ. Χασάπογλου Νικόλαος Δημοτικός Σύμβουλος Δήμου Έλους Νομού Λακωνίας ζητεί την αδειοδότηση εκτέλεσης έργων αξιοποίησης υδατικών πόρων κ.λπ..
      49) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία η Δήμαρχος Ζάρακα Νομού Λακωνίας ζητεί να ξεπεραστούν οι όποιες δυσκολίες έχουν προκύψει έως σήμερα που παρεμποδίζουν την υλοποίηση του έργου «Ύδρευση Ζάρακα».
      50) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία η Οικολογική Πολιτιστική Κίνηση Μέσα Μάνης ζητεί τη δημιουργία χώρων και υποδομών φύλαξης των αδέσποτων βοοειδών της Μέσας Μάνης κ.λπ..
      51) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία το Σωματείο Εργαζομένων Γενικού Νοσοκομείου Σερρών ζητεί να οριστεί διοικητής στο Γενικό Νοσοκομείο Σερρών κ.λπ.
      52) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πρασίνου ζητεί άμεση δημοπράτηση των έργων συντήρησης πρασίνου επειδή υπάρχει άμεσος κίνδυνος καταστροφής και του εναπομείναντος στους οδικούς άξονες της Αττικής κ.λπ.
      53) Ο Βουλευτής Ηρακλείου κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία ο Δήμαρχος Φαλαισίας Νομού Αρκαδίας ζητεί την δίκαιη, αντικειμενική και αναλογική οικονομική υποστήριξη του Δήμου του, σύμφωνα με τις επίσημες καταγραφές των ζημιών από τις πυρκαγιές του Αυγούστου 2007 και τις πλημμύρες του Νοεμβρίου 2007.
      54) Οι Βουλευτές Α΄ Αθηνών κ. ΑΝΝΑ ΦΙΛΙΝΗ και Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Πανελλήνια Ένωση Συνδέσμων Εργοληπτών Δημοσίων Έργων ζητεί πρόγραμμα ενίσχυσης των υποδομών των ΟΤΑ Α΄ βαθμού σε όλη τη χώρα για την κατασκευή μικρών και μεσαίων έργων μέσω του προγράμματος «ΘΗΣΕΑΣ» κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4877/22-1-2008 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. Δ5/ΗΛ/Β/Φ.6/1003/15-2-08 έγγραφο από τον Υπουργό Ανάπτυξης η ακόλουθη απάντηση:
      «Με την παρ.1 του άρθρου 20 του Ν.2446/96 επιβλήθηκε τέλος ανάπτυξης βιομηχανικών περιοχών παραγωγής ρεύματος από τους θερμικούς σταθμούς των Νομών Φλώρινας, Κοζάνης και Αρκαδίας, ποσοστού 0,4 % επί του κύκλου εργασιών της ΔΕΗ .Στην ίδια παράγραφο του Νόμου ορίζεται ότι τα κονδύλια, που θα προκύψουν από την επιβολή του παραπάνω τέλους, χρησιμοποιούνται για την χρηματοδότηση συγκεκριμένων έργων υποδομής, ανάπτυξης και προστασίας του περιβάλλοντος των Νομών Φλώρινας, Κοζάνης, Αρκαδίας. Περαιτέρω , στις παρ.2 και 3 του ίδιου άρθρου ορίζεται ότι με απόφαση του Υπουργού Ανάπτυξης καθορίζονται τα της διαχείρισης, κατανομής και διάθεσης των κονδυλίων ανά Νομό, που ορίζεται να γίνεται αναλογικά, σύμφωνα με την παραγωγή ηλεκτρικής ενέργειας από τους θερμικούς λιγνιτικούς σταθμούς στους Νομούς Κοζάνης, Φλώρινας και Αρκαδίας με την κατάθεση από την ΔΕΗ του αντίστοιχου κατά Νομό κονδυλίου σε Ειδικό Λογαριασμό, ένα για κάθε Νομό.
      Κατά την πρώτη εφαρμογή του Νόμου το 1997 με την Υπ. Απόφαση Δ5/HΛ/B/Φ.5.179/14812 της 22 Ιουλίου 1997 (ΦΕΚ 238/13-3-98), στα πλαίσια της εξουσιοδοτικής διάταξης του Νόμου, τα κατανεμηθέντα σύμφωνα με την παρ.3 του Ν.2446/96 κονδύλια διατέθηκαν μέσω των Νομαρχιακών Αυτοδιοικήσεων για την χρηματοδότηση ετήσιων προϋπολογισμών πενταετών Ειδικών Αναπτυξιακών Προγραμμάτων (Ε.Α.Π) των αντιστοίχων Νομών ,που καταρτίζονται από τον Γενικό Γραμματέα Περιφέρειας με βάση προτάσεις του Νομαρχιακού Συμβουλίου και της ΤΕΔΚ του Νομού και τα οποία αφορούν σε έργα που συμβάλλουν στην ανάπτυξη του Νομού, στην αναβάθμιση και αποκατάσταση του περιβάλλοντος, στην καλυτέρευση της ποιότητας ζωής και στην προστασία του φυσικού περιβάλλοντος, στη δημιουργία υποδομών, στην ανάπτυξη της ανταγωνιστικότητας των επιχειρήσεων σε όλους τους τομείς της παραγωγής ,αξιοποιώντας το συγκριτικό πλεονέκτημα της κάθε περιοχής, καθώς επίσης και στην μείωση της ανεργίας και στην εξειδίκευση της εργασίας.
      Με την Υπουργική Απόφαση Δ5/HΛ/B/Φ.5.179/17788/23-9-2005 (ΦΕΚ1370/Β/3-10-05), η διάθεση των κατανεμόμενων κατά τον Νομό κονδυλίων στους τρείς Νομούς ακολούθησε μια νέα πολιτική, με την ένταξη πρόσθετων έργων που στοχεύουν στην ανακούφιση των περιοχών οι οποίες υφίστανται σοβαρές συνέπειες από τις δραστηριότητες της ΔΕΗ Α.Ε. Πρόκειται για πρόσθετα έργα που εξασφαλίζουν την προοπτική της συντήρησης του βιοτικού επιπέδου και της ποιότητας ζωής των πολιτών, κατά την περίοδο σταδιακής ύφεσης των δραστηριοτήτων της ΔΕΗ Α.Ε. Ως έργα υποδομής νοούνται εκείνα που θα στηρίξουν την νέα προοπτική και την ανάπτυξη της οικονομίας, με την εξασφάλιση και αξιοποίηση των πλεονεκτημάτων της κάθε περιοχής και για την εξασφάλιση της απασχόλησης και τη δημιουργία νέων θέσεων εργασίας.
      Στην Απόφαση αυτή η προστασία του περιβάλλοντος εκλαμβάνεται ως αυτοτελής υποχρέωση και δεν περιορίζει τις υποχρεώσεις της ΔΕΗ Α.Ε για αποκατάσταση και προστασία του περιβάλλοντος από βλάβες που προκαλεί η ίδια και τις οποίες έχει νομική υποχρέωση να άρει,ενώ ορίζεται, τα διατιθέμενα κονδύλια ανά Νομό, να κατανεμηθούν κατευθείαν στους Ο.Τ.Α εκείνους πρώτου βαθμού, που θίγονται από τις λιγνιτικές εκμεταλλεύσεις .Με την κατανομή αυτή, το 65% των ανά Νομό κονδυλίων διατίθενται στους λεγόμενους ενεργειακούς Δήμους και το 35% στους, όμορους των ενεργειακών Δήμων, μη ενεργειακούς Δήμους .Οι Ο.Τ.Α που εμπίπτουν στις δύο αυτές κατηγορίες ορίζονται ονομαστικά στην Υπουργική Απόφαση.
      Τα Ειδικά Αναπτυξιακά Προγράμματα, ως περιγράφονται στην Απόφαση, συμβάλλουν: α) στην ανάπτυξη των δικαιούχων Ο.Τ.Α και Ν.Α., σύμφωνα με τις αναπτυξιακές κατευθύνσεις που καθορίζουν τα οικεία Νομαρχιακά Συμβούλια και εγκρίνονται από τις αντίστοιχες Περιφέρειες ,β)στην αναβάθμιση και αποκατάσταση του περιβάλλοντος πέραν των υποχρεώσεων της ΔΕΗ Α.Ε, γ) στην καλυτέρευση της ποιότητας ζωής και στην προστασία του φυσικού περιβάλλοντος, δ) στη δημιουργία υποδομών στα πλαίσια της στρατηγικής της ανάπτυξης, ε) στην ανάπτυξη επιχειρήσεων από τους Ο.Τ.Α. σε συνεργασία με άλλους φορείς και στην στήριξη της ανταγωνιστικότητας σε όλους τους τομείς της παραγωγής, με την αξιοποίηση των πλεονεκτημάτων της κάθε περιοχής, στ)στην τόνωση της οικονομίας και την μείωση της ανεργίας.
      Η διάρθρωση του Ε.Α.Π. περιλαμβάνει και τους παρακάτω άξονες: α)Μελέτες προετοιμασίας Ε.Α.Π., β)περιβάλλον και ποιότητα ζωής, γ)υποδομές και δημιουργία επιχειρήσεων, με συμμετοχή δικαιούχων Ο.Τ.Α., καθώς και ίδρυση εταιρειών ειδικού σκοπού, που προβλέπονται στο Νόμο για τις Συμπράξεις Δημοσίου και Ιδιωτικού Τομέα, δ)εκπαίδευση, έρευνα και νέες τεχνολογίες, ε)έργα πολιτισμού με αναπτυξιακό χαρακτήρα, στ)τεχνική υποστήριξη και Δημοσιοποίηση.
      Η Υπουργική Απόφαση Δ5/ΗΛ/Β/Φ.5.179/456/0ικ.575/9-1-2008 (ΦΕΚ12/Β/11-1-2008), διατηρώντας τις βασικές αναπτυξιακές και περιβαλλοντικές κατευθύνσεις της Απόφασης Δ5/ΗΛ/Β/Φ.5.179/17788/23-9-05 (ΦΕΚ 1370/Β/3-10-05), κατά την περίοδο της ύφεσης των δραστηριοτήτων της ΔΕΗ Α.Ε και κατά τη μεταλιγνιτική περίοδο, συμβάλει ουσιαστικά στην αξιοποίηση του Τέλους στο πλαίσιο και της ολοκληρωμένης ανάπτυξης των περιοχών στις οποίες αφορά. Προτεραιότητα δίνεται στις άμεσα πληττόμενες περιοχές ,ύστερα από αξιολόγηση και των επιπτώσεων που προέκυψαν ή θα προκύψουν στις γειτνιάζουσες περιοχές ,κυρίως στο περιβάλλον και προτάσσονται συγκεκριμένα έργα που συνάδουν με τις διατάξεις της εν λόγω Υπουργικής Απόφασης ,προτείνονται από τους ενδιαφερόμενους και τους επιλέξιμους φορείς και προάγουν τις διαδημοτικές συνεργασίες.
      Στα Ειδικά Αναπτυξιακά Προγράμματα, ως περιγράφονται και στην Απόφαση αυτή, δίδεται ιδιαίτερη βαρύτητα σε συγκεκριμένα και σημαντικά έργα, τα οποία συμβάλλουν: α) στην ανάπτυξη των περιοχών εφαρμογής, σύμφωνα με τις αναπτυξιακές κατευθύνσεις που καθορίζουν τα οικεία Νομαρχιακά Συμβούλια και εγκρίνονται από τις αντίστοιχες Περιφέρειες, β) στην αναβάθμιση και αποκατάσταση του περιβάλλοντος πέραν των υποχρεώσεων της ΔΕΗ Α.Ε, γ) στην βελτίωση της ποιότητας ζωής και στην προστασία του φυσικού περιβάλλοντος, δ) στη δημιουργία υποδομών στα πλαίσια της στρατηγικής ανάπτυξης, ε) στην ανάπτυξη των επιχειρήσεων και στήριξη της ανταγωνιστικότητας σε όλους τους τομείς της παραγωγής και στ) στην τόνωση της οικονομίας και μείωση της ανεργίας, ενώ οι ενεργειακοί και οι όμοροι προς αυτούς μη ενεργειακοί Ο.Τ.Α έχουν και αυτοί στη διάθεσή τους μέρος των κονδυλίων για την υλοποίηση τοπικού χαρακτήρα έργων για κάλυψη συγκεκριμένων αναγκών τους.
      Από την ανωτέρω ανάλυση προκύπτει ότι οι ακολουθούμενες Πολιτικές με τις Aπoφάσεις είναι απολύτως συμβατές με το πνεύμα τις Νομοθετικής Ρύθμισης του άρθρου 20 του Νόμου 2446/1996, εξειδικεύουν, διευρύνουν και διαφυλάσσουν τις δυνατότητες αξιοποίησης του λιγνιτικού Πόρου προς όφελος των ενεργειακών και μη ενεργειακών Δήμων και των Αναπτυξιακών Στρατηγικών του Συνόλου των Βαθμίδων της Τοπικής Αυτοδιοίκησης στις σχετικές υποδομές και δυνατές εφαρμογές.
      Ο Υπουργός
      ΧΡΗΣΤΟΣ ΦΩΛΙΑΣ»
      2. Στην με αριθμό 5129/25-1-2008 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. Δ1/Α/οικ./3294/19-2-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή η Βουλευτής κ. Θ. Τζάκρη, σας γνωρίζουμε τα ακόλουθα:
      1. Η προοπτική διείσδυσης του φυσικού αερίου στην κατανάλωση (οικιακός τομέας, μικρή βιομηχανία, εμπορικές χρήσεις) συνδέεται άμεσα με τη διανομή αερίου μέσω της σύστασης Εταιριών Παροχής Αερίου (ΕΠΑ), στις οποίες συμμετέχουν ιδιώτες επενδυτές και οι οποίοι επιλέγονται κατόπιν διεθνούς διαγωνισμού. Ο επενδυτής που θα επιλεγεί συμμετέχει σε ποσοστό 49% στο μετοχικό κεφάλαιο της συσταθείσας ΕΠΑ και αναλαμβάνει τη διαχείριση και λειτουργία της, καθώς και την ανάπτυξη του δικτύου στην περιοχή ευθύνης της ΕΠΑ.
      2. Οι νομοθετικές πρωτοβουλίες του Υπουργείου Ανάπτυξης διασφαλίζουν τη μελλοντική σύσταση νέων Εταιρειών Παροχής Αερίου (ΕΠΑ) στην περιφέρεια της Κεντρικής Μακεδονίας, στα όρια της οποίας εντάσσεται και ο Ν. Πέλλας, στα πλαίσια της απελευθερωμένης αγοράς φυσικού αερίου που θεσμοθετήθηκε με το νόμο 3428/2005. Σύμφωνα με την παράγραφο 3 του άρθρου 21 του ν. 3428/2005, η ΔΕΠΑ ΑΕ είναι αρμόδια για την προμήθεια και διανομή φυσικού αερίου σε νέες περιοχές, περιλαμβανομένης της Κεντρικής Μακεδονίας. Περαιτέρω, σύμφωνα με την παράγραφο 4 του ίδιου άρθρου, η ΔΕΠΑ ΑΕ οφείλει να προβεί στη διενέργεια διαγωνισμού για τη δημιουργία και λειτουργία Εταιρειών Παροχής Αερίου (ΕΠΑ) στις περιοχές αυτές. Σημειώνεται ότι ήδη βρίσκεται σε προχωρημένο στάδιο, η προετοιμασία διεθνούς διαγωνισμού για τη σύσταση νέας ΕΠΑ στην Κεντρική Μακεδονία. Βασικό προαπαιτούμενο για την προώθηση και ολοκλήρωση του διαγωνισμού είναι η έγκριση από την Ευρωπαϊκή Επιτροπή καθεστώτος παρέκκλισης για τις νέες περιοχές, σύμφωνα με τις προβλέψεις της οδηγίας 2003/55/ΕΚ (αποκλειστικότητα διανομής στις περιοχές ευθύνης των ΕΠΑ), καθώς και του καθεστώτος ενίσχυσης των νέων εταιρειών (δυνατότητα επιχορήγησης των επενδυτικών τους προγραμμάτων). Επισημαίνεται ότι η διαδικασία με την Ευρωπαϊκή Επιτροπή συνιστά μια κατά γενική ομολογία χρονοβόρα, αλλά απόλυτα δεσμευτική για τις ελληνικές αρχές διαδικασία. Το ΥΠΑΝ και η ΔΕΠΑ προώθησαν έγκαιρα όλες τις αναγκαίες ενέργειες προς την Επιτροπή για τη λήψη των σχετικών εγκριτικών αποφάσεων, οι οποίες αναμένονται εντός του αμέσως προσεχούς διαστήματος. Σύμφωνα με την εκτίμηση της ΔΕΠΑ, η διαγωνιστική διαδικασία που θα ακολουθήσει θα έχει ολοκληρωθεί στο τέλος του 2008, ώστε στις αρχές του 2009 να λειτουργεί η ΕΠΑ Κεντρικής Μακεδονίας.
      Βασικός στόχος της πολιτικής που ακολουθείται στον ενεργειακό τομέα είναι η διείσδυση του φυσικού αερίου στην κατανάλωση και η επέκτασή του σε νέες περιοχές της χώρας, ώστε να γίνει προσιτό σε όλο και μεγαλύτερο πληθυσμό. Ο στόχος αυτός εντάσσεται σε ένα μακροχρόνιο σχεδιασμό σταδιακής ανάπτυξης, με βάση τις επενδύσεις που απαιτούνται και τη διαπιστωμένη ζήτηση στις περιοχές, ώστε να διασφαλίζεται η βιωσιμότητα του συστήματος. Με αυτά τα δεδομένα δεν ήταν εφικτή σε πρώτη φάση η ανάπτυξη υποδομών στο Ν. Πέλλας, λαμβάνοντας υπόψη και το γεγονός -όπως επισημαίνεται στην ερώτηση- της έλλειψης συγκέντρωσης των βιομηχανιών στην ευρύτερη περιοχή.
      4. Με τη σύσταση της ΕΠΑ Κεντρικής Μακεδονίας θα δρομολογηθεί πλέον η ανάπτυξη του φυσικού αερίου στις περιοχές της περιφέρειας, μεταξύ των οποίων και στο Ν. Πέλλας, με βάση το επιχειρηματικό σχέδιο της εταιρείας που θα συσταθεί.
      Ο Υπουργός
      Χ. ΦΩΛΙΑΣ»
      3. Στην με αριθμό 9305/31-3-2008 ερώτηση των Βουλευτών κυρίων Σπυρίδωνος Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. Β-1257/23-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9305/31-3-2008 που κατέθεσαν στη Βουλή οι Βουλευτές κ.κ. Σπυρίδων - Άδωνις Γεωργιάδης και Βαΐτσης Αποστολάτος ,σχετικά με τον έλεγχο λεωφορείων που αναλαμβάνουν τη μεταφορά μαθητών, κατά το μέρος των αρμοδιοτήτων του Υπ.Μ.Ε., σας πληροφορούμε τα εξής.
      1. Η μεταφορά των μαθητών Α/βάθμιας και Β/βάθμιας Δημόσιας Εκπαίδευσης διενεργείται στο πλαίσιο των διατάξεων της υπ' αριθμ. IΒ/6071/268-1998( Β'932) κοινής απόφασης των Υπουργών Οικονομίας και Οικονομικών, Εθνικής Παιδείας και Θρησκευμάτων, Εσωτερικών Δημόσιας Διοίκησης και Αποκέντρωσης και Μεταφορών και Επικοινωνιών και η ανάθεση αυτής υπάγεται την αρμοδιότητα των οικείων Ν.Α. (Δ/νσεις Εκπαίδευσης), στον προϋπολογισμό των οποίων εγγράφονται οι ανάλογες πιστώσεις.
      2. Το Υπ.Μ.Ε. έχει θεσπίσει πλήρες νομοθετικό και κανονιστικό πλαίσιο με το οποίο καθορίζονται οι κανόνες, οι όροι και οι προϋποθέσεις για την ασφαλή μεταφορά των μαθητών όλων των βαθμίδων εκπαίδευσης, με σχολικά λεωφορεία ιδιωτικής ή δημόσιας χρήσης. ι
      Συγκεκριμένα, για τις μεταφορές μαθητών με μισθωμένα λεωφορεία καιλεωφορεία ιδιωτικής χρήσης, ισχύουν τα εξής:
      α. Με τις διατάξεις της υπ’ αριθμ. Α- Οικ.-71368/6146/8-12-2004 (Β' 1894/22-12-2004) απόφασης του Υπουργού Μεταφορών & Επικοινωνιών, ορίζεται μεταξύ άλλων ότι, «τα αυτοκίνητα που διενεργούν οργανωμένες μεταφορές νηπίων και μαθητών, όλων των βαθμίδων από και προς τα σχολεία, καθώς και σχολικές και εκπαιδευτικές εκδρομές, φέρουν υποχρεωτικά ζώνες ασφαλείας».
      β. Όλα τα λεωφορεία υπόκεινται στον τακτικό Τεχνικό Έλεγχο από τα ΚΤΕΟ και εφοδιάζονται υποχρεωτικά με ισχύον Δελτίο Τεχνικού Ελέγχου.
      γ. Για την αύξηση της οδικής ασφάλειας, το όριο ηλικίας απόσυρσης των λεωφορείων των ΚΤΕΛ (ν. 2963/20011 Α'268) και των Τουριστικών Λεωφορείων (ν. 2446/1996/Α'276) που μισθώνονται από τις Νομαρχίες καθώς και των Σχολικών Λεωφορείων Ιδιωτικής Χρήσης (ν. 3534/2007/ Α'40) έχει καθορισθεί στα 23 έτη.
      3. Η μεταφορά των μαθητών Δημόσιας Εκπαίδευσης, διενεργείται στα πλαίσια των διατάξεων της υπ' αριθμ. 18/6071/26-8-1998 (8' 932) Κ.Υ.Α, όπως αυτή ισχύει, στην οποία προβλέπεται η ύπαρξη συνοδού για τους μαθητές των σχολικών μονάδων Ειδικής Αγωγής (παρ. 6 του άρθρου 1).
      Τα σχολικά λεωφορεία ιδιωτικής χρήσης, λειτουργούν στο πλαίσιο της υπ' αριθμ. Δ.16900/2550Π6 υπουργικής απόφασης και απαγορεύεται η μεταφορά με αυτά μαθητών Νηπιαγωγείων και Δημοτικών Σχολείων, άνευ καταλλήλου συνοδού ή διδασκάλου.
      4. Σε κάθε περίπτωση, η τήρηση της εφαρμογής των ανωτέρω έχει ανατεθεί στα αρμόδια όργανα της Eλληνικής Αστυνομίας αλλά και των Μικτών Κλιμακίων Ελέγχου του ν. 3446/2006 (Α' 49) που συγκροτούνται από τις Νομαρχιακές Αυτοδιοικήσεις της Χώρας.
      5. Για την επιμόρφωση και την περιοδική κατάρτιση των οδηγών οχημάτων που χρησιμοποιούνται για μεταφορές επιβατών, το Υπουργείο μας επεξεργάζεται Π.Δ. και εκτελεστική του Υ.Α. για την ενσωμάτωση της Οδηγίας 2003/59.
      6. Σημειώνεται ότι για τον έλεγχο των σχολικών λεωφορείων και γενικά των λεωφορείων που μεταφέρουν μαθητές, έχουν εκδοθεί σχετικές εγκύκλιοι από τις αρμόδιες Δ/νσεις του ΥΠ.Μ.Ε. για τον αυστηρότερο έλεγχο και οδηγίες για τα σημεία, τα οποία πρέπει να ελέγχουν τα ελεγκτικά όργανα.
      Πρόσφατα, ο Υπουργός Μεταφορών και Επικοινωνιών απέστειλε την με αριθμό 19510/2449/3-4-2008 εγκύκλιο στα συναρμόδια Υπουργεία και στις ΝΑ, με την οποία ζητά να εντατικοποιηθούν οι έλεγχοι των λεωφορείων με τα οποία θα μετακινηθούν οι μαθητές των σχολείων, εν όψει της περιόδου των σχολικών εκδρομών. Στην εγκύκλιο καταγράφονται όλοι οι όροι και οι προϋποθέσεις που πρέπει να πληρούν τα λεωφορεία ώστε οι μετακινήσεις των μαθητών να πραγματοποιηθούν με ασφάλεια και εφιστάται η προσοχή στο ρόλο των Μικτών Κλιμακίων Ελέγχου και στα σημεία που πρέπει αυτά να ελέγχουν (επισυνάπτεται).
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      4. Στην με αριθμό 5841/7-2-20008 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. 17297/ΙΗ/26-2-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 584117-2-08, την οποία κατέθεσε ο Βουλευτής κ. Στάθης Θ. Κουτμερίδης σχετικά με την προτεραιότητα στην τοποθέτηση των εκπαιδευτικών που επιστρέφουν μετά τη λήξη της απόσπασης στο εξωτερικό, σας γνωρίζουμε τα ακόλουθα:
      Ι. Ο χρόνος απόσπασης των Ελλήνων εκπαιδευτικών στο εξωτερικό ποικίλλει (ο ελάχιστος χρόνος απόσπασης είναι τρία έτη) και εξαρτάται τόσο από τις ανάγκες των σχολείων του εξωτερικού όσο και από την εκδήλωση ενδιαφέροντος για ορισμένες χώρες. Ο χρόνος απόσπασης μπορεί να φτάσει ή και να ξεπεράσει τα δέκα έτη, είτε σε χώρες όπου υπάρχουν αυξημένες ανάγκες είτε σε χώρες για τις οποίες δεν υπάρχουν υποψήφιοι προς απόσπαση. Δεδομένου ότι οι κενές οργανικές θέσεις στα σχολεία της Ελληνικής Επικράτειας είναι λίγες, το να διατηρούν την οργανική τους θέση οι αποσπασμένοι εκπαιδευτικοί θα ήταν εις βάρος όσων υπηρετούν στα σχολεία της ημεδαπής, κυρίως των νεοδιορισθέντων.
      ΙΙ. Σύμφωνα με τις διατάξεις της παρ.3α του άρθρου 8 του Νόμου 2817/2000 και του Νόμου 1566/1985, οι εκπαιδευτικοί που αποσπώνται στο εξωτερικό, χάνουν την οργανική τους θέση, αλλά παραμένουν στην ίδια περιοχή μετάθεσης στην οποία ανήκει το σχολείο από το οποίο αποσπάστηκαν και τοποθετούνται εκ νέου από το Υπηρεσιακό Συμβούλιο (ΠΥΣΠΕ ή ΠΥΣΔΕ), μετά τη λήξη της απόσπασής τους, κατόπιν σχετικής αίτησης (δήλωσης τοποθέτησης) την οποία μπορούν να υποβάλλουν κατά το τελευταίο έτος της απόσπασής τους στο εξωτερικό. Σύμφωνα με το Προεδρικό Διάταγμα 50/1996 (άρθρο 16, παρ. 2), για την τοποθέτησή τους λαμβάνονται υπόψη τα έτη υπηρεσίας, οι οικογενειακοί λόγοι, οι συνθήκες διαβίωσης στις έδρες των σχολείων όπου υπηρέτησαν ή υπηρετούν, η συνυπηρέτηση και η εντοπιότητα.
      Ειδικότερα, βάσει των διατάξεων της παρ.3 του άρθρου 8 του Ν. 2817/2000, οι εν λόγω εκπαιδευτικοί μπορούν να υποβάλλουν:
      αα) αίτηση μετάθεσης σε οποιαδήποτε περιοχή μετάθεσης, εφόσον υπηρέτησαν ένα (1) έτος στο σχολείο της οργανικής τους θέσης,
      ββ) αίτηση-δήλωση οριστικής τοποθέτησης μόνο σε σχολεία της περιοχής που ανήκει το σχολείο από το οποίο αποσπάστηκαν, εφόσον δεν συμπλήρωσαν σε αυτό υπηρεσία ενός (1) έτους.
      β) Όσοι από τους εκπαιδευτικούς αυτούς επανέρχονται κατά τη διάρκεια του διδακτικού έτους τίθενται στη διάθεση του οικείου υπηρεσιακού συμβουλίου, το οποίο τους τοποθετεί προσωρινά σε σχολείο της αρμοδιότητάς του και οριστικά σύμφωνα με όσα ορίζονται στην προηγούμενη περίπτωση.
      ΙΙΙ. Αναφορικά με την αριθμ. 89/1997 Γνωμοδότηση του Νομικού Συμβουλίου του Κράτους, σας πληροφορούμε ότι αυτή βασίζεται σε προγενέστερο νομικό πλαίσιο και όχι στο ισχύον, όπως αυτό καθορίζεται στις. διατάξεις της παρ.3 του άρθρου 8 του Ν. 2817/2000.
      Τέλος, το ζήτημα της κατά προτεραιότητα τοποθέτησης των αποσπασμένων εκπαιδευτικών που επιστρέφουν στην Ελλάδα εξετάζεται επί του παρόντος, από το ΥΠ.Ε.Π.Θ..
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      5. Στην με αριθμό 10747/17-4-2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. ΓΠ55775/9-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10747/17-4-2008 ερώτηση που κατατέθηκε στη Βουλή από τον Βουλευτή  Θ. Καράογλου σχετικά με τις συνθήκες διαβίωσης των αθίγγανων, σας πληροφορούμε τα εξής:
      Για τους ROMA έχει θεσμοθετηθεί Διυπουργική Επιτροπή (ΦΕΚ 24, τ. 2, 18-1-2000) από την οποία, με βάση το πλαίσιο της εθνικής πολιτικής και τις κατευθύνσεις του Γ΄ ΚΠΣ, συντάχθηκε Ολοκληρωμένο Πρόγραμμα Δράσης για τους τσιγγάνους, με στόχο τη βελτίωση των συνθηκών της ζωής των Ελλήνων τσιγγάνων και την κοινωνική τους ένταξη Το σχέδιο δράσης αναφέρεται στους τομείς στέγασης, κατάρτισης, υγείας-πρόνοιας, απασχόλησης, πολιτισμού.
      Το Υπουργείο Υγείας και Κοινωνικής Αλληλεγγύης με την αριθμ. 113956/4-10-02 (ΦΕΚ 1295, τ. Β΄) έχει αναλάβει:
      - Τη δημιουργία Ιατροκοινωνικών Κέντρων στους οργανωμένους οικισμούς των τσιγγάνων, τα οποία περιλαμβάνουν lατροκοινωνική Υπηρεσία και στοχεύουν στην προώθηση της Α΄βάθμιας φροντίδας υγείας και την κοινωνική προστασία των Ελλήνων τσιγγάνων, με απώτερο στόχο την κοινωνική ένταξη. Ήδη λειτουργούν 30 Ιατροκοινωνικά Κέντρα. Στους οικισμούς που αναφέρονται στην ερώτηση 10747 δεν έγιναν ΙΑΚ διότι δεν υποβλήθηκαν αιτήσεις από τους Δημάρχους.
      - Την επίσκεψη δια Κινητών Μονάδων των καταυλισμών των μετακινούμενων τσιγγάνων με στόχο την εμβολιαστική κάλυψη των παιδιών και την πρόληψη επιδημιών.
      - Στα πλαίσια των παραπάνω, στην περιοχή της Θεσσαλονίκης, έχουν πραγματοποιηθεί επισκέψεις κλιμακίου αποτελούμενου από στελέχη του Υπουργείου μας, του Κέντρου Ελέγχου και Πρόληψης Νοσημάτων (ΚΕ.ΕΛ.Π.ΝΟο.) του Εθνικού Κέντρου Κοινωνικής Αλληλεγγύης (ΕΚ.Κ.Α,) , του Γ.Ν. ΓΕΝΝΗΜΑΤΑΣ, με σκοπό την εμβολιαστική κάλυψη των παιδιών στις συγκεκριμένες περιοχές.
      - Επιπλέον, οι τσιγγάνοι όπως οι οικονομικά αδύνατοι Έλληνες πολίτες, σύμφωνα με τις διατάξεις του Ν.Δ. 57/73 «Περί οικονομικής αδυναμίας», έχουν δικαίωμα απόκτησης Βιβλιαρίου Ανασφαλίστου για δωρεάν ιατροφαρμακευτική και νοσοκομειακή περίθαλψη στα Δημόσια Νοσοκομεία της χώρας και τα Κέντρα Υγείας.
      Επιπλέον σας γνωρίζουμε ότι το ΥΥΚΑ υλοποιεί το Πρόγραμμα «Προάσπιση-Προαγωγή Υγείας και Κοινωνική Ενσωμάτωση των Ελλήνων Τσιγγάνων» με σκοπό την πλήρη εμβολιαστική κάλυψη των ROM.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      6. Στην με αριθμό 9280/28.3.08 ερώτηση της Βουλευτού κ. Χρυσής Αράπογλου δόθηκε με το υπ΄αριθμ. ΥΠΠΟ/ΓΡ.ΥΠ./Κ.Ε./706/17.4.2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 9280/28.3.08 ερώτησης της Βουλευτού κας Χρύσας Αράπογλου και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Το αρχαιολογικό έργο στο χώρο επέμβασης για την κατασκευή του Μετρό Θεσσαλονίκης σε μήκος 9,6 χλμ δίδυμης σήραγγας σε 13 σταθμούς, ένα επίσταθμο και ένα αμαξοστάσιο εναπόθεσης 20 συρμών, ανήκει στην αρμοδιότητα του Υπουργείου Πολιτισμού και για την εν λόγω περιοχή αρμόδιες είναι η ΙΣΤ Εφορεία Προϊστορικών και Κλασσικών Αρχαιοτήτων, η 9η Εφορεία Βυζαντινών Αρχαιοτήτων και η Εφορεία Νεοτέρων Μνημείων Κεντρικής Μακεδονίας.
      Με την υπ'αριθμ. ΥΠΠΟ/ΓΔΑΠΚ/ΑΡΧ/Α1/Φ40/89134/5089/29.12.2004 ΥΑ εγκρίθηκε η υποβληθείσα από την ΑΠΙΚΟ ΜΕΤΡΟ Α.Ε. μελέτη χάραξης και λοιπών στοιχείων του έργου κατασκευής του Μετρό Θεσσαλονίκης, ενώ με την υπ'αριθμ.YΠΠO/ΓΔAΠΚ/APX/A1/Φ40/111459/5455/14.12.2007 συμπληρωματική Υπουργική Απόφαση διευκρινίσθηκε ο όρος (7) της προαναφερθείσης Υπουργικής Απόφασης, ως προς τον τρόπο κατασκευής των περιμετρικών τοίχων των σταθμών (με πασσαλόπηξη και διαφράγματα).
      Ακόμη, επισημαίνεται ότι τον Ιούλιο του 2006 υπεγράφη μεταξύ του Υπουργείου Πολιτισμού και της ΑΤΤΙΚΟ ΜΕΤΡΟ Α.Ε. μνημόνιο συνεργασίας και συναντίληψης για τα έργα κατασκευής του Μετρό Θεσσαλονίκης, λαμβάνοντας υπόψη την αρχική απόφαση και περιγράφοντας λεπτομερώς τον τρόπο διεξαγωγής του αρχαιολογικού έργου.
      Οι εργασίες της κατασκευής του Μετρό Θεσσαλονίκης ξεκίνησαν τον Αύγουστο του 2006 και η ΙΣΤ΄ ΕΠΚΑ ανέλαβε την αρχαιολογική εποπτεία και παρακολούθηση όλου του έργου (επίσταθμος, σταθμός «Νέος Σιδηροδρομικός Σταθμός», σταθμός «Σιντριβάνι» μέχρι και το αμαξοστάσιο), εκτός από το τμήμα «Διασταύρωση Σταυρούπολης μέχρι και το σταθμό Αγ. Σοφίας». Συγκεκριμένα η ΙΣΤ΄ ΕΠΚΑ παρακολούθησε μεγάλο αριθμό δοκιμαστικών τομών για τον εντοπισμό των δικτύων κοινής ωφέλειας και των αρχαιοτήτων, γεωτρήσεων και εκσκαφικών εργασιών στο πλαίσιο των εργασιών για την κατασκευή του Μετρό Θεσσαλονίκης.
      Οι εργασίες στους περιμετρικούς τοίχους των σταθμών «Νέος Σιδηροδρομικός Σταθμός» και «Σιντριβάνι» έφεραν στο φως τμήματα του νεκροταφείου της δυτικής και ανατολικής αρχαίας πόλης της Θεσσαλονίκης. Οι τάφοι που ανασκάφηκαν σε σκάμματα στην περιοχή του Νέου Σιδηροδρομικού Σταθμού και του Σιντριβανιού χρονολογούνται από την ελληνιστική εποχή και μέχρι τα ύστερα ρωμαϊκά χρόνια και όχι μόνο στα ρωμαϊκά χρόνια. Μέχρι στιγμής η πλειοψηφία των αρχαίων τάφων που αποκαλύφθηκαν, βρέθηκαν σε αποσπασματική και πολύ κακή κατάσταση διατήρησης και για το λόγο αυτό καθαιρέθηκαν, προκειμένου να αποδοθεί ο χώρος για τη συνέχιση των εργασιών του Μετρό. Από την άλλη πλευρά ένας μικρός αριθμός τάφων που βρέθηκαν σε καλύτερη κατάσταση διατήρησης μεταφέρθηκαν, προκειμένου να τοποθετηθούν σε κατάλληλο χώρο, να συντηρηθούν και να εκτεθούν μελλοντικά μαζί με άλλες αρχαιότητες του Μετρό.
      Στο σημείο αυτό σημειώνεται ότι σε ό,τι αφορά στο χώρο επίβλεψης και εργασίας της ΙΣΤ΄ ΕΠΚΑ δεν έχουν ακόμη ξεκινήσει οι ανασκαφές στους χώρους των σταθμών του Μετρό.
      Ως προς τα ζητήματα που θέτει με την ερώτησή της η κα Βουλευτής, σας γνωρίζουμε τα εξής:
      1. Όλες οι εργασίες (δοκιμαστικές τομές, γεωτρήσεις, μετατοπίσεις δικτύων κοινής ωφέλειας, κατασκευή περιμετρικών τοίχων των σταθμών, χώρος των σταθμών) για την κατασκευή του ΜΕΤΡΟ Θεσσαλονίκης παρακολουθούνται από αρχαιολόγους, οι οποίοι έχουν προσληφθεί για το συγκεκριμένο έργο, σύμφωνα με το μνημόνιο συνεργασίας και συναντίληψης για τα έργα κατασκευής του ΜΕΤΡΟ Θεσσαλονίκης.
      2. Από τις γεωτρήσεις που έγιναν σε όλο το μήκος του έργου διαπιστώθηκε ότι, σε μερικά σημεία, οι αρχαιότητες εντοπίζονται μέχρι και του βάθους των 12μ. και όχι μόνο μέχρι του βάθους των 5μ. που αναφέρεται στην ερώτηση. Σύμφωνα με το παραπάνω μνημόνιο, οι αρχαιολογικές ανασκαφές διενεργούνται αποκλειστικά και μόνο εντός του περιγράμματος κατασκευής των έργων του Μετρό. Στο πλαίσιο αυτό, ο έλεγχος των εκσκαφών και οι έρευνες γίνονται μέχρι του βάθους που απαιτείται για το τεχνικό έργο. Οι πιθανές υποκείμενες αρχαιότητες με τον τρόπο αυτό δεν αποκαλύπτονται, αλλά και δεν καταστρέφονται.
      3. Μέχρι σήμερα υπάρχει ενημέρωση των πολιτών με δελτία τύπου στις εφημερίδες και τα ΜΜΕ. Στις 12.4.2007 έγινε παρουσίαση του μέχρι τότε έργου από τις δύο αρμόδιες Εφορείες του Υπουργείου Πολιτισμού (ΙΣΤ΄ ΕΠΚΑ και 9η ΕΒΑ) στο Αρχαιολογικό Μουσείο Θεσσαλονίκης. Στις 10.3.2008, αναρτήθηκε στον κόμβο του Υπουργείου Πολιτισμού Δελτίο Τύπου για τις μέχρι τότε αρχαιότητες αρμοδιότητας της ΙΣΤ΄ ΕΠΚΑ που ήλθαν στο φως με τις εργασίες για την κατασκευή του ΜΕΤΡΟ Θεσσαλονίκης. Στις 14.3.2008, έγινε αναλυτική παρουσίαση των ευρημάτων των ανασκαφικών ερευνών του 2007, στο πλαίσιο των εργασιών της επιστημονικής συνάντησης για το Αρχαιολογικό Έργο Μακεδονίας - Θράκης. Θεωρούμε δεδομένο ότι η μέχρι τώρα πρακτική της επίσημης ενημέρωσης των πολιτών θα συνεχίζεται σε τακτά χρονικά διαστήματα.
      4. Η ανάδειξη των αρχαιοτήτων που έρχονται και θα έλθουν στο φως με τις εργασίες κατασκευής του Μετρό Θεσσαλονίκης, θα γίνει μελλοντικά και μετά το πέρας των ανασκαφικών εργασιών και την τεκμηρίωση των ευρημάτων, ακριβώς όπως έγινε και με τις αρχαιότητες που αποκαλύφθηκαν με τις εργασίες του Μετρό της Αθήνας.
      5. Στην περίπτωση που έλθει στο φως σημαντικής αξίας αρχαιολογικό εύρημα θα αντιμετωπισθεί η τύχη του, μετά από τη σχετική γνωμοδότηση του αρμοδίου Συμβουλίου του Υπουργείου Πολιτισμού (Κεντρικό Αρχαιολογικό Συμβούλιο) και την έκδοση της συνακόλουθης απόφασης. Σας ενημερώνουμε ότι ήδη υπάρχουν γνωμοδοτήσεις του ΚΑΣ και αποφάσεις για αποσπάσεις και μεταφορά τάφων, προκειμένου στο μέλλον να αναδειχθούν και εκτεθούν στο κοινό.
      Τέλος, σας γνωρίζουμε ότι τα κινητά ευρήματα των ανασκαφών μεταφέρονται στις εγκαταστάσεις της ΙΣΤ΄ ΕΠΚΑ για καταγραφή, πλύσιμο, συντήρηση, φωτογράφηση και αποθήκευση. Για τα ακίνητα αρχαία μετά την προηγούμενη φωτογράφηση αποτύπωση, τεκμηρίωσή τους και την κατάθεση επιστημονικής έκθεσης συνοδευόμενης από λεπτομερή κατάλογο των ευρημάτων, γνωμοδοτούν τα αρμόδια Συμβούλια του Yπoυργείoυ Πολιτισμού (Τοπικό Συμβούλιο Μνημείων Κεντρικής Μακεδονίας και Κεντρικό Αρχαιολογικό Συμβούλιο) και εκδίδονται οι σχετικές Υπουργικές Αποφάσεις.
      Ο Υπουργός
      ΜΙΧΑΛΗΣ ΛΙΑΠΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σταϊκούρα.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Σύστημα Άυλων Τίτλων, διατάξεις για την Κεφαλαιαγορά, φορολογικά θέματα και λοιπές διατάξεις».
      Το νομοσχέδιο ψηφίστηκε επί της αρχής στη συνεδρίαση της Δευτέρας 9 Μαρτίου 2009. Στη σημερινή συνεδρίαση θα συζητηθούν τα άρθρα από 1 μέχρι 16 του νομοσχεδίου ως μία ενότητα. Θα προηγηθούν οι εισηγητές και οι ειδικοί αγορητές, θα ακολουθήσουν οι εναπομείναντες τρεις ομιλητές επί της αρχής και στη συνέχεια θα μιλήσουν όσοι εγγραφούν επί της ενότητας των άρθρων 1 έως 16.
      Ο Κοινοβουλευτικός Εκπρόσωπος του Κουμουνιστικού Κόμματος Ελλάδας κ. Χαλβατζής ορίζει ως ειδικό αγορητή τον κ. Καραθανασόπουλο και ως Κοινοβουλευτικό Εκπρόσωπο τον κ. Κανταρτζή.
      Το λόγο έχει ο εισηγητής της Πλειοψηφίας, ο κ. Σταϊκούρας. 
      ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, το υπό συζήτηση σχέδιο νόμου αποτελείται από τέσσερα κεφάλαια και μία σειρά από σημαντικές τροπολογίες. Θα επικεντρωθούμε στα δύο πρώτα κεφάλαια, τα οποία περιλαμβάνουν ρυθμίσεις για την κωδικοποίηση, τη συμπλήρωση, την επικαιροποίηση και την περαιτέρω ανάπτυξη και τον εκσυγχρονισμό του θεσμικού πλαισίου που διέπει την οργάνωση και λειτουργία της κεφαλαιαγοράς. 
      Πιο συγκεκριμένα, το πρώτο κεφάλαιο χωρίζεται σε δύο μέρη. Το πρώτο μέρος -άρθρα 1 έως και 7- περιλαμβάνει νέες διατάξεις, σύμφωνα με τις οποίες αναδιαρθρώνεται το πλαίσιο για την παρακολούθηση σε λογιστική μορφή των κινητών αξιών. Στον κανονισμό λειτουργίας του συστήματος άυλων τίτλων, όπως προβλέπεται στο πρώτο άρθρο, και ο οποίος καταρτίζεται με απόφαση της Επιτροπής Κεφαλαιαγοράς, ορίζονται οι σχετικές διατάξεις και διαδικασίες περί ακινητοποίησης των κινητών αξιών -άρθρο 2- μετατροπής των ενσώματων κινητών αξιών σε άυλες αξίες -άρθρο 3- και έκδοσης πιστοποιητικών κατάθεσης ως τίτλων παραστατικών κινητών αξιών -άρθρο 4- ανεξάρτητα από το εάν αυτές οι αξίες έχουν εκδοθεί από ελληνικές ή αλλοδαπές εταιρικές μορφές. 
      Παράλληλα, στην εν λόγω ενότητα, προβλέπεται για πρώτη φορά, σε συνέχεια των σχετικών δυνατοτήτων που έδινε ο ν. 3606/2007, ρητώς και συγκεκριμένα, η δυνατότητα του ελληνικού συστήματος άυλων τίτλων να συνάπτει συμφωνίες τήρησης κινητών αξιών σε λογιστική μορφή ή να δημιουργεί συνδέσμους με αλλοδαπά συστήματα ή μητρώα. Με τον τρόπο αυτό διευκολύνεται η διαλειτουργικότητα του συστήματος αύλων τίτλων με κοινοτικά συστήματα εκκαθάρισης και διακανονισμού ή μητρώα καταχώρησης, ώστε να μειωθεί το κόστος και να βελτιωθεί η αποτελεσματικότητα των διασυνοριακών συναλλαγών. Έτσι, υλοποιείται η κοινοτική υποχρέωση απελευθέρωσης των αποθετηρίων. 
      Επίσης, στην εν λόγω ενότητα, παρέχεται για πρώτη φορά η δυνατότητα στο διαχειριστή του συστήματος άυλων τίτλων, να λειτουργήσει ως θεματοφύλακας στην Ελλάδα των δικαιούχων των αλλοδαπών κινητών αξιών, αυξάνοντας έτσι την ασφάλεια των συναλλαγών επί αυτών των τίτλων. 
      Τέλος, επεκτείνεται η δυνατότητα επιβολής διοικητικών κυρώσεων, σε περίπτωση παράβασης του νόμου περί εταιρικής διακυβέρνησης. 
      Στο δεύτερο μέρος του πρώτο κεφαλαίου, που είναι τα άρθρα 8 έως 15, περιλαμβάνονται τροποποιήσεις, προσαρμογές και συμπληρώσεις που ρυθμίζουν θέματα κεφαλαιαγοράς. 
      Ενδεικτικά στο άρθρο 8, τροποποιείται ο ν. 3371/2005 για να διευκολυνθεί η ίδρυση και η εισαγωγή σε οργανωμένη αγορά ανώνυμης εταιρείας επενδύσεως χαρτοφυλακίου. Ειδικότερα, μειώνεται σημαντικά το απαιτούμενο μετοχικό κεφάλαιο για τη σύστασή του, αλλά διατηρείται πρώτον, ο χρονικός περιορισμός των έξι μηνών για την εισαγωγή του στο Χρηματιστήριο και δεύτερον, το ελάχιστο μέγεθος των 10.000.000 ευρώ, που απαιτείται ως ποσό, ως κεφαλαιακό κριτήριο για την εισαγωγή του στο Χρηματιστήριο. 
      Στο άρθρο 9, επεκτείνεται το πεδίο εφαρμογής του ν. 3340/2005 για την κατάχρηση της αγοράς, την εσωτερική πληροφόρηση και τη χειραγώγηση σε πράξεις και παραλείψεις επί χρηματοπιστωτικών μέσων, που διαπραγματεύονται σε πολυμερείς μηχανισμούς διαπραγμάτευσης. 
      Στο άρθρο 10, επανακαθορίζεται η συγκρότηση του Δ.Σ. της Επιτροπής Κεφαλαιαγοράς κατά το μέρος που αφορά τον αριθμό των μελών του και αναδιαρθρώνεται ο τρόπος εκλογής των μελών του, ενώ δημιουργείται και σχετική συμβουλευτική Επιτροπή. 
      Τέλος, στο άρθρο 11, αναδιαρθρώνεται και εκσυγχρονίζεται ο τρόπος σχηματισμού και η λειτουργία του συνεγγυητικού κεφαλαίου εξασφάλισης επενδυτικών υπηρεσιών. 
      Το δεύτερο κεφάλαιο του σχεδίου νόμου, δηλαδή το άρθρο 16, αφορά την κύρωση Κοινής Υπουργικής Απόφασης, σχετικά με την υπαγωγή της επιχείρησης «NEXT SOLAR» στις διατάξεις του ν. 3299/2004 περί κινήτρων ιδιωτικών επενδύσεων για την οικονομική ανάπτυξη και την περιφερειακή σύγκλιση. 
      Το επενδυτικό σχέδιο αφορά την ίδρυση μονάδας παραγωγής φωτοβολταϊκών πάνελς συνολικού ύψους 130.500.000 ευρώ. Το επενδυτικό σχέδιο θα υλοποιηθεί με ιδία συμμετοχή του φορέα σε ποσοστό 25%, με λήψη μεσομακροπρόθεσμου δανείου σε ποσοστό 52,1%, ενώ το υπόλοιπο ποσό θα καλυφθεί με τη σχετική κρατική επιχορήγηση. Στο εν λόγω σχέδιο αναφέρονται ρητά οι ειδικοί όροι, που πρέπει να πληρούνται για την υπαγωγή του συγκεκριμένου επενδυτικού σχεδίου στις διατάξεις του σχετικού νόμου και αναφέρονται στον τόπο εγκατάστασης, δηλαδή στη βιομηχανική περιοχή της Τρίπολης, στην υποχρέωση δημιουργίας εκατόν σαράντα νέων θέσεων απασχόλησης, στην επίτευξη της παραγωγικής δυναμικότητας και τέλος, στην υποχρέωση έκδοσης των απαιτούμενων αδειών. 
      Επειδή είναι αρκετός ο χρόνος, θα μου επιτρέψετε να κάνω κάποιες παρατηρήσεις επί των τοποθετήσεων αξιότιμων συναδέλφων, κυρίως από την Αξιωματική Αντιπολίτευση, κατά τη συζήτηση που προηγήθηκε επί της αρχής του νομοσχεδίου.
       Πολλοί συνάδελφοι της Αξιωματικής Αντιπολίτευσης είπαν ότι δεν υπάρχει σχέδιο αντιμετώπισης της κρίσης. Κυρίες και κύριοι συνάδελφοι, υπάρχει. Είναι συγκροτημένο και συνεκτικό, με στέρεους και σταθερούς άξονες, αλλά και με συνεχείς διορθώσεις, συμπληρώσεις, βελτιώσεις, προσαρμογές επί αυτού, ώστε να ανταποκρίνεται με επάρκεια στα νέα δεδομένα. 
      Κωδικοποιημένα θα σας πω είκοσι πέντε πρωτοβουλίες της Κυβέρνησης. Στον πρώτο άξονα. Διατήρηση των θετικών ρυθμών οικονομικής μεγέθυνσης και στήριξης της απασχόλησης. Σε αυτόν τον άξονα ενισχύουμε την ρευστότητα της οικονομίας, αυξάνεται η εγγύηση των καταθέσεων, ενισχύεται η προστασία των δανειοληπτών, αναλαμβάνονται πρωτοβουλίες για τους καταχρηστικούς όρους στις δανειακές συμβάσεις, εκλογικεύεται ο «Τειρεσίας», ενισχύονται οι πιστώσεις των μικρομεσαίων επιχειρήσεων μέσω του ΤΕΜΠΜΕ, ενεργοποιούνται τα προγράμματα του ΕΣΠΑ, υλοποιούνται οι συμπράξεις δημόσιου και ιδιωτικού τομέα, προωθούνται άνεργοι σε μικρές και μεσαίες επιχειρήσεις, αναλαμβάνονται πρωτοβουλίες για τη μετατροπή του επιδόματος ανεργίας σε επίδομα για την απασχόληση, ενισχύονται οικονομικά επιδοτούμενοι και μη άνεργοι από τον ΟΑΕΔ. 
      Στο δεύτερο άξονα, συνέχιση της δημοσιονομικής προσαρμογής, με στόχο τη μακροχρόνια βιωσιμότητα των δημοσίων οικονομικών. Τόσο στα έσοδα, όσο και στις δαπάνες λαμβάνονται πρωτοβουλίες, ιδίως στις δαπάνες, με στόχο τη συνέχιση και εντατικοποίηση των προσπαθειών για την περιστολή τους μέσω του περιορισμού των νέων προσλήψεων, της καταβολής των αποδοχών των δημοσίων υπαλλήλων από μία υπηρεσία, της ενοποίησης των φορέων και οργανισμών του δημοσίου τομέα, της αυστηρής εφαρμογής του νόμου για τις δαπάνες των φορέων των ΟΤΑ, των ασφαλιστικών ταμείων και των νοσοκομείων, της περικοπής κατά 10% των δαπανών για συμβάσεις, της επιβολής πλαφόν στους μισθούς του ευρύτερου δημόσιου τομέα, στην εξυγίανση των δημόσιων επιχειρήσεων και οργανισμών. 
      Και σε ό,τι αφορά τον τρίτο άξονα, στην αντιμετώπιση των επιπτώσεων της κρίσης για τους κλάδους και τις κοινωνικές ομάδες που πλήττονται περισσότερο από την κρίση, χορηγείται το επίδομα θέρμανσης -χορηγείται σε δύο δόσεις μέσα απ’ αυτήν την τροπολογία, επίδομα 500 ευρώ σε άνεργους και χαμηλοσυνταξιούχους, διπλασιάζεται το δώρο για τριακόσιους χιλιάδες επιδοτούμενους ανέργους- ενισχύονται οι κοινωνικές μεταβιβάσεις, αναμορφώνονται τα προγράμματα του ΟΕΚ, διατίθενται 500.000.000 ευρώ για τη στήριξη του αγροτικού τομέα, χορηγείται άτοκο δάνειο 150.000.000 ευρώ σε ενώσεις αγροτικών συνεταιρισμών, καταβάλλεται άμεσα εξισωτική αποζημίωση ύψους 170.000.000 ευρώ, καταβάλλεται άμεσα η ενιαία ενίσχυση ύψους 2,1 δισεκατομμυρίων ευρώ, μειώνεται το ενιαίο τέλος ακινήτων για τουριστικά καταλύματα, μειώνεται το τέλος παρεπιδημούντων και το τέλος επί των ακαθάριστων εσόδων των εστιατορίων και των λοιπών καταστημάτων, εφαρμόζεται το μεγαλύτερο πρόγραμμα κοινωνικού τουρισμού. 
      Αυτά είναι τα είκοσι πέντε μέτρα μέχρι τώρα, για να δούμε αν υπάρχει σχέδιο ή όχι. Τα καταθέτω στα Πρακτικά.
      (Στο σημείο ο Βουλευτής κ. Χρήστος Σταϊκούρας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελ. 12-13)
      ΧΡΗΣΤΟΣ ΣΤΑΪΚΟΥΡΑΣ: Δεύτερον, κάποιοι συνάδελφοι αναφέρθηκαν στα επιτόκια χρηματοδότησης του ελληνικού δημοσίου. Οι παράγοντες που επιδρούν στη διαμόρφωσή τους, όπως ξέρουν όλοι, δεν είναι μόνο ενδογενείς, είναι και εξωγενείς. Ισχύουν και σε άλλες χώρες. 
      (Στο σημείο αυτό κτυπάει το κουδούνι λήξεως του χρόνου ομιλίας   του κυρίου Βουλευτή)
      Θα ήθελα ένα λεπτό, κύριε Πρόεδρε. 
      Αυτοί είναι τέσσερις. Είναι η διεθνής οικονομική κρίση που οδηγεί τους επενδυτές σε στροφή σε ασφαλέστερα καταφύγια. Είναι η παγκόσμια υπερπροσφορά τίτλων που προέρχεται μέσα από τις κρατικές παρεμβάσεις. Είναι η έλλειψη ρευστότητας στη διατραπεζική αγορά. Είναι το υψηλό δημόσιο χρέος που αποτελεί πηγή ανισορροπίας λόγω ανεύθυνης επεκτατικής δημοσιονομικής πολιτικής στο παρελθόν. 
      Και επειδή πολλές φορές ακούω γι’ αυτά τα ποσοστά, καταθέτω το σχετικό πίνακα της εξέλιξης του δημοσίου χρέους από το 1980 ως ποσοστό του ΑΕΠ. 
      (Στο σημείο ο Βουλευτής κ. Χρήστος Σταϊκούρας καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να φωτογραφηθεί η σελ. 15)
      ΧΡΗΣΤΟΣ ΣΤΑΪΚΟΥΡΑΣ: Οι τρεις πρώτοι παράγοντες, που είναι εξωγενείς παράγοντες, επηρεάζουν και άλλες χώρες, με αποτέλεσμα η διαφορά, το spread, η ποσοστιαία αύξηση που έχει γίνει από την αρχή της κρίσης μέχρι σήμερα να είναι υψηλότερη σε άλλες χώρες σε σχέση με την Ελλάδα.
      Τρίτο στοιχείο. Μιλήσατε για την αξιοπιστία των προγραμμάτων σταθερότητας και ανάπτυξης. Πρώτα απ’ όλα να ξεκαθαρίσουμε ότι στην Ελλάδα από το 2000 τα προγράμματα σταθερότητας και ανάπτυξης αναθεωρήθηκαν επτά φορές.
      Με βάση το πρώτο πρόγραμμα αναθεώρησης, το πρόγραμμα το οποίο αφορούσε την είσοδο στην Οικονομική και Νομισματική Ένωση που εσείς καταρτίσατε, προβλέπατε για το 2004 δημοσιονομικό πλεόνασμα 2% και χρέος 80%. Το πλεόνασμα του 2% έγινε έλλειμμα 7,5%. 
      Με βάση τα προγράμματα που τώρα κατατέθηκαν απ’ όλες τις χώρες της Ευρωπαϊκής Ένωσης, οι αποκλίσεις στις εκτιμήσεις της χώρας μας είναι μικρότερες από πολλές άλλες χώρες της Ευρωπαϊκής Ένωσης. Έχω κάνει ένα σχετικό πίνακα που δείχνει τις αποκλίσεις των προγραμμάτων σταθερότητας και ανάπτυξης της δικής μας χώρας και αυτών που κατάρτισαν οι άλλες χώρες την περίοδο 2007 και 2009. 
      Εκεί αποδεικνύεται ότι οι αποκλίσεις του ελληνικού σχεδίου είναι πολύ μικρότερες σε σχέση με αποκλίσεις άλλων χωρών, όπως για παράδειγμα η απόκλιση στις εκτιμήσεις του πραγματικού ΑΕΠ του 2009 για την Ιρλανδία που είναι 7,5%, για την Ισπανία που είναι 4,6%, για τη Γερμανία που είναι 3,7%, για τη Μεγάλη Βρετανία που είναι 2,5%. 
      Και αν αφήσουμε το ΑΕΠ και πάμε στο δημοσιονομικό έλλειμμα, θα σας πω ότι η απόκλιση των εκτιμήσεών μας εκεί για την Ελλάδα από το 2007 στο 2009 είναι 2,9%, όμως στην Ιρλανδία είναι 8,4%, στην Ισπανία 7%, στη Λετονία 6,3%, στη Γερμανία 3% και στη Μεγάλη Βρετανία 5,8%. Αυτά προς αποκατάσταση της αλήθειας. Το καταθέτω στα Πρακτικά.
      Σας ευχαριστώ.
      (Στο σημείο αυτό ο Βουλευτής κ. Χρήστος Σταϊκούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σταϊκούρα.
      Το λόγο έχει ο εισηγητής του ΠΑΣΟΚ κ. Ανδρουλάκης.
      ΔΗΜΗΤΡΗΣ ΑΝΔΡΟΥΛΑΚΗΣ: Κύριε Υπουργέ, όταν σας θέτουμε κάποιο πρόβλημα τώρα τελευταία –πάντα συνέβαινε βέβαια αυτό- κοιτάτε πίσω τους τεχνοκράτες και σας λένε «Αυτό δεν γίνεται. Το λέει ο Κανονισμός της Ευρώπης». Πολλές φορές οι τεχνοκράτες δεν μπορούν να δουν πέρα από τη μύτη τους, το ξέρετε αυτό. 
      Είμαστε σε μια ασυνήθιστη κατάσταση η οποία απαιτεί ασυνήθιστες απαντήσεις. Προχθές μάλιστα σας είπα ότι είμαστε σε «πόλεμο», «πόλεμο» νομισματικό, «πόλεμο» εμπορικό, «πόλεμο» για την επανατοποθέτηση των πόρων από τομείς που φθίνουν, δύουν σε ανατέλλοντες δυναμικούς τομείς, «πόλεμο» ακόμα και ομολόγων για την πρόσβαση στο φθηνό δανεισμό.
      Άρα, λοιπόν, χρειαζόμαστε ασυνήθιστες απαντήσεις και η ιστορία θα καταδικάσει την ηγεσία της Ευρώπης αν δεν δώσει αυτές τις ασυνήθιστες απαντήσεις, αλλά επιμείνει στην παπαγαλία του χθες, που έχει περάσει οριστικά.
      Εδώ αναφέρθηκε το ευρωομόλογο, που ο φίλος μου κ. Γεωργιάδης δεν το αμφισβήτησε, αλλά ανέφερε τι έλεγε ένας από το «London School of Economics». Μη μου φέρετε σ’ αυτή την Αίθουσα ποτέ τι λέει ο ένας και ο άλλος, γιατί θυμάστε ότι όλα τα Νόμπελ διαψεύστηκαν, όσον αφορά τις τιτλοποιήσεις, τη διασπορά κινδύνων κ.λπ.. Είναι γελοίο αυτό το θέμα με τα Νόμπελ, τι γράφει το «ΒΗΜΑ», τι γράφει ο ένας και ο άλλος.
      Το ευρωομόλογο μπορεί να βγει με διάφορους τρόπους. Υπάρχουν πολλοί τρόποι. Εμείς θέλουμε αυτό που πραγματικά κερδίζουν όλοι και επιμερίζονται οι υποχρεώσεις, ανάλογα με την πιστοληπτική ικανότητα κάθε χώρας. Δεν θέλουμε να φορτώσουμε την ασωτία μας στους Γερμανούς. Προς Θεού! Να μην έχουμε όμως και ένα κόμπλεξ εθνικού παρία έναντι των Ευρωπαίων και δεν διεκδικούμε. Αυτή τη στιγμή υπάρχει αθέμιτος και κερδοσκοπικός ανταγωνισμός σε βάρος των ελληνικών ομολόγων. 
      Αν εμείς, κύριε Υπουργέ, είμαστε υπερεξαρτημένοι από το δανεισμό, οι Γερμανοί είναι υπερεξαρτημένοι από τις εξαγωγές που καταρρέουν. Άρα, λοιπόν, υπάρχει αλληλεξάρτηση συμφερόντων και η Ευρώπη πρέπει να κάνει ένα μεγάλο βήμα προς τα μπρος. Αυτά σε σχέση με το θέμα που τέθηκε από την πλευρά του Λαϊκού Ορθόδοξου Συναγερμού. 
      Κύριε Υπουργέ, σας είπα να σκεφθούμε, αφού οι εγγυήσεις των 15.000.000.000 δεν δουλεύουν, μήπως να κάνουμε την παράκαμψη να εγγυηθούμε κατευθείαν τα δάνεια; Από εκεί και πέρα, το παιχνίδι θα παιχτεί κανονικά. Θα πιστοποιήσουν τα Εμπορικά Επιμελητήρια και οι Τράπεζες θα λειτουργήσουν με όρους ισότιμου ανταγωνισμού, με βάση επιτόκια αγοράς. Η Ευρώπη πρέπει να το δει αυτό, θα το εγκρίνει. 
      Όταν είναι παγωμένες οι πιστώσεις, δύο-τρεις εναλλακτικές λύσεις έχουμε. Ή τρομπάρουμε πάνω τους καυτό χρήμα για να λιώσουμε τον πάγο ή κρατικοποιούμε μία τράπεζα ή κάνουμε αυτή την παρακαμπτήρια οδό και πάμε κατευθείαν στην πραγματική οικονομία. Δεν είναι κάτι σπουδαίο. Το έχουν κάνει και στο παρελθόν και στο new deal. Φανταστείτε δηλαδή μια διευρυμένη λογική του ΤΕΜΠΜΕ πώς είναι. Αυτό το εγκρίνει και η Ευρώπη.
      Τώρα, όσον αφορά τα άρθρα μέχρι εδώ, έχουμε μιλήσει. Έχει εξαντληθεί το θέμα. Είναι η δική σας ώρα, εγώ δεν θέλω να πω τίποτα πλέον. Πρέπει να χαλαρώσετε τον έλεγχο του Υπουργού Οικονομικών πάνω στην Επιτροπή Κεφαλαιαγοράς, με βάση τις αρχές που καθορίσαμε. Αυτό είναι το βήμα. Να το κάνετε. 
      Τα άλλα άρθρα είναι διαχειριστικά, είναι οργανωτικά της Κεφαλαιαγοράς. Για το «NEXT SOLAR», όπως καταλαβαίνετε το ψηφίζουμε, τονίζοντας πάντα ότι πρέπει επιτέλους να σηκώσουμε αυτά τα χρονοβόρα γραφειοκρατικά εμπόδια και να μη χρειάζεται να έρχονται αυτές οι συμβάσεις στη Βουλή, γιατί μπορεί να μετατρέψουμε τη Βουλή σε πλυντήριο συμβάσεων. Το έχουμε κάνει εδώ που τα λέμε, αλλά τέλος πάντων!
      Δεν είναι στα άρθρα αυτό που θα πω, αλλά θέλω να υπενθυμίσω κάτι, μιας και λείπει ο κ. Παπαθανασίου. Κύριε Υπουργέ, σήμερα είχαμε συνέντευξη τύπου των δημάρχων όλης της Ελλάδας, ειδικά των τουριστικών δήμων κ.λπ.. Έχουν εξαντληθεί τα επιχειρήματα. Λέει παραδείγματος χάριν ένας δήμος ότι έπαιρνε 2.000.000 από το τέλος παρεπιδημούντων και από τα τέλη κυκλοφορίας θα βγάλει 40.000.
      Δεν χρειάζεται να λέμε τώρα κουβέντες. Ή παίρνετε πίσω το άρθρο αυτό ή εν πάση περιπτώσει να κάνετε κάποιες αντισταθμιστικές κινήσεις. Ο Υπουργός εδώ μέσα στην Αίθουσα είπε ότι υπάρχει κάποια πρόταση της ΚΕΔΚΕ, που θέλει να τη μελετήσει και να απαντήσει. 
      Εμείς, σάς έχουμε κάνει ολοκληρωμένες προτάσεις, ειδικά όσον αφορά τους ξενοδόχους απόλυτης αντιστάθμισης είτε αφορά το σπατόσημο είτε το ΦΠΑ, τον κοινωνικό τουρισμό, το ΕΤΑΚ κ.λπ.. Μπορούμε να βρούμε μια λύση. 
      Δεν μπορείτε να προχωρήσετε έτσι και να αφήσετε τους δήμους να χρεοκοπήσουν. Πάρτε, λοιπόν, έγκαιρα τα μέτρα, πριν έλθουμε στο άρθρο 23. Να μας φέρετε την επόμενη φορά μια λύση στο θέμα είτε το αποσύρετε είτε να φέρετε αντισταθμιστικά μέτρα για να δούμε τι θα γίνει. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανδρουλάκη. 
      Το λόγο έχει ο ειδικός αγορητής του Κομμουνιστικού Κόμματος κ. Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Καθημερινά, από τις ίδιες τις εξελίξεις, επιβεβαιώνεται η πολιτική εκτίμηση του ΚΚΕ ότι η κρίση θα είναι βαθιά, θα έχει διάρκεια και θα έχει και ιδιαίτερα σημαντικές επιπτώσεις. Απ’ αυτή την άποψη, έχουμε όλο και πιο δυσοίωνες προβλέψεις. 
      Άλλωστε, δεν είναι τυχαίο ότι αυτό το παραδέχθηκε και ο ίδιος ο Υπουργός κατά τη διάρκεια της χθεσινής συνέντευξης, μετά το ΕΚΟΦΙΝ. Είπε ότι στα τέλη Μαρτίου θα δοθούν στη δημοσιότητα οι αναθεωρημένες προβλέψεις της Κομισιόν για την πορεία της ευρωνοσιακής οικονομίας και μάλιστα αναθεωρημένες προβλέψεις, που θα είναι ακόμα πιο δυσοίωνες από αυτές που προέβλεπαν το Φεβρουάριο, ένα μήνα πριν. Στο ενδιάμεσο θα υπάρχουν βεβαίως και οι προβλέψεις του ΟΑΣΑ, την επόμενη εβδομάδα, που θα είναι ακόμα πιο αρνητικές.
      Από αυτή την άποψη, επιβεβαιώνεται η αναποτελεσματικότητα, ο αδιέξοδος και αντιλαϊκός χαρακτήρας των διαφόρων σχεδίων διαχείρισης και ανάκαμψης. 
      Και απ’ αυτή την άποψη, εμείς λέμε καθαρά ότι το σχέδιο το οποίο έχει η Κυβέρνηση -και πάνω σ’ αυτό κατηγορούμε την Κυβέρνηση- είναι το σχέδιο το οποίο στους βασικούς άξονες, στις βασικές γραμμές υλοποιεί τους ευρωενωσιακούς πυλώνες για χρηματοδότηση του κεφαλαίου είτε του χρηματοπιστωτικού τομέα είτε των υπόλοιπων τομέων της οικονομίας, για δημοσιονομική πειθαρχία και έλεγχο, που σημαίνει ακόμη μεγαλύτερη μείωση των κοινωνικών δαπανών και ταυτόχρονα εμπορευματοποίηση της υγείας, της παιδείας, της πρόνοιας, αλλά και κτύπημα του βιοτικού επιπέδου των δημοσίων υπαλλήλων. Και το τρίτο ζήτημα είναι η επιτάχυνση στο όνομα της θωράκισης της ευρωενωσιακής οικονομίας, η θωράκιση της ανταγωνιστικότητας του κεφαλαίου μέσα από την προώθηση των αναδιαρθρώσεων, που σημαίνει ακόμη περαιτέρω ελαστικοποίηση της αγοράς εργασίας, κτύπημα στα ασφαλιστικά συστήματα.
      Αυτή ακριβώς είναι η πολιτική, αυτές είναι οι επιλογές τις οποίες προσπαθεί να υλοποιήσει η Κυβέρνηση της Νέας Δημοκρατίας, αυτές τις επιλογές προσπαθεί να υλοποιήσει το σύνολο των κυβερνήσεων της Ευρωπαϊκής Ένωσης είτε είναι σοσιαλδημοκρατικές είτε είναι φιλελεύθερες και ταυτόχρονα δεν έχουν και διέξοδο, δεν μπορούν να αντιμετωπίσουν τις επιπτώσεις από την κρίση, δεν μπορούν να μειώσουν και να επιβραδύνουν την κρίση. Και απ’ αυτή την άποψη, επιβεβαιώνεται ότι δεν μπορεί να υπάρξει φιλολαϊκή διέξοδος απ’ αυτά τα προγράμματα διαχείρισης. 
      Με το σημερινό σχέδιο νόμου, με τα άρθρα των Κεφαλαίων Α΄ και Β΄ που συζητάμε, η Κυβέρνηση αυτήν ακριβώς την επιλογή προσπαθεί να υλοποιήσει.
       Το Κεφάλαιο Α΄ αφορά την χρηματαγορά. Εμείς λέμε καθαρά ότι η όποια αντιπαράθεση γίνεται είναι επιδερμική, γιατί ακριβώς επικεντρώνεται στο ποια θα είναι η σύνθεση της Επιτροπής Κεφαλαιαγοράς. Δηλαδή δεν γίνεται αντιπαράθεση επί της ουσίας, αλλά σε συγκεκριμένα επιμέρους ζητήματα, όπως αντίστοιχα σε επιμέρους ζητήματα γίνεται η αντιπαράθεση και η αντιπολίτευση από τα κόμματα του ευρωμονόδρομου, του συγκεκριμένου κυβερνητικού σχεδίου. 
      Απ’ αυτή την άποψη λοιπόν το βασικό το οποίο θέλει να επιτελέσει το Κεφάλαιο Α΄ είναι να διευκολύνει την είσοδο νέων μετοχών, κυρίως από την ποντοπόρο ναυτιλία, αλλά και μετοχών από επιχειρήσεις που δραστηριοποιούνται στην Ανατολική Ευρώπη και δεύτερον, να υπάρξει διασύνδεση με τους κανόνες λειτουργίας των χρηματαγορών της υπόλοιπης Ευρωπαϊκής Ένωσης για να διευκολυνθεί η κίνηση κεφαλαίων. Άρα, λοιπόν, οι διατάξεις του Κεφαλαίου Α΄ αποσκοπούν στη διευκόλυνση της κίνησης του κεφαλαίου για κερδοσκοπικούς σκοπούς. Η υπόθεση περί διαφάνειας και ελέγχου ανταποκρίνεται, τόσο στην πραγματικότητα, όσο και το ότι ο ήλιος βγαίνει από τη Δύση. Δεν μπορεί να υπάρξει διαφάνεια, δεν μπορεί να υπάρξει έλεγχος, παρ’ όλες τις φιλότιμες προσπάθειες, όχι γιατί είναι ανίκανη η σημερινή ή οι προηγούμενες κυβερνήσεις, αλλά γιατί έλεγχος και διαφάνεια αντίστοιχα δεν μπορεί να υπάρξει σε καμμία χρηματαγορά στις ανεπτυγμένες καπιταλιστικές οικονομίες. Και ταυτόχρονα, αποτελεί πρόκληση το να αναθέτουμε την όποια δυνατότητα διεξαγωγής δανείων στη χώρα μας στις διάφορες διεθνείς πιστοληπτικές επιχειρήσεις, οι οποίες οδήγησαν στη χρεοκοπία συνολικότερα το χρηματοπιστωτικό σύστημα. Έχουν ευθύνη για τη χρεοκοπία του χρηματοπιστωτικού συστήματος. Απ’ αυτή την άποψη τα λόγια περί υγιούς ανταγωνισμού, περί ανάπτυξης και αξιοπιστίας δεν έχουν καμμία βάση. Το σύνολο, λοιπόν, των άρθρων του Κεφαλαίου Α΄ το ΚΚΕ το καταψηφίζει. 
      Έρχομαι στο Κεφάλαιο Β΄ που αφορά την επιδότηση της επιχείρησης παραγωγής φωτοβολταϊκών συστημάτων στην Αρκαδία. Εδώ φαίνεται μια αντίφαση, που είναι ίδιον του κεφαλαιοκρατικού συστήματος. Από τη μια μεριά, «όπως ο διάολος το λιβάνι» κυνηγάνε τις επιδοτήσεις στις δημόσιες επιχειρήσεις και ταυτόχρονα δημιουργούν ευνοϊκό πεδίο, για να επιδοτηθούν οι ιδιωτικού χαρακτήρα κεφαλαιοκρατικές επιχειρήσεις σε επίπεδο Ευρωπαϊκής Ένωσης και στη χώρα μας. Και από αυτή την άποψη, δεν μας πείθει το ότι η Κυβέρνηση ισχυρίζεται πως μόνο το 23% του συνόλου της ονομαστικής επένδυσης –γιατί η πραγματική κανείς δεν μας διασφαλίζει ότι θα είναι αυτό το μέγεθος με τις υπερτιμολογήσεις και τις υποτιμολογήσεις- χρηματοδοτείται, από τη στιγμή που βεβαίως η συγκεκριμένη επιχείρηση, όχι μόνο θα αποκομίσει τουλάχιστον 30.000.000 ευρώ, χρήματα των φορολογούμενων, των εργαζόμενων και των πλατιών λαϊκών στρωμάτων, αλλά και ταυτόχρονα θα έχει ένα ευνοϊκό πεδίο λειτουργίας μέσα από την αμφισβήτηση των εργασιακών σχέσεων, στην κατεύθυνση αφενός μεν της ελαστικοποίησης της αγοράς εργασίας και αφετέρου στην αξιοποίηση των διαφόρων προγραμμάτων ενεργητικής απασχόλησης. Δηλαδή τι θα έχει η συγκεκριμένη εταιρία; Από τη μια μεριά επιδότηση της επένδυσης και από την άλλη το Ελληνικό Δημόσιο θα της επιδοτεί τη φθηνή, ανασφάλιστη εργασία με τις νέες εργασιακές συνθήκες. 
      Και τρίτον, θα έχει διασφαλισμένη τη διάθεση της παραγωγής λόγω ακριβώς του ότι αυτή τη στιγμή οι επενδύσεις στη λεγόμενη «πράσινη» οικονομία και στα φωτοβολταϊκά συστήματα έχουν ιδιαίτερη προοπτική από τη στιγμή που υπάρχει μια τεράστια επιδότηση που φθάνει στο ύψος του 60% από το Ελληνικό Δημόσιο. Και ταυτόχρονα, διασφαλίζει την τιμή παραγωγής του ηλεκτρικού ρεύματος από τον ήλιο, η οποία θα είναι πανάκριβη και προς όφελος της κερδοφορίας των κεφαλαιοκρατών, που δραστηριοποιούνται στις ανανεώσιμες πηγές ενέργειας και αυτή την ηλεκτρική ενέργεια από τις ανανεώσιμες πηγές, ενώ είναι δωρεάν ο ήλιος και ο αέρας, θα κληθούν να την πληρώσουν πανάκριβα τα φτωχά λαϊκά στρώματα. 
      Γι’ αυτόν ακριβώς το λόγο εμείς, κύριε Υπουργέ, θα καταψηφίσουμε και τα άρθρα που συμπεριλαμβάνει το Κεφάλαιο Β΄ του παρόντος νομοσχεδίου. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο Λαϊκός Ορθόδοξος Συναγερμός ορίζει ως Κοινοβουλευτικό Εκπρόσωπο τον κ. Αστέριο Ροντούλη. 
      Μετά από τη σύμφωνη γνώμη των ειδικών αγορητών, της κ. Φιλίνη του ΣΥΡΙΖΑ και του κ. Βορίδη από τον ΛΑΟΣ, θα προηγηθεί ο κ. Αγοραστός, ο οποίος και έχει το λόγο. 
      ΑΘΑΝΑΣΙΑ ΜΕΡΕΝΤΙΤΗ: Γιατί ο κ. Αγοραστός, κύριε Πρόεδρε; Τι είναι ο κ. Αγοραστός; Εγώ προηγούμαι. 
      ΠΡΟΕΔΡΕΥΩΝ (Γεώργιος Σούρλας): Ο κ. Αγοραστός είναι ένας πάρα πολύ ευγενής Βουλευτής, ο οποίος ζήτησε την άδεια για να μιλήσει.
      ΑΣΤΕΡΙΟΣ ΡΟΝΤΟΥΛΗΣ: Συμφωνούμε, κύριε Πρόεδρε. Είναι και από τη Λάρισα!
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Αγοραστέ, έχετε το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριοι συνάδελφοι, για την αγάπη και την εκτίμηση, αλλά και γιατί μου δίνετε αυτή τη δυνατότητα να μιλήσω τώρα λόγω ανειλημμένης υποχρέωσης.
      Κύριοι συνάδελφοι, την περίοδο αυτή δεν χωρά κανένας κομματικός εγωισμός. Είναι μια περίοδος όπου πρέπει να αναδειχθεί η ύπαρξη και η πράξη πολιτικής ευθύνης. Τα πράγματα στην οικονομία είναι πάρα πολύ σοβαρά και δεν χωράνε τερτίπια άλλων εποχών. Όλοι μας θα κριθούμε από τη στάση που θα κρατήσουμε και πρέπει να επιδείξουμε, όπως και ο Πρωθυπουργός Κώστας Καραμανλής, μεγάλη υπευθυνότητα. Η παρούσα κρίση δεν επιδέχεται παιχνίδια. Αντιθέτως, απαιτείται ευελιξία και πολλές φορές, επειδή παίζονται μικροκομματικά παιχνίδια, ζητείται συνεννόηση για τα αυτονόητα. Σ’ αυτό το δρόμο της συνεννόησης, της σύνεσης, του ρεαλισμού και της όσμωσης πρέπει να πορευθούμε. Γιατί δυστυχώς, στη σημερινή εποχή, τα πάντα θυσιάζονται στο βωμό της κομματικής σκοπιμότητας. 
      Κυρίες και κύριοι συνάδελφοι, οι πολιτικές συγκρούσεις είναι καλές, αρκεί να γίνονται και να είναι με κανόνες. Και τότε πραγματικά είναι το «οξυγόνο» της Δημοκρατίας. Έτσι κατατίθενται προτάσεις, αξιολογούνται, συνθέτονται και προκύπτει η βέλτιστη λύση. Άλλωστε στα τελευταία νομοσχέδια, τα οποία έχουμε συζητήσει, έχετε δει ότι υπάρχει αξιολόγηση των προτάσεων, όλων των τεκμηριωμένων προτάσεων, των λογικών προτάσεων, των ορθών προτάσεων απ’ όπου και αν προέρχονται και κατατίθενται. Γι’ αυτό και βλέπετε ότι και στο άρθρο 10 του σημερινού νομοσχεδίου υπάρχει η βελτίωση και συστήνεται η συμβουλευτική επιτροπή της Επιτροπής Κεφαλαιαγοράς, έργο της οποίας είναι η διατύπωση απόψεων, σχετικά με τις κανονιστικές ρυθμίσεις της τελευταίας. 
      Κυρίες και κύριοι συνάδελφοι, χρειάζεται σύνθεση απόψεων: σύνθεση απόψεων των κομμάτων αλλά και σύνθεση απόψεων κι από τους κοινωνικούς εταίρους. Εμείς προσπαθούμε να βρούμε την ορθή, τη βέλτιστη λύση. 
      Το συζητούμενο νομοσχέδιο περιλαμβάνει σημαντικές ρυθμίσεις, ενισχύει και ενσωματώνει στοχευμένες πρωτοβουλίες. Ανάλογα με τη ροή των πραγμάτων η Κυβέρνηση προσπαθεί να εναρμονίσει κατά τέτοιο τρόπο την οικονομική της πολιτική, για να μπορέσει να είναι δίπλα στον άνθρωπο, να εγκύψει στα προβλήματα του ανθρώπου, να ενισχύσει αυτόν καθώς και το εισόδημα αυτών που πλήττονται σ’ αυτή την οικονομική κρίση.
      Πρώτιστο και μόνιμο μέλημά μας, μόνιμη έγνοιά μας είναι ο άνθρωπος. Υπάρχουν ρυθμίσεις για την επικαιροποίηση, τη συμπλήρωση και την περαιτέρω ανάπτυξη και τον εκσυγχρονισμό του θεσμικού πλαισίου που διέπει την οργάνωση και λειτουργία της κεφαλαιαγοράς. Υπάρχουν πρωτοβουλίες για την αντιμετώπιση της βαθιάς και διαρκώς παρατεταμένης και μεταλλασσόμενης οικονομικής κρίσης. 
      Κύριοι άξονες της δράσης είναι η ενίσχυση της ρευστότητας, της πραγματικής οικονομίας, της τόνωσης της απασχόλησης, της στήριξης των κλάδων που πλήττονται περισσότερο, όπως είναι αυτός του τουρισμού, αλλά πρωτίστως μέλημά μας και στόχος μας είναι ο άνθρωπος. 
      Το νομοσχέδιο αυτό περιλαμβάνει διατάξεις για την αναμόρφωση του πλαισίου, που προβλέπει την παρακολούθηση σε λογιστική μορφή των κινητών αξιών. Ικανοποιούνται κατά τρόπο άμεσο και αποτελεσματικό βασικά αιτήματα της αγοράς, αλλά και των αρμόδιων εποπτικών αρχών, αιτήματα που προέκυψαν μετά την ενσωμάτωση τα τελευταία χρόνια στην ελληνική έννομη τάξη μιας σειράς κοινοτικών οδηγιών. 
      Αυτές οι οδηγίες έχουν επιφέρει σημαντικές αλλαγές στον τρόπο οργάνωσης της λειτουργίας των αγορών κεφαλαίου και χρήματος. Προβλέπεται η δυνατότητα κινητοποίησης και καταχώρησης κινητών αξιών, αλλοδαπών εκδοτών και πιστοποιητικών κατάθεσης στο ελληνικό σύστημα άυλων τίτλων. 
      Στον κανονισμό λειτουργίας του συστήματος αύλων τίτλων που καταρτίζεται με απόφαση της Επιτροπής Κεφαλαιαγοράς ορίζονται διαδικασίες μετατροπής ενσωμάτων κινητών αξιών σε άυλες αξίες, ακινητοποιήσεις των κινητών αξιών και έκδοσης πιστοποιητικών κατάθεσης ως τρίτων των παραστατικών κινητών αξιών, ανεξάρτητα από το αν αυτές οι αξίες έχουν εκδοθεί από ελληνικές ή αλλοδαπές εταιρικές μορφές. 
      Κατ’ αυτό τον τρόπο, διευκολύνεται ο διακανονισμός εκκαθάρισης συναλλαγών σε αλλοδαπούς τίτλους, γεγονός που αναμένεται να ενισχύσει την ανταγωνιστικότητα της ελληνικής κεφαλαιαγοράς, παρέχοντας στους μεν αλλοδαπούς ενισχυμένες δυνατότητες διαπραγμάτευσης των κινητών αξιών, στους δε επενδυτές αυξημένες επενδυτικές επιλογές. 
      Κυρίες και κύριοι συνάδελφοι, διευκολύνουμε τη λειτουργικότητα του συστήματος άυλων τίτλων με κοινοτικά συστήματα εκκαθάρισης και διακανονισμού ή μητρώα καταχώρησης, ώστε να μειωθεί το κόστος και να βελτιωθεί η αποτελεσματικότητα των διασυνοριακών συναλλαγών. 
      Αυτή η διάταξη έρχεται να υλοποιήσει και να ενισχύσει τη λειτουργία μιας πρόσφατα συναφθείσης κοινοπραξίας οκτώ κεντρικών ευρωπαϊκών αποθετηρίων που αντιπροσωπεύουν περίπου το 50% των συναλλαγών επί των κινητών αξιών στην Ευρώπη, μεταξύ των οποίων περιλαμβάνεται και το ελληνικό αποθετήριο, το οποίο αναμένεται να λειτουργήσει σύντομα. 
      Παρέχει τη δυνατότητα στο διαχειριστή του συστήματος άυλων τίτλων να τηρεί στο όνομά του, αλλά και σε λογαριασμό τρίτων δικαιούχων του, συγκεντρωτικό λογαριασμό στο αλλοδαπό μητρώο άυλων τίτλων ή ακινητοποιημένων τίτλων απευθείας ή μέσω πιστωτικού ιδρύματος που ενεργεί ως θεματοφύλακας. 
      Επεκτείνεται η δυνατότητα επιβολής διοικητικών κυρώσεων, σε περίπτωση παράβασης του νόμου περί εταιρικής διακυβέρνησης. Αποσαφηνίζεται περαιτέρω το εύρος της ευθύνης των αναδόχων ως προς την ακρίβεια και την πληρότητα των πληροφοριών, που παρέχει το ενημερωτικό δελτίο. 
      Ακόμη, κυρίες και κύριοι συνάδελφοι, αναδιαρθρώνεται και εκσυγχρονίζεται ο τρόπος σχηματισμού του συνεγγυητικού κεφαλαίου, σκοπός του οποίου είναι η παροχή διασφάλισης στους μετόχους, σε περίπτωση αδυναμίας εκπλήρωσης των υποχρεώσεων κάποιας χρηματιστηριακής εταιρείας και επιχειρούνται οι απαραίτητες τροποποιήσεις και συμπληρώσεις του ειδικού καθεστώτος εκκαθάρισης των ΑΕΠΙ, με στόχο την αποτελεσματικότερη λειτουργία του θεσμού της ειδικής εκκαθάρισης. 
      Επίσης, στο συζητούμενο  νομοσχέδιο υπάγεται ακόμη και η κύρωση της Κοινής Υπουργικής Απόφασης σχετικά με την υπαγωγή της επιχείρησης με διακριτικό τίτλο «NEXT SOLAR Α.Ε.» για κίνητρα ιδιωτικών επενδύσεων, για την οικονομική ανάπτυξη και την περιφερειακή σύγκλιση. Το επενδυτικό σχέδιο αφορά στην ίδρυση μονάδας παραγωγής φωτοβολταϊκών πάνελ ύψους 130.000.000 ευρώ. 
      Ακόμη, κυρίες και κύριοι συνάδελφοι, ρυθμίζονται φορολογικά θέματα. Πρώτον, προβλέπεται η άρση και ο περιορισμός κατασχέσεων. Απαλλάσσεται από τη φορολογία το ΕΚΑΣ. Μειώνεται για τα έτη 2009 και 2010 ο συντελεστής υπολογισμού στο ενιαίο τέλος ακινήτου ΕΤΑΚ για τις ξενοδοχειακές επιχειρήσεις στο 0,33‰ από 1‰ για τα κτίσματα, τα οποία κάνουν ιδία χρήση, και 6‰ για τα οικόπεδα, που ισχύει σήμερα. 
      Επανακαθορίζονται και μειώνονται από 1.1.2009 το τέλος παρεπιδημούντων και το τέλος επί των ακαθαρίστων εσόδων των εστιατορίων και των λοιπών καταστημάτων. 
      Επίσης, ρυθμίζονται οι οφειλές του δημοσίου προς τους ΟΤΑ πρώτου βαθμού, ύψους περίπου 1.000.000.000 ευρώ και αφορούν τα παρακρατηθέντα έσοδα προηγούμενων ετών. Οι οφειλές αυτές μπορεί να εξοφληθούν με την έκδοση ομολόγων σε οκτώ ετήσιες ισόποσες δόσεις. 
      Μειώνεται από 3% στο 0,5% το ποσοστό της ειδικής ασφαλιστικής εισφοράς του ΕΛΓΑ των αγροτών που αναπτύσσουν αγροτικές εκμεταλλεύσεις σε αποκλειστικά ελεγχόμενο περιβάλλον. 
      Ακόμη, τα πιστωτικά ιδρύματα που συμμετέχουν στο πρόγραμμα ενίσχυσης της ρευστότητας, σε περίπτωση διανομής μερίσματος για τη χρήση του 2008, υποχρεώνονται αυτή να γίνεται με μετοχές. 
      Για το χρονικό διάστημα συμμετοχής των πιστωτικών ιδρυμάτων στα προγράμματα ενίσχυσης της ρευστότητας δεν επιτρέπεται η αγορά ιδίων μετοχών από αυτά και παρατείνεται η ημερομηνία των γενικών συνελεύσεων, που πρόκειται να αποφασίσουν την αύξηση του μετοχικού κεφαλαίου τους μέχρι 19.5.2009, προκειμένου να εξεταστούν οι αιτήσεις των πιστωτικών ιδρυμάτων για συμπληρωματική συμμετοχή τους στο πρόγραμμα αυτό. 
      Κυρίες και κύριοι συνάδελφοι, η Κυβέρνηση εναρμονίζεται με πράξεις υπεύθυνες, πράξεις ευθύνης, στα δίκαια αιτήματα των κοινωνικών ομάδων που πλήττονται από την κρίση με ευελιξία, με σύνεση, με αποτελεσματικότητα. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε. 
      Το λόγο έχει η ειδική αγορήτρια του ΣΥΡΙΖΑ κ. Φιλίνη. 
      ΑΝΝΑ ΦΙΛΙΝΗ: Κυρίες και κύριοι συνάδελφοι, υπάρχει μια κατάσταση στην κοινωνία, που εκφράζει διαρκώς όλο και περισσότερο την ανησυχία της, σχετικά με το πώς πηγαίνουν τα οικονομικά μας, πώς πάει η οικονομία της χώρας και ποιο είναι το μέλλον μας.
      Αυτό συμβαίνει ιδιαίτερα τη στιγμή που βλέπουμε τα ασφαλιστικά μας ταμεία να καταρρέουν και το ταμείο του δημοσίου να μην μπορεί να ανταποκριθεί στα καθήκοντά του, τη στιγμή που βλέπουμε αυξήσεις στα τρόφιμα, που δεν μπορεί να δεχθεί ο κόσμος, τη στιγμή που βλέπουμε να συνεχίζουν να μην κινούνται τα δάνεια από τις τράπεζες. Όλα αυτά φέρνουν μια πολύ μεγάλη ανησυχία, όπως είπα και πριν, σε όλο τον πληθυσμό και ιδιαίτερα στους ασθενέστερους. 
      Θα έπρεπε ο κύριος Υπουργός, μιας και τώρα έχει επιστρέψει από το ταξίδι του και από τις διαβουλεύσεις του στην Ευρωπαϊκή Ένωση, να παρευρεθεί, να μας ενημερώσει και να μπορέσει να ακούσει με έναν άμεσο τρόπο και τις δικές μας απόψεις και παρατηρήσεις. 
      Όλοι ακούμε για μέτρα. Αναρωτιόμαστε τι πρόκειται να γίνει. Εμείς έχουμε κάνει ορισμένες προτάσεις. Δεν ξέρουμε καν αν σας έχουν φανεί υπερβολικές. Δεν μας έχετε καν απαντήσει εάν θεωρείτε ότι η πρόταση που έχουμε διατυπώσει εγκαίρως για έναν πυλώνα μέσα στο τραπεζικό σύστημα, ο οποίος να ελέγχεται από το δημόσιο, είναι μια υπερβολική πρόταση. 
      Εδώ, η χθεσινή εφημερίδα «Le Monde» είχε κύριο τίτλο «Μήπως θα έπρεπε, προκειμένου να αποκτήσουμε εμπιστοσύνη στις τράπεζες, να υπάρξει γενικότερη εθνικοποίηση;». Θα έπρεπε να υπάρχουν απαντήσεις σ’ αυτά τα ερωτήματα, γιατί πραγματικά ο κόσμος βρίσκεται κάτω από μια γενικότερη ανησυχία και οι μεσαίες επιχειρήσεις και οι μικρότερες και όλοι εμείς. 
      Σχετικά με τα συγκεκριμένα θέματα, κάνατε ορισμένες τροποποιήσεις σε επιμέρους ζητήματα. Δεν αλλάζει η ουσία των ζητημάτων, που έχετε θέσει. Πρώτα απ’ όλα τα άρθρα από 1 έως 7 θίγουν κυρίως τεχνοκρατικά ζητήματα σχετικά με τις ρυθμίσεις αξιών. 
      Έχουμε ήδη εκφράσει την αντίθεσή μας από την αρχική εισηγητική μας τοποθέτηση για την εταιρεία «Ελληνικά Χρηματιστήρια Α.Ε.». Πρόκειται για μία ιδιωτική εταιρεία ουσιαστικά η οποία, όμως, καλείται να χειριστεί, κάτω από δύσκολες, μάλιστα, συνθήκες οικονομικής κρίσης, ζητήματα που έχουν να κάνουν με το δημόσιο συμφέρον. Δεν δεχόμαστε μια τέτοια λογική. Καταψηφίζουμε τα άρθρα αυτά.
      Παραπέρα, σε σχέση με την Επιτροπή Κεφαλαιαγοράς, κάνατε μία επιπλέον τροποποίηση, αλλά όχι στην ουσία των άρθρων που προτείνατε. Μία συμβουλευτική επιτροπή που τώρα έχετε προτείνει να βρίσκεται δίπλα στο Διοικητικό Συμβούλιο θεωρούμε ότι αυτή δεν αλλάζει την ουσία των πραγμάτων και την αρχική σας θέση. Ουσιαστικά, επιδιώκετε με τα σχετικά άρθρα για την Επιτροπή Κεφαλαιαγοράς τον αποφασιστικό έλεγχο του Διοικητικού Συμβούλιο της Επιτροπής Κεφαλαιαγοράς από τη μεριά του Υπουργού Οικονομικών.
      Θεωρούμε ότι δεν είναι ένα σωστό μέτρο. Εκφράσαμε την άποψη ότι θα έπρεπε να υπάρξει μια άλλη λογική, μια λογική που να βασίζεται πάνω στην ανάγκη εξεύρεσης μιας κοινής αντίληψης και μιας αποδοχής από όλα τα Κόμματα του Κοινοβουλίου εάν είναι δυνατόν αυτής της Επιτροπής Κεφαλαιαγοράς που να είχα και μια επιστημονική συμβουλευτική στήριξη.
      Δε δέχεστε μια τέτοια αντίληψη. Εμείς δεν θεωρούμε ότι καλυπτόμαστε και θα καταψηφίσουμε και αυτά τα άρθρα. Και ο ίδιος ο ΣΜΕΧΑ έχει κάνει ορισμένες προτάσεις. Βλέπουμε ότι από τη δική σας τη μεριά δεν υπάρχει διάθεση να συζητήσετε ούτε καν αυτές τις προτάσεις. Δεν θα ψηφίσουμε κανένα από αυτά τα άρθρα.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Φιλίνη.
      Το λόγο έχει ο ειδικός αγορητής του Λαϊκού Ορθόδοξου Συναγερμού, ο κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, εγώ θα επαναλάβω ότι την ώρα που η χώρα έχει τεθεί σε επιτήρηση, την ώρα που τα κακά μαντάτα πυκνώνουν, την ώρα που στο επίπεδο των δημοσιονομικών ουσιαστικά δεν έχουμε προϋπολογισμό, δεν ξέρουμε πού πορευόμαστε, δεν ξέρουμε σε ποιο βαθμό εκτελείται, δεν ξέρουμε τα μεγέθη και υποψιαζόμαστε τα χειρότερα για τα ελλείμματα, την ώρα που όλα αυτά δεν είναι μόνο ζήτημα οικονομικών μεγεθών του κράτους, αλλά έχουν συγκεκριμένη αντανάκλαση στην οικονομία, την ώρα που οι ακάλυπτες επιταγές έχουν εκτοξευτεί στα ύψη, που οι άνεργοι κάθε μέρα αυξάνονται, η Κυβέρνηση έχει τεράστια ευθύνη για το ότι το Ελληνικό Κοινοβούλιο σήμερα, αντί να μιλάει για τα μεγάλα και για τα κεντρικά, είναι υποχρεωμένο να ομιλεί για το σύστημα άυλων τίτλων, για διατάξεις οι οποίες είναι ήσσονος σημασίας, τεχνικού χαρακτήρα και ουσιαστικά, αξιολογικά ουδέτερες.
      Μόνο με μία, αν θέλετε, πολύ γενική ιδεολογική τοποθέτηση υπέρ ή εναντίον του Χρηματιστηρίου μπορεί κανείς να τοποθετηθεί απέναντι σ’ αυτές τις διατάξεις. Άλλως, τι να συζητήσουμε; Αν είναι καλή η αποαϋλοποίηση ή δεν είναι καλή η αποαϋλοποίηση; Δεν έχει, λοιπόν, κανένα νόημα αυτό. Και όμως, μας έχετε επιβάλει σήμερα αυτή τη συγκεκριμένη συζήτηση.
      Περιμένει, κυρίες και κύριοι της Κυβέρνησης, κυρίες και κύριοι της Νέας Δημοκρατίας, η ελληνική κοινωνία τη δική σας θέση για το πώς θα αντιμετωπίσετε την κρίση. Δεν έχουμε ουσιαστικές νομοθετικές πρωτοβουλίες. Έχετε εξαντλήσει την ευρηματικότητά σας στην ενίσχυση της ρευστότητας της οικονομίας, σε εκείνο το σχέδιο νόμου στήριξης των τραπεζών, το οποίο και αυτό δεν εκτελείται.
      Ακόμα δεν έχουμε ανοίξει τη μεγάλη συζήτηση. Ακόμα συζητάμε για το αν οι πολιτικές πρέπει να είναι επεκτατικές, δηλαδή, πολιτικές ουσιαστικά διευρύνσεως των ελλειμμάτων μέσω της στηρίξεως κοινωνικά ευπαθών ομάδων, αλλά και της στηρίξεως της ζητήσεως αυτής καθ’ εαυτής ή πολιτικές περιοριστικές μέσω της μειώσεως των δαπανών ή πολιτικές στήριξης της παραγωγής μέσω της διατηρήσεως της θέσεως εργασίας. Δεν έχετε καταλήξει στα κεντρικά.
      Προσπαθούν οι πτέρυγες της Αντιπολίτευσης να καταθέσουν προτάσεις, ο καθένας με τη δική του προσέγγιση, ο καθένας με τη δική του αντίληψη και περιμένουμε από την Κυβέρνηση να ακούσουμε ποια είναι επιτέλους η θέση σας, τι πρόκειται να κάνετε. Και δεν έχουμε ακούσει τίποτε. Έχουμε εξαντλήσει μέρες επί ημερών στο επικοινωνιακό τέχνασμα της συναινέσεως και περιμένουμε, να πάμε ένα βήμα παραπέρα στο συγκεκριμένο πρόγραμμα, να ακούσουμε ποια είναι η συγκεκριμένη συναίνεση την οποία ζητάτε.
      Άρα, λοιπόν, αν εκείνο που έχουμε να συζητήσουμε σήμερα -γιατί αυτό είναι που πρέπει να κουβεντιάσουμε- είναι τι θα γίνει με το σύστημα άυλων τίτλων, πολύ ωραία, θα σας το ψηφίσουμε εμείς το σύστημα άυλων τίτλων. Τώρα να δούμε αν θα λυθεί τίποτα με αυτό. Θα το ψηφίσουμε το σύστημα άυλων τίτλων, αλλά να καταλάβουμε σε τι προχωρήσαμε, τι λύσαμε, τι είναι εκείνο το οποίο τώρα πετύχαμε. Αν το όλο ζήτημα ήταν να ρυθμίσουμε σήμερα την Κεφαλαιαγορά, θα σας πω ότι πιο άστοχο νομοθέτημα δεν μπορούσε να υπάρξει και πιο άστοχη χρονική στιγμή. Ποια Κεφαλαιαγορά, αυτή που καταρρέει; Αυτή που είναι εγκλωβισμένοι επενδυτές; Σε αυτή την Κεφαλαιαγορά σήμερα έχουμε ανάγκη να δούμε τι συμβαίνει; Ξέρουμε πολύ καλά τι συμβαίνει στην Κεφαλαιαγορά σήμερα. Απλώς καταρρέει. Και δεν καταρρέει μόνο σήμερα. Καταρρέει όλο το τελευταίο εξάμηνο. Άρα, αυτό είναι το ζήτημα;
      Βρήκατε τη στιγμή, λοιπόν, ακόμα και σ’ αυτό το ζήτημα για να πείτε ότι στο θέμα της ρυθμίσεως της Κεφαλαιαγοράς το μείζον είναι να αποκτήσει μεγαλύτερο έλεγχο επ’ αυτής ο Υπουργός Οικονομίας.
      Κυρίες και κύριοι συνάδελφοι, ως προς αυτό το ζήτημα, δηλαδή, ουσιαστικά το ζήτημα του ποιος θα συμμετέχει στο Διοικητικό Συμβούλιο της Επιτροπής Κεφαλαιαγοράς, ακούστηκαν πολλά. Είναι προφανές ότι από όλα τα πρότυπα ελέγχου η Κυβέρνηση επιλέγει το πιο κρατικιστικό, το πιο κεντρικό, επιλέγει τον άμεσο διορισμό του Διοικητικού Συμβουλίου από τον Υπουργό Οικονομίας και Οικονομικών. Εξαιρεί όλα εκείνα τα κοινωνικά, ας το πω, κομμάτια, τα κομμάτια του κοινωνικού ελέγχου, για να χρησιμοποιήσω μια ορισμένη φρασεολογία, μάλλον, θα έλεγα της κοινωνικής συμμετοχής καλύτερα, έτσι όπως εκφράζονται από τους συγκεκριμένους φορείς της αγοράς. Ουσιαστικά, τους μεταφέρει μέσα από την τροπολογία την οποία καταθέτει σε ένα συμβούλιο εποπτείας -αυτό είναι που κάνει- διατηρεί, όμως, το Χρηματιστήριο μέσα στο Διοικητικό Συμβούλιο της Επιτροπής Κεφαλαιαγοράς, διατηρώντας την αντινομία ακριβώς της συγκρούσεως συμφερόντων.
      Και σε αυτό η Κυβέρνηση δεν είναι συνεπής. Εμείς είπαμε ότι, κατά τη γνώμη μας, πρέπει να ακολουθηθεί ένα διαφορετικό πρότυπο για το συγκεκριμένο ζήτημα. Το πρότυπο αυτό είναι ότι θα έπρεπε να έχουν οριοθετηθεί διαφορετικά οι αρμοδιότητες, του Διοικητικού Συμβουλίου. Το Διοικητικό Συμβούλιο έπρεπε να έχει κανονιστικές αρμοδιότητες, έπρεπε να έχει συμβουλευτικές του κράτους αρμοδιότητες, έπρεπε να έχει εποπτικές, υπό την ευρεία, γενική έννοια, αρμοδιότητες και έπρεπε να του αφαιρεθούν οι κυρωτικές και ελεγκτικές αρμοδιότητες που έπρεπε να μεταφερθούν σε ένα Σώμα διαφορετικό.
      Σε αυτό το Διοικητικό Συμβούλιο έπρεπε να συμμετέχουν οι φορείς. Δεν έπρεπε, πράγματι, να συμμετέχουν σ’ αυτό που θα προτείναμε, το οποίο θα ήταν ένα είδος πειθαρχικού, ας το πούμε, της Κεφαλαιαγοράς και με αυτή την έννοια, θα μπορούσε να λειτουργήσει άψογα το σύστημα.
      Δεν είναι αυτή επιλογή που κάνει η Κυβέρνηση και υπ’ αυτή την έννοια, εμείς διαφωνούμε και γι’ αυτό δεν θα ψηφίσουμε το συγκεκριμένο άρθρο. Ταυτοχρόνως, παραμένει αδιευκρίνιστο και υπ’ αυτή την έννοια, επιφυλασσόμαστε -εγώ θα ήθελα μια διευκρίνιση- για το τι συμβαίνει στο θέμα του άρθρου 11 του Κεφαλαίου του Συνεγγυητικού, όπου εκεί ορίζεται μία αρχική εισφορά και απ’ αυτή την αρχική εισφορά δεν έχει διευκρινιστεί τι θα γίνουν τα χρήματα τα οποία ήδη είναι κατατεθειμένα και βρίσκονται εντός του Συνεγγυητικού.
      Τέλος, ως προς το ζήτημα της επένδυσης, είναι προφανές ότι για μας δεν τίθεται κανένα θέμα και θα το υπερψηφίσουμε. 
      Κλείνοντας τα της επένδυσης του άρθρου 16 επειδή ακούστηκαν αντιρρήσεις, θέλω να πω ότι και εδώ πρέπει να έχουμε μια συνέπεια. Δεν μπορεί από τη μια μεριά να λέμε, όταν γίνονται αυτές οι επενδύσεις, ότι θέλουμε κοινοβουλευτικό έλεγχο και θέλουμε μεγάλη διαφάνεια και όταν έρχονται αυτές οι επενδύσεις στη Βουλή, προκειμένου να ασκηθεί ο κοινοβουλευτικός έλεγχος και να υπάρχει διαφάνεια, να λέμε, γιατί ταλαιπωρείται το κοινοβουλευτικό Σώμα με αυτού του τύπου τις συμβάσεις. Πρέπει να αποφασίσουμε. Εγώ νομίζω ότι καλό είναι ότι από ένα ποσό και πάνω να έρχονται οι συμβάσεις στη Βουλή, ώστε να υπάρχει διαφάνεια.
      Είναι σημαντικό επιτέλους, η Κυβέρνηση να καταλήξει στο τι θέλει να κάνει. Είναι σημαντικό σ’ αυτές τις δύσκολες ώρες να μη σπαταλά το χρόνο του νομοθετικού έργου με τέτοια τεχνικού χαρακτήρα νομοθετήματα, τα οποία σε τελευταία ανάλυση μπορούσαν και να περιμένουν. Είναι άλλα που επείγουν σήμερα και όχι το σύστημα άϋλων τίτλων.
      ΠΡΟΕΔΡΕΥΩΝ (Γεώργιος Σούρλας): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, τον Αύγουστο του 2007 η Ευρωπαϊκή Κεντρική Τράπεζα είχε υποχρεωθεί να παράσχει στις χρηματαγορές ρευστότητα 95.000.000.000 δολαρίων. Οι αγορές έπεφταν, προμηνύοντας μαύρες ημέρες. Είχαμε προειδοποιήσει την Κυβέρνηση ότι θα πρέπει να λάβει μέτρα και να θωρακίσει την ελληνική οικονομία από τη μεγάλη κρίση που βρισκόταν προ των πυλών. Όμως τότε οι κυβερνητικοί ιθύνοντες δεν έδωσαν σημασία στις προειδοποιήσεις μας και μας κατηγορούσαν για στείρα αντιπολίτευση και καθησύχαζαν την κοινή γνώμη ότι αυτό δεν θα κρατήσει πολύ, αφού όπως έλεγαν, η ελληνική οικονομία έχει ισχυρά αντανακλαστικά και σύγχρονους μηχανισμούς αποτροπής. Τα πράγματα, όμως, ήρθαν πολύ χειρότερα. 
      Η παγκόσμια κρίση έχει ήδη εισβάλλει και στη χώρα μας και γίνεται αισθητή στην πλειοψηφία της κοινωνίας μας και των επιχειρήσεων. Πρόκειται για μια δομική κρίση, που πηγάζει από τη φύση και τη λειτουργία του οικονομικού συστήματος των τελευταίων είκοσι πέντε ετών, αφού ο χρηματοπιστωτικός τομέας λειτουργούσε ανεξέλεγκτος και αποδεσμευμένος από την πραγματική οικονομία. Όλοι συμφωνούμε ότι βρισκόμαστε στο τέλος μιας εποχής και στο κατώφλι μιας νέας, αφού η κρίση είναι ανάλογη με αυτήν του 1929. Οι αναλυτές εκτιμούν ότι οι ουλές από την κρίση θα χρειαστούν βάθος χρόνου για να επουλωθούν. 
      Στην περίπτωση της Ελλάδας, η συγκεκριμένη κατάσταση αποκάλυψε και επέτεινε τα προβλήματα που ήδη υπήρχαν, όπως είναι το υψηλό δημόσιο χρέος και η απομειούμενη ανταγωνιστικότητα της οικονομίας την τελευταία πενταετία. Παράλληλα, το ελληνικό δημόσιο αναγκάζεται πλέον, λόγω της αύξησης των επιτοκίων να δανείζεται για την κάλυψη των αναγκών του περισσότερο και ακριβότερα. Όσο για την ελληνική αγορά, εδώ το κόστος δανεισμού καθίσταται ολοένα και υψηλότερο και λόγω του υψηλού δημόσιου χρέους, που είναι το δεύτερο υψηλότερο μεταξύ των κρατών-μελών της Ευρωζώνης. Τι κάνει για όλα αυτά η Κυβέρνησή σας από το περασμένο φθινόπωρο, που η κρίση πήρε δραματικές διαστάσεις με την κατάρρευση των χρηματοπιστωτικών κολοσσών των ΗΠΑ και άλλων ανεπτυγμένων οικονομιών; Παραπλανεί την κοινή γνώμη ενσπείροντας μια επιπόλαιη αισιοδοξία, ενώ επιχειρεί να υποβαθμίσει το γεγονός πως για να φτάσουμε εδώ που φτάσαμε, έβαλε για τα καλά το χεράκι της με τις αντιαναπτυξιακές επιλογές της και με τα αντιλαϊκά μέτρα της τελευταίας πενταετίας.
      Επίσης, δωρίζει 28.000.000.000 στις τράπεζες, χωρίς να ζητά εχέγγυα, ενώ παρεμβαίνει, υποτίθεται, με αποσπασματικές ρυθμίσεις αμφιβόλου αποτελεσματικότητας με νομοσχέδια ποτ πουρί, όπως είναι αυτό που συζητάμε, χωρίς αντικειμενικό σκοπό και με άλλες διατάξεις όπως είναι η ρύθμιση-επίθεση κατά της Τοπικής Αυτοδιοίκησης για το φόρο των παρεπιδημούντων. Αν κατάλαβα καλά, θα  πρέπει και εμείς να προσαρμοστούμε μετά από μεγάλη καθυστέρηση σε μια συγκυρία που το καθιστά εκ των πραγμάτων δώρο-άδωρο, προκειμένου να μπορούμε να απορροφήσουμε τίτλους οι οποίοι δεν έχουν απορροφηθεί από άλλες χώρες της Ανατολικής Ευρώπης ή από ναυτιλιακά κεφάλαια και ομόλογα.
      Εύλογα πρέπει να ρωτήσει κάθε καλόπιστος πολίτης, γιατί τώρα; Το τμήμα αυτό που άπτεται της κεφαλαιαγοράς αποτελεί, κατά τη γνώμη μου, μνημείο πολιτικής αυθαιρεσίας. Είναι σαφές ότι σκοπός του συντάξαντος τα άρθρα αυτά, είναι να αναθέσει εν λευκώ και με προφανή σκοπιμότητα τον έλεγχο του συνόλου της οικονομικής δραστηριότητας διαμέσου του ελέγχου της κεφαλαιαγοράς στον Υπουργό Οικονομίας και Οικονομικών. Και βέβαια, το παρουσιάζετε διαφορετικά προς τα έξω. Οι διατάξεις για την καταχώρηση στο ΣΑΤ των αλλοδαπών κινητών αξιών και άλλων προϊόντων και των διαβόητων δομημένων ομολόγων, θα είχαν νόημα εάν αυτή η διαδικασία γινόταν λίγα χρόνια πριν.
      Σήμερα μέσα σ’ αυτό το περιβάλλον κρίσης και αστάθειας, αναρωτιέμαι αν και σε ποιο βαθμό θα συμβάλουν αυτές οι μέριμνες στην τόνωση της κεφαλαιαγοράς. Αφού μέχρι σήμερα δεν υπήρχε έλεγχος, όχι για τα μάτια του κόσμου, αλλά ούτε ουσιαστικός, ενιαίος και αποτελεσματικός, για ποιους λόγους αίφνης, τώρα, θέτετε ζητήματα χειραγώγησης εκτός Χρηματιστηρίου; Ειλικρινά, φοβάμαι ότι κάποια άλλη σκοπιμότητα κρύβεται πίσω απ’ αυτή τη σπουδή σας, που σας έχει πιάσει ξαφνικά και επιτίθεστε κατ’ αυτόν τον τρόπο στην Επιτροπή Κεφαλαιαγοράς. Είναι δυνατόν να πιστεύετε σοβαρά ότι εισάγοντας τέτοιες μέριμνες, καταργώντας κάθε κανόνα διαφάνειας, λογοδοσίας και ανεξαρτησίας θα πείσετε κανέναν σοβαρό επενδυτή να σας εμπιστευθεί; Είναι δυνατόν από τη μια να πετάτε τους θεσμικούς επενδυτές και από την άλλη να συστήνετε ουσιαστικά μια κρατική μονάδα πλήρως ελεγχόμενη από το Υπουργείο Οικονομικών, καθιστώντας τον Υπουργό Οικονομικών ελέω Θεού μονάρχη; Και πιστεύετε ότι με αυτόν τον τρόπο θα κατακτήσετε την εμπιστοσύνη των επενδυτών στο Χρηματιστήριο και συνολικότερα στις χρηματαγορές καταργώντας τον κοινωνικό έλεγχο, τη δημόσια διαβούλευση, τη διαφοροποίηση των πηγών πληροφόρησης, τη λειτουργική ανεξαρτησία της εποπτικής αρχής;
      Εμείς σας καλούμε, έστω και τώρα, να αναθεωρήσετε αυτή τη θλιβερή ρύθμιση. Σας καλούμε να λάβετε υπ’ όψιν, τόσο τις προτάσεις που έχουμε υποβάλει κατά καιρούς, αλλά και την εμπειρία άλλων χωρών. Εμείς δεν λέμε ότι όλα δουλεύανε ρολόι, αλλά πιστεύουμε ότι είναι αδήριτη ανάγκη να γίνουν αλλαγές, εκσυγχρονισμός του θεσμικού πλαισίου, αλλά προς μια υγιή κατεύθυνση που να εγγυάται τη διαφάνεια και την ανεξαρτησία.
      Ένα δεύτερο ζήτημα αφορά την επένδυση των ΑΠΕ στην Αρκαδία. Πριν από ένα μήνα, όταν ήμουν εισηγήτρια στο σχέδιο νόμου για τα φωτοβολταϊκά, είχα επισημάνει τις καταστροφικές συνέπειες που έχει η γραφειοκρατία στην προώθηση των έργων ΑΠΕ. Λυπάμαι που βγήκα αληθινή και τόσο γρήγορα. Η γραφειοκρατία, το ανεπαρκές θεσμικό πλαίσιο και η έλλειψη του κατάλληλου χωροταξικού σχεδιασμού λειτουργούν ως τροχοπέδη σε σημαντικές πράσινες επενδύσεις που τις έχει ανάγκη η χώρα περισσότερο από ποτέ. Εμείς θα στηρίξουμε αυτή τη ρύθμιση, παρά τις έντονες επιφυλάξεις μας, γιατί κάθε επένδυση σε ΑΠΕ πρέπει να προχωρά. Όμως, αναρωτιέμαι γιατί άργησε πάνω από ένα χρόνο από την έγκριση της επιλεξιμότητας, δηλαδή από το Δεκέμβριο του 2007. Σας παρακαλώ να το μεταφέρετε στον Υπουργό Ανάπτυξης γιατί το νομοσχέδιο δεν ανήκει στην αρμοδιότητά του για να φέρει επιτέλους τις αναγκαίες τροποποιήσεις που σας προτείναμε τότε για να τελειώσει ο γραφειοκρατικός γολγοθάς των υποψηφίων επενδυτών ΑΠΕ για να προχωρήσει η πράσινη ανάπτυξη στη χώρα μας. 
      Έρχομαι στη μείωση του τέλους παρεπιδημούντων με πρόσχημα την τόνωση του τουρισμού. Η Κυβέρνηση ποτέ δεν έτρεφε κανενός είδους εκτίμηση για την Τοπική Αυτοδιοίκηση και δεν σεβάστηκε το ρόλο της. Τώρα αυτό, όμως, είναι έξω από κάθε λογική. Είναι δυνατόν να έρχεται ο Υπουργός και να μας λέει ότι κατ’ αυτόν τον τρόπο θα συμβάλουν οι δήμοι στην κρίση του τουρισμού; Αντί να ενισχυθεί η Τοπική Αυτοδιοίκηση για να βελτιώσει τις υποδομές της, για να γίνονται οι πόλεις και τα χωριά μας πιο ελκυστικά στους τουρίστες, αντί να εντείνετε τις πιέσεις της κεντρικής εξουσίας για τον έλεγχο στους δήμους, προκειμένου να βελτιωθεί η καθαριότητα στους δρόμους, να κρατούν καθαρές τις παραλίες να φτιάχνουν τα πεζοδρόμια, το φωτισμό κ.λπ., τους στερείτε πόρους. Ποιον τιμωρείτε με αυτό; Τιμωρείτε τον τουρισμό.
      Και δεν είναι μόνο αυτό. Τους βάζετε απέναντι στους επιχειρηματίες του τουρισμού. Και με αυτόν τον τρόπο διαταράσσετε τη συνοχή των τοπικών κοινωνιών. Και όλα αυτά «με ξένα κόλλυβα», με τα λεφτά που καταβάλλονται από τους πελάτες, για να καταβληθούν στους δήμους. Και μην μας πείτε τώρα ότι δεν θέλουμε να στηρίξουμε τον τουρισμό. Έχει θέσει κατεύθυνση ο Πρόεδρός μας με πρόγραμμα και όχι μπακάλικα εις βάρος του περιβάλλοντος και της αυτοδιοίκησης. Σας καλούμε να αποσύρετε αυτή τη διάταξη και να συμφωνήσετε με τα δικά μας μέτρα τα οποία μπορούν πράγματι να στηρίξουν και να στηρίξουν όλους όσους εμπλέκονται στον τουρισμό.
      Και θέλω να πω και δυο λόγια για τον ΕΛΓΑ, για τον τρόπο με τον οποίο νομοθετείτε, που ειλικρινά υποτιμά τη νοημοσύνη των Ελλήνων αγροτών. 
      Το περασμένο καλοκαίρι με το νομοσχέδιο για την κτηνοτροφία αφαιρέσατε από τη διοίκηση του ΕΛΓΑ το δικαίωμα να προβαίνει σε κατ’ εξαίρεση ρυθμίσεις και να δίνει κατ’ εξαίρεση αποζημιώσεις. Και τώρα αίφνης, εισάγετε ρύθμιση για να δίνει ο ΕΛΓΑ αποζημιώσεις και μάλιστα με απλή υπουργική απόφαση, προφανώς ως επικοινωνιακό όπλο απέναντι στις κινητοποιήσεις. Και φέρνετε, βέβαια και τη λογική ρύθμιση για το 0,5 στα θερμοκήπια. 
      Κάποτε θα πρέπει να καταλάβετε ότι η Βουλή δεν είναι μαγαζάκι και δη δικό σας και δεν μπορείτε να το χρησιμοποιείτε, όπου και όπως θέλετε, όταν δεν σας «κάθονται» τα νούμερα. Είναι θεσμός και θα πρέπει να τον σέβεστε. 
      Επίσης, θα πρέπει να καταλάβετε ότι η ελληνική αγροτιά δοκιμάζεται και αυτό πολύ απλά σημαίνει ότι δεν έχει ανάγκη από πυροσβεστικές ρυθμίσεις, ανάλογα με το πώς σας βολεύει σε κάθε περίπτωση. Η ελληνική αγροτιά χρειάζεται ένα νέο αξιόπιστο πλαίσιο για τη λειτουργία του ΕΛΓΑ, εγκαίρως και όχι τσαπατσουλιές. Είναι απαράδεκτο αυτό που κάνετε. Κάθε τόσο φέρνετε μία τροπολογία που καταργεί μία άλλη, που έχει αλλάξει λίγους μήνες πριν και όλα αυτά εις βάρος του ΕΛΓΑ και κυρίως του μέλλοντός του. 
      Σας ευχαριστώ. 
      (Χειροκροτήματα από την πτέρυγα του ΠΑΣOΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη. 
      Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, παρακολουθούμε ένα σήριαλ τις τελευταίες ημέρες, το σήριαλ της Κυβέρνησης για το πώς θα περάσει το νέο σλόγκαν της που είναι υπευθυνότητα και ωριμότητα, χωρίς όμως να γίνεται καμμία αναφορά για τη σοβαρότητα που πρέπει να έχουν και τα συνθήματα και προπαντός η Κυβέρνηση. 
      Φάνηκε καθαρά ότι όλο αυτό το σκηνικό που στήθηκε είχε ένα στόχο, το πώς θα προσεγγίσει η Νέα Δημοκρατία ο ΛΑΟΣ και εν πάση περιπτώσει,  το πώς θα διαμορφώσει όρους και προϋποθέσεις, ξανά ενωμένοι, άκρα δεξιά και συντηρητική παράταξη στη χώρα, να έχουν την ίδια έκφραση στις εκλογές, όποτε και αν γίνουν. 
      ΚΥΡΙΑΚΟΣ ΒΕΛΟΠΟΥΛΟΣ: Τώρα, σοβαρολογείτε; Άκρα δεξιά; 
      ΕΜΜΑΝΟΥΗΛ ΣΤΡΑΤΑΚΗΣ: Απολύτως. Και αποδείξτε στην πράξη ότι δεν είναι έτσι.
      ΚΥΡΙΑΚΟΣ ΒΕΛΟΠΟΥΛΟΣ: Πρέπει να ντρέπεστε. 
      ΑΣΤΕΡΙΟΣ ΡΟΝΤΟΥΛΗΣ: Αυτά για ποιον τα είπατε τώρα; 
      ΕΜΜΑΝΟΥΗΛ ΣΤΡΑΤΑΚΗΣ: Αποδείξτε στην πράξη ότι δεν είναι έτσι. 
      ΚΥΡΙΑΚΟΣ ΒΕΛΟΠΟΥΛΟΣ: Είστε εκτός τόπου και χρόνου. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, παρακαλώ να κρατήσετε το χρόνο μου. 
      ΠΡΟΕΔΡΕΥΩΝ (Γεώργιος Σούρλας): Κύριε Στρατάκη, δεν υπάρχει λόγος να χαρακτηρίζετε εσείς παρατάξεις. Η παράταξη αυτή...
      (Θόρυβος από την πτέρυγα του ΛΑΟΣ)
      ΚΥΡΙΑΚΟΣ ΒΕΛΟΠΟΥΛΟΣ: Δεν είναι παράταξη... 
      ΠΡΟΕΔΡΕΥΩΝ (Γεώργιος Σούρλας): Ακούστε όλοι. Δεν υπερασπίζομαι καμμία παράταξη. Ο καθένας έχει αυτοπροσδιοριστεί. Παρακαλώ σεβασμός είτε λέγεται ΚΚΕ είτε λέγεται ΣΥΡΙΖΑ είτε λέγεται ΛΑΟΣ είτε λέγεται ΠΑΣΟΚ. Σας παρακαλώ πάρα πολύ. 
      ΚΥΡΙΑΚΟΣ ΒΕΛΟΠΟΥΛΟΣ: Να επαναφέρουμε και τα Ίμια. 
      ΕΜΜΑΝΟΥΗΛ ΣΤΡΑΤΑΚΗΣ: Πολιτική κάνουμε, κύριε Πρόεδρε και νομίζω ότι έχω το δικαίωμα να το κάνω.
      ΠΡΟΕΔΡΕΥΩΝ (Γεώργιος Σούρλας): Όχι, δεν έχετε το δικαίωμα να το κάνετε. 
      ΕΜΜΑΝΟΥΗΛ ΣΤΡΑΤΑΚΗΣ: Πολιτική κρίση μπορώ να κάνω. Τώρα αν υπάρχει η αντίληψη...
      ΠΡΟΕΔΡΕΥΩΝ (Γεώργιος Σούρλας): Όχι, δεν έχετε το δικαίωμα να το κάνετε, διότι αν βγει κάποιος και σας πει εσάς έναν άλλο χαρακτηρισμό, πέρα απ’ αυτό που λέει το κόμμα σας και έχετε την τιμή να λέτε και σεις, είμαι σίγουρος ότι θα  αντιδράσετε. Δεν είναι σωστό. 
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε, να σέβεται τον ελληνικό λαό που μας έφερε στο Κοινοβούλιο. 
      ΠΡΟΕΔΡΕΥΩΝ (Γεώργιος Σούρλας): Ας ηρεμήσουμε. 
      ΑΣΤΕΡΙΟΣ ΡΟΝΤΟΥΛΗΣ: Ας ηρεμήσει ο ομιλών. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, ας ηρεμήσουμε και ας μείνουμε στο νομοσχέδιο. Ας αφήσουμε τους χαρακτηρισμούς τώρα. 
      ΕΜΜΑΝΟΥΗΛ ΣΤΡΑΤΑΚΗΣ: Τον σέβομαι απόλυτα και δεν έχω πρόβλημα να εκφράσω την άποψή μου. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριε Στρατάκη.
      ΚΥΡΙΑΚΟΣ ΒΕΛΟΠΟΥΛΟΣ: Ο πολιτικαντισμός έχει όρια.
      ΕΜΜΑΝΟΥΗΛ ΣΤΡΑΤΑΚΗΣ: Χαίρομαι που αντιδράτε. Δείχνει πραγματικά ότι αυτό που είπα σας καίει, σας τσούζει. Ξεδιπλώνουμε τα σχέδιά σας και αυτό σας πειράζει. Δεν πειράζει όμως. 
      ΠΡΟΕΔΡΕΥΩΝ (Γεώργιος Σούρλας): Μην επιμένετε, κύριε Στρατάκη. Παρακαλώ πάρα πολύ. 
      ΑΣΤΕΡΙΟΣ ΡΟΝΤΟΥΛΗΣ:  Αντιδρούμε σε φασίζουσες νοοτροπίες εντός του Κοινοβουλίου. 
      ΕΜΜΑΝΟΥΗΛ ΣΤΡΑΤΑΚΗΣ: Αυτές τις έχετε εσείς. Αφήστε τους χαρακτηρισμούς που σας ανήκουν. 
      ΠΡΟΕΔΡΕΥΩΝ (Γεώργιος Σούρλας): Παρακαλώ πάρα πολύ. Μην επιμένετε, κύριε Στρατάκη. Παρακαλώ να επανέλθετε. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, μπορώ να έχω το χρόνο μου; 
      ΠΡΟΕΔΡΕΥΩΝ (Γεώργιος Σούρλας): Να σας πω κάτι τώρα σε τελευταία ανάλυση; Δεν μπορεί να κινούνται όλοι σε ένα χώρο. Και οι ακροδεξιοί έχουν θέση, και οι ακροαριστεροί έχουν θέση στις δημοκρατίες και ακόμα έχουν και οι αναρχικοί θέση στις δημοκρατίες. Τι να κάνουμε; Όταν, όμως, υπάρχει μία κοινοβουλευτική παράταξη η οποία προσδιορίζεται, δεν έχετε δικαίωμα να δίνετε άλλους χαρακτηρισμούς. 
      ΚΥΡΙΑΚΟΣ ΒΕΛΟΠΟΥΛΟΣ: Οι ανεγκέφαλοι δεν έχουν θέση. 
      ΠΡΟΕΔΡΕΥΩΝ (Γεώργιος Σούρλας): Παρακαλώ ηρεμία τώρα. 
      Κύριε Στρατάκη, εσείς είστε πολύ καλός κοινοβουλευτικός. Παρακαλώ πάρα πολύ, ηρεμήστε. 
      ΑΣΤΕΡΙΟΣ ΡΟΝΤΟΥΛΗΣ:  Να ανακαλέσει, κύριε Πρόεδρε. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, δεν ανακαλώ τίποτε. 
      ΠΡΟΕΔΡΕΥΩΝ (Γεώργιος Σούρλας): Εντάξει, δεν είναι απαραίτητο να ανακαλέσει. Τι να κάνουμε τώρα;
      ΕΜΜΑΝΟΥΗΛ ΣΤΡΑΤΑΚΗΣ: Κάποιοι νομίζουν ότι με τις φωνές κάνουν κάτι. Μπορούν πραγματικά να έχουν την άποψή τους, αλλά εγώ εκφράζω μία πεποίθηση πλέον του ελληνικού λαού και αυτό πρέπει να το κατανοήσετε. 
      (Θόρυβος από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Κύριε Στρατάκη και αγαπητοί συνάδελφοι του ΛΑΟΣ, τελειώσαμε εδώ. 
      ΕΜΜΑΝΟΥΗΛ ΣΤΡΑΤΑΚΗΣ: Μπορώ να έχω το χρόνο να μιλήσω; 
      ΠΡΟΕΔΡΕΥΩΝ (Γεώργιος Σούρλας): Ναι, αλλά όταν προκαλείτε τί να κάνουμε; 
      ΑΣΤΕΡΙΟΣ ΡΟΝΤΟΥΛΗΣ: «Τους χάλασε η σούπα» του ΠΑΣΟΚ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Ροντούλη, ηρεμία. Ο κ. Στρατάκης θα συνεχίσει. 
      ΕΜΜΑΝΟΥΗΛ ΣΤΡΑΤΑΚΗΣ: «Η δική σας σούπα χάλασε» και αυτό σας πειράζει. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, όχι άλλη διακοπή. 
      ΕΜΜΑΝΟΥΗΛ ΣΤΡΑΤΑΚΗΣ: Δεν μας είπε, όμως, τίποτα η Κυβέρνηση και ο κύριος Υπουργός για όλα αυτά που αφορούν τη δήθεν θωρακισμένη οικονομία και φέρουν την υπογραφή της Νέας Δημοκρατίας. Και είναι το δημόσιο χρέος και είναι η ακρίβεια και είναι όλα αυτά τα αρνητικά, που βιώνει σε καθημερινή βάση ο ελληνικός λαός. Γι’ αυτά δεν γίνεται κανένας λόγος. 
      Βέβαια, παρακολουθούμε και κάτι άλλο, ότι γίνεται μια προσπάθεια να φανεί πως όποιοι δεν συμφωνούν μ' αυτό το κλίμα της συναίνεσης, είναι αντίθετοι από τη σωστή προοπτική της χώρας. Αλλά δεν αναφέρονται καν στις πολιτικές που φέρνουν εδώ για να ψηφίσουν, στις πολιτικές που σε τελευταία ανάλυση ακολουθούν. 
      Και εκείνο που δεν έχουν καταλάβει -και δεν έχει καταλάβει και η Κυβέρνηση συνολικά- είναι ότι από τον ελληνικό λαό λείπει η εμπιστοσύνη προς την Κυβέρνηση, την οποία δυστυχώς εμπιστοσύνη, εσείς θέλετε να τη μεταφέρετε συνολικά στο πολιτικό σύστημα της χώρας. 
      Και αυτό είναι το μεγάλο ολίσθημα που πραγματοποιείτε σήμερα και πρέπει να το αντιληφθείτε επιτέλους. Δεν έχετε ούτε στις νομοθετικές σας πρωτοβουλίες, αλλά ούτε και στον καθημερινό επικοινωνιακό σας λόγο, καμμία ουσιαστική ανάλυση των εξελίξεων που συμβαίνουν στην Ευρώπη και στον κόσμο, προκειμένου να φέρετε εδώ τα νομοθετήματα εκείνα, που είναι αναγκαία για να ξεπεράσουμε τα προβλήματα επί της ουσίας. Προσπαθείτε να πάρετε μέτρα, πολλές φορές με πολύ μεγάλη καθυστέρηση, τα οποία είναι αναποτελεσματικά, το βλέπουμε με τα 28.000.000.000 δήθεν για να ενισχύσουμε τη ρευστότητα και βλέπουμε πού έχει φθάσει η επιρροή αυτών των δισεκατομμυρίων στην πραγματική οικονομία. Καμμία επιρροή, κανένα ουσιαστικό αποτέλεσμα. 
      Όλα αυτά συμβαίνουν και βέβαια, εσείς αγνοείτε ότι η χώρα δανείζεται με πολλαπλάσιο κόστος από ό,τι δανείζονται οι άλλες χώρες της Ευρωζώνης, αγνοείτε ότι προσπαθείτε να πείτε ότι δεν θα βάλετε κανένα φόρο και στην πράξη κάθε μέρα προσθέτετε καινούργιους στη πλάτη του ελληνικού λαού. Είναι τεράστια ζητήματα αυτά. 
      Επιδιώκετε, όμως και κάνετε την άλλη τεράστια προσπάθεια, ατυχώς βέβαια, να πείτε ότι δήθεν το ΠΑΣΟΚ είχε βάλει πολλούς φόρους τα τελευταία χρόνια. Αλλά αφού ήταν πολλοί, γιατί εσείς, κύριε Υπουργέ, δεν τους καταργήσατε «για να πούμε και του στραβού το δίκιο», όπως λέει ο λαός μας;
      Αυτή είναι η κατάσταση που διαμορφώνεται και βέβαια, εδώ φέρνετε νομοσχέδια, τα οποία ουσιαστικά δεν αγγίζουν κανένα από τα μεγάλα προβλήματα που αντιμετωπίζει σήμερα η χώρα. Ακολουθείτε δε, ουσιαστικά μία αμυντική πολιτική, τη στιγμή που θα έπρεπε σε αυτή την κατάσταση που βρισκόμαστε να υπάρξει μία επιθετική πολιτική, θα έπρεπε να υπάρξει μία άλλη αντίληψη. Και αυτή η επιθετική πολιτική έχει να κάνει κυρίως με τις δημόσιες επενδύσεις. 
      Σήμερα στην τηλεόραση έβλεπα την προσπάθεια των εκπροσώπων της Κυβέρνησης να αποδείξουν δήθεν ότι οι δημόσιες επενδύσεις είναι αυξημένες, σε σχέση με τα προηγούμενα  χρόνια. Αγνοούν, όμως ή μάς το κρύβουν ότι οι δημόσιες επενδύσεις φέτος στον προϋπολογισμό, όπως τουλάχιστον τον ψηφίσαμε εδώ, είναι του επιπέδου του 1996. Με αυτή την αμυντική πολιτική θα ξεπεράσουμε τη κρίση; Έτσι θα καταπολεμήσουμε τα προβλήματα που μας φέρνει -πέρα από αυτά που δημιουργήσατε εσείς σε εθνικό επίπεδο με τις δικές σας πολιτικές- η διεθνής κρίση; 
      Όχι, αγαπητοί συνάδελφοι. Δεν θα αντιμετωπίσουμε τίποτα. Τα πράγματα θα χειροτερεύουν από μέρα σε μέρα και θα πηγαίνουμε από το κακό στο χειρότερο. 
      Θα έρθω τώρα στο συγκεκριμένο νομοσχέδιο. Και αυτό το νομοσχέδιο αποδεικνύει στην πράξη αυτές τις επιλογές σας. Και τις αποδεικνύει περίτρανα, διότι ασχολείται με επιμέρους ζητήματα και όχι με τα ουσιαστικά ζητήματα, όπως είπα πριν. Και αντί να ακολουθείτε μία σωστή πολιτική, για παράδειγμα είδαμε την κρίση που υπήρξε στο Χρηματιστήριο, είδαμε την κρίση που υπήρξε στη Κεφαλαιαγορά, δεν μας λέτε -και πρέπει να το τονίσω αυτό- απολύτως τίποτα για τα 120.000.000.000 ευρώ που χάθηκαν από το Χρηματιστήριο τους τελευταίους δέκα με δώδεκα μήνες. Γι’ αυτά δεν λέτε τίποτα απολύτως. Το μισό περίπου ετήσιο ακαθάριστο εγχώριο προϊόν έχει εξαφανιστεί από την Ελλάδα και σεις γι’ αυτό δεν κάνετε καμμία αναφορά. 
      Και αντί να δείτε με ποιο τρόπο θα ενισχύσετε την Κεφαλαιαγορά, με ποιους τρόπους και με ποιες διαδικασίες θα προχωρήσουμε, ώστε να ενδυναμώσουμε την εμπιστοσύνη του κοινού και των επενδυτών σ' αυτό το σύστημα, εσείς έρχεστε εδώ και προσπαθείτε να το κάνετε ακόμα πιο συγκεντρωτικό, δίνοντας όλες τις αρμοδιότητες στον Υπουργό, κάνοντας μία Επιτροπή Κεφαλαιαγοράς όχι ανεξάρτητη, αλλά εντελώς εξαρτημένη και κυρίως εξαρτημένη, γιατί ο Υπουργός έχει όλες τις αρμοδιότητες. Είναι ο κερδοσκόπος, όπως είπε χαρακτηριστικά ο εισηγητής μας, ο μέτοχος, ο τραπεζίτης, ο επενδυτής. Αυτή την κατάσταση διαμορφώνετε. Και βέβαια, υπάρχουν και ένα σωρό άλλες ρυθμίσεις που αναφέρονται στα άρθρα και στα κεφάλαια του νομοσχεδίου. 
      Ένα άλλο μεγάλο θέμα που έχει θιγεί και από άλλους συναδέλφους, αλλά νομίζω ότι πρέπει να το αναφέρω ξανά, είναι αυτό που αφορά την επένδυση της «NEXT SOLAR» στην Τρίπολη. 
      Δυο φορές έχετε αλλάξει τον αναπτυξιακό νόμο. Ψηφίσατε δύο φορές επιπλέον το νόμο που αφορά τις ανανεώσιμες πηγές και κυρίως τα φωτοβολταϊκά. Και εδώ φέρνετε ρύθμιση να περάσει μια επένδυση –προσέξτε- των 130.000.000 ευρώ μέσα από τη Βουλή! Αυτήν την αποτελεσματικότητα έχουν οι νόμοι, που μας φέρνετε εδώ να ψηφίσουμε και αυτό δεν το έχετε συνειδητοποιήσει ακόμα. 
      Αντί να πάρετε, λοιπόν, τις σωστές αποφάσεις, εντούτοις προσπαθείτε εδώ με διάφορους τρόπους να δημιουργήσετε ψεύτικες εντυπώσεις ότι ασχολείστε με τα μεγάλα και σοβαρά προβλήματα της χώρας και ψάχνετε υπευθυνότητα και ωριμότητα από τους υπόλοιπους, όταν από εσάς ουσιαστικά, όπως είπα και στην αρχή, λείπει εντελώς η σοβαρότητα που απαιτεί μια σωστή διακυβέρνηση της χώρας.
      Όσον αφορά το άρθρο 23, έχω να πω ότι είναι πολύ σημαντικό. Να πούμε ότι ενώ φαίνεται προς τα έξω ή θέλετε να δείξετε ότι έτσι ενισχύετε τον τουρισμό, στην πράξη καταβαραθρώνετε τον τουρισμό και θα σας μεταφέρω την εμπειρία από έναν τουριστικό δήμο της περιοχής μου. Το κόστος του, απ' ό,τι ξέρω, σε γενικές γραμμές για να κρατήσει την καθαριότητα σε ένα ικανοποιητικό επίπεδο είναι περίπου 1.000.000 ευρώ το χρόνο. Ξέρετε πόσα θα πάρει από αυτά που υποτίθεται ότι δίνετε εσείς μέσα από την τροπολογία; Θα πάρει 40.000 ευρώ. Πώς θα καλύψει αυτήν την τεράστια διαφορά που υπάρχει σε σχέση με την κάλυψη των ανελαστικών δαπανών; Και μιλάμε για αυτές που είναι αναγκαίες να γίνουν, αν θέλουμε να έχουμε ένα κατά κάποιο τρόπο ικανοποιητικό επίπεδο καθαριότητος.
      Η διάταξη που αφορά το τέλος των παρεπιδημούντων, λοιπόν, είναι μια διάταξη που πρέπει να την πάρετε πίσω γιατί πραγματικά θα δημιουργήσει τεράστια προβλήματα σ’ αυτό που λέμε «βαριά βιομηχανία της χώρας» που είναι ο τουρισμός, γιατί αντί να βελτιώσουμε την εικόνα μας και να προσπαθήσουμε να βελτιώσουμε και να αυξήσουμε τον τουρισμό μας και την ποιότητα του τουριστικού προϊόντος, με όλα αυτά που κάνετε, θα την υποβαθμίσετε. Άρα, η κατάσταση θα χειροτερεύσει και σε αυτόν τον τομέα. 
      Προσπαθείτε να περάσετε ένα σωρό άλλα πράγματα που έχουν να κάνουν με τη φύλαξη των κτηρίων του Γενικού Λογιστηρίου του Κράτους. Μα, προσέξτε. Βάλατε να τηρείται η φύλαξη από ιδιωτική αστυνομία, όταν είναι γνωστό ότι έχετε τους αστυνομικούς σε ένα σωρό άλλους και τους φυλάνε –για να μην πω ονόματα ή οτιδήποτε άλλο και τα ξέρουμε όλοι μας- τη στιγμή που θα έπρεπε αυτές τις δυνάμεις να τις έχετε για να φυλάνε τουλάχιστον τα δημόσια κτήρια και όχι να πληρώνουμε και έξτρα για τη φύλαξη των δημοσίων κτηρίων! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και έρχομαι στις διατάξεις που αφορούν τον ΕΛΓΑ. Σας είπαμε από το καλοκαίρι πράγματι που ψηφίζαμε το σχέδιο νόμου για την κτηνοτροφία, όπου είχατε κάποιες ρυθμίσεις γι’ αυτό το θέμα, ότι θα έπρεπε τα ζητήματα των εισφορών των αγροτών που αφορούν τον ΕΛΓΑ να τα διορθώσετε στο σύνολό τους. Είναι σωστό αυτό που κάνετε με τα θερμοκήπια, αλλά δεν φτάνει μόνο αυτό, διότι εκείνο που παρακολουθούμε και παρατηρούμε εμείς είναι ότι ενώ πολλά από τα προϊόντα ορισμένων περιοχών και κυρίως της νότιας Ελλάδος πληρώνουν τη μερίδα του λέοντος, στην ουσία δεν παίρνουν καμμία αποζημίωση. 
      Θα έπρεπε, λοιπόν, να υπάρξει μια συλλογική και συνολική ρύθμιση, αναλογική περίπου του τι παίρνει ο καθένας, ώστε να μην υπάρχει αυτή η άνιση μεταχείριση και η άνιση επιβάρυνση που δημιουργείται μ’ αυτήν την κατάσταση.
      Επιπλέον, στα τελευταία άρθρα που αναφέρονται στα ταμεία συντάξεων…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, αυτά θα τα συζητήσουμε στην επόμενη συνεδρίαση. 
      ΕΜΜΑΝΟΥΗΛ ΣΤΡΑΤΑΚΗΣ: …που αναβάλλετε για ένα χρόνο ακόμα –τελειώνω, κύριε Πρόεδρε- τη σύνταξη των ειδικών μελετών στα ταμεία σύνταξης που εντάσσονται στο ΙΚΑ-ΕΤΑΜ, καταφέρνετε να δημιουργήσετε ακόμα μεγαλύτερο πρόβλημα διότι πολλά από τα ταμεία θα κλείσουν. Βλέπουμε τι γίνεται με τον ΟΠΑΔ, το εφάπαξ των δημοσίων υπαλλήλων που βγαίνουν σε σύνταξη και βλέπουμε τι κατάσταση υπάρχει με τις συντάξεις άλλων κλάδων και άλλων συνταξιούχων. Μ’ όλη αυτήν τη μεθοδολογία, τα πράγματα θα χειροτερεύσουν και σ’ αυτόν τον τομέα. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και εμείς.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Κύριε Πρόεδρε, θα μπορούσα να έχω το λόγο για να κάνω μια μικρή παρένθεση;
      ΠΡΟΕΔΡΕΥΩΝ (Γεώργιος Σούρλας): Μάλιστα, κύριε Υπουργέ, μπορείτε να κάνετε την παρέμβαση σας.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Με αφορμή μερικά πράγματα που είπε ο κ. Στρατάκης, ο οποίος μάλλον έκανε μια γενικευμένη τοποθέτηση εφ’ όλης της ύλης, εφ’ όλων των θεμάτων, θα του πω, όπως και σε κάποιους συναδέλφους, ότι ίσως δεν παρακολούθησαν ή ίσως δεν διάβασαν. Θα μου το επιτρέψετε αυτό. Αναφέρονται στη «NEXT SOLAR» και θα μου επιτρέψετε να πω «συνεννοηθείτε αν είστε υπέρ ή κατά». 
      Να το πω και αυτό γιατί είδα ότι το κόμμα σας υπερασπίζεται αυτήν την επένδυση. Και πρέπει να σας θυμίσω, για να το καταλάβετε, ότι με τον αναπτυξιακό νόμο 3299 και συγκεκριμένα με το άρθρο 9, παράγραφος 3, επενδύσεις πάνω από 50.000.000 ευρώ –και είναι μεγάλες- οι οποίες δημιουργούν τουλάχιστον εκατόν είκοσι πέντε θέσεις εργασίας, πρέπει να κυρώνονται από τη Βουλή. 
      Αυτό λέει ο νόμος και αυτό κάνουμε. Γι' αυτό, κύριε Στρατάκη, θα πρέπει να σας πω ότι δεν έπραξε επιπόλαια η Κυβέρνηση, αλλά έπραξε βάσει του νόμου. 
      Δεύτερον, επειδή υπάρχουν απορίες και ειπώθηκαν διάφορα σχόλια για γραφειοκρατία, ο λόγος και ο σκοπός αυτής της ρύθμισης δεν είναι τυχαίος και θα ήθελα να σας τον θυμίσω. Συνδέεται, λοιπόν, με το γεγονός ότι ένα μεγάλο επενδυτικό σχέδιο λόγω του μεγέθους του μπορεί να επηρεάσει σημαντικά τον κλάδο της οικονομίας στον οποίο εντάσσεται, αλλά κυρίως δύναται να ασκήσει επίδραση στην οικονομική και κοινωνική κατάσταση μιας ευρύτερης γεωγραφικής περιοχής. 
      Έτσι, είναι θεμιτό, αλλά και ωφέλιμο, οι κρατικές ενισχύσεις οι οποίες δημιουργούνται από αυτό το γεγονός, στα είδη αυτών των επενδυτικών σχεδίων να αποκτούν μεγαλύτερη δημοσιότητα για να τυγχάνουν αποτελεσματικότερης επεξεργασίας και να υφίστανται τις παρατηρήσεις, τις επισημάνσεις και –γιατί όχι- τις αντιρρήσεις ορισμένων συναδέλφων. 
      Εάν στο γραφείο μου υπεγράφετο βάσει νόμου μια τέτοια επένδυση, θα πρέπει να σας πω ότι κανένας δεν θα την έπαιρνε είδηση και κανένας δεν θα ήξερε ότι στην Αρκαδία γίνεται μια επένδυση η οποία θα δημιουργεί όλα εκείνα τα στοιχεία, τα εξαρτήματα δηλαδή τα οποία είναι αναγκαία για τις δημιουργούμενες μονάδες Ανανεώσιμων Πηγών Ενέργειας, τα οποία σήμερα εισάγονται από το εξωτερικό και αντί να δημιουργούν θέσεις εργασίας στη δική μας χώρα, θέλετε να δημιουργούν θέσεις εργασίας σε άλλες χώρες. 
      Αυτή είναι η αλήθεια. Αυτή είναι η πραγματικότητα. Και το γεγονός ότι εισάγετε στη Βουλή και τη δική σας αντίρρηση, εγώ το βλέπω θετικά, γιατί η δική σας αντίρρηση, κύριε Στρατάκη, έδωσε το δικαίωμα σ’ εμένα να εξηγήσω μερικά πράγματα. Αυτά τα βλέπει ο ελληνικός λαός και τα βλέπουν και οι επιχειρηματίες. Τα βλέπουν και οι επενδυτές άλλων παρελκόμενων κλάδων και όλα δημιουργούν μια αλυσίδα, μια ομπρέλα και κάτι το θετικό.
      Όσον αφορά τώρα τα θέματα που αναφέρατε, δεν νομίζω να είστε αντίθετος μ’ αυτό που ζήτησαν οι αγρότες της Κρήτης. Και ήμουν εγώ εκείνος που ήταν στη διαπραγμάτευση στον Πειραιά, όπου το 3% το κάνουμε 0,5% για τα θερμοκήπια. Και δεν περιλαμβάνει μόνο τους αγρότες της περιοχής σας. Ίσως περιλαμβάνει πολλούς, γιατί υπάρχουν πολλά θερμοκήπια στην περιοχή σας…
      ΑΣΤΕΡΙΟΣ ΡΟΝΤΟΥΛΗΣ: Στη Θεσσαλία έχουμε θερμοκήπια. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  …αλλά περιλαμβάνει όλους τους αγρότες όλων των κατηγοριών που έχουν εστεγασμένες καλλιέργειες σ’ όλη τη χώρα. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, πριν δώσω το λόγο στον επόμενο συνάδελφο –που μπορεί να είναι ο κ. Λαφαζάνης που ζητάει το λόγο, αλλιώς θα είναι ο κ. Αϊβαλιώτης- ήθελα να πω και στον κ. Στρατάκη και στον Υπουργό ότι αν δεχτούμε ότι συστατικά στοιχεία του δημοκρατικού πολιτεύματος είναι η διαφωνία, η διαμετρικά διατυπούμενη άποψη, ο διάλογος, επιτρέπεται και εντός και εκτός Βουλής, κύριε Υπουργέ –άλλωστε είμαστε οι παλαιότεροι εδώ μέσα- να εκφράζει ο Βουλευτής και διαφορετική άποψη από αυτή που λέει το κόμμα. Εδώ ψηφίζουν Βουλευτές, δεν ψηφίζουν κόμματα. Αυτό δεν είναι κακό. 
      Εγώ είμαι από εκείνους τους Βουλευτές που θέλω να ενθαρρύνω τη διαφορετική άποψη, αλλά –ακούστε- αφού ανήκω σε έναν κομματικό οργανισμό και έχω αποδεχτεί τις αρχές του, είμαι υποχρεωμένος να συμφωνήσω στην απόφαση της πλειοψηφίας και στην ηγεσία του κόμματος, αλλιώς πάω στο σπίτι μου. Όμως, έχω και το δικαίωμα της ελεύθερης έκφρασης και ακόμα διαμετρικά αντίθετης. 
      Άρα, ας ενθαρρύνουμε τις διαφορετικές φωνές, αλλά ας σεβόμαστε και τους κανόνες όχι μόνο του Κοινοβουλίου, αλλά και εκείνους που διέπουν τη λειτουργία του κόμματος μας. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, τώρα θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Δεν το είπα για εσάς, κύριε Στρατάκη. Για σας είναι κολακευτικό, δεν είναι αρνητικό. 
      Σας παρακαλώ τώρα! Έκανα μία γενικότερη τοποθέτηση. 
      ΕΜΜΑΝΟΥΗΛ ΣΤΡΑΤΑΚΗΣ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Δεν αφορά εσάς. Αφορά κατά κύριο λόγο τον Υπουργό, ο οποίος είπε ότι υπάρχουν εθνικές απόψεις. Δεν αφορά καθόλου εσάς. 
      ΕΜΜΑΝΟΥΗΛ ΣΤΡΑΤΑΚΗΣ: Ακριβώς αυτό θέλω να πω, κύριε Πρόεδρε και εκεί ακριβώς είναι το προσωπικό θέμα, διότι ο κύριος Υφυπουργός προσπαθεί να παραποιήσει αυτά που είπα. 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει προσωπικό θέμα! 
      ΕΜΜΑΝΟΥΗΛ ΣΤΡΑΤΑΚΗΣ: Επικαλέστηκε ότι εγώ δεν συμφωνώ με το 0,5 του ΕΛΓΑ. Εγώ είπα ότι συμφωνώ και επαυξάνω. Μάλιστα, είπα ότι πρέπει να πάει και σε άλλα προϊόντα και κυρίως της νότιας Ελλάδας. 
      ΠΡΟΕΔΡΕΥΩΝ (Γεώργιος Σούρλας): Τώρα βρήκατε ευκαιρία να δευτερολογήσετε. 
      ΕΜΜΑΝΟΥΗΛ ΣΤΡΑΤΑΚΗΣ: Και αυτό προσπαθεί να το εκμεταλλευθεί ως διαφορετική θέση. 
      Επίσης, όσον αφορά τα 50.000.000 που επικαλέστηκε για την Κυβέρνηση, θέλω να του πω το εξής: Αυτό είναι νόμος της Νέας Δημοκρατίας τον οποίο καταψηφίσαμε. Ας βάζατε 200.000. Πώς εσείς βάλατε 200.000 στα ΣΔΙΤ. Δηλαδή, για κάθε ποσό πρέπει να κάνουμε νομοθετική ρύθμιση στη Βουλή; 
      ΠΡΟΕΔΡΕΥΩΝ (Γεώργιος Σούρλας): Κύριε Στρατάκη, σήμερα ήσασταν πιο πολύ επιθετικός.  Δεν σας έχουμε συνηθίσει στη Βουλή με τόσο υψηλό τόνο και επιθετικότητα. 
      Πριν τον κ. Λαφαζάνη, έχει το λόγο ο συνάδελφος κ. Αϊβαλιώτης.  
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Μνήμες της αλήστου εποχής του ΠΑΣΟΚ, της εικοσαετίας του ΠΑΣΟΚ,  θύμισε η ανεκδιήγητη ατάκα περί «ακραίων». 
      «Ακραίοι», κύριε συνάδελφε, είναι αυτοί που γέμισαν την Ελλάδα με δύο εκατομμύρια φτωχούς! «Ακραίοι» είναι αυτοί επί των ημερών των οποίων αναγνώρισαν εκατόν είκοσι κράτη τα Σκόπια ως Μακεδονία! 
      (Χειροκροτήματα από την πτέρυγα του ΛΑΟΣ)
      «Ακραίοι» είναι αυτοί οι οποίοι έκαναν ζεϊμπεκιές με τους Τούρκους, κύριε συνάδελφε! 
      (Χειροκροτήματα από την πτέρυγα του ΛΑΟΣ)
       «Ακραίοι» είναι αυτοί οι οποίοι έκαναν τα Ίμια! 
      (Χειροκροτήματα από την πτέρυγα του ΛΑΟΣ)
      Αυτήν την παράταξη με τους δημοκρατικούς τριακόσιους χιλιάδες Έλληνες που ψήφισαν αυτούς τους δέκα Βουλευτές, δεν δεχόμαστε να τους χαρακτηρίζετε «ακροδεξιούς». 
      Πολλά ελέχθησαν τις τελευταίες μέρες περί συναίνεσης και συμπόρευσης τους ΛΑΟΣ με τη Νέα Δημοκρατία. «Χάλασε η σούπα» του ΠΑΣΟΚ και γι’ αυτό καταφεύγει σε ακρότητες. Κοιτάξτε! Αυτό που δεν καταλαβαίνει το ΠΑΣΟΚ είναι ότι όταν το πλοίο, όταν ο «ΤΙΤΑΝΙΚΟΣ» πλησιάζει το παγόβουνο, δεν μπορεί η ορχήστρα να παίζει ανέμελα το φθαρμένο τραγουδάκι «εκλογές εδώ και τώρα», επειδή το θέλει η «φουκαριάρα η μάνα» κάποιου. 
      Μπροστά στην εθνική κρίση, μπροστά στον εθνικό κίνδυνο κατάρρευσης της οικονομίας, δεν μπορείς να σφυρίζεις αδιάφορα. Και οι μετρήσεις και τα ποσοστά που ανακοινώνονται για το ΛΑΟΣ δίνουν σήμερα είκοσι Βουλευτές αν γίνουν εκλογές. Όμως, ποιος θέλει να γίνουν εκλογές, όταν η Ελλάδα βουλιάζει στην κρίση; Όταν καταστρέφεται η οικονομία και απειλούνται με απολύσεις χιλιάδες άνθρωποι; Δηλαδή, το ΠΑΣΟΚ τι λέει; Όλα στην πυρά; Όλα να γίνουν τσιμέντο, για να γίνουν εκλογές, μήπως και πέσει κανένα «ψηφαλάκι» μέσα στην κάλπη το ΠΑΣΟΚ; 
      Ας περάσουμε την κρίση και ας κάνουμε εκλογές, κύριε συνάδελφε! Να περάσει η κρίση και να κάνουμε εκλογές και τότε να αναμετρηθούμε για να αξιολογηθούμε, κύριε συνάδελφε! 
      ΘΕΟΧΑΡΗΣ ΤΣΙΟΚΑΣ: Στις δημοκρατίες, κύριε Πρόεδρε…με εκλογές και όχι με πραξικόπημα! 
      ΠΡΟΕΔΡΕΥΩΝ (Γεώργιος Σούρλας): Ηρεμήστε, κύριοι συνάδελφοι!
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Εκεί, λοιπόν, θα αξιολογήσουμε…
      ΘΕΟΧΑΡΗΣ ΤΣΙΟΚΑΣ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Ηρεμήστε, κύριοι συνάδελφοι!
      ΑΣΤΕΡΙΟΣ ΡΟΝΤΟΥΛΗΣ: Παρενοχλεί τον κ. Αϊβαλιώτη, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Ηρεμήστε, κύριοι συνάδελφοι. Σηκώνεστε, παίρνετε και το λόγο και είστε και δίπλα-δίπλα. 
      ΘΕΟΧΑΡΗΣ ΤΣΙΟΚΑΣ: Στις δημοκρατίες, όμως…
      ΠΡΟΕΔΡΕΥΩΝ (Γεώργιος Σούρλας): Αγαπητοί συνάδελφοι, είμαι και γιατρός και σας λέω ότι υπάρχουν και στεφανιαία αγγεία τα οποία έχουν το πρόβλημά τους. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ας περάσουμε την κρίση, κύριε συνάδελφε, και ας γίνουν εκλογές, ώστε να δούμε εάν πράγματι ο λαός επικροτεί τη δική μας υπεύθυνη στάση ή επικροτεί τη δική σας εκλογολαγνεία. 
      Τώρα, όσον αφορά τα άρθρα του σχεδίου νόμου για το οποίο μιλάμε, ασφαλώς και είναι σωστή η ρύθμιση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ομιλεί ως εκπρόσωπος της ενιαίας κατά του κ. Καρατζαφέρη «πολυκατοικίας», Νέα Δημοκρατία-ΛΑΟΣ!
      ΠΡΟΕΔΡΕΥΩΝ (Γεώργιος Σούρλας): Ηρεμήστε, κύριοι συνάδελφοι. 
      Κύριε Γείτονα, αφήστε τον κ. Αϊβαλιώτη να μιλήσει. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Μα, ξέρω ότι χαλάει η «σούπα» του ΠΑΣΟΚ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σοβαρευθείτε επιτέλους! 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, θα τα πείτε μετά. Άλλωστε, είστε και Κοινοβουλευτικός. Θα σας δώσω και πέντε λεπτά παραπάνω για να τα πείτε όλα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν έχω πρόβλημα, απλά διαπιστώνω ότι μιλά ως εκπρόσωπος …
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Γείτονα, αυτήν την παράταξη…
      ΠΡΟΕΔΡΕΥΩΝ (Γεώργιος Σούρλας): Αγαπητέ, κύριε Αϊβαλιώτη, να απευθύνεστε στο Προεδρείο!
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Αγαπητέ, κύριε Γείτονα, αυτήν την παράταξη την ψήφισαν τριακόσιες χιλιάδες Έλληνες. Δεν έχει, λοιπόν, κανείς το δικαίωμα να τους χαρακτηρίζει «ακροδεξιούς» και «χουντικούς». Σας είπα ποιοι είναι οι ακραίοι!
      ΚΩΝΣΤΑΝΤΙΝΟΣ ΓΕΙΤΟΝΑΣ: Σοβαρευθείτε επιτέλους! Για όνομα του Θεού!
      ΠΡΟΕΔΡΕΥΩΝ (Γεώργιος Σούρλας): Κύριε Αϊβαλιώτη, να απευθύνεστε στο Προεδρείο! 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Προσπαθήστε να κοντράρετε τα επιχειρήματα. Γεμίσατε την Ελλάδα με δύο εκατομμύρια φτωχούς! Η δική σας παράταξη γέμισε την Ελλάδα με δύο εκατομμύρια φτωχούς. Και θα μας πείτε εσείς για ακρότητες; Εσείς που είστε ακραίοι; Εσείς θα πείτε εμάς «ακραίους»; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μαθήματα πατριωτισμού από κανένα και ειδικά από εσάς δεν δεχόμαστε! 
      Μιλούν ως εκπρόσωποι της ενιαίας κατά Καρατζαφέρη «πολυκατοικίας», Νέα Δημοκρατία-ΛΑΟΣ, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Ακούστε με, κύριοι συνάδελφοι. 
      Ο Κανονισμός λέει ότι όταν μιλάτε από το έδρανο, θα πρέπει να απευθύνεστε στο Προεδρείο. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Το ξέρω, κύριε Πρόεδρε, αλλά εδώ πέρα βλέπετε ότι αντιμετωπίζω συνεχείς διακοπές. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Αϊβαλιώτη. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ασφαλώς και είναι σωστή η ρύθμιση για μείωση του ΕΤΑΚ για τις ξενοδοχειακές επιχειρήσεις, γιατί έτσι γίνεται σημαντική ελάφρυνση του κόστους. Όμως, δεν υπάρχει Έλληνας που να μην διαμαρτύρεται για τις απίστευτες τιμές που χρεώνονται στα ελληνικά ξενοδοχεία και θύματα είναι κυρίως οι Έλληνες. Οι ξένοι έρχονται με πακέτα των 300 ευρώ και 400 ευρώ. Αυτά για τους Έλληνες δεν φθάνουν ούτε για δύο νύχτες. 
      Τα στοιχεία του ΕΟΤ στη BENELUX αναφέρουν ότι κάθε Ολλανδός ξοδεύει 650 ευρώ την εβδομάδα, ο μέσος Βέλγος 1.300 ευρώ τη μία εβδομάδα στην Ελλάδα, ενώ στον Έλληνα δεν φτάνουν ούτε τα διπλά για να περάσει τον ίδιο χρόνο στην πατρίδα του. Άρα, ναι στην ελάφρυνση των ξενοδοχειακών επιχειρήσεων, αλλά υπευθυνότητα και από τους ξενοδόχους. Δεν μπορεί να υπάρχουν οι τιμές τις οποίες βιώνουμε όλοι οι Έλληνες και αισθανόμαστε περίεργα στην πατρίδα μας. 
      Τώρα, όσον αφορά αυτά που ακούστηκαν από το ΚΚΕ στην επιτροπή, το οποίο απόρησε και αναρωτήθηκε γιατί να μειωθεί το ΕΤΑΚ για τις ξενοδοχειακές μονάδες, εγώ απορώ που απορεί το ΚΚΕ. Δηλαδή, τι πρέπει να γίνει; Δεν ξέρουμε ότι η μόνη βαριά βιομηχανία είναι πλέον ο τουρισμός; Οι εργαζόμενοι στον τουριστικό τομέα δεν απασχολούν το ΚΚΕ; Τι θέλει, δηλαδή, να γίνει; Να αρχίσουν οι μαζικές απολύσεις στον τουριστικό τομέα για να είναι ευχαριστημένο το ΚΚΕ ότι «χτυπήθηκε» το κεφάλαιο; 
      Οι Τούρκοι κάνουν συνεχώς ελαφρύνσεις στον ξενοδοχειακό τομέα από τότε που άρχισε η κρίση, για να τραβήξουν από εμάς τουρίστες. Γι’ αυτό και συγκεκριμένα γραφεία δημοσίων σχέσεων –και σημειώστε το αυτό- προέβαλαν με ιδιαίτερα ζέση τα επεισόδια του Δεκεμβρίου στην Αθήνα. Σημειώστε το αυτό! Ξέρουν ότι είναι συγκοινωνούντα δοχεία. Είμαστε γειτονικές χώρες. Άρα, όποιους τουρίστες χάνουμε εμείς, τους παίρνουν εκείνοι.
      Άκουσα και πολλά για το ΚΚΕ -και δεν μπορώ να μην το αναφέρω- στην επιτροπή σχετικά με τους κεφαλαιοκράτες, το κεφάλαιο κ.λπ., ότι κανείς δεν πρέπει να εμπιστεύεται το κεφάλαιο κ.λπ.. Μα, αν δεν κάνω λάθος στην αλήστου μνήμης πρώην Σοβιετική Ένωση η σούπερ καπιταλιστική «FIAT» έστησε εργοστάσια και παρήγαγε ένα αυτοκίνητο το οποίο βλέπουμε ακόμα στους ελληνικούς δρόμους, αυτό το τετραγωνισμένο «LADA», το οποίο είναι το «FIAT 124». Στην τέως Σοβιετική Ένωση! Εκεί ήταν καλή η σούπερ καπιταλιστική «FIAT»; Ήταν καλή Η «FIAT» η οποία έστησε επίσης εργοστάσια στην τότε κομμουνιστική Πολωνία; Ήταν καλό εκείνο το κεφάλαιο και παρήγαγε το γνωστό σε όλους μας «FIAT POLSKI»; 
      Θέλω να πω ότι δεν υπάρχουν καλά και κακά κεφάλαια. Πρέπει να είμαστε συνεπείς. Ακούω συνέχεια για κακό κεφάλαιο στην Ελλάδα, αλλά τότε όταν συνεργαζόταν με τις χώρες του αλήστου μνήμης κομμουνιστικού μπλοκ φαίνεται ότι ήταν καλό το κεφάλαιο; 
      Τώρα, είναι σωστό αυτό που προτείνετε και για το ΕΤΑΚ, αλλά και η ρύθμιση του άρθρου 23 για το τέλος διαμονής. Όμως, και πάλι ελαφρύνονται πράγματι οι ξενοδοχειακές επιχειρήσεις, κάτι που είναι σωστό. Επαναλαμβάνω. Συνέπεια και συμμετοχή και των ξενοδόχων στις τιμές. Δεν μπορούν να χρεώνουν όσα χρεώνουν, αν δεν θέλουμε να πάθουμε ανεπανόρθωτη ζημιά στον τουρισμό. 
      Όσον αφορά το άρθρο 21, που αφορά τους σεπίτες, σας είπα και προχθές ότι είναι τρομερό αυτό που συμβαίνει με τους σεπίτες. Κατέθεσα προχθές καταγγελία του Κώστα Τριανταφύλλου, τέως σεπίτη, ο οποίος έπαθε -και παρακαλώ, ακούστε την κραυγή ενός νέου ανθρώπου- τα εξής τρία πράγματα: Παραμένει και σήμερα που μιλάμε επιστρατευμένος με νόμο της επταετίας. 
      Δεύτερον, πλήρωσε για την παραγγελία του λεωφορείου του, το οποίο με ταχυδακτυλουργικό τρόπο –τα κατέθεσα στα Πρακτικά χθες, δεκαπέντε σελίδες, αν δεν κάνω λάθος τα οποία περιγράφουν όλο το χάλι, την οδύσσεια ενός ανθρώπου- του το πήρε το ΠΑΣΟΚ, ετέθη στην κυκλοφορία και κυκλοφορεί και σήμερα αυτό το λεωφορείο. Και δεν του αναγνωρίζουν, όπως και τα ένσημα της επιστράτευσης και έτσι έχει φτάσει ογδόντα χρονών και δεν μπορεί να πάρει την πλήρη σύνταξη την οποία δικαιούται. Πρέπει να λυθεί το θέμα των σεπιτών. Αυτό που γίνεται μέσα στο σχέδιο νόμου, επιτρέψτε μου να πω ότι είναι πασάλειμμα. 
      Όσον αφορά τη νέα επένδυση της «NEXT SOLAR», φυσικά ο λαός λέει «ναι» σ’ αυτήν την επένδυση για τα φωτοβολταϊκά. 
      Ο κύριος Υπουργός κ. Μπούρας είπε –και θέλω να τον παρακαλέσω αν μπορεί να με προσέξει- στην επιτροπή ότι θα καλυφθεί μ’ αυτήν την επένδυση μεγάλο ποσοστό εγχώριας ζήτησης. Μιλάω για την επένδυση της «NEXT SOLAR», κύριε Υπουργέ, για την επένδυση για τα φωτοβολταϊκά. 
      Είχατε πει επί λέξει –έχω σημειώσει τη φράση σας, για την οποία δεν πρόλαβα να σας ρωτήσω στην επιτροπή, αλλά θα το κάνω τώρα- ότι θα καλυφθεί μ’ αυτήν την επένδυση μεγάλο ποσοστό εγχώριας ζήτησης. Θα ήθελα να σας παρακαλέσω να μου πείτε ποιο ποσοστό και αν έχουμε στοιχεία, θα ήθελα να μας πείτε τι δώσαμε πέρυσι για την εισαγωγή φωτοβολταϊκών πλαισίων –αν είστε έτοιμος, ξέρω ότι πρόκειται για ένα ειδικό στοιχείο, αλλά σας ρωτάω- και μηχανισμών και ποιο ποσό θα μείνει στην Ελλάδα το 2010 και μετά, όταν αρχίσει να λειτουργεί αυτή η επένδυση. 
      Επίσης, θα ήθελα να σας ρωτήσω εάν έχουμε κάποιο καλό στοιχείο για τις ανεμογεννήτριες, τις οποίες επίσης εισάγουμε όπως είναι και δεν παράγουμε τίποτα στην Ελλάδα. Θα ήθελα να μας πείτε αν υπάρχει κάτι το οποίο έρχεται και ας το εγκρίνουμε και μέσω της Βουλής. Εγώ δεν έχω καμμία αντίρρηση να περνούν αυτές οι συμβάσεις από τη Βουλή, γιατί είναι διαφάνεια. 
      Σε μια χώρα, λοιπόν, που έχουμε 12.000.000.000 τόκους το χρόνο για το δημόσιο χρέος -δηλαδή 1.000.000.000 το μήνα- δανειζόμαστε και 4.000.000.000. Και οι επενδύσεις αυτών των 50.000.000 ευρώ μοιάζουν σαν σταγόνα σε έναν ωκεανό κρατικής χρεοκοπίας και αποβιομηχάνισης. 
      Είναι χρήσιμο να γίνονται τέτοιες επενδύσεις, γιατί μιλάμε για μία χώρα η οποία εισάγει ρεύμα από την Τουρκία αξίας 30.000 ευρώ την ώρα! Αυτό μου απάντησε η ΔΕΗ. Έκανα ερώτηση στον κ. Φώλια και μου ήρθε χαρτί από τη ΔΕΗ. Δίνουμε 30.000 ευρώ την ώρα στη ΔΕΗ ως Ελλάδα στην Τουρκία για να εισάγουμε ρεύμα.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Χάσαμε το τρένο της πληροφορικής και της εκβιομηχάνισης. Ας μην χάσουμε όμως το τρένο των ανανεώσιμων πηγών ενέργειας που δίνουν δουλειά στον κόσμο. 
      Για τα θέματα των δημοτικών τελών έχουμε μιλήσει. Εδώ να πω πως το Επαγγελματικό Επιμελητήριο Αθηνών ζήτησε να μειωθούν έως 30% -και θα καταθέσω στα Πρακτικά την ανακοίνωσή του από το περιοδικό «ΕΝΗΜΕΡΩΣΗ»- τα δημοτικά τέλη. 
      Ειπώθηκαν πολλά και για τη συμμετοχή…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Αϊβαλιώτη. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όχι, δεν τελειώνετε. Η ενότητα που συζητάμε είναι από το άρθρο 1 έως 16. Δεν ήθελα μεν να σας διακόψω, αλλά αυτά που λέτε αναφέρονται στο άρθρο 23 κ.λπ., στο οποίο θα αναφερθούμε κατά την επόμενη συνεδρίαση. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Έχετε δίκιο, αλλά, όπως είδατε, η συζήτηση σήμερα επεξετάθη και σε πράγματα άσχετα. 
      Όταν περάσει αυτή η κρίση, θα γίνουν εκλογές. Νομίζω πως οι εκλογές δεν πρέπει να γίνουν τώρα «για τη φουκαριάρα τη μάνα» κάποιων! Στην οικονομία, στο εθνικό αυτό ζήτημα της προστασίας της οικονομίας μας, πρέπει όλοι οι Έλληνες να είμαστε αλληλέγγυοι. Αυτή είναι η θέση του ΛΑΟΣ. Στα λοιπά παραμένουμε ΛΑΟΣ, για να μπορέσει να ωφεληθεί ο λαός. 
      Ευχαριστώ. 
      (Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Αϊβαλιώτη, με την παράκληση πάντα να είμαστε στην ενότητα των άρθρων 1-16, πλην των τριών εγγεγραμμένων από χθες στη συζήτηση επί της αρχής συναδέλφων, οι οποίοι θα έπρεπε να επεκταθούν γενικότερα. Θα έρθει η επόμενη συνεδρίαση όπου θα αναπτύξετε τις απόψεις σας. 
      Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα τέσσερις μαθήτριες και μαθητές και τέσσερις συνοδοί -καθηγητές από το 1ο Γυμνάσιο του Άργους Ορεστικού Καστοριάς. 
      Η Βουλή τους καλωσορίζει. Τους εύχεται καλές σπουδές και καλή επιστροφή στο όμορφο Άργος.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του ΣΥΡΙΖΑ κ. Λαφαζάνης έχει το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Είναι ολίγον θλιβερό σε μια τέτοια φάση, σε μια τέτοια κρίσιμη καμπή, όπου η κρίση μαίνεται, όπου τα προβλήματα σε όλο τον κόσμο επιδεινώνονται, όπου η οικονομική κατάσταση στην Ελλάδα χειροτερεύει ραγδαία, η Κυβέρνηση να αναλαμβάνει πρωτοβουλία να εισάγει στη Βουλή νομοσχέδια σαν αυτό το σημερινό για τους άυλους τίτλους, όταν έχουν πλέον εξαϋλωθεί οι επενδύσεις και τα χρήματα όλων των επενδυτών. 
      Αυτήν τη στιγμή, κύριε Υπουργέ, θα καταλάβαινα, αν έπαιρνε η Κυβέρνηση μια σοβαρή πρωτοβουλία: Να βάλει τη Βουλή να συζητήσει πάνω σε ένα σχέδιο διεξόδου από την κρίση, ένα σχέδιο όχι για να δίνουμε 28.000.000.000 στις Τράπεζες και μετά με τα συμβούλια εποπτείας, όπως κάνει σήμερα ο κύριος Υπουργός Οικονομίας, να εκλιπαρεί μήπως και δώσουν και κανένα δάνειο. 
      Να συζητήσουμε ένα σχέδιο πραγματικό, ουσιαστικό, σε μια άλλη, διαφορετική κατεύθυνση, για να δούμε πώς θα κινηθεί η Ελλάδα μέσα σε αυτήν τη δίνη και την κρίση, όπου συνεχώς χειροτερεύουν τα πράγματα. 
      Είστε, όμως, μια Κυβέρνηση που, δυστυχώς, έχετε χάσει κάθε επαφή με την πραγματικότητα και θέλετε μόνο να διατηρήσετε τα δόγματα, τα παλιά νεοφιλελεύθερα δόγματα που καταρρέουν να τα κρατήσετε όρθια. Αυτό είναι το μόνο μέλημά σας. Γι’ αυτό φέρνετε και τέτοιου είδους νομοσχέδια σαν αυτό. 
      Το σύστημα άυλων τίτλων, δηλαδή τα άρθρα του νομοσχεδίου που καθιερώνετε, είναι απαράδεκτο με τον τρόπο που το εισάγετε. Είναι ένα σύστημα δημοσίου συμφέροντος, που το εκχωρείτε πλήρως σε μια κερδοσκοπική ιδιωτική εταιρεία, όπως η ΕΧΑΕ, προκειμένου να το διαχειρίζεται. 
      Κύριε Υπουργέ, σας καταθέσαμε μια τροπολογία –εγώ και η συνάδελφός μου Άννα Φιλίνη- όσον αφορά τους εργαζόμενους στην ΕΧΑΕ. Είναι μια τροπολογία, που αφορά τη δουλειά, την απασχόληση ανθρώπων που παλιά ήταν στο δημόσιο και οι οποίοι είχαν μια βεβαιότητα και μια ασφάλεια για την προοπτική των εργασιακών τους σχέσεων. 
      Τώρα αυτοί οι άνθρωποι είναι στον αέρα και έρχεται το Χρηματιστήριο, το ιδιωτικό Χρηματιστήριο, το οποίο ιδιωτικοποίησαν οι προηγούμενες κυβερνήσεις και εσείς το χειροκροτήσατε, και λέει «Έχω πλεονάζον προσωπικό». 
      Δεν ξέρω αν είναι σοβαρές οι αιτιάσεις του. Νομίζω πως παίρνουν αφορμή από ορισμένες καταστάσεις και γεγονότα οι ιδιωτικές επιχειρήσεις, για να μειώνουν το εργατικό κόστος, και βγάζουν αθρόα πλεονάζον προσωπικό. Εν πάση περιπτώσει, όμως. 
      Έρχεται, λοιπόν, τώρα το Χρηματιστήριο και θέλει να πετάξει στο δρόμο αυτούς τους ανθρώπους.  Κάνουμε μια τροπολογία, ώστε αυτοί οι άνθρωποι να καλυφθούν, όπως έχει υποχρέωση να κάνει το δημόσιο. Να μη μείνουν στο δρόμο. Δεν είναι δυνατόν τα σπασμένα της κρίσης και τα υπερκέρδη των τραπεζιτών, που ελέγχουν το Χρηματιστήριο Αθηνών, να τα πληρώσουν για άλλη μια φορά οι εργαζόμενοι! 
      Παρακαλώ να πάρετε μια θέση επί της τροπολογίας αυτής. Να μας πείτε τις σκέψεις σας. Να μας πείτε την άποψή σας. Δεν είναι δυνατόν να σιωπάτε. 
      Για το θέμα της Κεφαλαιαγοράς -μεγάλο θέμα, μείζον θέμα- θέλω να πω τα εξής: Έρχεστε μέσα σε αυτήν την κρίση και κάνετε μια αλλαγή στη σύνθεση της Επιτροπής Κεφαλαιαγοράς, προκειμένου η εκάστοτε κυβέρνηση –στην προκειμένη περίπτωση εσείς και ο Υπουργός Οικονομικών- να ελέγξει απολύτως την Επιτροπή Κεφαλαιαγοράς. 
      Γιατί το κάνετε αυτό; Πείτε μου. Τι καλύτερο, προς τα εμπρός, θα προσθέσει στην Επιτροπή Κεφαλαιαγοράς, αν ο Υπουργός Οικονομίας και Οικονομικών ελέγξει τα πάντα μέσα στην Κεφαλαιαγορά, αν τοποθετήσει τους πάντες και, επομένως, μέσω της Επιτροπής Κεφαλαιαγοράς μπορεί να ελέγχει όλη την αγορά και όλες τις πράξεις που γίνονται στην αγορά, τους θεσμούς που διαμορφώνονται κ.λπ.; Γιατί το κάνετε αυτό; Ποιο είναι το σκεπτικό σας; 
      Γιατί δεν ανοίγετε την Επιτροπή Κεφαλαιαγοράς σε ευρύτερες συναινέσεις, έτσι ώστε να αποκτήσει κύρος και αξιοπιστία; Γιατί από το ένα άκρο, που είχαμε μια Επιτροπή Κεφαλαιαγοράς, στο εσωτερικό της οποίας βρίσκονταν και αυτοί που η Επιτροπή Κεφαλαιαγοράς έπρεπε να ελέγξει και κυρίως οι τράπεζες, έρχεστε να περάσετε στο άλλο άκρο; Από μια Επιτροπή Κεφαλαιαγοράς που την διηύθυναν αυτοί που έπρεπε να ελεγχθούν από την Επιτροπή Κεφαλαιαγοράς τώρα να έχουμε μια Επιτροπή Κεφαλαιαγοράς που θα την ελέγχει απολύτως ο εκάστοτε Υπουργός Οικονομίας και Οικονομικών; 
      Γιατί αυτός ο ολοκληρωτισμός; Γιατί πάτε αυτήν την ώρα, με το μακρύ σας χέρι, να ελέγξετε τα πάντα σε αυτόν το χώρο και γιατί –βάζω και αυτό το ερώτημα- αφήνετε την ΕΧΑΕ μέσα στη σύνθεση της Επιτροπής Κεφαλαιαγοράς, παρ΄όλο που λέτε πως δεν θέλετε ο ελέγχων να είναι και ελεγχόμενος, όταν η ΕΧΑΕ είναι ιδιωτική εταιρεία εισηγμένη στο Χρηματιστήριο και, επομένως, ελεγχόμενη από την Επιτροπή Κεφαλαιαγοράς; Μήπως γιατί στο διοικητικό συμβούλιο της ΕΧΑΕ έχουν την πλειοψηφία οι τράπεζες και, επομένως, οι τράπεζες, παρ΄όλο που βγάζετε έξω τους θεσμικούς επενδυτές, πρέπει πάλι να έχουν λόγο μέσα στην Επιτροπή Κεφαλαιαγοράς και στη σύνθεσή της; 
      Αυτή η λογική εξήγηση μπορεί μόνο να δοθεί, γιατί η ΕΧΑΕ, παρ΄όλο που είναι ελεγχόμενη από τον Υπουργό Οικονομίας και Οικονομικών η Επιτροπή Κεφαλαιαγοράς, παραμένει στη σύνθεσή της. Παραμένει μέσα στο διοικητικό συμβούλιο. Επομένως, το παιχνίδι στην Επιτροπή Κεφαλαιαγοράς όλοι θα ξέρουν από εδώ και μπρος, με αυτήν τη ρύθμιση που κάνετε, ότι το παίζει ο Υπουργός Οικονομίας και Οικονομικών και οι τράπεζες. Αυτή είναι η μοιρασιά που κάνετε; Να τη χαίρεστε! 
      Και έρχεστε να μας εμφανίσετε ως δήθεν βελτίωση τη συμβουλευτική επιτροπή στην Επιτροπή Κεφαλαιαγοράς, όπου βάζετε όλους τους φορείς της αγοράς να λειτουργούν παραπλεύρως από την Επιτροπή Κεφαλαιαγοράς, ως συμβουλευτική γνώμη για τις παρεμβάσεις που θα κάνει η Επιτροπή Κεφαλαιαγοράς όσον αφορά τους κανονισμούς λειτουργίας των αγορών στην Ελλάδα; Αυτή είναι η αλλαγή που κάνετε; 
      Πολύ φοβάμαι πως η συμβουλευτική επιτροπή άλλα πράγματα θυμίζει. Άλλα πράγματα! Άλλες συμβουλευτικές επιτροπές θυμίζει! Και έτσι προσπαθείτε με ένα φύλλο συκής να χρυσώσετε το χάπι του απολύτου ελέγχου, μιας πολύ χρήσιμης επιτροπής, μέσα από την οποία ελέγχετε όλες τις αγορές στη χώρα μας. Δεν πρέπει και δεν επιτρέπεται να το κάνετε αυτό! 
      Σας έχουμε κάνει πρόταση να υπάρξει δυνατότητα -από την πρώτη στιγμή σας την είπαμε αυτήν την πρόταση και βλέπω ότι προσχωρούν και άλλοι σε αυτήν την άποψη- να διαμορφώνεται η σύνθεση της Επιτροπής Κεφαλαιαγοράς με ευρεία συναίνεση, αν όχι και με ομοφωνία, μέσα από την αρμόδια επιτροπή της Βουλής. Γιατί δεν αποδέχεστε την πρόταση; 
      Είπαμε πως, βεβαίως, και αυτή δεν είναι το φάρμακο, για να λυθούν όλα τα προβλήματα. Αλίμονο, δεν είναι! Είναι, όμως, ό,τι καλύτερο μπορεί να γίνει σε αυτές τις συνθήκες. 
      Τελειώνω, κύριε Πρόεδρε, με μια παρατήρηση για την επένδυση της εταιρείας «NEXT SOLAR Α.Ε.» στα φωτοβολταϊκά. 
      Ο κύριος Υπουργός νόμισε ότι πέτυχε λαβράκι για την πολιτική της Κυβέρνησης και ήρθε εδώ πέρα να μας κατακεραυνώσει ή τουλάχιστον να κατακεραυνώσει αυτούς που έχουν αντίθετη γνώμη όσον αφορά την επιχορήγηση σε αυτήν την επένδυση.  Η δική μας  αντίρρηση δεν αφορά τη «NEXT SOLAR», το φωτοβολταϊκό, αυτήν την επένδυση συγκεκριμένα που γίνεται. Η αντίρρησή μας είναι ότι για μία επένδυση 130.000.000 ευρώ θα δοθούν 30.000.000 ευρώ επιχορήγηση από τα λεφτά των φορολογουμένων. Και επειδή ξέρουμε το πώς λειτουργούν αυτές οι διαδικασίες -και εσείς το ξέρετε καλύτερα και το κρύβετε επιμελώς για γνωστούς λόγους- ξέρουμε ότι τα 130.000.000 ευρώ με τις υποτιμολογήσεις και τις υπερτιμολογήσεις θα είναι πάρα πολύ λιγότερα και συνήθως σε αυτές τις περιπτώσεις το κράτος δίνει περισσότερα με την επιχορήγηση απ’ όσα βάζει ο ιδιώτης για την επένδυση. Επομένως, σ' αυτό που έχουμε αντίρρηση είναι να φτιάχνονται καπιταλιστές και καπιταλισμός σε αυτήν τη χώρα με τα λεφτά των εργαζομένων. Δηλαδή, εκμεταλλευόμαστε τους εργαζόμενους, τους παίρνουμε την υπεραξία, τους καταληστεύουμε και με τα λεφτά που κερδίζουμε, αντί να κάνουμε επενδύσεις, τα βάζουμε σε άλλου είδους τοποθετήσεις και οι επενδύσεις ξαναγίνονται πάλι από τα χρήματα των ληστευόμενων εργαζόμενων. 
      Αυτοί είναι οι αναπτυξιακοί νόμοι που έχουν κατασκευαστεί τις τελευταίες δεκαετίες, τους οποίους κλιμακώνετε αυτήν τη στιγμή εσείς και φέρνετε μέσα από τη Βουλή επιδοτήσεις 30.000.000 ευρώ. Αν σας πουν «κάντε Πρόγραμμα Δημοσίων Επενδύσεων, να έχετε ένα Πρόγραμμα Δημοσίων Επενδύσεων σοβαρό, αξιόπιστο, ουσιαστικό, λέτε «δεν έχουμε λεφτά για να κάνουμε δημόσιες επενδύσεις». Όταν, όμως, είναι να δοθούν επιδοτήσεις τέτοιου χαρακτήρα και τέτοιου ύψους σε ιδιωτικές εταιρείες, έχετε χρήματα. 
      Να προσθέσω και κάτι άλλο, μια και μιλάμε για τα φωτοβολταϊκά. Αν κάνει μία επένδυση μια ιδιωτική εταιρεία στα φωτοβολταϊκά, στις ανανεώσιμες πηγές ενέργειας, έχει επιδότηση. Αν κάνει, όμως, η ΔΕΗ, δεν έχει επιδότηση η ΔΕΗ. Και πέραν τούτου, δεν επιτρέπεται νέα ισχύ στη ΔΕΗ. Αλλά όταν κάνει μία επένδυση η ΔΕΗ, δεν υπάρχει επιδότηση. Αυτοί είναι οι κανόνες του ανταγωνισμού; Τη ΔΕΗ την εξαιρούμε; Οι ιδιώτες παίρνουν λεφτά από το δημόσιο, αλλά η ΔΕΗ όχι; Γιατί; Διότι θέλουμε να ενισχύσουμε, βεβαίως, τους ιδιώτες στην παραγωγή της ενέργειας και ιδιαίτερα στο κρίσιμο θέμα που θέλουμε να αναπτυχθεί, στον τομέα των ανανεώσιμων πηγών ενέργειας. Αυτές οι πολιτικές έχουν όνομα, έχουν ταυτότητα, έχουν κατεύθυνση και δυστυχώς επιφέρουν αδιέξοδα σε αυτόν τον τόπο. 
      Είναι προφανές, όπως σας είπε και η εισηγήτριά μας, κ. Φιλίνη, ότι θα καταψηφίσουμε όλα τα άρθρα του σχετικού κεφαλαίου. 
      Σας ευχαριστώ. 
      (Χειροκροτήματα από την πτέρυγα του ΣΥΡΙΖΑ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαφαζάνη. 
      Το λόγο έχει ο Κοινοβουλευτικός Εκπρόσωπος του ΚΚΕ κ. Κανταρτζής.
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κύριε Πρόεδρε. 
      Ο ειδικός αγορητής μας αναφέρθηκε αναλυτικά και στις διατάξεις του παρόντος νομοσχεδίου. Είναι προφανές ότι η Κυβέρνηση και μέσα από το νομοσχέδιο αυτό επιχειρεί να ενισχύσει τη θέση των επιχειρηματικών ομίλων και με διευκολύνσεις στην ποντοπόρο ναυσιπλοΐα, στους ποντοπόρους εφοπλιστές, για την άντληση κεφαλαίων μέσα από το Χρηματιστήριο και με την ενίσχυση με τη μορφή κινήτρων επιχειρηματικών ομίλων που δραστηριοποιούνται στο χώρο της απελευθερωμένης ενέργειας και με μία σειρά άλλες ρυθμίσεις.  Για  αυτόν ακριβώς το λόγο το ΚΚΕ δεν πρόκειται να συμφωνήσει και καταψηφίζει το παρόν νομοσχέδιο. 
      Είναι αλήθεια ότι έγινε αρκετή συζήτηση για το Χρηματιστήριο, για την Κεφαλαιαγορά και πολλά ειπώθηκαν για την υιοθέτηση κανόνων διαφάνειας, όσον αφορά τη λειτουργία του Χρηματιστήριο, της Επιτροπής Κεφαλαιαγοράς. Ένα πράγμα είναι φανερό απ’ όλη την ιστορία που είδαν οι εργαζόμενοι, όχι μόνο τα τελευταία χρόνια, άλλα όλες τις προηγούμενες δεκαετίες, ότι οι θεσμοί του κεφαλαίου ούτε εκσυγχρονίζονται, ούτε μπορούν να αποκτήσουν τέτοιους κανόνες διαφάνειας, όπως επιχειρείται να παρουσιαστούν. Δεν πρόκειται ποτέ, όσα βήματα και εάν γίνουν, να υιοθετηθούν κανόνες ουσιαστικής διαφάνειας και λειτουργίας της Επιτροπής Κεφαλαιαγοράς και του Χρηματιστηρίου. Αλήθεια, θα κάνουν οι επιχειρηματίες συνεταίρους τους εργαζόμενους; Μα, το αντίθετο επιδιώκουν: να αυξήσουν τα κέρδη τους πατώντας, απομυζώντας τον ιδρώτα των εργαζομένων. Μήπως θα δεχθούν τον εργατικό λαϊκό έλεγχο στις επιχειρήσεις τους; Μήπως θα υιοθετήσουν την άρση του επιχειρηματικού και εμπορικού απορρήτου; Μήπως θα αποδεχθούν την άρση του φορολογικού απορρήτου; Όχι, βέβαια. Εδώ δεν δέχονται στοιχειώδη μέτρα. Όταν προτείνουμε να καθιερωθούν ονομαστικές μετοχές, ώστε να μπορούμε, εν πάση περιπτώσει, να ξέρουμε ποιος επιχειρηματίας κρύβεται πίσω από κάθε μετοχή, ούτε αυτά τα ελάχιστα, στοιχειώδη πράγματα δεν αποδέχονται. Άρα, είναι μύθος κυριολεκτικά ότι μπορεί να μπει ένας φραγμός στην ασυδοσία του μεγάλου κεφαλαίου με την υιοθέτηση των κανόνων διαφάνειας. Αυτό, βεβαίως, επιβεβαιώνεται όλα αυτά τα χρόνια. 
      Είναι φανερό ότι το νομοσχέδιο υιοθετεί και προωθεί ταυτόχρονα επιλογές στήριξης του επιχειρηματικού κεφαλαίου. Άκουσα προηγουμένως για μία ακόμη φορά τον εκπρόσωπο του ΛΑΟΣ να επιτίθεται στο ΚΚΕ αναμασώντας για μία ακόμη φορά τα γνωστά επιχειρήματα. «Μα, τι θέλετε; Να μην ενισχύσουμε την τουριστική βιομηχανία, τους επιχειρηματίες του τουρισμού»; Η επιχειρηματολογία αυτή, οι επιθέσεις απέναντι στο ΚΚΕ συμβαδίζουν με την αναπαραγωγή των γνωστών επιχειρημάτων των μεγαλοεπιχειρηματιών, των καπιταλιστών. Εμείς σε αυτού του είδους την αντιπαράθεση δεν πρόκειται να σας ακολουθήσουμε. Είναι καθαρός ο δρόμος που ακολουθεί ο καθένας και εμείς θα είμαστε σταθερά στο πλευρό των εργαζομένων για την υπεράσπιση των δικαιωμάτων τους, για την απόσπαση κατακτήσεων τέτοιων που θα μπορέσουν σήμερα να δώσουν μία ανάσα, μία ανακούφιση στα βαριά και οξυμένα προβλήματα και από την άλλη μεριά, να αφήσουν ανοιχτό το δρόμο της προόδου. 
      Και ενώ έρχεστε να επιβάλλετε νέα μέτρα στήριξης του μεγάλου κεφαλαίου, από την άλλη μεριά ετοιμάζονται και προωθούνται νέα μέτρα σε βάρος των εργαζομένων. Πολλή συζήτηση έγινε τις τελευταίες ημέρες για τις συζητήσεις στην Ευρωπαϊκή Ένωση, για τη συνεδρίαση του Εκοφίν. Ποιες είναι ουσιαστικά οι συστάσεις του Εκοφίν; Από τη μία μεριά, να σκληρύνει την πολιτική της η Κυβέρνηση, ακολουθώντας μία σκληρή εισοδηματική πολιτική με αυξήσεις κάτω και από τον πληθωρισμό που θα συνοδεύεται και με την αύξηση των έμμεσων και άμεσων φόρων στις πλάτες των εργαζομένων, των λαϊκών στρωμάτων, να επιταχυνθούν μέτρα περιορισμού των κοινωνικών δαπανών. Άρα, η ιδιωτικοποίηση και η εμπορευματοποίηση με ακόμα πιο γοργούς ρυθμούς στους τομείς της υγείας, της πρόνοιας, της παιδείας, που θα τα κάνουν ακόμα πιο ακριβά εμπορεύματα για το λαό, για τους εργαζόμενους και ταυτόχρονα, στο όνομα της ανταγωνιστικότητας της οικονομίας, υιοθέτηση μέτρων που θα κάνουν πιο φθηνή την τιμή της εργατικής δύναμης, που θα παραδώσουν περισσότερο δεμένους χειροπόδαρα τους εργαζόμενους στις επιδιώξεις του μεγάλου κεφαλαίου: να καταργηθούν τα κατώτερα μεροκάματα, οι κατώτεροι μισθοί, δηλαδή ουσιαστικά κατάργηση των συλλογικών συμβάσεων εργασίας, να αρθούν οι όποιοι περιορισμοί υπάρχουν στη δράση του κεφαλαίου με τους περιορισμούς στις απολύσεις, αναμόρφωση του ασφαλιστικού συστήματος τέτοια που θα οδηγήσει και στην παράταση του εργάσιμου βίου, αλλά και στη αφαίρεση βασικών δικαιωμάτων των εργαζομένων, βάζοντας στο στόχαστρο τα βαριά και ανθυγιεινά επαγγέλματα. Δηλαδή, όλες αυτές τις αλλαγές επιδιώκει σταθερά το κεφάλαιο για να αυξήσει την κερδοφορία του, στηριγμένο ακριβώς στην αφαίμαξη των λαϊκών εισοδημάτων. 
      Δεν είναι τυχαίο  ότι η Κυβέρνηση  προσπαθεί να ελιχθεί και αποφεύγει να δηλώσει τι θα κάνει,  γιατί δεν θέλει να επωμιστεί το πολιτικό κόστος. Καταλαβαίνει ότι αυτά τα μέτρα θα σωρεύσουν νέα προβλήματα στις λαϊκές εργατικές οικογένειες και γι’ αυτό ελίσσεται και θέλει να κερδίσει χρόνο, θέλει ουσιαστικά να περιορίσει το πολιτικό κόστος. Δεν είναι, όμως, τυχαίο ότι και το άλλο μεγάλο Κόμμα, η Αξιωματική Αντιπολίτευση, αποφεύγει να τοποθετηθεί στην ουσία αυτών των προβλημάτων. Η διαμάχη των δύο κομμάτων έχει να κάνει με το ποιος οδήγησε στη σημερινή κατάσταση. Η Νέα Δημοκρατία, χρεώνοντας το λογαριασμό στα δημόσια χρέη και τα ελλείμματα που άφησε το ΠΑΣΟΚ, το ΠΑΣΟΚ χρεώνοντας το λογαριασμό στην κακή διαχείριση της Νέας Δημοκρατίας. Και τα δύο κόμματα, όμως, δεν ομιλούν για την ουσία των προβλημάτων, γιατί ακριβώς έχουν δεσμευτεί να υλοποιήσουν, να στηρίξουν όλα αυτά τα αντεργατικά, αντιλαϊκά μέτρα, τα οποία άλλωστε φέρουν και τη δική τους υπογραφή και με την ψήφιση της Συνθήκης του Μάαστριχτ και με τη στρατηγική της Λισαβόνας που χάραξε όλες αυτές τις κατευθύνσεις και με το Σύμφωνο Σταθερότητας. 
      Με την ευκαιρία, το τελευταίο διάστημα γίνεται πολλή συζήτηση και ακούμε από τα κόμματα της λεγόμενης «κεντροαριστεράς» να προβάλλεται σαν στόχος -να το πω έτσι- για την ανακούφιση των εργαζομένων η αναθεώρηση του Συμφώνου Σταθερότητας. 
      Αλήθεια, ποιο ήταν το Σύμφωνο Σταθερότητας; Το Σύμφωνο Σταθερότητας δεν ήρθε για να σταθεροποιήσει την κατάσταση των εργαζομένων. Άλλη ήταν η επιδίωξη. Να σταθεροποιήσει τα κέρδη της πλουτοκρατίας, να σταθεροποιήσει όλα αυτά τα προνόμια και την ασυδοσία του μεγάλου κεφαλαίου.
      Η Ευρωπαϊκή Ένωση για μία ακόμη φορά απέδειξε ότι οι περίφημες αρχές της, της αλληλεγγύης κλπ., με τις οποίες βομβάρδιζαν τα αυτιά των εργαζομένων όλα τα προηγούμενα χρόνια τα κόμματα του ευρωμονόδρομου, που στήριξαν τη Συνθήκη του Μάαστριχτ, δεν ήταν τίποτα άλλο παρά φούμαρα και δεν πωλούσαν τίποτα άλλο παρά φύκια για μεταξωτές κορδέλες. 
      Η περίφημη αλληλεγγύη της Ευρωπαϊκής Ένωσης αποδείχθηκε στην πράξη ότι ήταν αλληλεγγύη των καπιταλιστών στη ληστεία των λαϊκών εισοδημάτων. Αποδείχθηκε στην πράξη ότι ήταν αλληλεγγύη των καπιταλιστών στην επίθεση απέναντι στα εργατικά λαϊκά δικαιώματα. 
      Από την άλλη, βέβαια, μεριά, όταν ερχόταν η ώρα της μοιρασιάς, εκεί πέρα και οι αντιθέσεις και όλα αυτά πήγαιναν περίπατο, όπως για μία ακόμη φορά αποδεικνύεται τώρα στην κρίση. Η αλληλεγγύη τους είναι ακριβώς στην επίθεση απέναντι στα συμφέροντα των εργαζομένων για την υπεράσπιση των συμφερόντων του μεγάλου κεφαλαίου. 
      Αυτή τη στρατηγική ακριβώς επιδιώκει και το Σύμφωνο Σταθερότητας. 
      Γι’ αυτό όσοι προσπαθούν σήμερα να δώσουν άλλοθι, να ωραιοποιήσουν την πολιτική της Ευρωπαϊκής Ένωσης τη στιγμή που αμφισβητήθηκε -αποκαλύφθηκε σε ευρύτερα στρώματα των εργαζομένων με δήθεν διακηρύξεις για την αναθεώρηση του Συμφώνου Σταθερότητας σε φιλολαϊκή κατεύθυνση- δεν κάνουν τίποτα άλλο παρά να δίνουν χείρα βοηθείας στην προσπάθειά τους να βγάλουν λάδι αυτές τις πολιτικές, οι οποίες πρέπει να ανατραπούν κάτω από την πάλη και τον αγώνα της εργατικής τάξης και των άλλων λαϊκών στρωμάτων, για να αλλάξει αυτή η πορεία. 
      Όσο στις χώρες της Ευρώπης η εξουσία θα βρίσκεται στα χέρια του κεφαλαίου -αυτή και άλλες παρόμοιες πολιτικές- νέα αντιλαϊκά μέτρα θα υιοθετηθούν στις πλάτες των εργαζομένων. Και αυτό ακριβώς πρέπει να αξιοποιήσουν οι εργαζόμενοι για να βγάλουν συμπεράσματα, ώστε και στις Ευρωεκλογές που έρχονται και στις εθνικές εκλογές, όποτε κι αν γίνουν, να γυρίσουν την πλάτη τους και στα κόμματα της πλουτοκρατίας και στα κόμματα του ευρωμονόδρομου.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κανταρτζή.
      Πριν επανέλθουμε στον κατάλογο των εγγεγραμμένων ομιλητών, θέλει άλλος Κοινοβουλευτικός Εκπρόσωπος να λάβει το λόγο; Όχι.
      Το λόγο έχει ο κ. Βελόπουλος.
      ΙΩΑΝΝΗΣ ΑΜΟΙΡΙΔΗΣ: Το άκρο δεξιό…
      ΚΥΡΙΑΚΟΣ ΒΕΛΟΠΟΥΛΟΣ: Είστε τυχερός που είστε αριστερά από τον κ. Βενιζέλο.
      ΙΩΑΝΝΗΣ ΑΜΟΙΡΙΔΗΣ: Δεξιά είμαι.
      ΚΥΡΙΑΚΟΣ ΒΕΛΟΠΟΥΛΟΣ: Αριστερά είστε, όπως κάθεται ο κ. Βενιζέλος.
      Κύριε Αμοιρίδη –που σας εκτιμώ πάρα πολύ- θα ήθελα ξεκινώντας, επειδή μιλάτε για συνεργασία Νέας Δημοκρατίας και ΛΑΟΣ –κύριε Γείτονα- να σας πω ότι με λεκτικές ακροβασίες στα όρια…
      (Θόρυβος από την πτέρυγα του ΠΑΣΟΚ)
      ΚΥΡΙΑΚΟΣ ΒΕΛΟΠΟΥΛΟΣ: Όχι, ο κ. Στρατάκης.
      ΠΡΟΕΔΡΕΥΩΝ (Γεώργιος Σούρλας): Ο κ. Γείτονας δεν είπε…
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο κ. Καρατζαφέρης μίλησε για την ενιαία πολυκατοικία. Το αίμα νερό δεν γίνεται!
      ΚΥΡΙΑΚΟΣ ΒΕΛΟΠΟΥΛΟΣ: Κύριε Γείτονα, θα τα ακούσετε τώρα. Και θα τα ακούσετε όπως πρέπει. Γιατί δεν μάθατε να τα ακούτε. Είστε τόσο αλαζονικοί, που σας ενδιαφέρει μόνο η εξουσία.
      Λέω, λοιπόν, το εξής: Με λεκτικές ακροβασίες στα όρια της διαστροφής, στα όρια της ύβρεως περί άκρας δεξιάς, μη νομίζετε ότι θα ξεπεράσετε το όριο της λογικής. Ακούστε, άλλο συνεργασία, άλλο εθνική συνεννόηση. Γιατί εσάς και η συνεννόηση σας ενοχλεί και το «εθνική». Αυτό είναι το πρόβλημα. Και το «εθνική» και το «συνεννόηση».
      (Χειροκροτήματα από την πτέρυγα του ΛΑΟΣ)
      Κι επειδή εγώ, κύριε Γείτονα, κύριε Βενιζέλο, έχω αρχεία για όλους, θα διαβάσω τι έλεγε ο Πρόεδρος του κόμματός σας –τότε Υπουργός- το 1999 για συνεννόηση και συμβιβασμό. Τότε, βέβαια, ήσασταν κυβέρνηση. Σήμερα λέτε άλλα. Αυτούσιο. Περιοδικό «ΚΛΙΚ» το 1999. Συνέντευξη του Προέδρου του ΠΑΣΟΚ, κύριοι συνάδελφοι. Για να δείτε πώς η α λα καρτ δημοκρατική ευαισθησία είναι ό,τι χειρότερο μπορεί να συμβεί σε έναν άνθρωπο όταν κυρίως έχει πλημμελή μνήμη.
      Λέει: «Συμμαχικές κυβερνήσεις, συμφωνίες και συνεννόηση. Ποτέ δεν είχα πρόβλημα με τις συμμαχικές κυβερνήσεις, παρ΄ότι γνωρίζω ότι στην Ελλάδα η έλλειψη ανοχής στη διαφορετική άποψη δυσκολεύει τις συνεργασίες. Η λέξη «σεβασμός» στο ελληνικό πολιτικό λεξιλόγιο είναι ταυτισμένη με την ήττα. Σε άλλες χώρες η λέξη «σεβασμός» είναι επιτυχία. Ο Έλληνας μπορεί να είναι έμπορος, να κάνει παζάρια, αλλά το στερεότυπο θέλει τους πολιτικούς να είναι αυστηροί και αμετακίνητοι όχι μόνο στα θέματα αρχών, στα οποία συμφωνώ.» Καταλαβαίνετε τι λέει; Και συνεχίζει: «Θέλει ο πολιτικός να πατάει τον αντίπαλό του στο λαιμό, να πεθάνει.»
      Αυτά τα έλεγε ο Πρόεδρος του ΠΑΣΟΚ για συνεννόηση, συμφιλίωση και κυρίως για συνεργασίες. 
      Σήμερα που βλέπει στις δημοσκοπήσεις το 4%, να είναι μπροστά και να προηγείται, τα ξέχασε όλα. Διότι η βουλιμία της εξουσίας, η πείνα για την εξουσία, τα κάνει όλα αυτά δυσθεώρητα, τα κάνει ομιχλώδη. Και ψάχνει να βρει σε εμάς ενοχές για δήθεν συνεργασία με τη Νέα Δημοκρατία. Πλανάστε πλάνην οικτράν. Αν δεν καταλαβαίνετε τι σημαίνει εθνικό χρέος, τι σημαίνει εθνική συνεννόηση, φοβούμαι ότι και τα ελληνικά σας δεν είναι καλά και η μνήμη σας.
      Θα πω και κάτι άλλο, για να κλείσουμε λίγο το θέμα. Άλλο να σε βολεύει μία συνεργασία και να την επιδιώκεις κι άλλο να προτάσσεις το εθνικό καθήκον πάνω από το κομματικό συμφέρον.
      Διότι, κύριοι του ΠΑΣΟΚ, από το αποτέλεσμα των εθνικών εκλογών υπολείπεστε έξι μονάδες. Είστε 32% στις δημοσκοπήσεις. Εμείς είμαστε μιάμιση με δύο μονάδες πάνω από το εθνικό μας αποτέλεσμα. Άρα, εμάς βολεύουν οι εκλογές κι όχι εσάς.
      Βέβαια, τα 350.000.000 ευρώ, που θα χρειαστούν για τις εκλογές, δεν θα τα πληρώσει ο Παπανδρέου ούτε ο Βελόπουλος. Ο ελληνικός λαός θα τα πληρώσει. Και θα καταφύγετε πάλι σε δανεισμούς για να κάνετε μία, δύο, τρεις εκλογικές αναμετρήσεις μόνο και μόνο για να κυβερνήσετε. Εμ, έτσι όπως πάτε δεν θα κυβερνήσετε. Το μόνο που σας ενδιαφέρει είναι να γίνετε εξουσία. 
       Να ξεκαθαρίσουμε, λοιπόν, ορισμένα πράγματα. 
      Πάμε και στη Νέα Δημοκρατία. Ακούστε, κύριοι του ΠΑΣΟΚ και της Νέας Δημοκρατίας. 
      Κύριε Γείτονα, σας εκτιμώ πάρα πολύ. Τα νούμερα, όμως, είναι αμείλικτα. Αφήσατε ένα δημόσιο χρέος 190.000.000.000 ευρώ. Το έκαναν 290.000.000.000 ευρώ. Αυτή είναι η αλήθεια. Το χειρότερο απ’ όλα είναι ότι ακόμα και σήμερα εδώ δεν καταλάβατε τι σημαίνει παγκόσμια κρίση. Ζητάτε εκλογές για να κάνετε τι; Σχέδιο δράσης δεν υπάρχει. Μας μιλάτε μόνο για πράσινη ενέργεια και πράσινα άλογα. 
      ΠΡΟΕΔΡΕΥΩΝ (Γεώργιος Σούρλας): Κύριε Βελόπουλε, να επανέλθουμε τώρα στο νομοσχέδιο;
      ΚΥΡΙΑΚΟΣ ΒΕΛΟΠΟΥΛΟΣ: Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Μη μου λέτε «όχι».
      ΚΥΡΙΑΚΟΣ ΒΕΛΟΠΟΥΛΟΣ: Κύριε Σούρλα, στον κ. Λαφαζάνη επιτρέψατε ένα πεντάλεπτο να μιλήσει…
      ΠΡΟΕΔΡΕΥΩΝ (Γεώργιος Σούρλας): Τέσσερα λεπτά μιλάτε…
      ΚΥΡΙΑΚΟΣ ΒΕΛΟΠΟΥΛΟΣ: Δεν γίνεται αυτό το πράγμα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Να κατεβείτε. Βεβαίως να κατεβείτε.
      ΚΥΡΙΑΚΟΣ ΒΕΛΟΠΟΥΛΟΣ: Όποτε μιλάμε εμείς, μας διακόπτετε.
      ΠΡΟΕΔΡΕΥΩΝ (Γεώργιος Σούρλας): Να κατεβείτε, κύριε Βελόπουλε. Τέσσερα λεπτά μιλάτε…
      ΚΥΡΙΑΚΟΣ ΒΕΛΟΠΟΥΛΟΣ: Ο κ. Λαφαζάνης μιλούσε επί πέντε λεπτά εκτός νομοσχεδίου…
      ΠΡΟΕΔΡΕΥΩΝ (Γεώργιος Σούρλας): Τέσσερα λεπτά μιλάτε εκτός νομοσχεδίου.
      ΚΥΡΙΑΚΟΣ ΒΕΛΟΠΟΥΛΟΣ: …και δεν τον διακόψατε.
      ΠΡΟΕΔΡΕΥΩΝ (Γεώργιος Σούρλας): Να κατεβείτε, κύριε Βελόπουλε.
      ΚΥΡΙΑΚΟΣ ΒΕΛΟΠΟΥΛΟΣ: Όχι. Δεν σας επιτρέπω.
      ΠΡΟΕΔΡΕΥΩΝ (Γεώργιος Σούρλας): Να κατεβείτε.
      ΚΥΡΙΑΚΟΣ ΒΕΛΟΠΟΥΛΟΣ: Δεν σας επιτρέπω, κύριε Σούρλα. Όχι. 
      ΠΡΟΕΔΡΕΥΩΝ (Γεώργιος Σούρλας): Θα σας αφαιρέσω το λόγο αν συνεχίσετε...
      ΚΥΡΙΑΚΟΣ ΒΕΛΟΠΟΥΛΟΣ: Δεν είναι δυνατόν να γίνεται αυτό μόνο σε εμάς…
      ΠΡΟΕΔΡΕΥΩΝ (Γεώργιος Σούρλας): Θα σας αφαιρέσω το λόγο αν συνεχίσετε γενικότερες αναφορές.
      ΚΥΡΙΑΚΟΣ ΒΕΛΟΠΟΥΛΟΣ: Μα, μόνο με εμάς το κάνετε! Μόνο με εμάς το κάνετε, κύριε Σούρλα!
      ΠΡΟΕΔΡΕΥΩΝ (Γεώργιος Σούρλας): Κύριε Βελόπουλε, τέσσερα λεπτά κάνετε γενικότερες αναφορές.
      ΚΥΡΙΑΚΟΣ ΒΕΛΟΠΟΥΛΟΣ: Επί πέντε λεπτά μιλούσε ο κ. Λαφαζάνης εκτός νομοσχεδίου. Επί πέντε λεπτά. Δεν τον διακόψατε ούτε μία στιγμή. Έλεος πια! Έλεος! Όποτε συμβαίνει με εμάς αυτό, μας διακόπτετε. Γιατί το κάνετε αυτό;
      ΠΡΟΕΔΡΕΥΩΝ (Γεώργιος Σούρλας): Πότε έγινε αυτό; 
      ΚΥΡΙΑΚΟΣ ΒΕΛΟΠΟΥΛΟΣ: Επί πέντε λεπτά ο κ. Λαφαζάνης ομιλούσε εκτός νομοσχεδίου. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Ροντούλη είναι έτσι; Χρονομετρήσαμε τον κ. Λαφαζάνη επίτηδες. Το ήξερα ότι θα το κάνετε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      ΚΥΡΙΑΚΟΣ ΒΕΛΟΠΟΥΛΟΣ: Το ήξερα ότι θα το κάνετε. Το κάνετε κατ’ επανάληψη. Δεν σέβεστε το Βουλευτή. 
      ΠΡΟΕΔΡΕΥΩΝ (Γεώργιος Σούρλας): Κύριε Βελόπουλε…
      ΚΥΡΙΑΚΟΣ ΒΕΛΟΠΟΥΛΟΣ: Εκλεγήκαμε για να λέμε αυτά που πιστεύουμε και όχι αυτά που θέλετε. 
      Λέω, λοιπόν, το εξής και κλείνω εδώ με το θέμα αυτό. Με διακόψατε ασκόπως, κύριε Πρόεδρε. Θα το τελείωνα εδώ. 
      Λέω, λοιπόν, το εξής: Η Ελλάδα έχει τεράστια οικονομική κρίση. Φέρνετε ένα νομοσχέδιο. Να, λοιπόν, γιατί εκνευρίστηκα. Διότι πηγαίνω να μπω στο νομοσχέδιο και με διακόπτετε. Φέρνετε ένα νομοσχέδιο. Καλώς ή κακώς θεωρώ ότι ήταν απαραίτητο, κύριε Υπουργέ. Θεωρώ ότι ήταν μία απαραίτητη πράξη. 
      Θα πω, όμως, το εξής: Κάνετε αυτές τις αλλαγές στο άρθρο 10 στο Διοικητικό Συμβούλιο της Επιτροπής Κεφαλαιαγοράς με εκπροσώπους και από την Τράπεζα της Ελλάδας και από το Χρηματιστήριο, χωρίς, όμως, συμμετοχή των χρηματιστών και εκπροσώπων των εισηγμένων εταιρειών, με το σκεπτικό ότι οι τελευταίοι είναι αυτοί που ελέγχονται και είναι ασυμβίβαστο να ελέγχουν.
      Ακούστε, κύριε Υπουργέ, τουλάχιστον για να είμαστε συνεπείς με τις έννοιες. Όπως τονίζετε χαρακτηριστικά η σύνθεση τροποποιείται προκειμένου να διασφαλιστεί η αποφυγή σύγκρουσης συμφερόντων, πράγμα το οποίο, όμως, ξεσηκώνει αντιδράσεις. Αντιδρούν πολύ. Αντιδρά και το συνδικαλιστικό όργανο των μελών του Χρηματιστηρίου Αθηνών και το ΣΜΕΧΑ. 
      Άρα, λοιπόν, αυτοί που τους αφορά, αντιδρούν, δεν το θέλουν. Δεν τους ακούσατε.
      Να σας πω, επίσης, ότι εσείς οι ίδιοι -για να είμαστε πιο σοβαροί- πήρατε μία επιστολή διαμαρτυρίας με τις προτάσεις του ΣΜΕΧΑ, η οποία κατατέθηκε στην Επιτροπή Οικονομικών Υποθέσεων. Στην επιστολή από το ΣΜΕΧΑ εκφράζεται η διαμαρτυρία για την έλλειψη διαβούλευσης με τους ενδιαφερόμενους φορείς. Δηλαδή, κάνετε ένα νομοσχέδιο, αφορά πέντε, δέκα, είκοσι ανθρώπους. Δεν τους καλείτε. Δεν τους ακούτε. Δεν ακούτε τι θέλουν και τι ζητάνε. 
      Άρα, λοιπόν, όταν ο άνθρωπος που τον αφορά ή η ομάδα ή το κοινωνικό σύνολο ή υποσύνολο, που το αφορά το νομοσχέδιο, δεν καλείται, δεν εισακούγεται, αυτό δεν δείχνει δημοκρατική ευαισθησία. Δείχνει μία σπουδή να κλείσουμε ένα νομοσχέδιο όπως – όπως και να το φέρουμε στη Βουλή.
      Θα ήθελα, επίσης, να πω ότι έχουν καταθέσει και προτάσεις οι συγκεκριμένοι άνθρωποι. Ούτε αυτές τις ακούσατε. Προτάσεις από το ΣΜΕΧΑ. Μάλιστα, να σας πω ότι είναι προτάσεις που στηρίζονται και υποστηρίζονται από το ΔΝΤ. Ούτε αυτό ακούσατε.
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Άρα, λοιπόν, υπάρχει και υπόμνημα από την Ένωση Εισηγμένων Εταιρειών, η οποία τονίζει ότι η προτεινόμενη τροποποίηση του διοικητικού συμβουλίου που κάνετε, δεν προέρχεται από ευρωπαϊκή οδηγία, αλλά από μία σύσταση που έγινε από το Διεθνές Νομισματικό Ταμείο. Δεν υπάρχει οδηγία δηλαδή. Άρα, η σπουδή είναι λάθος. Δεν είναι σωστό αυτό που πάτε να κάνετε. Μπορεί κάποιος να διαβλέψει μία αγωνία της Κυβερνήσεως να επιδείξει ένα έργο στα οικονομικά πράγματα, αλλά ξεκινάτε από λάθος κατάσταση. Ξεκινάτε από το ρετιρέ και δεν οικοδομείτε τη βάση. Συνεπώς, λοιπόν, όταν μιλάμε κυρίως για το χρηματιστήριο, πρέπει να είμαστε περισσότερο προσεκτικοί, γιατί το χρηματιστήριο είναι ένας παράγοντας ανάπτυξης, θέλουμε, δεν θέλουμε. Άρα, οι επιλογές πρέπει να είναι προσεκτικές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πρέπει να κλείσω, γιατί πιέζει ο χρόνος. Θα πω το εξής, γιατί κάποιες στιγμές πρέπει να είμαστε συνεπείς σε όσα λέμε. Κλείνοντας, θέλω να πω ότι υπάρχουν χώρες, κύριε Υπουργέ, που έχουν κάνει συγκεκριμένα εγχειρήματα. Υπάρχουν το Βέλγιο, η Γερμανία, η Ισπανία, η Γαλλία -έχω μπροστά μου στοιχεία, αλλά πρέπει να προλάβω και τον χρόνο- η Ιταλία, η Αυστρία, η Ολλανδία, η Σουηδία, η Βρετανία. Έχουν κάνει συγκεκριμένες επιλογές και για το Χρηματιστήριο και για την οικονομία λόγω της κρίσεως. Είναι τελείως αντιφατικές και συγκρουόμενες οι επιλογές αυτών των χωρών με τις δικές σας επιλογές. Άρα, λοιπόν, με τις επιλογές σας θέτετε την Ελλάδα εκτός Ευρώπης. Είναι δεδομένο. 
      Θα ήθελα να πω το εξής. Ζητάτε συναίνεση, αλλά κυβερνάτε δυστυχώς χωρίς σύνεση. Γι’ αυτό κάποια φορά άλλο συναίνεση, άλλο σύνεση, άλλο ταύτιση, άλλο σύγκρουση. Καταλάβετέ το, τα πράγματα είναι πολύ δύσκολα. Απευθύνομαι προς όλους. Η οικονομική κρίση δεν ήλθε ακόμη, έρχεται σε λίγο καιρό.
      Κύριε Πρόεδρε, ζητώ συγγνώμη για τον εκνευρισμό. Άλλαξε το Προεδρείο, αλλά λέω το εξής…
      ΜΑΥΡΟΥΔΗΣ ΒΟΡΙΔΗΣ: Είναι ενιαίο το Προεδρείο. 
      ΚΥΡΙΑΚΟΣ ΒΕΛΟΠΟΥΛΟΣ: Είναι ενιαίο το Προεδρείο, οι συμπεριφορές δεν είναι ενιαίες. Αυτό είναι το πρόβλημα.
      ΠΡΟΕΔΡΕΥΩΝ (Ιωάννης Δραγασάκης): Δεκτή η συγγνώμη, κύριε Βελόπουλε. Σας ευχαριστούμε.
      ΚΥΡΙΑΚΟΣ ΒΕΛΟΠΟΥΛΟΣ: Είπα για τις συμπεριφορές όμως.
                   ΠΡΟΕΔΡΕΥΩΝ (Ιωάννης Δραγασάκης): Ο κ. Αμοιρίδης έχει το λόγο για οκτώ λεπτά.
                   ΙΩΑΝΝΗΣ ΑΜΟΙΡΙΔΗΣ: Αγαπητέ κύριε Πρόεδρε, με όλα όσα έγιναν προηγουμένως μέσα στην Αίθουσα, θυμήθηκα μία ιστορία. Το 1973 ήμασταν νεαροί, κάναμε μια ποδοσφαιρική ομάδα της πόλης, την ονομάσαμε «ΛΕΩΝ». Όταν πήγαμε στο Πρωτοδικείο για το καταστατικό, για να την εγκρίνουν, μας άλλαξαν το όνομα και την ονομάσαμε «ΕΘΝΙΚΟΣ». Πρέπει να καταλάβετε ότι ποτέ με τις λέξεις κάποιος δεν γίνεται πατριώτης, αλλά με τις πράξεις. Και εκεί είναι ακριβώς η δική μας διαφορά. Σήμερα, η Ελλάδα, χρειάζεται στην πράξη πατριωτισμό και να αποφασίσει ο λαός για το αύριο αυτής της χώρας. 
                   Βλέπω ότι στον κατάλογο εδώ δεν υπάρχει κάποιος συνάδελφος από τη Νέα Δημοκρατία. Αποφασίζει η Κυβέρνηση συνεχώς, χωρίς να στηρίζεται από τη Βουλή. Οι άλλοι συνάδελφοι από το ΛΑΟΣ φαίνεται ότι έχουν αναλάβει κάποιο άλλο ρόλο.
      ΚΥΡΙΑΚΟΣ ΒΕΛΟΠΟΥΛΟΣ: ΛΑΟΣ. Στον Αλογοσκούφη να πείτε…
                   ΙΩΑΝΝΗΣ ΑΜΟΙΡΙΔΗΣ: Αυτό σας πείραξε, εάν είναι ΛΑΟΣ ή ΛΑΟΣ και όχι αυτό που κάνετε;
      ΚΥΡΙΑΚΟΣ ΒΕΛΟΠΟΥΛΟΣ: Εσείς θέλετε να αλλάξουμε τον τόνο στο ΠΑΣΟΚ; Να το πούμε ΠΑΣΟΚ;
                   ΙΩΑΝΝΗΣ ΑΜΟΙΡΙΔΗΣ: Κύριοι συνάδελφοι…
      ΚΥΡΙΑΚΟΣ ΒΕΛΟΠΟΥΛΟΣ: Το ΠΑΣΟΚ δεν σταματά με τίποτε. Έλεος πια! Από το απόγευμα επιτίθεσθε. Λίγη ντροπή, λίγη αιδώ δεν έχετε.
                   ΙΩΑΝΝΗΣ ΑΜΟΙΡΙΔΗΣ: Κύριοι συνάδελφοι, επιστρέφει σήμερα η αποστολή από τις Βρυξέλλες με σκυμμένο το κεφάλι. Όλοι είμαστε στεναχωρημένοι, γιατί πραγματικά μια δεύτερη επιτήρηση είναι μια πολύ δύσκολη υπόθεση για όλους τους Έλληνες. Θα μπορούσε, όμως, να είχε αποφευχθεί, εάν το Νοέμβριο που λέγαμε ότι πρέπει να παρθούν μέτρα, ο τότε Υπουργός Οικονομίας δεν έλεγε ότι δεν έχουμε κρίση στην Ελλάδα και έπαιρνε από τότε τα μέτρα. 
                   Σήμερα ακούμε για αύξηση του ΦΠΑ Βέβαια, η Κυβέρνηση λέει ότι δεν υπάρχει τέτοια περίπτωση. Όμως ακούμε και κάτι, κύριε Υπουργέ, για ημιυπαίθριους χώρους. Το ακούν, όμως, και οι εργολάβοι και οι ημιυπαίθριοι χώροι ξεκίνησαν και χτίζονται όλοι πλέον. Θα πάρετε από 1.000.000.000 έως 2.500.000.000, αλλά μπορεί να φθάσετε και στα 4.000.000.000 σε λίγο. Λένε να δοθούν οι εκτάσεις, οι οποίες σήμερα είναι κατειλημμένες αυθαίρετα, που καταλαμβάνονται συνεχώς. Όταν αυτά δημοσιεύονται και κυκλοφορούν, πάντα υπάρχουν οι επιτήδειοι. Το κράτος θα πάρει κάτι από αυτούς, όμως αυτοί θα πάρουν τα πάντα από το κράτος.
                   Μιλάτε για μείωση της δημόσιας δαπάνης και τα Υπουργεία ζητούν εκατόν είκοσι χιλιάδες προσλήψεις. Αυτά θα πρέπει, έστω και εδώ, να τα διευκρινίσετε. Τα διαβάζουμε καθημερινά, τα ακούμε στις τηλεοράσεις. Είναι ή δεν είναι έτσι;
                   Όσον αφορά δε το νομοσχέδιο για τα φωτοβολταϊκά, έχω έναν προβληματισμό. Πάμε πλέον σε μια πράσινη ανάπτυξη που θα γίνεται αναδιανομή του πλούτου ή σε έναν πράσινο καπιταλισμό; Καλή επένδυση, δεν λέω. Όμως, αυτός ο πλούτος που θα παραχθεί από αυτές τις επενδύσεις θα πάει στους πολλούς ή στους λίγους; Πώς αυτό θα μπορέσουμε μέσα από νομοθετική πράξη να το κατοχυρώσουμε; Κάποτε θυμάμαι τα ηλιακά, όπου είχαν δοθεί οικονομικές δυνατότητες και έβαζαν όλοι ηλιακά, για να πάμε τώρα στις νέες κατασκευές, με δομικά υλικά φιλικά προς το περιβάλλον. Μπορούμε να έχουμε ενίσχυση των εγκαταστάσεων ή από αυτήν την εγκατάσταση που θα πουλά το ρεύμα στη ΔΕΗ θα το πληρώνουμε εμείς οι υπόλοιποι; Όμως, εάν δοθούν τα χρήματα από πριν, σε  στοχευμένες δράσεις, στην οικοδομή, στην αγροτική οικονομία, στα θερμοκήπια, να παράγουν αυτόνομα ενέργεια με χρηματοδότηση της εγκατάστασης, να είστε σίγουρος ότι ούτε οι υπόλοιποι Έλληνες θα πληρώνουν χρήματα για να καλύψουν αυτήν την πώληση προς τη ΔΕΗ, αλλά και οι ίδιοι θα έχουν χρηματοδοτηθεί για να προχωρήσουν σε εγκαταστάσεις. Δείτε το λίγο, για να μην πάμε σε έναν πράσινο καπιταλισμό. Είναι πολύ σημαντικό να υπάρχει από τώρα σχεδιασμός για την κατανομή αυτής της πράσινης ανάπτυξης προς τους πολίτες. 
                   Όσον αφορά τον τουρισμό, πώς εννοείτε τον τουρισμό; Για εμένα ο τουρισμός δεν είναι ένα ξενοδοχείο, ένα κτήριο, είναι ο περιβάλλων χώρος, οι δρόμοι πρόσβασης, ο φωτισμός, η καθαριότητα, οι αναπλάσεις, η κοινωνική συνοχή, η συμπεριφορά των κατοίκων μέσα από κοινές δράσεις. Όλα αυτά αφορούν στην Τοπική Αυτοδιοίκηση και δεν αφορούν τους μεγαλοξενοδόχους. Θα πρέπει θεσμικά τουλάχιστον να συζητήσει η Κυβέρνηση με την αυτοδιοίκηση, πριν προχωρήσει σε καταργήσεις εσόδων τα οποία είναι απαραίτητα. Ήδη, έχουν υποθηκεύσει, για να πάρουν δάνεια και να λειτουργήσουν οι δήμοι. Υπάρχουν καταστάσεις, τις οποίες θα σας καταθέσω, όπως λόγου χάριν από τις Κυκλάδες. Είναι 10.000.000 το 2% που εισπράττουν και από τα τέλη κυκλοφορίας θα πάρουν το πολύ 1.000.000 ευρώ. Θα το καταθέσω και αυτό στα Πρακτικά, για να το έχετε.
      Θα σας πω τι έκαναν στην Κύπρο. Η Κυπριακή Κυβέρνηση μείωσε για το 2009 τα τέλη προσγείωσης των αεροπλάνων. Μείωσε το ΦΠΑ από το 8% στο 5% για τις ξενοδοχειακές μονάδες και εφήρμοσε ένα σχέδιο ενίσχυσης του εσωτερικού τουρισμού. Το καταθέτω και αυτό στα Πρακτικά.
          (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Για εμάς, δεν υπάρχει καμμία τέτοια σκέψη. Οι δήμαρχοι σήμερα έδωσαν ξανά συνέντευξη για τη μείωση των εσόδων που έχουν. Είναι τεράστια η μείωση. Θα πρέπει, λοιπόν, να υπάρξει ένας διάλογος και απαντήσεις. 
                   Θέλω να ρωτήσω για τα καζίνο κάτι. Δεν είδα την τροπολογία. Υπάρχει; Έχει κατατεθεί;
                   ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, είναι πολύ ενδιαφέροντα αυτά, αλλά επειδή έγινε πριν παρατήρηση για τον κ. Βελόπουλο, θέλω να πω ότι συζητάμε τα άρθρα 1 έως 16. 
                   ΙΩΑΝΝΗΣ ΑΜΟΙΡΙΔΗΣ: Κύριε Πρόεδρε, δεν μίλησα. Έχω πολλά να πω γι’ αυτό στο άρθρο, όταν θα έρθει. Απλώς για τα καζίνο…
                   ΘΕΟΧΑΡΗΣ ΤΣΙΟΚΑΣ: Κύριε Πρόεδρε, πολλοί από εμάς δεν μίλησαμε επί της αρχής και είναι μια ευκαιρία τώρα…
                   ΠΡΟΕΔΡΕΥΩΝ (Ιωάννης Δραγασάκης): Είναι επί της αρχής; Εν πάση περιπτώσει, ας λάβουμε υπ΄όψιν μας ότι μιλάμε για τα άρθρα.
                  ΙΩΑΝΝΗΣ ΑΜΟΙΡΙΔΗΣ: Το ερώτημα το κάνω για τα καζίνο, γιατί θέλω μια απάντηση. 
                   ΠΡΟΕΔΡΕΥΩΝ (Ιωάννης Δραγασάκης): Πείτε ό,τι θέλετε, αλλά να κάνουμε μια προσπάθεια να συζητήσουμε βάσει του Κανονισμού.
                   ΙΩΑΝΝΗΣ ΑΜΟΙΡΙΔΗΣ: Θα βοηθήσω.
                  Στην εφημερίδα διαβάζουμε ότι θα εξαιρούνται μόνο οι επιχειρήσεις που είναι μέσα στα καζίνο. Σήμερα τα έσοδα των δήμων είναι επί του 2% επί του τζίρου και 30% παίρνει το κράτος. Στην εφημερίδα διαβάζουμε ότι μόνο οι επιχειρήσεις που λειτουργούν μέσα στο καζίνο θα αποδίδουν το 2%. Αυτό είναι ελάχιστο. Οι περισσότερες επιχειρήσεις μέσα, όπως είναι τα μπαρ, θα δίνουν δωρεάν τα ποτά. Θα πρέπει να το δείτε, κύριε Υπουργέ, γιατί είναι ένα ερώτημα στο οποίο θέλουμε μία απάντηση, για να μπορούμε να τοποθετηθούμε τις επόμενες μέρες επί των άρθρων.
                   Αγαπητοί συνάδελφοι, νομίζω ότι είμαστε σε ένα σημείο πλέον στη Βουλή εδώ και ένα μήνα που όχι μόνο νομοθετικό έργο δεν παράγεται, αλλά δεν ενδιαφέρεται κανείς. Αυτό σημαίνει ότι τα νομοσχέδια είναι βιαστικά, στο πόδι, είναι νομοσχέδια τα οποία μαζεύουν διάφορες διατάξεις, για να υπάρξει νομοθετικό έργο. Θα ήθελα να τονίσω ότι εγώ ήλπιζα ότι σε αυτήν τη Βουλή θα έχουμε ένα πολύ σοβαρότερο νομοθετικό έργο και όχι νομοσχέδια αυτού του τύπου που δεν ελκύουν το ενδιαφέρον κανενός και φαίνεται, βέβαια, και από τη Συμπολίτευση, καθώς δεν υπάρχει κάποιος Βουλευτής για να το στηρίξει, πλην του συναδέλφου που είναι ο εισηγητής.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
                  ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε.
                  ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, μπορείτε να μου δώσετε το λόγο για ένα λεπτό; Δεν μπορεί να λέγονται τέτοια πράγματα.
                  ΠΡΟΕΔΡΕΥΩΝ (Ιωάννης Δραγασάκης): Κάθε Βουλευτής μπορεί να λέει ό,τι θέλει και αν υπάρχει αντίρρηση, υπάρχει ο Κοινοβουλευτικός Εκπρόσωπος.
                  Το λόγο έχει ζητήσει ο κ. Ροντούλης.
                  Ορίστε, κύριε Ροντούλη, έχετε το λόγο.
                   ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
                  Προτίμησα να ανέβω στο Βήμα, για να βλέπω κατάματα τους Βουλευτάς του ΠΑΣΟΚ και ιδιαιτέρως τον κ. Στρατάκη που πυροδότησε και το όλο κλίμα. Και το λέω με αγάπη, κύριε Στρατάκη.
              ΕΜΜΑΝΟΥΗΛ ΣΤΡΑΤΑΚΗΣ: Ήμουν δεύτερος μετά την μη συνεργασία με τα άκρα του κ. Πρωθυπουργού.
              ΑΣΤΕΡΙΟΣ ΡΟΝΤΟΥΛΗΣ: Ήδη, από την αρχή της συνεδρίασης, ο Λαϊκός Ορθόδοξος Συναγερμός δέχεται μία σφοδρή επίθεση από το ΠΑΣΟΚ. Και μόνο η αντίδραση αυτή του κόμματος της Αξιωματικής Αντιπολίτευσης καταδεικνύει πόσο τους έχει ενοχλήσει η σύνεση, πόσο τους έχει χαλάσει τα σχέδια η σύνεση με την οποία αντιμετώπισε την έκκληση του Πρωθυπουργού για συναίνεση ο Πρόεδρος του Λαϊκού Ορθοδόξου Συναγερμού. Έδειξε ο Πρόεδρός μας ένα μεγαλείο ψυχής και αυτό εκτιμήθηκε από τον ελληνικό λαό, σε αντίθεση με τη μικροψυχία που επέδειξε ο Πρόεδρος του ΠΑΣΟΚ. Και αυτό έχει καταγραφεί στη συνείδηση του ελληνικού λαού.
      Επειδή δε κάποιοι συνάδελφοι, προσπαθώντας να πυροδοτήσουν το κλίμα στην Αίθουσα, είπαν «να μας απαντήσετε» –απευθυνόμενοι σε εμάς- «για την πολυκατοικία», θέλω λοιπόν να θυμίσω σ’ αυτούς τους συναδέλφους τη ρήση που είπε ο πρώην συνάδελφός τους ο κ. Κατσιφάρας. Είπε δηλαδή; Ότι εάν δεν ήταν ο Ανδρέας Παπανδρέου δεν θα μας ήξερε ούτε ο διαχειριστής της πολυκατοικίας! Άρα, λοιπόν, αφήστε έξω όλα τα περί πολυκατοικίας. 
      ΙΩΑΝΝΗΣ ΜΠΑΝΙΑΣ: Ο θυρωρός της πολυκατοικίας. 
      ΑΣΤΕΡΙΟΣ ΡΟΝΤΟΥΛΗΣ: Ο θυρωρός της πολυκατοικίας δεν θα τους ήξερε. Ευχαριστώ πολύ, για τη διόρθωση.
      Βεβαίως, άκουσα και εξεπλάγην τον κ. Αμοιρίδη, ο οποίος άκουσον, άκουσον, τη στιγμή που ο Πρόεδρος του ΠΑΣΟΚ δίνει στο Ζάππειο ειδικές συνεντεύξεις για την πράσινη ανάπτυξη, απευθυνόμενος ο κ. Αμοιρίδης σε πλήρη αντιδιαστολή με τον Πρόεδρό του στην Κυβέρνηση, την εγκαλεί για δήθεν πράσινο καπιταλισμό. 
      Μα, συνεννοηθείτε στο ΠΑΣΟΚ. Μία θέλετε κεφάλαια για την πράσινη ανάπτυξη, μία είστε κατά του πράσινου καπιταλισμού. Γενικά τα έχετε χαμένα,  έχετε πρασινίσει ακριβώς γιατί δεν έχετε γραμμή, δεν ξέρετε τι θέλετε. Κάνετε μία στείρα μικροκομματική αντιπολίτευση. Ε, αυτό το πράγμα πρέπει να αλλάξει. Και πρέπει να αλλάξει και προς δικό σας όφελος, διότι με τους ρυθμούς που πάτε και με τη στείρα κριτική που κάνετε θα παραμείνετε για πολύ καιρό στα έδρανα της αντιπολιτεύσεως.
      Έρχομαι τώρα στο ΚΚΕ, αν και δεν υπάρχει εκπρόσωπός του στην Αίθουσα. Μας κατηγόρησαν, αναφερόμενοι σε όσα είπε ο εξαίρετος συνάδελφός μας κ. Αϊβαλιώτης, για δυο πράγματα. Είπε ο συνάδελφος του ΚΚΕ . «Μα, αυτοί είναι οι εκπρόσωποι του μεγάλου κεφαλαίου». Το είπε για τον Λαϊκό Ορθόδοξο Συναγερμό και τη Νέα Δημοκρατία. Για τη Νέα Δημοκρατία δεν μας ενδιαφέρει, αλλά εμάς μας ενδιαφέρει. Και είπε και κάτι άλλο. Ότι είναι τα κόμματα του ευρωμονόδρομου!
      Ωραία. Ας πάρουμε την δεύτερη κατηγορία, ότι είμαστε κόμματα του ευρωμονόδρομου. Θέλω να ρωτήσω. Το ΚΚΕ – πού είναι ο εκπρόσωπός του, λείπει από την Αίθουσα- να μας πει: Στην Ευρωβουλή, που είναι επί είκοσι οκτώ έτη, είναι στην ίδια ομάδα με το ΣΥΡΙΖΑ, το άλλο κόμμα του ευρωμονόδρομου; Είναι στην ίδια ομάδα; 
      (Χειροκροτήματα από την πτέρυγα του ΛΑΟΣ)
       Και ευτυχώς υπάρχει εδώ ο Βουλευτής του ΣΥΡΙΖΑ κ. Μπανιάς, να μας πει.  Είναι στην ίδια ομάδα μαζί σας το ΚΚΕ; Και τη μια στιγμή σας λέει κόμμα του ευρωμονόδρομου και την άλλη είστε στην ίδια ομάδα! Ακατανόητα πράγματα, περίεργα πράγματα.
      Ας δω τώρα από μια άλλη οπτική την άλλη κατηγορία που εξαπολύει το ΚΚΕ. ότι είμαστε κόμμα του μεγάλου  κεφαλαίου. Μα, δεν έχουν καταλάβει ότι αυτήν τη στιγμή γίνεται μια προσπάθεια και από την πλευρά της Κυβέρνησης, θα πω εγώ, και από άλλους παράγοντες του δημοσίου βίου προκειμένου να χρησιμοποιηθεί ο τουρισμός ως απορροφητήρας της ανεργίας; Δηλαδή, τα όποια μέτρα, οι όποιες παροχές δίδονται στις ξενοδοχειακές μονάδες δεν δίδονται για το μεγάλο κεφάλαιο, δεν δίδονται για να τσεπώσουν κάποια χρήματα οι μεγαλοξενοδόχοι. Δίδονται για να υπάρξει ένας μοχλός περιορισμού των όποιων απωλειών θέσεων εργασίας. Άρα, λοιπόν, όταν εμείς τασσόμεθα αλληλέγγυοι, δείχνουμε μια αίσθηση «συμπόρευσης» στον οικονομικό και μόνο τομέα. Αυτό το κάνουμε από την αγωνία του κόμματός μας για να μην οξυνθεί η ανεργία, διότι όταν έρχεται το Ινστιτούτο Εργασίας της ΓΣΕΕ και της ΑΔΕΔΥ και λέει ότι το 2009 θα προκύψουν εκατό χιλιάδες νέες θέσεις επιπρόσθετης ανεργίας, κατανοείτε ότι το μείζον πρόβλημα είναι η ανακοπή της ανεργίας. Άρα, λοιπόν, να τα αφήσει αυτά το ΚΚΕ που λέει περί ευρωμονόδρομου και όλα τα συναφή τσιτάτα, διότι κάθε κόμμα κρίνεται για τη συμπεριφορά του και εν τέλει ψηφίζεται από τον ελληνικό λαό.
      Επειδή έχω λίγο χρόνο, κύριε Υφυπουργέ και επειδή είστε σ’ αυτό το ευαίσθητο Υπουργείο και επειδή κάθεστε σε ηλεκτροφόρο καρέκλα, θέλω να σας πω το εξής.
      Μιλάμε εδώ πέρα για φορολογικά μέτρα, για την ανάπτυξη, για οικονομικά μέτρα κ.λπ. Σας έκανα κάποια ερωτήματα χθες τα οποία  έμειναν αναπάντητα. Σήμερα θα σας κάνω ακόμη ένα. Πρέπει να ενημερώσετε το Κοινοβούλιο για τους ρυθμούς υλοποίησης του ΕΣΠΑ, του Δ΄ ΚΠΣ.
      Αυτήν τη στιγμή στελέχη του Υπουργείου σας δηλώνουν ότι εάν μέχρι τον Οκτώβριο του τρέχοντος έτους δεν απορροφήσουμε 2.000.000.000 ευρώ, ήδη από φέτος θα αρχίσουμε να έχουμε απώλειες πόρων που έρχονται από την Ευρωπαϊκή Ένωση. Και το ερώτημα είναι. Πώς θα πετύχουμε αυτούς τους ρυθμούς απορροφητικότητας για να ενισχύσουμε τις τοπικές οικονομίες, τους δήμους κ.λπ. όταν χιλιάδες τελικοί δικαιούχοι δεν έχουν πιστοποιητικό προκειμένου να εντάξουν έργα και δεύτερον πώς θα πετύχουμε υψηλούς ρυθμούς απορροφητικότητας όταν δεν έχουμε τα εργαλεία να το πράξουμε.
      Τι κάνετε με τη συγκρότηση της «ΔΗΜΟΣ Α.Ε.»; Τίποτα. Τι κάνετε με τη συγκρότηση της «ΝΟΜΟΣ Α.Ε.» Τίποτα. Τι κάνετε με τη συγκρότηση των αναπτυξιακών οργανισμών στις περιφέρειες; Τίποτα. Και έρχεστε εδώ και μιλάτε για ανάπτυξη και επενδύσεις! 
      Το μεγαλύτερο όργανο που έχουμε στα χέρια μας για ανάπτυξη αυτή τη στιγμή είναι το ΕΣΠΑ και έχετε μείνει τραγικά πίσω. Φοβάμαι ότι θα μείνετε και τραγικά μόνοι. 
      Ευχαριστώ πολύ.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Σκουλάς.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, μετά το κρεσέντο των Βουλευτών του ΛΑΟΣ (προσφωνήθηκε Λάος)  γίνεται αντιληπτό σε όλους….
      ΑΣΤΕΡΙΟΣ ΡΟΝΤΟΥΛΗΣ: ΛΑΟΣ. (Λαός)….
      ΙΩΑΝΝΗΣ ΣΚΟΥΛΑΣ: Είναι ακρωνύμιο και τονίζεται όπου θέλει ο καθένας. 
      ΑΣΤΕΡΙΟΣ ΡΟΝΤΟΥΛΗΣ: Όπου θέλουμε εμείς. Τότε θα λέμε και εμείς ΠΑΣΟΚ (Πάσοκ). 
      ΙΩΑΝΝΗΣ ΣΚΟΥΛΑΣ: Γίνεται κατανοητό σε όλους ότι αποτελούν πλέον το δεξί δεκανίκι της παραπαίουσας Κυβέρνησης της Νέας Δημοκρατίας. 
      Παρατηρούμε βεβαίως ότι στον κατάλογο των ομιλητών δεν υπάρχει κανείς ομιλητής της Νέας Δημοκρατίας, οπότε το ΛΑΟΣ αναλαμβάνει το ρόλο της Συμπολίτευσης στο πλαίσιο της συναίνεσης με την Κυβέρνηση Καραμανλή.
      Όμως, μαθήματα Δημοκρατίας, όπως έγινε προηγουμένως και πατριωτισμού στο ΠΑΣΟΚ δεν έχετε ούτε το πολιτικό, ούτε το ηθικό ανάστημα να κάνετε. Και τέλος η συναίνεση δεν είναι συνενοχή. Και σ’ αυτόν τον κατήφορο που η Νέα Δημοκρατία οδηγεί τη χώρα, εμείς δεν συναινούμε.
      Θα περίμενε κάποιος σήμερα, με την παγκόσμια οικονομική κρίση που κυριαρχεί, η Κυβέρνηση να αναλάβει επιτέλους πρωτοβουλίες για να μπορέσει να αντιμετωπίσει τις επιπτώσεις της κρίσης αυτής, θα περίμενε κάποιος ότι τα μέτρα που λαμβάνει καθημερινά θα είναι προς την κατεύθυνση προστασίας των καταναλωτών και της προστασίας της αγοράς γενικότερα, θα περίμενε κάποιος ότι οι ρυθμίσεις θα ευνοούσαν την αποσυγκέντρωση του κεφαλαίου ώστε τα χρήματα να αποδίδονται στις ευρύτερες δυνατές ομάδες πολιτών, θα περίμενε κανείς ότι τα προωθούμενα μέτρα θα ενίσχυαν από τη μία τη διαφάνεια στην αγορά και από την άλλη θα ισχυροποιούσαν τους ελεγκτικούς μηχανισμούς, όπως θα περίμενε ότι η Κυβέρνηση της Νέας Δημοκρατίας για μια και μόνο φορά δεν θα επιχειρούσε με ένα νομοσχέδιο σκούπα να ρυθμίσει ανόμοια και ασύνδετα πράγματα. Θα το περίμενε αυτό καθώς το σύνολο της Αντιπολίτευσης και ιδιαίτερα το ΠΑΣΟΚ έχει καταγγείλει εδώ μέσα και έχει επισημάνει ότι τα πολυνομοσχέδια βλάπτουν την ποιότητα του νομοθετικού έργου και τελικά βλάπτουν την ίδια την εικόνα της πολιτικής. 
      Ξεκινώντας με το πρώτο κεφάλαιο, βρισκόμαστε μπροστά σε μια αλληλουχία από ρυθμίσεις που ευνοούν την υπερσυγκέντρωση των εξουσιών και παράλληλα αδυνατούν να προστατεύσουν την αγορά από φαινόμενα αδιαφάνειας. Χαρακτηριστικό παράδειγμα το άρθρο 10, όπου μπαίνουν οι βάσεις για να γίνει η Επιτροπή Κεφαλαιαγοράς, ο μοναδικός και απόλυτος κυρίαρχος της αγοράς. Εκφραστής της κυριαρχίας αυτής θα είναι αναμφίβολα και ο εκάστοτε Υπουργός Οικονομικών που θα μπορεί στο εξής να ρυθμίζει, να αποφασίζει, να εκτελεί, να ελέγχει, αλλά και να ελέγχεται από τον ίδιο για τις αποφάσεις που θα λαμβάνει. 
      Αυτό τον καθαρά αντιφατικό ρόλο του Υπουργού, ένα διπλό ρόλο ελεγκτή και ελεγχόμενου είναι δύσκολο να τον κατανοήσουμε, ή μάλλον είναι εύκολο να τον υποπτευθούμε. Τέτοια φαινόμενα και τέτοιες καταστάσεις θα πρέπει αντί να ευνοούνται και να διογκώνονται να περιορίζονται, να ελέγχονται και να ελαχιστοποιούνται. Στο δεύτερο κεφάλαιο, στο άρθρο 16 του νομοσχεδίου ασχολείται αποκλειστικά με την κύρωση της κοινής υπουργικής απόφασης για την υπαγωγή της επιχείρησης «NEXT SOLAR» στις διατάξεις του ν. 3299/2004. Παραδέχεστε έτσι εμμέσως ότι απέτυχαν πλήρως τα σχέδιά σας στην αγορά των ανανεώσιμων πηγών ενέργειας και κυρίως στην περίπτωση των φωτοβολταϊκών που τα παρουσίασαν ως ένα άλλο Ελ Ντοράντο. 
      Οι επιδόσεις της χώρας σε ευρωπαϊκό και παγκόσμιο επίπεδο δεν αφήνουν πολλά περιθώρια για αισιοδοξία και θριαμβολογίες. Το τέταρτο και τελευταίο κεφάλαιο του νομοσχεδίου παρουσιάζει μεγάλο ενδιαφέρον. Ειδικότερα τα άρθρα 23 και 27. Είναι αναγκαίο να τονιστούν οι παράμετροι που τα συναρμόδια Υπουργεία δεν έλαβαν υπ' όψιν τους στο ελάχιστο. Στο άρθρο 23 η Κυβέρνηση της Νέας Δημοκρατίας προχωρά στη μείωση του τέλους παρεπιδημούντων από το 2% στο 0,5% για τους δήμους. Εδώ θα πρέπει να ξεκαθαρίσουμε ότι αυτό το τέλος δεν αποτελεί φόρο αλλά είναι ανταποδοτικό, βαρύνει τον πελάτη, τον χρήστη των υπηρεσιών, ενσωματώνεται στη τιμή, εισπράττεται από τον ξενοδόχο και αποδίδεται στην Τοπική Αυτοδιοίκηση. Έχω εδώ μια επιστολή του Δημάρχου Χερσονήσου Σπύρου Δανέλη, ο οποίος ρωτά πώς άραγε θα μπορούσε ένας τουριστικός δήμος να αντεπεξέλθει στις οξυμένες απαιτήσεις αλλά και στην κατασκευή έργων που απαιτούνται όταν κατά τη διάρκεια του μισού έτους πρέπει να εξυπηρετήσει τον επταπλάσιο πληθυσμό και οι κρατικές επιχορηγήσεις δεν διαφοροποιούνται με τους μόνιμου πληθυσμού δήμους της κάθε γωνίας της χώρας. 
      Για παράδειγμα, ο Δήμος Χερσονήσου έχει έσοδα το 2008 από τέλη παρεπιδημούντων 2.700.000 ευρώ. Από τέλη εκδιδόμενων λογαριασμών επιχειρήσεων υγειονομικού ενδιαφέροντος 800.000 ευρώ. Σύνολο 3.500.000 ευρώ. Έσοδα από ΚΑΠ 1.440.000 ευρώ. Εάν χάσουν το 2% θα έχουν ένα έλλειμμα 2.000.000 ευρώ. Υπολογίζουν ότι από τα τέλη κυκλοφορίας θα εισπράξουν 130 έως 180.000 ευρώ. Πώς, λοιπόν, αυτός ο δήμος θα καταφέρει να επιβιώσει. 
      Έχω καταθέσει ερώτηση στη Βουλή πέρυσι στις 26-6-2008 προς τον Υπουργό και ρωτούσα τότε γιατί ακουγόταν στις εφημερίδες ότι θα καταργηθεί το τέλος. Μου απάντησε ο Υφυπουργός κ. Νάκος στις 6 Αυγούστου του 2008 λέγοντας ότι δεν είναι στις προθέσεις του Υπουργείου Εσωτερικών η μείωση των εσόδων των ΟΤΑ, αλλά αντίθετα αποτελεί πάγια επιδίωξή του η διασφάλιση των αναγκαίων πόρων για την άσκηση των θεσμοθετημένων αρμοδιοτήτων και ότι κατά συνέπεια σ' αυτό το πλαίσιο το Υπουργείο δεν προτίθεται να εξετάσει μονομερώς την κατάργηση ενός θεσμοθετημένου πόρου χωρίς πρόβλεψη για την πλήρη αναπλήρωσή του και τη διασφάλιση των εσόδων των ΟΤΑ. 
      (Στο σημείο αυτό ο Βουλευτής κ. Σκουλάς καταθέτει για τα Πρακτικά την προαναφερθείσα ερώτησή του και την απάντηση του κυρίου Υφυπουργού, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πώς, λοιπόν, μετά από ένα χρόνο έρχεσθε εδώ, καταργείτε αυτό το τέλος και ειδικά οι τουριστικοί δήμοι δεν θα μπορούν να κάνουν τη δουλειά τους. Είναι δεδομένο ότι δεν μπορούμε να συναινέσουμε σε ένα πολυνομοσχέδιο όπως το σημερινό που ρυθμίζει ανόμοια θέματα και δημιουργεί πολλά προβλήματα σε μία σειρά από κυρίαρχα ζητήματα τόσο της πολιτικής, όσο και της οικονομικής ζωής του τόπου. Δεν μπορούμε να γίνουμε συνένοχοι σε νομοσχέδιο που ευνοεί την αδιαφάνεια, την έλλειψη ελέγχου στα οικονομικά δεδομένα, σε ένα νομοσχέδιο που ευνοεί ξεκάθαρα την υπερσυγκέντρωση των πόρων στο κέντρο, στο κράτος, σε βάρος της περιφέρειας και της Τοπικής Αυτοδιοίκησης. Είναι δεδομένο ότι δεν θα καταστούμε συναίτιοι της καταρρευσης του τουρισμού στην Ελλάδα γιατί εμείς έχουμε και σχέδιο και προτάσεις σε αντίθεση με σας που επιχειρείτε κάθε μέρα με ημίμετρα. Είναι τέλος δεδομένο ότι καταψηφίζουμε το νομοσχέδιο γιατί για μια ακόμα φορά ζητάμε διαφάνεια στην ποιότητα του νομοθετικού έργου. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Δραγασάκης): Ο κ. Ζωίδης έχει το λόγο. 
      ΝΙΚΟΛΑΟΣ ΖΩΙΔΗΣ: Ευχαριστώ, κύριε Πρόεδρε. 
      «Πλίνθοι τε και κέραμοι ατάκτως ερριμμένοι». Ίσως, κυρίες και κύριοι συνάδελφοι, αυτή να ήταν η περιγραφή του νομοσχεδίου που συζητάμε σήμερα. Ένα συνονθύλευμα, μία συρραφή διαφόρων νομοθετικών πρωτοβουλιών χωρίς ουσιαστική και πλήρη διαβούλευση με τους εμπλεκόμενους φορείς που ξεκινάνε από το σύστημα των άυλων τίτλων και τη λειτουργία της Κεφαλαιαγοράς, περνάνε στην έγκριση μιας επένδυσης και αναφέρονται σε διάφορα φορολογικά και άλλα μέτρα. 
      Επιτρέψτε μου, μια και ήρθε ο κ. Μπέζας, να ανοίξω μία παρένθεση και να αναφερθώ σε ένα πρόβλημα που υπάρχει στο Τελωνείο Καλύμνου. Έχω καταθέσει δύο ερωτήσεις. Είναι ένα νησί με δεκαεπτά χιλιάδες κατοίκους, με δύο εταιρείες πετρελαιοειδών και με επτακόσια αλιευτικά σκάφη επαγγελματικά. Αντί οκτώ ατόμων που προβλέπει ο οργανισμός του έχει δύο. Παρά τις δύο ερωτήσεις και παρά την έγγραφη υπόσχεσή σας ότι θα μεταταγούν έξι άτομα οι πληροφορίες λένε ότι μεταθέτονται τρεις υπάλληλοι και μάλιστα αυτοί ξεφεύγουν από το Τελωνείο της Ρόδου. Δηλαδή και εκεί που υπάρχει μικρότερο πρόβλημα, δημιουργείται μεγαλύτερο. Έτσι δεν είναι δυνατόν να λειτουργήσουν ευαίσθητες  υπηρεσίες που έχουν να κάνουν με τη διαχείριση χρήματος δεδομένου ότι το πετρέλαιο έχει ατέλειες που εκεί πρέπει να είμαστε πολύ προσεκτικοί στη διαχείρισή τους. 
      Όσον αφορά το σύστημα άυλων τίτλων είναι αλήθεια ότι γίνεται μια προσπάθεια να μπει ένας έλεγχος, μία διαδικασία που να κάνει πιο εύληπτη τη λειτουργία της Κεφαλαιαγοράς. Όλοι όμως μένουμε στο ότι το ουσιαστικό μέρος αυτού του νομοθετήματος έγκειται στο ότι η Επιτροπή Κεφαλαιαγοράς από εννεαμελής γίνεται επταμελής και ο πλήρης έλεγχός της περιέρχεται στο κράτος και στον Υπουργό. Φαίνεται ότι η Κυβέρνηση της Νέας Δημοκρατίας δεν πιστεύει και πολύ σ’ αυτό που λέμε ανεξάρτητη λειτουργία κρίσιμων οργάνων. 
      Επιτρέψτε μου να υπενθυμίσω ότι προ μηνών καταργήθηκε και έγινε εξαρτημένη η ανεξάρτητη αρχή για το «ξέπλυμα» του μαύρου χρήματος. Εξοβελίστηκε ένας κρατικός λειτουργός πολύ υψηλών προδιαγραφών που έχαιρε σεβασμού από όλο τον ελληνικό λαό. Από τότε δεν γνωρίζουμε εάν συστάθηκε η νέα εξαρτημένη επιτροπή για την πάταξη του «βρώμικου» χρήματος, όταν εκκρεμούν υποθέσεις που τουλάχιστον την περιέργεια στο μέσο Έλληνα πολίτη δημιουργούν αν διακινήθηκε δηλαδή «μαύρο» χρήμα στην υπόθεση του Βατοπεδίου, στα ομόλογα, σε άλλες μονές που είχαν περίεργες λειτουργίες. Εν πάση περιπτώσει υπάρχει το αίσθημα ότι σε αυτή τη χώρα ο καθένας μπορεί να κάνει ό,τι θέλει. Πρόσφατα είχαμε παρόμοιο πρόβλημα στην ιδιαίτερη εκλογική μου περιφέρεια, στην Κάρπαθο. Κανένας δεν ξέρει αν η πάλαι ποτέ ανεξάρτητη και ήδη σήμερα «εξαρτημένη» αρχή υπάρχει και κάνει τη δουλειά της. 
      Επομένως, θα πρέπει να σκεφθούμε πολύ σοβαρά τη λειτουργία της πολιτείας μας στο σύνολό της όσον αφορά την αίσθηση δικαίου που πρέπει να χαρακτηρίζει όλες τις ενέργειές μας. Δεν θα πω περισσότερα για την Επιτροπή Κεφαλαιαγοράς ούτε για την επένδυση της «NEXT SOLAR» στην Αρκαδία. Είναι μία πρωτοβουλία την οποία επικροτούμε. Ψηφίζουμε υπέρ της επένδυσης. Είμαστε υπέρ του να περιορίσουμε τις γραφειοκρατικές διαδικασίες. Άλλωστε αυτό είναι και πρόταση της ΟΚΕ, διότι όντως η διαδικασία που πρέπει να καλύψει και να θωρακίσει την προσπάθεια που βραδυπορεί για τη δημιουργία των Ανανεώσιμων Πηγών Ενέργειας προφανώς θα πρέπει να ξεκολλήσει από τα στεγανά στα οποία βρίσκεται σήμερα με αποτέλεσμα η χώρα μας να είναι πολύ πίσω στον τομέα των ΑΠΕ και εν προκειμένω των φωτοβολταϊκών. 
      Σήμερα συζητούμε μέχρι το άρθρο 16. Την Τρίτη θα επανέλθει το θέμα των λοιπών διατάξεων μεταξύ των οποίων είναι και τα περιβόητα τέλη παρεπιδημούντων και επειδή πιστεύω ότι δεν έχει γίνει κατανοητό στην Αίθουσα τι σημαίνει αυτό για συγκεκριμένες γεωγραφικές περιοχές της χώρας μας, θα ήθελα –βεβαίως απουσιάζει ο κύριος Υπουργός- να καταθέσω για να υπάρχει στα Πρακτικά -και ίσως αποτελέσει αντικείμενο επεξεργασίας από την Κυβέρνηση- πίνακα με το πόσα χρήματα χάνει, επί παραδείγματι ο Nομός Δωδεκανήσου. Αναφέρω ότι είναι 16.000.000 ευρώ.
      Θέλω να επισημάνω ότι το μέτρο αυτό εξαγγέλθηκε από τον Πρωθυπουργό, υποτίθεται για να στηρίξει τον τουρισμό. Θέλω να σας βάλω να προβληματιστείτε. Πώς ενισχύεται ο τουρισμός, όταν τα τέλη παρεπιδημούντων είναι ανταποδοτικά τέλη που πληρώνουν οι χρήστες του τουριστικού προϊόντος για να μπορέσουν οι τοπικές κοινωνίες, οι δήμοι να βελτιώσουν τις δομές τους και την παροχή τουριστικών υπηρεσιών; Πολλοί από αυτούς τους δήμους έχουν στα τακτικά τους έσοδα τα τέλη παρεπιδημούντων σε ποσοστό που ξεπερνά το 40%, το 50% και σε μερικούς το 60%.
      Άρα, το μόνο βέβαιο είναι ότι θα βρεθούν σε πλήρη αδυναμία αυτοί οι δήμοι. Δεν θα μπορέσουν καν να προσφέρουν τις στοιχειώδεις υπηρεσίες  που πρέπει να προσφέρουν για να αναβαθμιστεί το τουριστικό προϊόν και άρα να έχουμε ελπίδα ότι θα έχουμε περισσότερους επισκέπτες –και άρα θα μεγαλώσει η πίτα- ενώ είναι πλέον βέβαιο ότι τα μέχρι σήμερα λεχθέντα από την Κυβέρνηση πόρρω απέχουν από το να καλύψουν αυτό το έσοδο που χάνουν οι δήμοι.
      Υπενθυμίζω ότι επειδή η υπόθεση αυτή έτυχε ευρύτερης συζήτησης και επεξεργασίας από όλους τους φορείς, με προεξάρχουσα την Κεντρική Ένωση Δήμων και Κοινοτήτων, πρόσφατα, στις 20 του μηνός, ο Πρόεδρος της ΚΕΔΚΕ και σημαίνον, προβεβλημένο στέλεχος της Νέας Δημοκρατίας δήλωσε: «Η αξιοπιστία στην πολιτική είναι κάτι που η Κυβέρνηση οφείλει πάντα να ενθυμείται. Αφού πρώτα τελείως πραξικοπηματικά εξήγγειλαν στην ουσία την κατάργηση του θεσμοθετημένου πόρου 2% για τους ΟTA -πόρος που καταβάλλεται από τους πολίτες και όχι από το κράτος- στη συνέχεια δεσμεύτηκαν οι αρμόδιοι Υπουργοί ότι αυτό δεν πρόκειται να συμβεί χωρίς να βρεθεί τρόπος ισάξιας αναπλήρωσής του. Τώρα επανέρχονται στην αρχική θέση τους πιεζόμενοι από συγκεκριμένες συντεχνίες εχόντων. Επειδή την προσωπική μου αξιοπιστία δεν πρόκειται να τους τη χαρίσω, θέλω να τους ενημερώσω ότι ή τηρούνται τα συμφωνηθέντα ή ας αναζητήσουν άλλο Πρόεδρο της ΚΕΔΚΕ για συνομιλητή τους». Αυτά είπε ο κ. Κακλαμάνης. Το καταθέτω για να υπάρχει στα Πρακτικά.
      (Στο σημείο αυτό ο Βουλευτής κ. Νικόλαος Ζωΐδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μην παίζετε, κύριε Υπουργέ, με τη δυνατότητα επιβίωσης κάποιων συγκεκριμένων γεωγραφικών περιοχών. Έχετε περιθώριο μέχρι την Τρίτη. Σκεφτείτε το καλά. Ή φέρτε προτάσεις, όπως αυτές που κατέθεσε το ΠΑΣΟΚ διά του Προέδρου του, που θα στηρίξουν πραγματικά το τουριστικό προϊόν ή αποσύρετε την επίμαχη διάταξη, άλλως ανοίγετε τον ασκό του Αιόλου και βέβαια δεν είναι ο πρώτος ούτε και ο τελευταίος υποθέτω. 
      Πρέπει να καταλάβατε ότι δεν μπορείτε να νομοθετείτε στο πόδι, δεν μπορείτε να στρέφετε κοινωνικές τάξεις, τη μία απέναντι στην άλλη, δεν μπορείτε να διακυβεύετε την ευημερία και την οικονομική επάρκεια των κατοίκων αυτής της χώρας.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Ζωΐδη.
      Το λόγο έχει ο κ. Κουτμερίδης για οκτώ λεπτά.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, είναι πραγματικά εντυπωσιακό το ότι τόσο επί της αρχής όσο και επί των άρθρων οι συνάδελφοι Βουλευτές της Κυβέρνησης απέχουν από τη συζήτηση αυτού του νομοσχεδίου.
      Πραγματικά, κύριε Υφυπουργέ, τι συμβαίνει; Τόσο στη συζήτηση επί της αρχής…
      ΚΩΝΣΤΑΝΤΙΝΟΣ ΓΕΙΤΟΝΑΣ: Απέχει και ο κύριος Υπουργός!
      ΕΥΣΤΑΘΙΟΣ ΚΟΥΤΜΕΡΙΔΗΣ: Και ο κύριος Υπουργός; Ο κύριος Υπουργός, αγαπητέ συνάδελφε, βρίσκεται τουλάχιστον στις Βρυξέλλες. Οι συνάδελφοι της Κυβέρνησης;
      Πραγματικά δεν μπορώ να καταλάβω τι συμβαίνει. Τόσο στη συζήτηση επί της αρχής όσο και επί των άρθρων οι Βουλευτές της Κυβέρνησης «λάμπουν» διά της απουσίας τους. Απέχουν συνειδητά θα έλεγα και προκλητικά. Δεν στηρίζουν το νομοθετικό έργο της Κυβέρνησης. Εδώ, αγαπητοί συνάδελφοι, έχουμε μία ισχνή κοινοβουλευτική Πλειοψηφία από την Κυβέρνηση, αλλά έχουμε και πλήρη κοινοβουλευτική αδιαφορία. 
      Εμείς, κύριοι συνάδελφοι, τονίσαμε με έμφαση και στη συζήτηση επί της αρχής ότι καταψηφίζουμε αυτό το πολυνομοσχέδιο, γιατί είναι ένα πολυνομοσχέδιο-σκούπα, ένα νομοσχέδιο θα το έλεγα «κάδος απορριμμάτων», όπου βάλατε μέσα μία σειρά από διευθετήσεις και ρυθμίσεις για όλα τα θέματα, για θέματα που αφορούν την Επιτροπή Κεφαλαιαγοράς, για φορολογικά θέματα, για επενδυτικά θέματα, όπως και συμπληρώσατε αλλά και μία σειρά από διαφορετικές τροπολογίες.
      Η νοοτροπία σας αυτή να φέρνετε τέτοια νομοσχέδια δημιουργεί τεράστια προβλήματα τόσο στη νομοθετική εργασία μας εδώ, στη Βουλή, αλλά και προβλήματα εφαρμογής των νόμων που ψηφίζονται στη Βουλή. Είναι γεγονός πως πλέον δομικά στοιχεία της νομοθετικής δραστηριότητάς σας είναι η προχειρότητα, ο αιφνιδιασμός και η αδιαφάνεια.
       Κύριοι συνάδελφοι, έχουμε πει πως σ’ αυτό το νομοσχέδιο υπάρχουν και σωστές ρυθμίσεις, οι οποίες αν μη τι άλλο –στην πληθώρα αυτών των διευθετήσεων- δεν ήταν δυνατόν και να μην υπήρχαν. Ο πυρήνας όμως της αντιπολίτευσής μας εστιάζεται κυρίως στα δύο άρθρα, στο άρθρο 10 που αφορά το διορισμό και τον πλήρη έλεγχο της Επιτροπής Κεφαλαιαγοράς και στο άρθρο 23 που αφορά τη μείωση του τέλους παρεπιδημούντων.
      Όσον αφορά το άρθρο 10 για τον έλεγχο και το διορισμό της Επιτροπής Κεφαλαιαγοράς από τον Υπουργό Οικονομίας και Οικονομικών, κύριε Υφυπουργέ, είναι πραγματικά εντυπωσιακό το γεγονός ότι σε μια εποχή που χρειάζεται να προστατέψουμε και να αναβαθμίσουμε την αυτονομία και την αυτοτέλεια της Επιτροπής Κεφαλαιαγοράς, έρχεστε να επιβάλετε τον πλήρη έλεγχο και τη χειραγώγηση της επιτροπής από τον εκάστοτε Υπουργό. Χωρίς κανένα διάλογο, χωρίς διαβούλευση, αιφνιδιαστικά και αυταρχικά παίρνετε μια απόφαση και μειώνετε το συμβούλιο, το κάνετε επταμελές. 
      Εγώ πραγματικά δεν μπορώ να αντιληφθώ ποιος είναι ο λόγος που παίρνετε αυτήν την απόφαση και μάλιστα εσείς που κάνατε σημαία σας το σκάνδαλο του Χρηματιστηρίου και που βέβαια εδώ και πέντε χρόνια, που είστε Κυβέρνηση, αυτό που πετύχατε είναι το πλήρες κουκούλωμα, την πλήρη συσκότιση. Πέντε χρόνια δεν υπάρχει καμμία ευθύνη και καμμία τιμωρία.
      Έρχεσθε σήμερα μ’ αυτό τον αιφνιδιαστικό τρόπο να νομοθετήσετε τον πλήρη έλεγχο και τη χειραγώγηση της Επιτροπής Κεφαλαιαγοράς, εξαιρώντας μάλιστα βασικούς θεσμικούς φορείς, όπως το ΣΜΕΧΑ, την Ένωση Τραπεζών και το ΣΕΒ.
      Όσον αφορά  το άρθρο 23, για τη μείωση του τέλους παρεπιδημούντων, εμείς, κύριε Υφυπουργέ, πιστεύουμε πως δεν λύνεται ένα πρόβλημα μεταφέροντάς το από μία κοινωνική ομάδα σε άλλη. Σε μια εποχή που όλοι συμφωνούμε πως πρέπει να μεταφέρουμε περισσότερες αρμοδιότητες και περισσότερους πόρους στην Τοπική Αυτοδιοίκηση, έρχεσθε εσείς τώρα να τινάξετε, πραγματικά, στον αέρα τους προϋπολογισμούς των τουριστικών δήμων.
      Βεβαίως, υπάρχει η αντίδραση της ΚΕΔΚΕ, η οποία καταθέτει πως η απώλεια αυτών των εσόδων δεν αναπληρώνεται με οποιαδήποτε αύξηση των τελών κυκλοφορίας ή τη δήθεν, σε βάθος χρόνου, απόδοση των οφειλών από την Κυβέρνηση στην Τοπική Αυτοδιοίκηση.
      Κυρίες και κύριοι συνάδελφοι, ο κύριος Υπουργός της Οικονομίας επιστρέφει από τις Βρυξέλλες με «κατεβασμένο» κεφάλι και γεμάτο καλάθι από φορολογικά βάρη για τα μεσαία και χαμηλά εισοδηματικά στρώματα. Ο προϋπολογισμός του 2007 και η αύξηση του ελλείμματος πάνω από το 3% θα οδηγήσουν δυστυχώς και πάλι τη χώρα μας σε καθεστώς νέας επιτήρησης.
      Το Πρόγραμμα Σταθερότητας και Ανάπτυξης δεν το εμπιστεύονται στην Ευρωπαϊκή Επιτροπή. Χάθηκε η αξιοπρέπεια της χώρας μας, χάθηκε η αξιοπιστία της χώρας μας τόσο στην Ευρώπη αλλά και στους διεθνείς οικονομικούς οίκους. Δυστυχώς η Κυβέρνηση της Νέας Δημοκρατίας με καθυστέρηση πολλών μηνών αντιλήφθηκε την παγκόσμια οικονομική κρίση, με καθυστέρηση πολλών μηνών αντιλήφθηκε ότι οι επιβαρύνσεις στην ελληνική οικονομία και την ελληνική κοινωνία θα είναι μεγαλύτερες, με καθυστέρηση πολλών μηνών αντιλήφθηκε ότι χρειάζεται ένα ολοκληρωμένο και τεκμηριωμένο σχέδιο για τη στήριξη των μικρομεσαίων επιχειρήσεων και των νοικοκυριών. Βρήκε ένα ευχάριστο άλλοθι, την παγκόσμια οικονομική κρίση, για να φορτώσει επάνω της την κακή οικονομική και κοινωνική κατάσταση της χώρας μας. 
      Κύριε Υφυπουργέ, αν διαβάσετε όλες τις τοποθετήσεις μας, τόσο του Προέδρου μας αλλά και όλων των Βουλευτών, θα διαπιστώσετε ότι πριν από έναν χρόνο σας λέγαμε αυτό που έλεγαν διεθνείς οικονομικοί οίκοι, οικονομολόγοι, πανεπιστημιακοί, ότι επέρχεται μια παγκόσμια χρηματοπιστωτική κρίση. Εσείς βέβαια με την ευφορία των δημοσκοπήσεων μας λέγατε ότι η ελληνική οικονομία είναι θωρακισμένη και αντέχει. Μας λέγατε ότι αυτά που σας λέμε εντάσσονται  σε μια σειρά από έναν στείρο αντιπολιτευτικό λόγο. Σήμερα όμως που οι κακές προβλέψεις μας έγιναν πραγματικότητα, σήμερα που η χώρα μας δέχεται τις μεγαλύτερες επιβαρύνσεις απ’ αυτήν την κρίση έρχεστε και ζητάτε συναίνεση απ’ αυτούς που επί πέντε χρόνια κατηγορήσατε και λοιδορήσατε. Σήμερα έρχεστε ταπεινωμένοι και ανίκανοι να διαχειριστείτε αυτό το μεγάλο πρόβλημα και ζητάτε συναίνεση και συνεννόηση. Είναι γεγονός πως ο κύριος Πρωθυπουργός και η Κυβέρνηση της Νέας Δημοκρατίας τώρα ανακάλυψαν τις λέξεις: «συναίνεση» και «συνεννόηση». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου λίγο χρόνο ακόμη, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Συνεχίστε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Γιατί, κύριοι της Κυβέρνησης, δεν συναινέσατε στις τόσες ολοκληρωμένες προτάσεις που σας καταθέσαμε; Γιατί, κύριοι  της Κυβέρνησης, δεν κάνατε δεκτή έστω και μία πρότασή μας; Γιατί, κύριοι της Κυβέρνησης, δεν συμφωνήσατε επί πέντε ολόκληρα χρόνια να προσπαθήσουμε μαζί να λύσουμε μερικά από τα μεγάλα και χρόνια προβλήματα που αντιμετωπίζει η χώρα μας; Κι έρχεστε σήμερα και ζητάτε συναίνεση. Κι εμείς λέμε: συναίνεση, ναι, με πρόγραμμα,  με σχέδιο και με στόχους. Συναίνεση όμως για αναζήτηση συνενόχων όχι! Το κόστος της ανικανότητάς σας θα το πληρώσετε ολόκληρο εσείς! 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Κουτμερίδη.
      Το λόγο έχει ο κ. Σγουρίδης για οκτώ λεπτά. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Η απορία των συναδέλφων Βουλευτών εδώ στην Αίθουσα είναι πώς είναι δυνατόν σήμερα να συζητάμε μόνο τα δύο πρώτα κεφάλαια, όπου λίγες παρατηρήσεις τεχνικού χαρακτήρα μπορούμε να κάνουμε, και δεν συζητάμε τα υπόλοιπα άρθρα μαζί, ενώ συνήθως μας πιέζετε να συζητάμε ολόκληρο το νομοσχέδιο μαζί. Και αναρωτιόμαστε, μήπως ακόμη ο κ. Νικήτας Κακλαμάνης εκβιάζει την Κυβέρνηση και θα παραιτηθεί από Πρόεδρος της ΚΕΔΚΕ και περιμένετε ακόμη σε διαπραγματεύσεις τι θα γίνει με το άρθρο 23; Αυτή είναι η απορία μας και περιμένουμε να δούμε, την επόμενη βδομάδα μήπως λήξουν οι διαπραγματεύσεις και κάνετε το βήμα πίσω και μπορέσει ο κ. Νικήτας Κακλαμάνης να παραμείνει ως Δήμαρχος Αθηναίων στην ΚΕΔΚΕ.  
      Συζητάμε, λοιπόν, το Α΄ Κεφάλαιο του νομοσχεδίου για το Σύστημα των Άυλων Τίτλων.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, απάντηση δεν θα δώσετε;
      ΠΡΟΕΔΡΕΥΩΝ (Ιωάννης Δραγασάκης): Αργότερα. 
      ΑΠΟΣΤΟΛΟΣ ΚΑΚΛΑΜΑΝΗΣ: Στο Προεδρείο απευθύνομαι. 
      ΠΑΝΑΓΙΩΤΗΣ ΣΓΟΥΡΙΔΗΣ: Επαναλαμβάνω λοιπόν ότι συζητάμε, κύριε Πρόεδρε, το Σύστημα Άυλων Τίτλων, τα ζητήματα που αφορούν την εισαγωγή αλλοδαπών εταιρειών στο Χρηματιστήριο, αλλαγές του Διοικητικού Συμβουλίου της Κεφαλαιαγοράς -καταργείτε τη συμμετοχή του ΣΜΕΧΑ και άλλων φορέων- αλλαγές στον τρόπο Συνεγγυητικού Κεφαλαίου, ζητήματα λειτουργίας των Ανωνύμων Εταιριών Επενδύσεων Χαρτοφυλακίου και των Ανωνύμων Εταιρειών Παροχής Επενδυτικών Υπηρεσιών και θέματα ευθύνης μελών του Χρηματιστηρίου Αθηνών. Κατά βάση αυτές οι διατάξεις έρχονται πρώτα πρώτα για να δώσουν χρηματιστηριακή ύλη σε μια περίοδο που πράγματι οι χρηματιστηριακές επιχειρήσεις βρίσκονται στα τελευταία τους. Πρέπει να πούμε εδώ αυτό το οποίο συνέβαινε όταν η ΔΕΗ και ο ΟΤΕ ως μετοχές, πριν από την αποϋλοποίηση, εντάσσονταν στο Χρηματιστήριο της Νέας Υόρκης ή στο Χρηματιστήριο του Λονδίνου. Έπρεπε να υπάρχει ένας τρόπος μέσα από τον οποίο αυτές οι μετοχές που δεν είχαν αποϋλοποιηθεί να μπορέσουν να γίνονται διαπραγματεύσιμες στο Χρηματιστήριο της Νέας Υόρκης και του Λονδίνου. Αυτό το πράγμα αντιστρόφως γίνεται στο Χρηματιστήριο Αθηνών, όπου με μία διαδικασία μπορούν να εγγράφονται μετοχές, οι οποίες δεν έχουν αποϋλοποιηθεί, από άλλα χρηματιστήρια κι επίσης και για τα ναυτιλιακά να συμβαίνει το ίδιο. 
      Εκείνο που δεν μπορούμε να καταλάβουμε -και σας το έχουμε πει χιλιάδες φορές- είναι το γιατί αλλάζετε τη σύνθεση του Διοικητικού Συμβουλίου της Επιτροπής Κεφαλαιαγοράς, γιατί βγάζετε τους φορείς έξω. Και έχετε ένα συμβούλιο της Επιτροπής Κεφαλαιαγοράς αμιγώς διορισμένο από τον Υπουργό, με συμμετοχή της Τραπέζης της Ελλάδος. Μας είπατε ότι υπάρχει εδώ σύγκρουση συμφερόντων, ότι όταν ερχόταν να εξεταστεί μια περίπτωση μέσα στην Επιτροπή Κεφαλαιαγοράς για κάποιες, αν θέλετε, ατασθαλίες ή παρεκτροπές της χρηματιστηριακής πρακτικής από κάποιες εταιρίες τότε ο ΣΜΕΧΑ έβαζε «βέτο» ή διαπραγματευόταν να υπάρχει λιγότερο πρόστιμο. Τίθεται το ερώτημα, στα ίδια παραπτώματα πέφτουν και οι εισηγμένες εταιρείες δημοσίου ενδιαφέροντος. Τότε ο Υπουργός πώς θα λειτουργήσει; Εκεί δεν υπάρχει σύγκρουση συμφερόντων; Όταν δηλαδή υπάρχει  μια δημόσια, εισηγμένη επιχείρηση που έχει πέσει σε χρηματιστηριακά παραπτώματα τότε εκεί το αμιγώς διορισμένο από τον Υπουργό συμβούλιο της Επιτροπής Κεφαλαιαγοράς πώς θα λειτουργήσει; Άρα κι εδώ δεν υπάρχει σύγκρουση συμφερόντων; Τέλος πάντων, εσείς από εκεί και πέρα, μετά από τις παρατηρήσεις που σας κάναμε δημιουργήσατε μια συμβουλευτική επιτροπή όπου συμμετέχουν όλοι αυτοί οι φορείς. Και σας είπαμε, αυτή τουλάχιστον ονομάστε την «γνωμοδοτική επιτροπή» γιατί το «συμβουλευτική επιτροπή» μας παραπέμπει σε περιόδους χούντας, τότε που υπήρχε η συμβουλευτική επιτροπή!
      Έρχομαι τώρα στο Κεφάλαιο Β΄ όπου εκεί κατά βάσιν την υπουργική απόφαση για την επιχείρηση «NEXT SOLAR ΕΡΓΟΣΤΑΣΙΟ ΠΑΡΑΓΩΓΗΣ ΦΩΤΟΒΟΛΤΑΪΚΩΝ ΜΗΧΑΝΗΜΑΤΩΝ ΕΞΑΡΤΗΜΑΤΩΝ ΠΑΡΑΓΩΓΗΣ  ΚΑΙ ΕΚΜΕΤΑΛΛΕΥΣΗΣ ΕΝΕΡΓΕΙΑΣ Α. Ε.»  που γίνεται στην Αρκαδία την εντάσσετε με ειδικό άρθρο στο νομοσχέδιο γιατί υπάρχουν παρεκκλίσεις από τις λοιπές διατάξεις του Αναπτυξιακού Νόμου. Η απορία μου είναι η εξής. Εφόσον έχετε παρεκκλίσεις, τις οποίες όμως ο Αναπτυξιακός Νόμος σας τις δίνει με το άρθρο 9, που γράφει ότι: «σε ειδικές περιπτώσεις δύναται ο Υπουργός να προχωρά σε παρεκκλίσεις», γιατί έρχεστε με το άρθρο εδώ και περνάτε ολόκληρη τη σύμβαση, η οποία είναι υπογεγραμμένη από ποιους; Κοιτάξτε, κύριοι συνάδελφοι. Η σύμβαση αυτή είναι υπογεγραμμένη από τον τέως Υπουργό Οικονομίας και Οικονομικών Γιώργο Αλογοσκούφη! Υπάρχει αυτός ο Υπουργός;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κύριε Πρόεδρε, επ’ αυτού θα ήθελα παρακαλώ μετά το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Είναι δυνατόν να ψηφίσει η Βουλή άρθρο που αφορά σύμβαση που έχει υπογράψει προηγούμενος Υπουργός; Αυτά έπρεπε να ξαναγυρίσουν πίσω, να ξαναπάρουν την υπογραφή του νέου Υπουργού. Επίσης την υπογράφουν ο τότε Υφυπουργός Οικονομίας και Οικονομικών Γιάννης Παπαθανασίου κι ο τότε Υπουργός Ανάπτυξης Χρήστος Φώλιας! 
      Είναι δυνατόν η Βουλή να κυρώσει ως «Κολυμβήθρα του Σιλωάμ» αυτή τη σύμβαση, χωρίς να έχει πάρει ξανά τις υπογραφές; Είναι δυνατόν; Και φέρνετε αυτό το άρθρο μέσα στη Βουλή; 
      Σας έχω πει πως τουλάχιστον, όταν υπάρχουν παρεκκλίσεις, υπάρχει μια πάγια εξουσιοδότηση στους Υπουργούς να μπορούν κατά παρέκκλιση να υπογράφουν, αλλά να αναλαμβάνουν και το πολιτικό κόστος! Όχι να φέρνετε τη σύμβαση εδώ μέσα και να την περνάτε ως «Κολυμβήθρα του Σιλωάμ» μέσα από τη Βουλή!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω με κάποιες γενικές παρατηρήσεις, γιατί άκουσα τον κ. Σταϊκούρα και διερωτήθην τι γίνεται εδώ. Ο κ. Σταϊκούρας έλεγε ότι στατιστικά το Πρόγραμμα Σύγκλισης που έχει υποβληθεί από την Ελλάδα έχει ποσοστιαίως τις μικρότερες παρεκκλίσεις από τις άλλες χώρες. Ναι, αλλά οι άλλες χώρες δεν έχουν το δικό μας δημόσιο χρέος!
      Μέσα σε πέντε χρόνια φορτώσατε το δημόσιο χρέος με 92.000.000 ευρώ και μας κατεβάσατε έναν πίνακα από το ’80 μέχρι τώρα. Είναι ένας πίνακας που παρουσιάζει νούμερα, όπως αυτά έχουν καταγραφεί στις εκθέσεις του Γενικού Λογιστηρίου του Κράτους. 
      Επίσης, να τελειώνει αυτή η ιστορία που αναφέρετε με το Χρηματιστήριο. Επιτέλους! Είστε τόσα χρόνια Κυβέρνηση! Για το Χρηματιστήριο έπρεπε, εφόσον είχατε τα κότσια και θεωρούσατε ότι υπήρχαν πραγματικά πολιτικά παραπτώματα από το ΠΑΣΟΚ, να κάνετε εξεταστική επιτροπή, να κάνετε προανακριτική επιτροπή! 
      Όμως, επειδή γελάνε οι ειδικοί με αυτά που ακούγονται από τους ημιμαθείς μέσα στο Ελληνικό Κοινοβούλιο, οφείλω να πω ότι το ελληνικό Χρηματιστήριο ακολούθησε και ακολουθεί τη γενική καμπύλη των Χρηματιστηρίων όλων των χωρών. 
      ΠΡΟΕΔΡΕΥΩΝ (Ιωάννης Δραγασάκης): Παρακαλώ, κύριε συνάδελφε, ολοκληρώστε. 
      ΠΑΝΑΓΙΩΤΗΣ ΣΓΟΥΡΙΔΗΣ: Και η βύθιση και η άνοδος την περίοδο εκείνη ήταν πιο έντονη λόγω του ότι το Χρηματιστήριο γινόταν από αναδυόμενη αγορά σε ώριμη. Γι’ αυτό υπήρχε μια μεγαλύτερη ένταση, όχι για τίποτα άλλο. 
      Επιτέλους, σταματήστε και την υπόθεση με τη «ΔΕΚΑ». Είναι ντροπή για τη δικαιοσύνη να παίρνει αποφάσεις και να τα ξαναποπέμπει! 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Με την ευκαιρία θα ήθελα να δώσω μία εξήγηση στην παρατήρηση του πρώην Προέδρου κ. Κακλαμάνη. 
      Απόψε συζητούμε τα άρθρα 1 έως 16. Όμως, πρώτον, στην αρχή της συνεδρίασης υπήρξαν κάποιοι διαξιφισμοί επί γενικότερων θεμάτων. Δεύτερον, υπάρχουν συνάδελφοι που δεν είχαν μιλήσει επί της αρχής. Επομένως, το Προεδρείο έδειξε μια ανοχή και ορισμένοι συνάδελφοι μίλησαν και για άλλα άρθρα ή και για άλλα θέματα. 
      Ο κύριος Υπουργός έχει ζητήσει το λόγο. 
      Ορίστε, κύριε Υπουργέ, έχετε το λόγο για τρία λεπτά. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Θα ήθελα να απαντήσω στον κ. Σγουρίδη. Το έκανα και πριν από λίγο, αλλά ίσως δεν ήταν εδώ. Το έκανα και στην Επιτροπή, όταν έθεσε το θέμα, αλλά απουσίαζε –αν και είναι τακτικός, δεν το λέω για κάποιο άλλο λόγο- όταν απήντησα.
      Κύριε Σγουρίδη, θα το ξαναπώ γι’ άλλη μια φορά για τη «NEXT SOLAR». Δεν έρχεται στη Βουλή γιατί κάποιος το θέλει. Έρχεται στη Βουλή, γιατί σύμφωνα με το άρθρο 9 παράγραφος 3 του ν.3299, δηλαδή του Αναπτυξιακού Νόμου, για επενδύσεις πάνω από 50.000.000 ευρώ, οι οποίες δημιουργούν τουλάχιστον εκατόν είκοσι πέντε θέσεις εργασίας, είναι υποχρεωτικό να κυρώνονται από τη Βουλή. Αυτός είναι ο λόγος, για τον οποίο έρχονται. 
      Είπα και πρωτύτερα –θα το επαναλάβω και τώρα- ότι αυτό δεν έγινε τυχαία. Έγινε διότι θεωρείται μείζον θέμα η επένδυση αυτή που είναι 130.000.000 ευρώ –αυτό ισχύει για επενδύσεις που είναι πάνω από 50.000.000- γιατί η υπόθεση αυτή μέσω της Βουλής παίρνει μια δημοσιότητα. 
      Δημιουργεί οικονομικά δεδομένα στην ευρύτερη γεωγραφική περιοχή και δημιουργεί μια δημοσιότητα, διότι και μόνο το γεγονός ότι εσείς το θέτετε, εγώ το θεωρώ θετικό, γιατί γίνεται διάλογος και ακούν κάποιοι ότι εκεί στην περιοχή της Τρίπολης θα δημιουργηθεί μια επένδυση, η οποία θα κατασκευάζει εξαρτήματα που είναι αναγκαία για την εγκατάσταση φωτοβολταϊκών τόξων, τα οποία μέχρι σήμερα που μιλάμε εισάγονται από το εξωτερικό. Αυτό έχει ως συνέπεια να δημιουργούνται θέσεις εργασίας στην Ελλάδα, οι οποίες μέχρι σήμερα βρίσκονταν στο εξωτερικό. Είναι υποχρέωση να το κάνουμε αυτό. 
      Όσον αφορά το άλλο θέμα, εγώ δεν είμαι συνταγματολόγος, αλλά νομίζω ότι δεν έχετε κανένα δίκιο. Οι συμβάσεις κυρώνονται όποτε έλθουν στη Βουλή. Δεν είναι άλλες διαδικασίες που απαιτούν ξανά υπογραφή κάποιου νέου Υπουργού. 
      Εξάλλου, εσείς είστε εμπειρότατος περί τα κοινοβουλευτικά. Υπήρξατε για χρόνια Αντιπρόεδρος της Βουλής. Το γνωρίζετε ότι εδώ κυρώναμε και κυρώνουμε διαρκώς συμβάσεις, οι οποίες μπορεί να είναι συμβάσεις εξωτερικού και τα ονόματα των Υπουργών και Υφυπουργών μπορεί να μην ανταποκρίνονται στη στιγμή που γίνεται η κύρωση. Η κύρωση είναι μια συμφωνία που ισχύει και δεν έχει να κάνει με κανένα όνομα κανενός Υπουργού που είναι στην κυβέρνηση κάποια συγκεκριμένη στιγμή. 
      Ευχαριστώ πολύ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο για μία φράση επί του Κανονισμού της Βουλής. 
      ΠΡΟΕΔΡΕΥΩΝ (Ιωάννης Δραγασάκης): Ορίστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Επιτρέψτε μου να πω ότι αυτός ο διάλογος που έγινε μεταξύ του κ. Σγουρίδη και του κυρίου Υφυπουργού επιβεβαιώνει αυτό που συνεχώς υποστηρίζω, ότι πρέπει επιτέλους μετά την Αναθεώρηση του Συντάγματος το 2001 να γίνεται το εξής:
      Είτε στις επιτροπές να συζητούνται κατ’ άρθρον τα νομοσχέδια λεπτομερώς είτε –και αυτό κατά τη γνώμη μου είναι καλύτερο- εφόσον η Κυβέρνηση έχει τη δυνατότητα μέσα σε δεκαπέντε μέρες να καταθέτει νομοσχέδια, να συζητούνται στην επιτροπή και να ψηφίζονται από την Ολομέλεια, ώστε να μην παρουσιάζεται και αυτό το θέαμα της Βουλής να συζητά νομοσχέδια που κατά το Σύνταγμα και τον Κανονισμό της Βουλής πρέπει σε μια συνεδρίαση να συζητηθούν, να τα συζητά εδώ σε πολλές συνεδριάσεις, χωρίς να γίνεται ουσιαστική συζήτηση. 
      Τυχαίως τώρα ακούμε –διότι ο κ. Σγουρίδης επεσήμανε το άρθρο 16- για τη σύμβαση αυτή. Και αυτό επιβάλλεται να το δούμε, κύριε Πρόεδρε, και για έναν πρόσθετο λόγο. Συμβαίνει να μην ψηφίζω, ακόμη και όταν όλη η Αίθουσα ψηφίζει, τις περίφημες συμβάσεις για τα λεγόμενα μεγάλα έργα. 
      ΔΗΜΗΤΡΗΣ ΑΝΔΡΟΥΛΑΚΗΣ: Μπράβο, Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Διότι είμαι βέβαιος ότι δεν είναι σε θέση κανένας Βουλευτής να γνωρίζει εκείνα τα κιβώτια που τη συνοδεύουν αν πράγματι δικαιολογούν τους όρους που περιλαμβάνουν οι διάφορες αυτές συμβάσεις. 
      Κάποτε πρέπει να τολμήσουμε, αλλά να τολμήσει και η εκάστοτε, η οποιαδήποτε κυβέρνηση να μη χρησιμοποιεί τη Βουλή για να κυρώνει συμβάσεις, που γνωρίζει η Κυβέρνηση ότι η Βουλή δεν είναι σε θέση να τις ελέγξει. 
      Αυτά αφορούν τον Κανονισμό της Βουλής, κύριε Πρόεδρε και δεν θα κουραστώ να τα τονίζω. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Πρόεδρε. 
      Ο κ. Γείτονας, Κοινοβουλευτικός Εκπρόσωπος του ΠΑΣΟΚ, έχει το λόγο για οκτώ λεπτά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, κυρίες και κύριοι συνάδελφοι, μιας και μπήκε το παρεμπίπτον θέμα της κύρωσης των συμβάσεων, αφού άκουσα, κύριε Υπουργέ, την απάντησή σας στον κ. Σγουρίδη και άκουσα και την τοποθέτηση του κ. Κακλαμάνη, θα ήθελα να σχολιάσω λέγοντας ότι υπάρχουν και μιλάμε για τρία διαφορετικά πράγματα. 
      Προβλέπεται η κύρωση διεθνών συμφωνιών συμβάσεων που υπογράφει η χώρα. Καθορίζεται γραπτώς η διαδικασία από το Σύνταγμα και το νόμο. 
      Υπάρχει η περίπτωση κύρωσης συμβάσεων παραχώρησης –όπως έγινε με μεγάλα έργα- όπου είναι απαραίτητο διότι εκεί προβλέπονται παρεκκλίσεις σε φορολογικές διατάξεις, σε πολεοδομικές διατάξεις και συνήθως αλλά και άλλου είδους. Αυτές –και αυτή είναι η διαφορά με την Κυβέρνηση- πρέπει να έρχονται για κύρωση, όταν αυτό προβλέπεται από τη διακήρυξη. 
      Και υπάρχει και η τρίτη περίπτωση, όπως το άρθρο 16, στο οποίο αναφέρθηκε ο κ. Σγουρίδης. Είναι η παραγράφος 3 του άρθρου 9 του Αναπτυξιακού Νόμου, κύριε Υπουργέ, με βάση την οποία φέρνετε προς κύρωση τη σύμβαση επένδυσης για την κατασκευή φωτοβολταϊκών. Είναι λοιπόν τρία διαφορετικά πράγματα, τρεις διαφορετικές περιπτώσεις.
      Εμείς, όταν ψηφιζόταν αυτός ο νόμος με τη συγκεκριμένη διάταξη, είμαστε αντίθετοι με αυτή τη ρύθμιση. Τη διάταξη τη βάλατε για να μπορείτε να κάνετε παρεκκλίσεις από το νόμο σε ορισμένες επενδύσεις. Και γι’ αυτό σήμερα, η επένδυση αυτή και οι προβλεπόμενες επιδοτήσεις γίνονται κατά παρέκκλιση.
      Πιστεύουμε ότι σε κάθε περίπτωση, τουλάχιστον και οι παρεκκλίσεις θα πρέπει να υπακούουν σε κανόνα, σε αρχές. Για να μην έρχεται η Βουλή να καλύπτει ενδεχόμενα «φωτογραφικές» διατάξεις. Σας είπα και στην επιτροπή ότι καλό θα είναι για τις παρεκκλίσεις αυτές να υπάρξει μια κανονιστική απόφαση, ένα μέτρο, ένα κανόνα, όσο και να φαίνεται αυτό ότι είναι αντίφαση, μιας και η παρέκκλιση από τη φύση εμπεριέχει την εξαίρεση. Θα μπορούσαμε, όμως, να βρούμε αρχές. Διότι έχουν δίκιο οι συνάδελφοι, όταν λένε ότι ουσιαστικά με την κύρωση αυτής της σύμβασης είναι ενδεχόμενο η Βουλή να παίζει το ρόλο της «Κολυμβήθρας του Σιλωάμ» για «φωτογραφικές» διατάξεις.
      Όσον αφορά την ουσία -για να αναφερθώ συγκεκριμένα στο άρθρο 16- της υπόθεσης, εμείς θεωρούμε θετικό ότι προωθείται μια επένδυση για Ανανεώσιμες Πηγές Ενέργειας. Γιατί για μας, για το ΠΑΣΟΚ, η «πράσινη» ενέργεια αποτελεί έναν εθνικό στόχο, όπως πρόσφατα ανεκοίνωσε ο ίδιος ο Πρόεδρος του ΠΑΣΟΚ.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρίως λόγω του χρώματος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Νομίζω ότι είναι καθιερωμένος διεθνώς ο όρος.
      Βλέπετε ότι επιλέγουμε, κύριε Παυλίδη, χρώματα τα οποία έχουν τη διεθνή καταξίωση και αποδοχή! Το πράσινο χρώμα είναι το χρώμα -πώς να το κάνουμε;- της ελπίδας και το ΠΑΣΟΚ είναι το κόμμα της ελπίδας.
      ΑΡΙΣΤΟΤΕΛΗΣ ΠΑΥΛΙΔΗΣ: Το γαλάζιο, όμως!
      ΚΩΝΣΤΑΝΤΙΝΟΣ ΓΕΙΤΟΝΑΣ: Απάντησα με το πράσινο κ. Παυλίδη.
      Άλλωστε, αυτό το δείχνει και η συνεχώς αυξανόμενη απήχηση που έχουμε στον ελληνικό λαό.
      Κύριε Υπουργέ, μιας και πήρα το λόγο για να δώσω ορισμένες απαντήσεις και διευκρινήσεις σε σχέση με την τελευταία παρέμβασή σας, θα ήθελα να τοποθετηθώ και σε άλλα ζητήματα που έχουν σχέση με την ενότητα που συζητούμε.
      Όσον αφορά το άρθρο 10, επανέρχομαι σε αυτό. Ρυθμίζει τα του Διοικητικού Συμβουλίου της Κεφαλαιαγοράς. Όπως φαίνεται, δεν φέρατε καμμιά τροποποίηση. Επιμένετε στη ρύθμιση. Εμείς σας είπαμε, σας προτείναμε -και σήμερα ακόμα ο εισηγητής μας, αλλά και στην επιτροπή και στη συζήτηση επί της αρχής- να αποσυρθεί η διάταξη και να βελτιώσουμε την υπάρχουσα νομοθεσία,  συνδιαμορφώνοντας, αν θέλετε, ένα πλαίσιο, έτσι ώστε να μπορεί να λειτουργεί η Επιτροπή Κεφαλαιαγοράς με τα χαρακτηριστικά της Ανεξάρτητης Αρχής. Με αυτά τα χαρακτηριστικά που δίνουμε στις Ανεξάρτητες Αρχές στο Σύνταγμα.
      Αρνείστε ακόμα και αυτή την πρότασή μας. Προχωρήσατε στην προσθήκη δημιουργίας συμβουλευτικής επιτροπής. Πέραν κακού συμβολισμού με τον τίτλο, ουσιαστικά, είναι στάχτη στα μάτια, κύριε Υπουργέ. Δεν λύνει το πρόβλημα. Το Διοικητικό Συμβούλιο έχει τις αποφασιστικές αρμοδιότητες. Αυτό διορίζεται από τον Υπουργό. Έφυγαν οι εκπρόσωποι και ουσιαστικά, αποκτά το «πάνω χέρι» στον έλεγχο, στην ποδηγέτηση της Επιτροπής Κεφαλαιαγοράς το Υπουργείο και ο εκάστοτε Υπουργός.
      Αυτό είναι λάθος. Πρέπει να το καταλάβετε. Έχουμε ανάγκη από ανεξάρτητη και αποτελεσματική λειτουργία των εποπτικών αρχών, ιδιαίτερα ύστερα από τα διδάγματα της κρίσης.
      Η ανεπαρκής εποπτεία των αγορών απεδείχθη στην κρίση καθοριστική και ιδιαίτερα η ανεπαρκής εποπτεία των χρηματαγορών. Εσείς, λοιπόν, αντί για ανεξαρτησία πάτε να την ποδηγετήσετε. Την απαλλάσσετε, δήθεν, από το μειονέκτημα της υποψίας «σύγκρουσης συμφερόντων» και ουσιαστικά, την βάζετε υπό τον πλήρη έλεγχο του Υπουργού. Αυτό νομίζω ότι είναι μεγάλο λάθος.
      Και άλλωστε, σας είπα ότι είχατε μια ευκαιρία. Όταν, μάλιστα, όλο αυτό το διάστημα μιλάτε για συναίνεση. Ήταν μια ευκαιρία ακριβώς, η μη απόρριψη, δηλαδή, της πρότασής μας για συνδιαμόρφωση μιας νέας διάταξης θα ήταν ουσιαστικά μια επιβεβαίωση ότι πιστεύετε στη συναίνεση. Τώρα και με την απόρριψη αυτής της πρότασης επιβεβαιώνετε ότι μόνο μια επικοινωνιακή τακτική είναι για εσάς η αναζήτηση της συναίνεσης. Μια πολιτική υποκρισία!
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Παρακαλώ να έχω λίγο χρόνο, κύριε Πρόεδρε.
      Ο κύριος εισηγητής της Πλειοψηφίας στη αρχή της σημερινής συζήτησης είπε ότι η Κυβέρνηση έχει σχέδιο για το ξεπέρασμα της κρίσης.
      Κύριε συνάδελφε, σας διαψεύδουν πάλι τα κακά μαντάτα από την Ευρωπαϊκή Ένωση. Πάλι ήρθαν κακά μαντάτα.
      ΜΑΥΡΟΥΔΗΣ ΒΟΡΙΔΗΣ: Πικρά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ορίστε;
      ΜΑΥΡΟΥΔΗΣ ΒΟΡΙΔΗΣ: Πικρά χαμπέρια!
      ΚΩΝΣΤΑΝΤΙΝΟΣ ΓΕΙΤΟΝΑΣ: Πικρά. Κόλαφος για αυτά που λέτε η απόφαση και η κριτική που κάνει το ECOFIN. Επιβεβαιώνει όλα αυτά που λέγαμε, ότι οι δαπάνες έχουν ξεφύγει, οι σπατάλες έχουν διογκωθεί, οι ελεγκτικοί μηχανισμοί έχουν διαλυθεί, τα έσοδα καταρρέουν. Δεν υπάρχει…
      ΧΡΗΣΤΟΣ ΣΤΑΪΚΟΥΡΑΣ: Τα διαβάσατε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως, κύριε συνάδελφε. «Γνωρίζομεν και ανάγνωσιν και γραφήν» εις το ΠΑΣΟΚ!
      Κύριε συνάδελφε, γνωρίζομεν στο κόμμα -δεν μιλάω για μένα- και «ανάγνωσιν και γραφήν». Αυτή είναι η ουσία των όσων είπα. Η Ελλάδα μπαίνει υπό επιτήρηση  -αυτό σας είπαν- και έβαλαν και το «μαχαίρι στο λαιμό». Διότι πέρα απ’ τα άλλα, καταλάβανε ότι τους λέτε ψέματα. Και το ψέμα έχει «κοντά ποδάρια». Γι’ αυτό δεν μπορείτε και να διαπραγματευθείτε. Δεν έχετε την απαιτούμενη αξιοπιστία.
      Σας είπε και ο εισηγητής μας, ο κ. Ανδρουλάκης να διαπραγματευθείτε και για τα ευρωομόλογα. Δεν έχετε αξιοπιστία να διαπραγματευθείτε. Έχετε χάσει και τους τελευταίους κόκκους αξιοπιστίας. Αυτό είναι το πρόβλημα και δεν είναι απλά δικό σας. Είναι πρόβλημα, δυστυχώς, για την Ελλάδα. Η οικονομία μπαίνει πάλι σε επιτήρηση και εσείς τώρα έρχεστε, εμμέσως πλην σαφώς, να μας πείτε ότι θα στείλετε το λογαριασμό πάλι σ’ αυτούς που δεν φταίνε, στους πολίτες. Στα νοικοκυριά, δηλαδή, θα στείλετε το λογαριασμό της αποτυχίας σας, με νέους φόρους, με επαναφορά φόρων και με περιοριστική πολιτική.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα ολοκληρώσω, κύριε Πρόεδρε.
      Δεν είχα κάνει τόση ώρα χρήση της πρωτολογίας μου. Έχω και δευτερολογία και τριτολογία. Μπορώ να πάρω ένα λεπτό και το ξέρετε.
      Όμως, με περιοριστική πολιτική και χωρίς αξιόπιστο σχέδιο δεν μπορούμε να υπερβούμε την κρίση. Η υπέρβαση της κρίσης θέλει αξιοπιστία, θέλει αναπτυξιακό στίγμα, θέλει στήριξη, τόνωση της αγοράς. Θέλει στήριξη του εισοδήματος των αδυνάτων για να υπάρξει ενίσχυση της ζήτησης.
      Απόψε τα νέα, αν είδατε στις ειδήσεις, είναι ότι η κατανάλωση, η ζήτηση κατεβαίνει προς το ναδίρ. Πώς θα ανακάμψει η οικονομία;
      Από την άλλη μεριά, οι επενδύσεις πέφτουν, μειώνονται και στην οικοδομή, αλλά και όχι μόνο στην οικοδομή. Επομένως, πώς θα ξεπεράσουμε την κρίση; Δεν υπάρχει σχέδιο, λοιπόν. Πολιτική «άρπα-κόλλα» κάνετε, «είπα-ξείπα».
      Επαναφέρετε φόρους που καταργήσατε. Σας προειδοποίησα, κύριε Υπουργέ και σας ξαναπροειδοποιώ, μιλάτε πάλι σήμερα για τη νομιμοποίηση των ημιυπαιθρίων χώρων, για να βάλετε το χαράτσι και να εισπράξετε φόρους.
      Τελειώνω με αυτό, κύριε Πρόεδρε. Να σας θυμίσω τι λέγατε, όταν το είχατε ξαναανακοινώσει, τι είχε πει τότε, ο Υπουργός ΠΕΧΩΔΕ: «Οι θέσεις μας είναι σαφείς. Παραβιάστηκε ο νόμος, άρα είναι αυθαίρετα». Και ο τότε Αναπληρωτής και νυν Κυβερνητικός Εκπρόσωπος έλεγε: «Οι διατάξεις σε οποιοδήποτε τομέα και σε οποιαδήποτε μορφή της καθημερινής ζωής μας είναι για να εφαρμόζονται και όχι για να γίνονται αντικείμενο παραβάσεων».
      Αυτά λέγατε τότε, όταν είχατε κυκλοφορήσει πάλι δειλά το θέμα της νομιμοποίησης των ημιυπαιθρίων χώρων. Τώρα επανέρχεστε. Αυτή η πολιτική, λοιπόν, του «ράβε-ξήλωνε», του « είπα ξείπα», αυτή η πολιτική του «άρπα-κόλλα» είναι αποτυχημένη πολιτική. Είναι πολιτική η οποία δεν μπόρεσε να αντιμετωπίσει τα προβλήματα εν αιθρία, πολύ περισσότερο δεν μπορεί στη θύελλα την οποία αντιμετωπίζουμε.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      (DE)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Το λόγο έχει ο κ. Γεωργιάδης για οκτώ λεπτά. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πάρα πολύ, κύριε Πρόεδρε. Θα  είμαι σύντομος. 
      Κύριε Υπουργέ, ξέρετε ότι είστε ένα πρόσωπο ιδιαιτέρως συμπαθές, πιστεύω σε όλους τους συναδέλφους και εμείς ειδικά στο ΛΑΟΣ θεωρούμε ότι επαξίως είστε σ’ αυτήν τη θέση. Και έτσι, για να κάνουμε και λίγο χιούμορ, δεν το λέμε τώρα μετά τα γεγονότα της συνεννοήσεως, αλλά το λέγαμε από την πρώτη στιγμή. Γι’ αυτό θέλω να λάβετε πολύ σοβαρά υπ’ όψιν αυτή την επισήμανση που θέλουμε να κάνουμε στο άρθρο 10, το οποίο αφορά στην Επιτροπή της Κεφαλαιαγοράς και στη σύνθεσή της. 
      Και στο γραφείο μου -φαντάζομαι και στο δικό σας το γραφείο- έχουν έλθει οι διαμαρτυρίες διαφόρων φορέων -εγώ θα αναφέρω ιδιαίτερα του ΣΜΕΧΑ- σε σχέση με τον αποκλεισμό του ΣΜΕΧΑ από τη σύνθεση της Επιτροπής Κεφαλαιαγοράς. 
      Εμάς στο Λαϊκό Ορθόδοξο Συναγερμό και ιδιαίτερα τον εισηγητή μας, τον κ. Βορίδη, που ξέρετε  πόσο επιμελής είναι σε τέτοια θέματα, μας απασχόλησε πάρα πολύ αυτό. Δηλαδή η θέση που εκφράζουμε, δεν είναι μια θέση που έρχεται ακόπως για να εκφράσουμε ένα αίτημα φορέως, αλλά έρχεται αφού σταθμίσαμε όλες τις παραμέτρους της επιπτώσεως που μπορεί να έχει μια ενδεχόμενη αστάθεια στην Κεφαλαιαγορά, σε μια τόσο δύσκολη γι’ αυτήν περίοδο. 
      Και τι προτείνουμε; Προτείνουμε στη σύνθεση του Διοικητικού Συμβουλίου της Επιτροπής Κεφαλαιαγοράς να λαμβάνουν μέρος οι φορείς. Άλλωστε και με   τον  τρόπο που σήμερα το κάνετε, εφόσον συμμετέχει το Χρηματιστήριο Αθηνών, στην ουσία δεν κάνετε αυτό που λέτε, μια επιτροπή που δεν έχει καμμία σχέση συμφέροντος και εξαρτήσεως με την ίδια την αγορά. 
       Μπορούμε, λοιπόν, να βάλουμε στην επιτροπή, στο Διοικητικό Συμβούλιο και τους φορείς, διότι σε αυτή την κρίσιμη και ταραγμένη περίοδο, η άποψή τους μπορεί να έχει και βαρύνουσα σημασία και να φτιάξετε στην Επιτροπή Κεφαλαιαγοράς ένα κυρωτικό όργανο, ένα όργανο το οποίο θα ασχολείται με το ζήτημα των ποινών, στο οποίο δεν θα συμμετέχει κανένας από αυτούς, για να αποφύγετε τη σύγκρουση συμφερόντων ελεγκτού και ελεγχομένου, που εμείς κρίνουμε ότι είναι ένα βάσιμο επιχείρημα στην αφετηρία του. 
      Αυτή είναι η θέση του ΛΑΟΣ ως προς το άρθρο 10 και ειλικρινά, επαναλαμβάνω, θέλω να τη λάβετε υπ' όψιν, τηρουμένης της στιγμής. Είναι μια δύσκολη στιγμή για την Κεφαλαιαγορά. Δεν είναι στιγμή για να αρχίσουμε να έχουμε μεταξύ τους αντεγκλήσεις, φασαρίες, αδικίες, «γιατί αυτός και όχι εγώ», «γιατί μας αποκλείσανε», διότι το πρώτιστο, το βέλτιστο που πρέπει τώρα να επιτύχουμε στην αγορά, είναι η βεβαιότητα και η ηρεμία. Αυτό βέβαια έχει να κάνει και με τη γενικότερη οικονομική πολιτική. 
      Θα μου επιτρέψετε να πω κλείνοντας ότι βεβαίως το μείζον είναι να έχουμε σύντομα τις συγκεκριμένες κυβερνητικές προτάσεις για τα οικονομικά μέτρα που θα χρειαστεί να λάβει η χώρα εν μέσω κρίσεως, γιατί τα συγκεκριμένα μέτρα θα είναι αυτά που θα φέρουν τη βεβαιότητα στην αγορά, το καλό κλίμα και άρα, την ευκολότερη δυνατότητα για να ξεπεράσουμε την κρίση. 
      Ευχαριστώ πάρα πολύ. 
        (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Γεωργιάδη. 
      ΑΣΤΕΡΙΟΣ ΡΟΝΤΟΥΛΗΣ: Ήταν και σύντομος, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Ναι, ιδιαίτερα. Τον ευχαριστούμε ιδιαίτερα και γι’ αυτό το λόγο. 
      Το λόγο έχει ο κ. Τσιόκας.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κατ’ αρχάς θα μου επιτρέψετε, επειδή δεν πρόλαβα να μιλήσω επί της αρχής τη Δευτέρα, για λόγους πάλι πολιτικών υποχρεώσεων, να αναφερθώ και σε δύο-τρία γενικά πράγματα, τα οποία έτσι και αλλιώς καταγράφονται μέσα στη φιλοσοφία του νομοσχεδίου και στη συνέχεια να αναφερθώ και σε εξειδικευμένα θέματα των άρθρων. 
      Πρώτα απ’ όλα, τι συζητάμε; Συζητάμε ένα νομοσχέδιο το οποίο στην καλύτερη εκδοχή μπορεί να χαρακτηριστεί «σκούπα», ένα νομοσχέδιο που είναι «μωσαϊκό» ρυθμίσεων για θέματα που αφορούν τα φορολογικά, την Κεφαλαιαγορά, επενδυτικά θέματα, τροπολογίες που καταργούν διατάξεις που είχε φέρει η Νέα Δημοκρατία, αλλά στο τετράμηνο ή στο δίμηνο ή στο πεντάμηνο τις ακυρώνει, συζητάμε ρουσφετολογικές ρυθμίσεις, όπως αυτή με τους «νοικοκυραίους» των Αστικών Συγκοινωνιών της Αθήνας. Είναι η τέταρτη φορά που έρχεται αυτό. Δηλαδή τέτοια υποχρέωση, εκλογική ρύθμιση και αυτή. 
      Όλα αυτά τα συζητάμε σήμερα σε μια περίοδο που ο κύριος Πρωθυπουργός, το οικονομικό επιτελείο της Κυβέρνησης, βγαίνουν στις τηλεοράσεις και με δραματικούς τρόπους μας περιγράφουν, πόσο μεγάλο πρόβλημα είναι η κρίση, πώς κάτι πρέπει να κάνουμε για την κρίση, πώς πρέπει να υπάρξει συναίνεση για την κρίση, πώς πρέπει όλοι να συστρατευθούμε για την κρίση, αλλά στη Βουλή έρχεται ένα νομοσχέδιο «σκούπα». 
      Αυτή είναι η απάντηση της Νέας Δημοκρατίας για την κρίση. Αυτό μας λέει η Νέα Δημοκρατία και αυτό συζητάμε για δεύτερη μέρα σήμερα. Στο όνομα της παγκόσμιας οικονομικής κρίσης; Στο όνομα των ταμειακών αναγκών του δημοσίου; Στο όνομα των ρουσφετολογικών αναγκών της Κυβέρνησης της Νέας Δημοκρατίας, μήπως και στηθούν πρόωρες εκλογές; Για ποιο λόγο λοιπόν νομοθετεί η Κυβέρνηση;
      Η αλήθεια είναι ότι στο ερώτημα εάν υπάρχει παγκόσμια κρίση, κανείς δεν αμφισβητεί ότι τώρα πλέον, από το Σεπτέμβριο και μετά, έχει εκδηλωθεί ουσιαστικά και έχει φθάσει και στη χώρα μας η παγκόσμια οικονομική κρίση, κρίση όμως η οποία δεν είναι ουδέτερη. Κάποιοι τη δημιούργησαν. Δεν τη δημιούργησαν γενικώς οι λαοί. Τη δημιούργησαν νεοφιλελεύθερες αντιλήψεις, τα «golden boys», τη δημιούργησε ο χρηματιστηριακός καπιταλισμός, όλο δηλαδή αυτό το σύστημα, το οποίο σήμερα ζητάει συναίνεση. Είναι κρίση που είναι γέννημα της απληστίας των αγορών, κρίση η οποία έχει σχέση, λοιπόν, με το να αφήσουμε την αγορά να ρυθμίζει τα πάντα. 
      Δεν διδάχθηκε η Νέα Δημοκρατία -και φαίνεται και από αυτό το νομοσχέδιο που φέρνει- ότι η αγορά είναι καλός υπηρέτης, αλλά δεν μπορεί ποτέ να είναι ο αρχηγός, δεν μπορεί να είναι ο ρυθμιστής των πάντων. Αυτό δεν μπορεί να το καταλάβει και όσο δεν μπορεί να το καταλάβει, θα φέρνει τέτοιου είδους ρυθμίσεις. 
      Αυτή η κρίση, όμως, που χτυπάει την Ελλάδα και για την οποία όντως θα έπρεπε να υπάρχουν ρυθμίσεις, αλλά σε άλλη κατεύθυνση, πολλαπλασιάζει το πρόβλημα στη χώρα μας, εξαιτίας του ότι η Νέα Δημοκρατία, με τις πολιτικές της, είχε δημιουργήσει μια χώρα ανοχύρωτη σε όλα τα επίπεδα. 
      Ποιος είναι ο απολογισμός της πενταετίας της Νέας Δημοκρατίας για την αύξηση των εισοδημάτων, την πάταξη της ακρίβειας, τη μείωση της ανεργίας, τη στήριξη των αγροτών, τη διαφάνεια, την πάταξη της διαφθοράς; Ο απολογισμός δεν είναι καν μηδενικός. Είναι πλέον αρνητικός. Τα πραγματικά εισοδήματα μειώθηκαν, η ακρίβεια καλπάζει, οι εργαζόμενοι, αλλά και το κράτος καταφεύγουν στον υπερβολικό δανεισμό, ένα δανεισμό που γίνεται όλο και δυσκολότερος, όλο και πιο επαχθής. 
      Παρ’ όλα αυτά, ο Πρωθυπουργός ισχυρίζεται ότι δεν έχουμε πρόβλημα δανεισμού. Η πραγματικότητα, όμως, τον διαψεύδει. Δανειστήκαμε ομόλογα με 302 μονάδες περισσότερες απ’ ότι η Γερμανία και δεν μπορεί ο ίδιος ο Πρωθυπουργός, παρ’ ότι εκλιπαρεί, να βάλει καν χέρι στις Τράπεζες, διότι είναι δέσμιος του τραπεζικού συστήματος. Αυτή είναι η πραγματικότητα. 
      Τα αποθεματικά των ασφαλιστικών ταμείων έγιναν βορά στα χέρια φίλων, στελεχών, «κουμπάρων», συγγενών και όλα αυτά, το δημόσιο χρέος εκτοξεύθηκε στα ύψη και επιτέλους, η Νέα Δημοκρατία πρέπει να κατανοήσει ότι κυβερνά πέντε χρόνια και όχι πέντε μέρες. Αυτό πρέπει να κατανοήσει! 
      Πού πήγαν, λοιπόν, τα 92.000.000.000 ευρώ που δανειστήκατε αυτά τα πέντε χρόνια, κύριοι της Κυβέρνησης; Πείτε μας ένα μεγάλο έργο που να έχει τελειώσει. Πείτε μας ένα μεγάλο έργο που να το έχετε ξεκινήσει εσείς και να έχει τελειώσει. Όχι ένα έργο που ξεκίνησε επί ΠΑΣΟΚ και το τελειώνετε βραδυπορώντας και ασθμαίνοντας. Δεν υπάρχει ένα έργο δικό σας. 
      Και επικαλείστε και τη συναίνεση. Συναίνεση σας πρόσφερε ο Γιώργος Παπανδρέου. Σας πρόσφερε, όταν σας έλεγε: «ελάτε να «βάλουμε» χέρι στο ασύδοτο και άπληστο τραπεζικό σύστημα». Σας κατέθεσε ολοκληρωμένη πρόταση. Δεν θέλετε. Σας πρόσφερε συναίνεση, όταν σας έλεγε: «ελάτε να αλλάξουμε το φορολογικό σύστημα που είναι άδικο, για να στηρίξουμε την ελληνική οικογένεια, τη μεσαία τάξη». Δεν το θέλατε. Εσείς θέλετε συναίνεση για να στηρίξουμε αυτούς που μαζεύουν τον πλούτο, τους λίγους, οι οποίοι όλως περιέργως είναι και μεσάζοντες, είναι και μεσίτες. 
      Άρα, λοιπόν, δεν υπάρχει σχέδιο δράσης και με αυτή την έννοια, -γιατί παρουσιάστηκε ένας έντονος προβληματισμός πριν και μια αντιπαράθεση- όταν υπάρχει κρίση, τη λύση τη δίνουν οι αλλαγές πολιτικής. 
      Αλλαγή πολιτικής μπορεί να γίνει χωρίς αλλαγή Κυβέρνησης; Δεν μπορεί να γίνει. Αλλαγή κυβέρνησης μπορεί να γίνει χωρίς εκλογές; Άρα, λοιπόν, οι εκλογές είναι μονόδρομος. Δεν υπάρχει άλλος δρόμος. Ο άλλος δρόμος μετά είναι δικτατορίες, είναι οι επαΐοντες, είναι οι τεχνοκράτες. Όμως, αυτός ο δρόμος δεν είναι νόμιμος δημοκρατικά. 
      Στο συζητούμενο σχέδιο νόμου, λοιπόν, υπάρχουν διατάξεις οι οποίες είναι αποσπασματικές και ατάκτως ερριμμένες. Υπάρχουν άλλες που είναι θετικές με την έννοια ότι έστω και στο δώδεκα και πέντε η Νέα Δημοκρατία κατανοεί ότι δεν μπορεί να καταργεί το αφορολόγητο στην ελληνική μεσαία τάξη και το επαναφέρει, μόνο που το επαναφέρει και με λάθος τρόπο και σε λάθος χρόνο. 
      Αυτό δεν μπορεί κάποιος να το αρνηθεί ότι δεν θα το ψηφίσει, αλλά ήταν κάτι που ίσχυε και το κατήργησε η Νέα Δημοκρατία και έρχεται τώρα να το διατυπώσει ξανά. 
      Όμως, υπάρχουν και άλλες ρυθμίσεις και συγκεκριμένα η ρύθμιση που έρχεται ξανά ως τροπολογία της τροπολογίας και λέει ότι τα καζίνο προφανώς πρέπει να φορολογούνται και να πηγαίνουν οι πόροι στην Αυτοδιοίκηση. Προφανώς! Από τα καζίνο εισέπραττε, αν θυμάμαι καλά, 50.000.000.000 –αν δεν κάνω λάθος, κύριε Υπουργέ, εσείς μπορείτε να με διορθώσετε- η Αυτοδιοίκηση μέχρι τώρα. Ερχόμαστε τώρα και λέμε να ελαφρύνουμε τα καζίνο; Έτσι θα βοηθήσουμε τον τουρισμό στη χώρα; Με την φοροελάφρυνση των καζίνο και την επιβάρυνση της Αυτοδιοίκησης;
      Σας πρότεινε ο Γιώργος Παπανδρέου δώδεκα σημεία για τον τουρισμό. Σας είπε να μειώσετε την επιστροφή του Φ.Π.Α.. Σας έδωσε μία σειρά από άλλα κίνητρα. Δεν τα θέλετε. Δηλαδή, εάν η Αυτοδιοίκηση δεν έχει λεφτά να μαζέψει τα σκουπίδια, να παρέχει υπηρεσίες, να οργανώνει εκδηλώσεις, να στηρίζει τον πολιτισμό, πώς θα πάει ο τουρίστας; Η Αυτοδιοίκηση χρειάζεται πόρους και οι πόροι χρειάζονται περαιτέρω ενίσχυση. Μείναμε ακόμα στους πόρους που έχει δώσει το ΠΑΣΟΚ και την ίδια ώρα εκχωρούνται νέες αρμοδιότητες στην Αυτοδιοίκηση χωρίς τους αντίστοιχους πόρους. 
      Φέρνετε τώρα την τροπολογία και λέτε ότι το τέλος παρεπιδημούντων των καζίνο θα τα ξαναδώσουμε στην Αυτοδιοίκηση. Όμως και πάλι, όπως το διατυπώνετε, τι εννοείτε δηλαδή; Εννοείτε ότι τα μαγαζιά που είναι μέσα στα καζίνο δεν θα πληρώνουν; Αυτοί που διασκεδάζουν μέσα στα καζίνο δεν θα πληρώνουν το 2%; Δεν θα πληρώνουν αυτοί που χρησιμοποιούν τα ξενοδοχεία των καζίνο; Αφού έχουν λεφτά για να τζογάρουν, δεν θα πληρώσουν το φόρο, προκειμένου η Αυτοδιοίκηση να πατήσει στα πόδια της και να παρέχει υπηρεσίες; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βέβαια, για εμάς, για το ΠΑΣΟΚ, υπάρχει άλλος δρόμος. Και ο άλλος δρόμος είναι ότι πρέπει να ξανασυζητήσουμε τα οικονομικά της Αυτοδιοίκησης πιο γενναία και πιο ουσιαστικά και με άλλους τρόπους. Όμως, αυτό που κάνει τώρα η Νέα Δημοκρατία –και τελειώνω, κύριε Πρόεδρε, μ' αυτό- είναι ότι στην ουσία βάζει χέρι στην περιφερειακή ανάπτυξη, διότι μέσω της Τοπικής Αυτοδιοίκησης δουλεύουν τα μικρά μαγαζιά, οι μικρές επιχειρήσεις, οι μικροί εργολάβοι, οι μικροί καταστηματάρχες, οι επαγγελματίες και τονώνεται η ζήτηση στην τοπική κοινωνία. Όταν αφαιρείς πόρους από την Τοπική Αυτοδιοίκηση, πώς θα στηρίξεις την τοπική κοινωνία; 
      Και έλεγε ο κ. Καραμανλής ότι είναι η ώρα της περιφέρειας, αν κυβερνήσει ο Καραμανλής. Τελικώς αποδεικνύεται ότι ήταν απειλή. Η ώρα της περιφέρειας για τη Νέα Δημοκρατία ήταν η ώρα της εκδίκησης ενάντια στην περιφέρεια από τη Νέα Δημοκρατία. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Δραγασάκης): Σας ευχαριστούμε και εμείς. 
      Ο κ. Παυλίδης έχει το λόγο για μία προτασσόμενη δευτερολογία των τεσσάρων λεπτών. Με την άδεια του Σώματος ο κ. Παυλίδης θα μιλήσει για πέντε λεπτά. 
      ΑΡΙΣΤΟΤΕΛΗΣ ΠΑΥΛΙΔΗΣ: Θα παρακαλούσα, κύριοι συνάδελφοι, μια και απετάθη σ’ εσάς ο κύριος Πρόεδρος, να δείξετε μεγαλύτερη επιείκεια και να μη μείνετε στα πέντε λεπτά. 
      Ανεβαίνω στο Βήμα, διότι αδυνατώ να κάνω ό,τι κάνουν οι κύριοι συνάδελφοι Βρετανοί Βουλευτές, οι οποίοι οσάκις έχουν να αντιμετωπίσουν κατάσταση όπως η παρούσα, αραιά τα κεκαλυμένα έδρανα, ελέγχουν συναδέλφους τους. Θέλετε να μου κάνετε ένα ντόνατ; Ντόνατ είναι το κουλούρι. Κάντε, λοιπόν, ένα γύρο για να δείχνει η τηλεόραση ότι περιστοιχίζονται από κάποιους. 
      Εγώ, ατυχώς, δεν έχω τέτοια δυνατότητα και έτσι αναγκαστικά από του Βήματος θα πω τα εξής. Κύριε Υπουργέ, δεν είναι η αρίστη των μεθόδων νομοθετήσεων αυτή που ακολουθείται συχνά στο Κοινοβούλιο, τα λεγόμενα «νομοσχέδια σκούπα», αλλά αντιλαμβάνομαι ότι η ανάγκη οδηγεί εκεί. 
      Και θέλω να πω στους συναδέλφους του ΠΑ.ΣΟ.Κ. κυρίως ότι αυτή τη μέθοδο μας τη δίδαξαν πρώτοι. Αυτή είναι η πρώτη παρατήρηση. 
      Η δεύτερη παρατήρηση είναι η εξής. Να μη λέμε ότι γίνεται κατά παρέκκλιση νόμου τάδε μία ρύθμιση. Δεν υπάρχει παρέκκλιση από την ώρα που τροποποιείται ο νόμος. Τι θα πει «παρέκκλιση»; Τροποποιείται ένας νόμος. Και να πείτε στους συνεργάτες σας, τους καλούς γραφειοκράτες, ότι αυτό το «κατά παρέκκλιση», όπως έκανα και εγώ ως μέλος κυβερνήσεως, διαγράφεται. Νόμος τροποποιεί νόμο. 
      Και όσοι λένε ότι η κύρωση της συμβάσεως τώρα για την παραγωγή τμημάτων των μηχανισμών που χρησιμοποιούν για τη λεγόμενη «πράσινη» ενέργεια υποκρύπτει κάτι το ιδιαίτερο επειδή δίδονται ξεχωριστές κρατικές ενισχύσεις, κάνουν λάθος. Είναι αδύνατον να ξεφύγουμε από τις κρατικές ενισχύσεις ανά περιοχή, όπως είναι καθορισμένες από την Κομισιόν. Το ξέρω διότι στην περιοχή μας, τα νησιά στο Νότιο Αιγαίο έχουν υποστεί λόγω ειδικών αιτιών έξοδο από το στόχο ΕΝΑ και εκεί οι κρατικές ενισχύσεις, φωνάζουμε, δεν φωνάζουμε, είναι αυτές που προβλέπονται από τον κανονισμό. 
      Πάμε τώρα σ' αυτό καθ’ αυτό το νομοσχέδιο. Αναφέρομαι ιδιαιτέρως στο άρθρο 9 περί Κεφαλαιαγοράς. Η πρόθεσή σας, κύριε Υπουργέ, να τιθασεύσετε τα διάφορα που παρατηρήσαμε κατά το όργιο εκείνο του Χρηματιστηρίου, είναι ευγενής. Όμως, σ’ εκείνο το άρθρο 9, ακούστε με τι προβλέπετε: «Η επιβολή των κυρώσεων του προηγουμένου εδαφίου δεν κωλύει τη σωρευτική επιβολή και λοιπών κυρώσεων σε περίπτωση παραβάσεως δια των ιδίων πράξεων ή παραλείψεων και άλλων διατάξεων». Ποιες είναι οι λοιπές κυρώσεις; Φθάνουν μέχρι φυλάκιση. 
      Κύριε Υπουργέ, πολλοί συνάδελφοι έχουν απορία, την οποία μεταφέρω εδώ –εσείς, κύριοι νομικοί, είστε πιο εξοικειωμένοι με το θέμα- διαβάζοντας από το «ΒΗΜΑ ΤΗΣ ΚΥΡΙΑΚΗΣ» στις 8 Μαρτίου ότι μία εταιρεία εισηγμένη στο Χρηματιστήριο όρισε Πρόεδρο ηλικίας ογδόντα τεσσάρων ετών, δηλαδή μη δυνάμενο εις αυτόν να εφαρμοστούν όλες οι προβλεπόμενες κυρώσεις από τη νομοθεσία! Φυλάκιση στα ογδόντα τέσσερα χρόνια μπορεί να γίνει; 
      Εσείς που θέλετε να προστατεύσετε –και γνωρίζω ότι είναι ειλικρινής η επιθυμία και η απόφασή σας- τους συναλλασσομένους δια του Χρηματιστηρίου, τι θα κάνετε; 
      Και επειδή με κοιτάτε περίεργα, σας διαβάζω πλήρως τι γράφει «ΤΟ ΒΗΜΑ»: «Η πτώχευση, πτώχευση, αλλά και οι επιδοτήσεις, επιδοτήσεις για την ακτοπλοϊκή εταιρεία «SAOS FERRIES» του εικονιζόμενου στο σκίτσο κ. Φ. Μανούση, η εταιρεία του οποίου λίαν προσφάτως απέκτησε, για τέταρτη συνεχή φορά και σε λιγότερο από ένα έτος, νέο πρόεδρο και διευθύνοντα σύμβουλο τον κ. Ι. Κεχαγιόγλου...» -εύχομαι να έχει μακροημέρευση ο άνθρωπος- «...ο οποίος σύμφωνα με σχετική ανακοίνωση της εταιρείας προς το Χρηματιστήριο Αθηνών γεννήθηκε το 1925, άρα είναι 84 ετών!». 
      Πείτε μου πώς θα εφαρμοστεί αυτή η διάταξη του άρθρου 9. Εύχομαι να μη χρειαστεί, αλλά πείτε μου εσείς τι θα γίνει, εάν χρειαστεί. 
      Το επόμενο θέμα αφορά το τέλος διαμονής των παρεπιδημούντων. Μπαίνω και σ' αυτό το θέμα. Έκανα ειδική επιστολή στον κ. Παυλόπουλο, τον κ. Αλογοσκούφη και τον κ. Σπηλιωτόπουλο ως συναρμόδιους Υπουργούς, όταν ο Πρωθυπουργός ανακοίνωσε τη μείωση από το 2% στο 0,5%, παλαιό αίτημα όλων των τουριστικών επιχειρήσεων, αλλά παραλλήλως και πρόταση «ναι, θα υπάρξει κενό για κάποιους τουριστικούς δήμους. Είναι κουκιά μετρημένα». Όταν μάλιστα, αυτοί οι δήμοι έχουν εγκεκριμένους προϋπολογισμούς για το 2009, κύριε Υπουργέ, μεταβιβάστε εκ νέου στην Κυβέρνηση ότι πρέπει το κενό να συμπληρωθεί. Η πρότασή μου είναι από τις ΚΑΠ, αλλά θα μπορούσε κάποιος να το δει και από άλλες πηγές. 
      Καταθέτω στα Πρακτικά για την ιστορία την επιστολή, όπως επίσης και το προηγούμενο δημοσίευμα και παρακαλώ να εγκριθεί από το Προεδρείο. 
      (Στο σημείο αυτό ο Βουλευτής κ. Αριστοτέλης Παυλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά το άρθρο 37 για τον ΕΟΤ, τι κάνετε τώρα; Καταργείτε το Γενικό Γραμματέα. Αρίστη η πρωτοβουλία. Σε ένα πρόσωπο, Γενικός Γραμματέας και Πρόεδρος. Δηλαδή, επαινώ αυτήν την πρωτοβουλία, παρά το ιστορικό του ΕΟΤ που προσέφερε εξαιρετικές υπηρεσίες στον τουρισμό, χωρίς Υπουργείο, μόνο διά του Γενικού Γραμματέα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Σύμφωνα με το άρθρο 38, η ΕΤΑ αποκτά τώρα νέες δραστηριότητες, δηλαδή μπορεί να προσφέρει υπηρεσίες γενικού οικονομικού συμφέροντος. Δεν ξέρω, κύριε Υπουργέ, εάν οι συνάδελφοι έχουν πλήρως ενημερωθεί για το ποιες είναι οι υπηρεσίες γενικού οικονομικού συμφέροντος. Είναι αυτές οι οποίες μπορούν να ενταχθούν στα συγχρηματοδοτούμενα προγράμματα. 
      Κατ’ αρχήν, να μας εξηγήσετε ποιες είναι αυτές οι υπηρεσίες –η Βουλή δηλαδή- αλλά, όπως το κάνετε εδώ, να επιχειρήσετε να το κάνετε και για τις δαπάνες για τις άγονες γραμμές. Σ’ αυτήν την περίπτωση, αν χαρακτηριστούν αυτές οι δαπάνες ως καλύπτουσες τις υπηρεσίες γενικού οικονομικού συμφέροντος, το 75% είναι από την Κοινότητα, είναι συγχρηματοδοτούμενα προγράμματα. 
      Σήμερα είχαμε διαγωνισμούς άγονων γραμμών στο πρώην Υπουργείο Αιγαίου και Νησιωτικής Πολιτικής. Χρήμα! Πολύ χρήμα! Θα ζημιώσουμε εάν πάρουμε το 75% από την Ευρωπαϊκή Ένωση; Η αρχή έγινε επί των ημερών μου σ' αυτό το Υπουργείο. Συνεχίστε την, όπως κάνετε τώρα για την ΕΤΑ, που έχει τη μισή Ελλάδα στα χέρια της. Θα το κάνετε για τους νησιώτες και θα δώσετε τη δυνατότητα κάποιο μέρος εξ αυτών των δαπανών να χρηματοδοτηθεί από την Ευρωπαϊκή Ένωση και ό,τι θα δαπανούσατε, θα πάει σε άλλες δραστηριότητες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτές είναι οι σύντομες παρατηρήσεις μου. 
      Πάντα με το φόβο της αυστηρότητας του Προέδρου, θέλω να σας πω ότι οι παρατηρήσεις μου δεν σημαίνουν πως δεν ψηφίζω το σχέδιο νόμου. Είναι πολιτικού χαρακτήρος, αλλά παραλλήλως είναι και παρατηρήσεις οι οποίες περιορισμένες κατά τον αριθμό δεν αμβλύνουν τη σημασία των λοιπών άρθρων που περιλαμβάνει το σχέδιο νόμου σας. Έλεγχος Χρηματιστηρίου. Το τελευταίο από όλα είναι ποιος διορίζει ποιον. Με το προηγούμενο σύστημα ο κοσμάκης έχασε κάμποσα δισεκατομμύρια. Φτερά έκαναν. Φτερό στον άνεμο!
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή) 
      Αν τώρα …
      ΠΡΟΕΔΡΕΥΩΝ (Ιωάννης Δραγασάκης): Κύριε Παυλίδη, σας παρακαλώ ολοκληρώστε, γιατί πρέπει να μιλήσει και ο Υπουργός. 
      ΑΡΙΣΤΟΤΕΛΗΣ ΠΑΥΛΙΔΗΣ: …των παρόντων, την ευθύνη την έχουν όσοι τους διορίζουν. 
      Κυρίες και κύριοι συνάδελφοι, ψηφίζω το σχέδιο νόμου, λέγοντας ότι γίνεται καλή προσπάθεια. Μακάρι αυτή η προσπάθεια -έστω και με νομοσχέδιο «σκούπα» να συμβάλει, ώστε τα θέματα επί των οποίων γίνεται μία επέμβαση να κινηθούν προς καλύτερη πορεία από ό,τι μέχρι σήμερα.  
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κύριος Υπουργός για οκτώ λεπτά. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Άκουσα με πάρα πολύ προσοχή επί πολλές ώρες όλους τους συναδέλφους, αλλά φαίνεται ότι τους συναδέλφους της Αξιωματικής Αντιπολίτευσης που είναι απόντες αυτήν τη στιγμή τους θαμπώνει η αντιπολιτευτική ορμή, γιατί φαίνεται ότι ζουν στον δικό τους κόσμο. 
      Ειλικρινά εγώ εκπλήσσομαι γιατί δεν βλέπουν ούτε τώρα τι γίνεται σε ολόκληρο τον κόσμο. Στη δίνη αυτής της παγκόσμιας οικονομικής κρίσης διαρκώς μιλούν για εκλογές, γεγονός το οποίο το ακούμε εδώ σ’ αυτήν την Αίθουσα, όπως και ο ελληνικός λαός, από το 2005. Και πρέπει να τους απαντήσω ότι για πολύ χρόνο θα μιλάνε για εκλογές. Οι εκλογές θα γίνουν στην ώρα τους –το διευκρίνισε ο Πρωθυπουργός- όποτε προβλέπουν οι συνταγματικές δυνατότητες. 
      Φαίνεται, όμως, ότι όλο αυτό το σκηνικό το κρατούν σε εγρήγορση για να κρατούν τον «κομματικό στρατό» σε εγρήγορση. Όμως, ειλικρινά οι πολίτες το έχουν καταλάβει. Γι’ αυτό και απορρίπτουν στη μεγάλη τους πλειοψηφία τις εκλογές. Διότι καλές είναι οι δημοσκοπήσεις, αλλά να τις διαβάζουμε όλες. Και αυτά που μας βολεύουν και αυτά που δεν μας βολεύουν.  
      Η Κυβέρνηση με ιδιαίτερο αίσθημα ευθύνης παίρνει καθημερινά μέτρα για την αντιμετώπιση αυτής της κρίσης με το τρίπτυχο ανάπτυξη-δημοσιονομική προσαρμογή-κοινωνική συνοχή. Δείτε πόσα κοινωνικά μέτρα παίρνει μόνο αυτό το σχέδιο νόμου, όπως και το προηγούμενο, αλλά και κάθε σχέδιο νόμου. 
      Βέβαια, είπατε πάρα πολλά, λες και πάλι δεν παρακολουθείτε. Ο κόσμος το παρακολουθεί. Είδε τι έγινε και τι είπαν όλοι οι Ευρωπαίοι στο Eurogroup και στο Ecofin. Είδατε τι διαπιστώσεις υπήρξαν. Και οι διαπιστώσεις είναι ότι η κρίση συνεχίζεται και βαθαίνει και αυτός είναι προβληματισμός για όλη την Ευρώπη και για την Ελλάδα. 
      Μάλιστα, όσον αφορά τις εκτιμήσεις οι οποίες είχαν αναφερθεί το Γενάρη του 2009, το Μάιο θα έχουμε άλλες εκτιμήσεις από την Ευρωπαϊκή Ένωση για την ευρωπαϊκή οικονομία. Εγώ δεν θα ασχοληθώ μ’ αυτό, γιατί ήδη κοντεύω να φτάσω στα τρία λεπτά και δεν μπήκα και εγώ στο σχέδιο νόμου. Μάλιστα, ειπώθηκαν από πολλούς συναδέλφους άλλα θέματα τα οποία αναφέρονται σε επόμενα κεφάλαια του σχεδίου νόμου. 
      Είπα και στην επιτροπή, αλλά και όταν τοποθετήθηκα επί της αρχής, ότι σ’ αυτό το νομοθέτημα συμπληρώνονται και κωδικοποιούνται σε ενιαίο κείμενο οι ρυθμίσεις για το σύστημα άυλων τίτλων. Και αυτό είναι που ρυθμίζει το συγκεκριμένο σχέδιο νόμου. 
      Και θα πάω τώρα πολύ γρήγορα, στα άρθρα, γιατί σήμερα συζητούμε επί των άρθρων, αλλά εγώ δεν άκουσα συγκεκριμένες τοποθετήσεις επί των άρθρων. Όμως, θα επαναλάβω κάποια πράγματα τα οποία γίνονται μέσα από τις ρυθμίσεις αυτού του σχεδίου νόμου. 
      Λέω, λοιπόν, ότι με το άρθρο 1 επαναλαμβάνεται και συμπληρώνεται η εξουσιοδότηση για την έκδοση κανονισμού συστήματος άυλων τίτλων, λαμβάνοντας υπ’ όψιν τις νέες δυνατότητες που παρέχονται μ’ αυτόν το νόμο για την καταχώρηση στο ΣΑΤ, κατόπιν αποϋλοποίησης ή κατόπιν ακινητοποίησης κινητών αξιών που έχουν εκδοθεί από ελληνικές ή αλλοδαπές εταιρείες. 
      Το άρθρο 2 περιέχει ειδικές ρυθμίσεις για την καταχώρηση στο ΣΑΤ κινητών αξιών αλλοδαπών εκδοτών οι οποίες κατατίθενται προς ακινητοποίηση. Δημιουργείται, δηλαδή, ένα είδος ηλεκτρονικού αποθετηρίου χωρίς να παύει υφιστάμενος ή αλλοδαπός τίτλος. Μ’ αυτόν τον τρόπο διευκολύνεται –γιατί πρέπει να λέμε και γιατί κάθε πράγμα- η εισαγωγή αλλοδαπών κινητών αξιών οι οποίες δεν μπορεί να αποϋλοποιηθούν, σύμφωνα με το ελληνικό δίκαιο. 
      Με το άρθρο 3 συμπληρώνεται η ρύθμιση της παραγράφου 1 του άρθρου 7 του ν. 3371/2005 που προβλέπει την εισαγωγή σε Χρηματιστήριο κινητών αξιών αλλοδαπών εκδοτών ύστερα από αποϋλοποίηση. Είναι προφανές ότι η αποϋλοποίηση γίνεται μόνο εφόσον αυτό επιτρέπεται και από το δίκαιο που διέπει την έκδοση των κινητών αξιών. 
      Το άρθρο 4 προβλέπει έναν ακόμη εναλλακτικό τρόπο καταχώρησης στο ΣΑΤ αλλοδαπών τίτλων μέσω πιστοποιητικών κατάθεσης, μέσω δηλαδή παραστατικών τίτλων κατά το πρότυπο των IDRS που διαπραγματεύονται στο Χρηματιστήριο της Νέας Υόρκης. 
      Με το άρθρο 5 προβλέπεται η δυνατότητα του διαχειριστή του ΣΑΤ αφενός να τηρεί στο όνομά του αλλοδαπές κινητές αξίες που είναι καταχωρημένες σε αλλοδαπά μητρώα και αφετέρου να παρακολουθεί αναλυτικά τους Έλληνες δικαιούχους αυτών των αλλοδαπών αξιών. Το ΣΑΤ, δηλαδή, μπορεί να λειτουργεί ως «θεματοφύλακας» στην Ελλάδα των δικαιούχων των αλλοδαπών κινητών αξιών, αυξάνοντας την ασφάλεια των συναλλαγών γι’ αυτούς τους τίτλους. 
      Το άρθρο 6 επιτρέπει στο διαχειριστή του ΣΑΤ να συνάπτει συμφωνία τήρησης κινητών αξιών σε λογιστική μορφή και να δημιουργεί συνδέσμους με αλλοδαπά συστήματα. Μ’ αυτόν τον τρόπο, υλοποιείται η κοινοτική υποχρέωση απελευθέρωσης των αποθετηρίων. Η Επιτροπή Κεφαλαιαγοράς μπορεί να αντιταχθεί στη σύναψη συμφωνιών για λόγους προστασίας της εύρυθμης λειτουργίας της αγοράς και των επενδυτών. 
      Με το άρθρο 7 προβλέπονται οι κυρώσεις σε περίπτωση παράβασης των διατάξεων του κανονισμού λειτουργίας του ΣΑΤ. Η ρύθμιση είναι αναγκαία για να μπορούν να συμμετέχουν και αλλοδαπές εταιρείες παροχής επενδυτικών υπηρεσιών οι οποίες δεν έχουν άλλον σύνδεσμο με την ελληνική έννομη τάξη. 
      Με το άρθρο 8 τροποποιείται το πλαίσιο σύστασης Ανωνύμων Εταιρειών Επενδύσεων Χαρτοφυλακίου και Εισαγωγής τους στο Χρηματιστήριο, προκειμένου να διευκολυνθεί η δημιουργία τέτοιων εταιρειών. Δεν αναλύω παρακάτω. Είναι το 500.000 ευρώ αντί 10.000.000, αλλά με τον όρο της κάλυψης εντός εξαμήνου. 
      Με το άρθρο 9 γίνονται διάφορες προσαρμογές στη νομοθεσία, οι οποίες κατέστησαν απαραίτητες μετά τις ευρείες αλλαγές στη νομοθεσία της Κεφαλαιαγοράς, κύριε Παυλίδη, που επέφερε η μεταφορά κοινοτικών οδηγιών τα τελευταία χρόνια και ιδίως ο ν. 3606/2007. 
      Επίσης, χορηγείται εξουσιοδότηση στο Διοικητικό Συμβούλιο της Κεφαλαιαγοράς να εξειδικεύει τους ορισμούς που περιλαμβάνονται στην οδηγία 85/611/ΕΟΚ του Συμβουλίου και έχουν ήδη ενσωματωθεί με το ν.3283/2004 κατ’ εφαρμογή της οδηγίας 2007/16/ΕΚ.
      Μ’ αυτόν τον τρόπο, εξασφαλίζεται η απαιτούμενη ευελιξία σε πιθανή μελλοντική τροποποίηση της παραπάνω οδηγίας, λαμβάνοντας υπ’ όψιν και τον καθαρά τεχνικό χαρακτήρα αυτής της οδηγίας. 
      Με το άρθρο 10, για το οποίο έγινε πάρα πολλή συζήτηση, τροποποιείται ο τρόπος επιλογής των μελών του Διοικητικού Συμβουλίου της Επιτροπής Κεφαλαιαγοράς, προκειμένου να διασφαλιστεί η αποφυγή σύγκρουσης συμφερόντων σε αυτό, ενώ μετά από τοποθέτηση μάλιστα και του ΣΜΕΧΑ ως μία δεύτερη εναλλακτική λύση δημιουργείται και συμβουλευτικού χαρακτήρα επιτροπή φορέων. 
      Σχετικά με το θέμα αυτό της συμβουλευτικού χαρακτήρα επιτροπής αναφέρθηκε από πολλούς ομιλητές η ανάγκη για τη συμμετοχή των φορέων της Κεφαλαιαγοράς στην ανάπτυξη της αγοράς, κυρίως μέσω της πρότασης επεξεργασίας και παραγωγής κανονιστικών αποφάσεων. Αυτή την ανάγκη έρχεται να καλύψει η προτεινόμενη ρύθμιση, η οποία θεσμοθετεί και επισημοποιεί την ανταλλαγή απόψεων μεταξύ της εποπτικής αρχής και των φορέων, με σκοπό την ανάπτυξη της ελληνικής Κεφαλαιαγοράς. 
      Με τα άρθρα 11 και 12 γίνονται ορισμένες ρυθμίσεις, καθώς και με τα άρθρα 13, 14 και 15. Πρέπει να πω ότι τελειώνοντας πρέπει να διαβάσω και τη γνώμη της ΟΚΕ. Δεν ξέρω αν είδατε τη γνώμη της ΟΚΕ, η οποία συνεδρίαζε στις 23 Φεβρουαρίου 2009. Δεν ήξερε δηλαδή τη συμπλήρωση που έγινε στο άρθρο 10. Λέει, λοιπόν, η ΟΚ3Ε πως κρίνει θετικά τις προτεινόμενες διατάξεις –για  το Κεφάλαιο Β΄ μιλώ- που ενισχύουν τη διασφάλιση των επενδυτών και τη ροή ενημέρωσής τους, καθώς και τη διάταξη που προσδίδει στην Επιτροπή Κεφαλαιαγοράς τη δυνατότητα να αντιτίθεται στη σύναψη συμφωνιών ή στη δημιουργία συνδέσμων σε περίπτωση που δεν διασφαλίζεται η εύρυθμη λειτουργία της αγοράς και η προστασία των επενδυτών. 
      Βεβαίως, εκφράζει επιφυλάξεις για το θέμα του Διοικητικού Συμβουλίου, αλλά πότε όμως; Στις 23 Φεβρουαρίου 2009, όταν δεν είχε συμπληρωθεί η διάταξη με τη σύσταση ειδικής επιτροπής, αυτής της συμβουλευτικής επιτροπής. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Δραγασάκης): Και εμείς σας ευχαριστούμε. 
      Έχει ζητήσει το λόγο ο κ. Σταϊκούρας, για να δευτερολογήσει για δύο λεπτά. 
      ΧΡΗΣΤΟΣ  ΣΤΑΪΚΟΥΡΑΣ: Σας ευχαριστώ πολύ, κύριε Πρόεδρε. 
      Επανέρχομαι στο θέμα αν υπάρχει ή όχι ολοκληρωμένο σχέδιο από την Κυβέρνηση. Κατέθεσα στα Πρακτικά είκοσι πέντε πρωτοβουλίες που έχει πάρει ήδη η Κυβέρνηση και που εντάσσονται στους τρεις σταθερούς άξονες που έχει θέσει, άξονες που στηρίζονται στους σταθερούς ρυθμούς οικονομικής ανάπτυξης, στη διατήρηση και συνέχιση της δημοσιονομικής προσαρμογής και στην τόνωση των κλάδων και των κοινωνικών ομάδων που πλήττονται περισσότερο από την κρίση. Συνεπώς υπάρχει ένα ολοκληρωμένο, συνεκτικό και συγκροτημένο σχέδιο. 
      Δεύτερον, έγινε αναφορά από αξιότιμους συναδέλφους της Αξιωματικής Αντιπολίτευσης στις αποφάσεις του ECOFIN και του EUROGROUP. Πρώτα απ’ όλα, να ξεκαθαρίσουμε κάτι. Στο δελτίο Τύπου που βγήκε από την Ευρωπαϊκή Ένωση δεν υπάρχει καμμία αναφορά σε καμμία χώρα της Ευρωπαϊκής Ένωσης. Αυτό που τιτλοφορείται με ημερομηνία 10 Μαρτίου δεν έχει καμμία αναφορά σε καμμία χώρα. Αυτό που συζητήθηκε ήταν η δημοσιονομική κατάσταση στην Ευρώπη και η εφαρμογή Συμφώνου Σταθερότητας και Ανάπτυξης της χώρας αυτής. 
      Αυτό που γίνεται είναι πως μέσα υπάρχει μια παρατήρηση ότι όποιος θέλει μπορεί να κοιτάξει μελέτες που έχει κάνει το ECOFIN και συστάσεις για τις διάφορες χώρες. Πράγματι, με ημερομηνία 2 Μαρτίου 2009 το ECOFIN έχει κάνει συστάσεις και για την Ελλάδα. 
      Και επειδή ρώτησα τους συναδέλφους της Αξιωματικής Αντιπολίτευσης αν το έχουν διαβάσει όλο, θα απομονώσω κάποιες λέξεις. 
      Στην πρώτη παράγραφο μιλάει για τους υψηλούς ρυθμούς οικονομικής ανάπτυξης που υπάρχουν στη χώρα. Αυτό δεν είδα να το λέτε. Στη δεύτερη παράγραφο λέει ότι η απασχόληση στην Ελλάδα αυξήθηκε. Δεν βλέπω να το λέτε. Στην τρίτη παράγραφο λέει ότι η Ελλάδα έχει λάβει μια σειρά από στοχευμένα μέτρα, τα οποία θα αξιολογηθούν μαζί με τα αντίστοιχα μέτρα άλλων χωρών. Δεν βλέπω να το αναφέρετε. Αργότερα, στην πέμπτη παράγραφο λέει ότι η Ελληνική Κυβέρνηση έχει πάρει μια σειρά μέτρα για την αναμόρφωση του ασφαλιστικού συστήματος. Δεν βλέπω να το αναφέρετε. 
      Παρακάτω, στις προτάσεις που κάνει, μιλάει για επιτάχυνση υλοποιούμενων μεταρρυθμίσεων από την Κυβέρνηση. Η λέξη «going reforms» αυτό λέει. Ακολούθως μιλάει για επιτάχυνση και πρόσθετα μέτρα, τα οποία θα ήταν πολύ πιο εύκολο να γίνουν σε ανοδική φάση του οικονομικού κύκλου, όταν κυβερνούσαν κάποιες άλλες παρατάξεις τη χώρα. 
      Και επειδή μιλήσατε για Ευρωπαϊκή Ένωση, μου δώσατε την ευκαιρία –και είναι εκτός της συζήτησης- να δούμε λίγο και το χθεσινό δελτίο Τύπου της Ευρωπαϊκής Ένωσης σχετικά με την έγκριση του αναθεωρημένου σχεδίου ιδιωτικοποίησης των Ολυμπιακών Αερογραμμών και των υπηρεσιών της Ολυμπιακής Αεροπορίας, όπου σε σχετικό δελτίο Τύπου του Επιτρόπου Μεταφορών μιλάει για μια άψογη συνεργασία της Κυβέρνησης με την επιτροπή. 
      Τέλος, αξιότιμος συνάδελφος της Αξιωματικής Αντιπολίτευσης είπε ότι στις κρίσεις τις λύσεις τις δίνει ο λαός, δηλαδή ουσιαστικά με λίγα λόγια αυτό που είπε είναι πως όλες οι ευρωπαϊκές κυβερνήσεις πρέπει ουσιαστικά να προκηρύξουν εκλογές. Εγώ θεωρώ πως αυτήν την ώρα απαιτείται υπευθυνότητα, σύνεση, ρεαλισμός, διορατικότητα, μακριά από μαξιμαλιστικές προσδοκίες, μακριά από μυωπικές, κοντόφθαλμες προσεγγίσεις, μακριά από εύκολες, κοντόφθαλμες δόσεις παροχολογίας, υποσχεσιολογίας, κινδυνολογίας εντός και εκτός χώρας και, φυσικά, και από σενάρια ακατάσχετης εκλογολογίας. Θεωρώ πως αυτά δεν συνάδουν με το συλλογικό συμφέρον για τη χώρα μας. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε πολύ. 
      Το  λόγο έχει ο κ. Ανδρουλάκης για τη δευτερολογία του.  
      ΔΗΜΗΤΡΙΟΣ ΑΝΔΡΟΥΛΑΚΗΣ: Κύριε Πρόεδρε, εμείς κάνουμε ό,τι μπορούμε, για να ανακόψουμε το καθοδικό αρνητικό σπιράλ μέσα στην κρίση, πριν χτυπήσει πάτο. Το πρόβλημα είναι πως δεν ξέρουμε πού βρίσκεται ο πάτος! Όχι εδώ μόνο, αλλά σε όλο τον κόσμο, βέβαια. Και στην  Ευρώπη. Όμως, δεν ξέρουμε πού βρίσκεται ο πάτος και στην κατάρρευση της εμπιστοσύνης προς την Κυβέρνηση. Για να διαχειριστείς μια κρίση βασικό πρόβλημα είναι η εμπιστοσύνη. Είναι τεράστιο το πολιτικό πρόβλημα της εμπιστοσύνης. 
      Ο συνάδελφος Σταϊκούρας μίλησε για τα ευρωπαϊκά. Εμείς απλώς διαπιστώσαμε την παράδοξη, ίσως και ένοχη, αφωνία της Κυβέρνησης στα μεγάλα θέματα της Ευρώπης, όπως του δανεισμού στο επίπεδο της ευρωπαϊκής αλληλεγγύης. 
      Ήθελα να κάνω μια δήλωση σχετικά με τη διένεξη που υπήρξε πριν με το κόμμα του ΛΑΟΣ. Θέλω να πω πως είναι κατάκτηση της δημοκρατίας μας ότι ένα κόμμα, που, σύμφωνα με την παλαιά χωροθέτηση, ιδρυτικά ήταν δεξιότερα της Νέας Δημοκρατίας, παίζει απολύτως με τους όρους του δημοκρατικού συνταγματικού παιχνιδιού. Αυτό είναι μια κοινή μας κατάκτηση, της Μεταπολίτευσης. 
      Κύριε Πρόεδρε, κύριε Υπουργέ, έρχομαι τώρα στο άρθρο 10. Πρέπει να κάνετε κάποιες αλλαγές, όχι για να ικανοποιήσετε εμάς, αλλά για να προφυλαχθείτε και εσείς και ο ίδιος ο Υπουργός σας. Αν αύριο-μεθαύριο συμβεί κάτι στα χρηματιστήρια, θα του πουν: «Κύριε, εσύ είχες απόλυτη μονοπωλιακή εποπτική εξουσία στην Επιτροπή Κεφαλαιαγοράς».
      Χαλαρώστε, λοιπόν, αυτόν τον απόλυτο έλεγχο στην Επιτροπή Κεφαλαιαγοράς. Πρέπει να τοποθετηθεί ως μία διοικητική αρχή με θεσμική ανεξαρτησία που λογοδοτεί στο Κοινοβούλιο. Η σύνθεσή της –οι ιδιότητες των μελών της και ορισμένα προσόντα- πρέπει να προσδιορίζονται, ώστε να μην είναι αυθαίρετος ο Υπουργός στον ορισμό της, δηλαδή το ήθος, οι γνώσεις τέλος πάντων, με μια ευρύτερη διαβούλευση και με τις πολιτικές δυνάμεις και με τους φορείς. 
      Επίσης, πρέπει να βγάλετε έξω το Χρηματιστήριο, αφού αποφασίσαμε να πούμε «δεν πάμε στη λογική των φορέων». Εμείς αρνηθήκαμε το νόμο που έχει ψηφίσει η κυβέρνηση του ΠΑΣΟΚ. Βγάζουμε έξω τους φορείς. Ωραία. Να βγάλουμε και το Χρηματιστήριο, που είναι ελεγχόμενος και ελεγκτής ταυτόχρονα. Ύστερα, αλλάξτε το όνομα. Βάλτε το όνομα «γνωμοδοτική επιτροπή των φορέων». 
      Επίσης, είναι τα ασυμβίβαστα. Δεν μπορεί η Επιτροπή Κεφαλαιαγοράς να είναι μια παρέα που δεν ελέγχεται από κανέναν και από πουθενά και δεν υφίσταται καμμία συνέπεια. Δηλαδή θα παίρνει ο Υπουργός όλη την ευθύνη; Εκεί το πάτε, ότι όλα στην Ελλάδα είναι ο Υπουργός. Βάλτε, λοιπόν, ορισμένα ασυμβίβαστα και μετά τη λήξη της θητείας τους, η οποία θα είναι δύο-τρία χρόνια. Είναι δυνατόν αυτός που ελέγχει σήμερα το ταμπλό και είναι κάτοχος απόρρητων και αποκλειστικών πληροφοριών, μεθαύριο το πρωί, να τον δω χρηματιστή, να ιδρύσει ο ίδιος εταιρεία ή να λειτουργεί ως παρένθετο πρόσωπο; Γιατί δεν θέλετε να προφυλάξετε τον ίδιο τον Υπουργό; 
      Σας ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Πήρα το λόγο, κύριε Πρόεδρε, για να μη μείνει αναπάντητο, χωρίς βεβαίως και να τον επιδιώκουμε, αυτό τον «παροξυσμό», τον οποίο παρατηρήσαμε από το Λαϊκό Ορθόδοξο Συναγερμό απέναντι στο ΚΚΕ. Ισχύει η τοποθέτηση του Κοινοβουλευτικού Εκπροσώπου του κόμματος ότι η κριτική την οποία κάνει ο Λαϊκός Ορθόδοξος Συναγερμός απέναντι στο ΚΚΕ είναι αναπαραγωγή των επιχειρημάτων που κάνουν οι κεφαλαιοκράτες απέναντι στο ΚΚΕ και στην πολιτική του. Αυτό το απλό πράγμα είπαμε. 
      Απ’ αυτήν την άποψη εμείς ως Κόμμα σταθερό μας κριτήριο είναι η πολιτική να υπερασπίζεται τα συμφέροντα της εργατικής τάξης των πλατιών λαϊκών στρωμάτων, να συμβάλει στη βελτίωση της θέσης με απώτερο στόχο την απελευθέρωση της εργατικής τάξης και συνολικότερα του λαού από την εκμετάλλευση. Γι’ αυτόν ακριβώς το λόγο και στεκόμαστε μ’ αυτόν τον τρόπο απέναντι στην Ευρωπαϊκή Ένωση και το χαρακτήρα της απέναντι στην κυβερνητική πολιτική που υλοποιεί την πολιτική της ευρωένωσης. Άρα, λοιπόν, το συγκεκριμένο νομοσχέδιο και με τα δύο πρώτα κεφάλαια, αφενός το Κεφάλαιο Α΄  και τα συγκεκριμένα άρθρα, προσπαθεί η Κυβέρνηση να θωρακίσει τον κερδοσκοπικό χαρακτήρα των οργανωμένων χρηματαγορών. Αυτός ο κερδοσκοπικός χαρακτήρας που είναι σε βάρος της λαϊκής αποταμίευσης και πρέπει τα λαϊκά στρώματα να απεγκλωβιστούν, από τις χρηματαγορές, τα ασφαλιστικά ταμεία να απεγκλωβιστούν, δεν αλλάζει ούτε στη χώρα μας ούτε σε καμμία άλλη καπιταλιστική οικονομία με οποιουσδήποτε κανόνες και αν βάλουν οι εκάστοτε κυβερνήσεις, διαφάνειας ή ελέγχου, ή με την όποια σύνθεση της Επιτροπής Κεφαλαιαγοράς. Όποιος πιστεύει το αντίθετο πλανάται πλάνην οικτράν. 
      (Στο σημείο αυτό, την Προεδρική Έδρα  καταλαμβάνει ο  Ζ’  Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)
      Και το Β΄ Κεφάλαιο το καταψηφίζουμε, ακριβώς γιατί παρέχει νέα κίνητρα νέα προνόμια στους κεφαλαιοκράτες στο όνομα της δημιουργίας νέων μονάδων. Το καταψηφίζουμε ακριβώς γιατί κίνητρο της δημιουργίας των νέων μονάδων δεν είναι η αξιοποίηση των παραγωγικών δυνατοτήτων, δεν είναι να δώσουμε θέσεις απασχόλησης στους εργαζόμενους. Άμα είχαν τέτοιο κίνητρο, τότε δεν θα αποχωρούσαν από την Ελλάδα, δεν θα έκλειναν οι επιχειρήσεις. Αλλά αντίθετα το κίνητρο το οποίο έχει και η συγκεκριμένη επιχείρηση είναι να αυξήσει τα κέρδη της. Και αυτά θα τα αυξήσει εκμεταλλευόμενη τους εργαζόμενους, εκμεταλλευόμενη τις λαϊκές ανάγκες. Σ’ αυτό το πλαίσιο, λοιπόν, δεν μπορούμε να δώσουμε συγχωροχάρτι στον εκμεταλλευτικό χαρακτήρα και μάλιστα να της δώσουμε και κίνητρα, χρήματα δηλαδή των Ελλήνων εργαζόμενων για να εκμεταλλευτεί καλύτερα την εργατική τάξη. Αυτός ο ρόλος των καπιταλιστικών επιχειρήσεων είναι παρασιτικός και επειδή ακριβώς αποτελούν τον παράγοντα της αιτίας της κρίσης, πρέπει να εκλείψει. Και θα εκλείψει μόνο με την κοινωνικοποίηση των βασικών και συγκεντρωμένων μέσων παραγωγής που σημαίνει ριζική ανατροπή  σε επίπεδο οικονομίας και κοινωνίας. 
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Εμείς σας ευχαριστούμε, κύριε συνάδελφε, από το Κομμουνιστικό Κόμμα Ελλάδος.
      Το λόγο έχει από το Λαϊκό Ορθόδοξο Συναγερμό ως ειδικός αγορητής ο κ. Μαυρουδής Βορίδης για τέσσερα λεπτά.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κύριε Πρόεδρε, ορισμένες οφειλόμενες απαντήσεις κατ’ αντίστροφη κοινοβουλευτική σειρά. 
      Κατ’ αρχάς θα ήθελα προς τους συναδέλφους του Κομμουνιστικού Κόμματος να πω ότι δεν πρέπει να αντιλαμβάνονται ως παροξυσμό την κριτική. Είναι προφανές ότι μπορούμε να διατυπώνουμε διαφωνίες, μπορούμε στο διάλογο τον κοινοβουλευτικό ο οποίος διεξάγεται να έχουμε διαφορετικές απόψεις. Επίσης, δεν σημαίνει ότι επειδή έχουμε διαφορετικές απόψεις ή έχουμε διαφωνίες βρισκόμαστε σε κατάσταση παροξυσμού. Εάν υπάρχουν τέτοιες ερμηνείες θα ακυρώσουμε το νόημα του κοινοβουλευτικού διαλόγου. Είναι προφανές και νομίζω σχεδόν αυτονόητο –δεν χρειάζεται να το εξηγήσω περισσότερο- ότι έχουμε ιδεολογικές και πολιτικές διαφωνίες σοβαρές με το Κομμουνιστικό Κόμμα Ελλάδος. Υποθέτω ότι και το Κομμουνιστικό Κόμμα Ελλάδος έχει αρκετές αντιρρήσεις σε αυτά τα οποία λέμε εμείς. Αυτό δεν σημαίνει τίποτα περισσότερο παρά το ότι εκθέτουμε τις απόψεις μας όλοι μέσα στην κοινωνία και τελικά θα κριθούμε μέσα σ’ αυτήν την κοινωνία. Μπορεί βέβαια να τύχει να υπάρχουν και συμπτώσεις, χωρίς αυτό να σημαίνει υποχρεωτικά ότι είναι ιδεολογικές συμπτώσεις. Μπορεί να τύχει ορισμένες απόψεις να είναι κοινές!
      Δεύτερον, να δεχθώ εξαιρετικά ευχάριστα την τοποθέτηση από τον ειδικό αγορητή του ΠΑΣΟΚ και πραγματικά να πω το εξής: τις τελευταίες μέρες έχει υπάρξει μια ένταση η οποία μεταφέρθηκε σήμερα μέσα στο Κοινοβούλιο την οποία εγώ δεν την καταλαβαίνω. Εγώ θεωρώ ότι είναι απολύτως θεμιτό για το ΠΑΣΟΚ να έχει τη δική του πολιτική θέση και αυτή να εκφράζεται με τη θέση περί εκλογών. Είναι μια θέση με την οποία είπαμε ότι εμείς διαφωνούμε. Δεν θεωρούμε ότι η χώρα θα βγει από το πρόβλημα στην παρούσα φάση με τις εκλογές. 
      Επίσης έκανε μια έκκληση ο Πρωθυπουργός σε μια διαδικασία συναινέσεως. Εμείς είπαμε ένα κατ’ αρχάς «ναι» και επιφυλασσόμαστε να δούμε τι περιέχει αυτή η συναίνεση. Διότι είναι προφανές ότι αυτά τα έξι σημεία σε τελευταία ανάλυση είναι περίπου αυτονόητα, είναι σχεδόν περιγραφικά, δεν μας λένε κάτι πραγματικά για το πώς θα βγούμε από την κρίση. Αλλά στο αυτονόητο είναι δύσκολο να πει κανείς «όχι». Από τη στιγμή που θα φύγουμε από το αυτονόητο και θα πάμε στην ουσία της αντιμετώπισης της κρίσης, κύριε Πρόεδρε, τότε νομίζω ότι τα πράγματα θα αποσαφηνιστούν. 
      Παρά ταύτα βλέπουμε μία αγωνία για την τοποθέτηση αυτή. Εκφράστηκε και στα Μέσα Μαζικής Ενημέρωσης ότι εδώ υπάρχει ένα θέμα συνεργασιών. 
      ΔΗΜΗΤΡΗΣ ΑΝΔΡΟΥΛΑΚΗΣ: Καμμία αγωνία! 
      ΜΑΥΡΟΥΔΗΣ ΒΟΡΙΔΗΣ: Έτσι, να μην έχει κανείς καμμία αγωνία! Δεν χρειάζονται αυτά τα πράγματα διότι σε τελευταία ανάλυση –πάλι ξαναλέω- αυτά θα κριθούν στην πορεία. Θα κριθούν από το λαό και θα δούμε. Αλλά ταυτόχρονα μην έχει και κανείς δεμένο ότι τα ποσοστά του θα είναι τα Άλφα ή τα Βήτα από καμμία πτέρυγα. Θα τα δούμε και αυτά στην πορεία. Είναι μια διαλεκτική διεργασία η πολιτική –για να χρησιμοποιήσω μια έννοια η οποία ανήκει σε άλλους χώρους- και έτσι θα τα δούμε αυτά στην πορεία. 
      Όμως μία απάντηση προς την πλευρά της Νέας Δημοκρατίας. Εγώ θα πρότεινα περίσκεψη στις τοποθετήσεις, διότι το να είμαστε σε επιτήρηση και να λέμε, ξέρετε αναγνωρίστηκε και ένα θετικό σημείο, πάντως δεν είναι μεγάλη επιτυχία! Το να έχει κατορθώσει η Νέα Δημοκρατία  μετά από πέντε χρόνια να είμαστε η δεύτερη χειρότερη οικονομία της Ευρώπης και να ερχόμαστε εδώ να λέμε ότι τα πράγματα πάνε καλά, νομίζω ότι δεν ξεκινάμε καλά. Διότι η κρίση, θα έπρεπε να αξιοποιηθεί από την Κυβέρνηση ως πραγματικά μια δυνατότητα να συνειδητοποιήσουμε τα τεράστια διαρθρωτικά προβλήματα της οικονομίας να συζητήσουμε σ’ αυτά ειλικρινά και να προσπαθήσουμε να εξηγήσουμε και να οικοδομήσουμε συναινέσεις όχι τόσο μέσα στο Κοινοβούλιο, όχι τόσο πολιτικές όσο κυρίως μέσα στην κοινωνία για να βγούμε απ’ αυτό το πρόβλημα. Δεν θα το κάνουμε αυτό αν λέμε τι καλά που μας τα είπε η Ευρωπαϊκή Επιτροπή. Δεν θα το κάνουμε αυτό αν λέμε τι καλά που τα πήγαμε. Θα το κάνουμε αυτό αν πούμε ότι τα πήγαμε κακά, ότι η Κυβέρνηση τα πήγε άσχημα, αλλά εν πάση περιπτώσει θέλουμε να ξεκινήσει μια προσπάθεια από δω και πέρα. Αυτό πρέπει να είναι το πνεύμα, αλλιώς δείχνει να μην έχουμε καταλάβει τις δυσκολίες των καιρών. 
      Ευχαριστώ πολύ κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Βορίδη. 
      Η διαλεκτική είναι κατ’ εξοχήν πολιτική τεχνική και πράξη όχι φιλοσοφική και το γνωρίζετε καλά και από τη δικηγορία.
      Ο κ. Γείτονας έχει το λόγο για έξι λεπτά ως Κοινοβουλευτικός Εκπρόσωπος του ΠΑΣΟΚ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, για να συνεχίσω από εκεί που αφήσατε το νήμα, να πω ότι και ο κοινοβουλευτισμός είναι η δόξα για τη διαφορετικότητα, για τη διαφωνία και για τη σύνθεση. 
      Εγώ χαίρομαι που άκουσα από τον κ. Βορίδη απόψε μια νηφάλια φωνή. Εμείς δε, κύριε Βορίδη –τώρα που είμαστε όλοι νηφάλιοι- δεν αγωνιούμε. Άλλωστε όπως ξέρετε στον εκλογικό νόμο προβλέπουμε τις συνεργασίες. Όσο δε, αν αναφέρεστε σε μένα για την πολυκατοικία που είπα εγώ χρησιμοποίησα τα λόγια του Αρχηγού σας. Προφανώς δεν αναφερθήκατε σε μένα!
      Έρχομαι τώρα στο νομοσχέδιο. Είμαστε στο τέλος της συζήτησης αυτής της ενότητας των άρθρων. Άκουσα τον κύριο Υπουργό άκουσα πάλι και τον αξιότιμο κύριο εισηγητή της Νέας Δημοκρατίας, ένα πολιτικό σχόλιο και ένα σχόλιο για το νομοσχέδιο. 
      Ας ξεκινήσω από το δεύτερο. 
      Κύριε Υπουργέ, είπατε ότι δεν ακούσατε συγκεκριμένες απόψεις. Μα, εμείς και οι άλλοι συνάδελφοι από την Αντιπολίτευση -και στη δευτερολογία του ακόμα ο εισηγητής μας, ο κ. Ανδρουλάκης- σας είπαμε επί παραδείγματι για το άρθρο 10. Πώς δεν ακούσατε συγκεκριμένη άποψη; Σας είπαμε ότι κινδυνεύει η επιτροπή να ποδηγετηθεί ανεξαρτήτως προθέσεων. Και για προστασία, λοιπόν, του πολιτικού κόσμου, αλλά και για διασφάλιση της ανεξαρτησίας της επιτροπής, δεν μπορεί να γίνει η ρύθμιση όπως την κάνετε. Πώς να το κάνουμε, δηλαδή, κύριε Υπουργέ; 
      Και σας είπα ότι πολύ περισσότερο προβληματιζόμαστε όταν από αυτήν την κρίση είδαμε –και το είδε όλος ο κόσμος- πως βασικό αίτιο του μη ελέγχου ήταν η ανεπαρκής εποπτεία στις χρηματαγορές. Και σας το προτείναμε και σαν ένα συγκεκριμένο μέτρο συναίνεσης, που επικαλείστε κι εσείς και ο Πρωθυπουργός. Σας είπαμε, ελάτε να συνδιαμορφώσουμε μία νέα διάταξη, έτσι ώστε να διασφαλίσουμε την ανεξαρτησία της επιτροπής.
      Περίμενα την ομιλία σας. Και είδατε ότι πρωτολόγησα περιμένοντας την ομιλία σας, περιμένοντας εάν θα κάνετε κανένα βήμα. Και τώρα σας άκουσα, δεν κάνετε κανένα βήμα. 
      Επομένως μη μιλάτε για έλλειψη συγκεκριμένων προτάσεων. Για να μην αναφερθώ και επεκταθώ σε άλλα άρθρα.
      Τώρα, το πολιτικό σχόλιο. Μας είπατε ότι δεν αντιληφθήκαμε –κι εσείς και ο εισηγητής- τι είπε το ECOFIN. Μας αναφέρατε ότι είπε πως η κρίση βαθαίνει. Και ο αξιότιμος εισηγητής της Νέας Δημοκρατίας επικαλέστηκε το τι είπαν για την Ολυμπιακή. 
      Η αλήθεια είναι διαφορετική. Η αλήθεια είναι ότι η Ελλάδα μπήκε υπό επιτήρηση. Η αλήθεια είναι ότι το ECOFIN επιβεβαίωσε ότι τα στοιχεία που δίνετε, τα θεώρησαν λανθασμένα και ως προς τα έσοδα και ως προς τα έξοδα και ως προς τα ελλείμματα. Ουσιαστικά, έβαλαν το μαχαίρι στο λαιμό της χώρας. Αυτό είναι το αποτέλεσμα. Βαθαίνει η κρίση, κύριε Υπουργέ. Έχετε δίκιο. Ξέρετε, όμως, ποιον χρησιμοποιούν για παράδειγμα ως αδύναμο κρίκο; Δύο χώρες. Και η μία είναι η Ελλάδα.
      Αυτό χρεώνεται στην πολιτική σας. Δεν μπορείτε να το αγνοήσετε. Κυβερνάτε πέντε χρόνια. 
      Αυτό λέμε, λοιπόν. Και δεν το λέμε για άλλο λόγο. Το λέμε σε συνάρτηση με το αν υπάρχει σχέδιο εξόδου από την κρίση, εάν υπάρχει πολιτική εξόδου από την κρίση. Ακολουθείτε μία πολιτική περιοριστική, μία πολιτική η οποία δεν μπορεί να οδηγήσει σε έξοδο από την κρίση. Αγνοείτε την αναπτυξιακή διάσταση. Αγνοείτε την τόνωση της αγοράς και την ενίσχυση της ζήτησης. Αγνοείτε το ότι αν οι αδύναμοι αυτή τη στιγμή και για λόγους κοινωνικής δικαιοσύνης, αλλά και για λόγους τόνωσης της οικονομίας, δεν ενισχυθούν, δεν απολαύσουν κάτι, δεν θα κινηθεί τελικά η οικονομία. Δεν θα κινηθεί η οικονομία αν δεν αυξηθούν οι δημόσιες επενδύσεις. 
      Αυτά λέμε, κύριε Υπουργέ. Και τα λέμε από αγωνία για το συμφέρον της χώρας. Και δεν είναι ότι αυτά που λέμε –αναφερόμενος πάλι σε αυτά που είπε ο αξιότιμος εισηγητής της Νέας Δημοκρατίας- δεν συνάδουν με το δημόσιο συμφέρον της χώρας. Αυτό που δεν συνάδει με το δημόσιο συμφέρον της χώρας είναι η αποτυχημένη πολιτική σας, στην οποία επιμένετε. 
      Γι’ αυτό πιστεύουμε ότι πρέπει να αλλάξει πορεία ο τόπος. Και γι’ αυτό πιστεύουμε ότι μπορεί να αλλάξει πορεία με μία άλλη κυβέρνηση, η οποία με ένα αξιόπιστο σχέδιο μπορεί να μας βγάλει από την κρίση.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πάρα πολύ, αγαπητέ κύριε Κωνσταντίνε Γείτονα.
      Κύριε Υπουργέ, κύριε Μπούρα, είναι βέβαιο ότι θα συνεχίσετε με αυτό το βρετανικό στυλ σε τέτοιο καυτό σχέδιο νόμου το ύφος βρετανικού κοινοβουλίου σήμερα στην Ελλάδα.
      Ορίστε, έχετε το λόγο.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. Το ύφος πάντα είναι σωστό και η διαδικασία πάντα οδηγεί σε θετικά αποτελέσματα. Και τώρα που είμαστε πιο ήρεμοι, καταλήγουμε και σε θετικότερα συμπεράσματα, παρά το γεγονός ότι κρατάμε και τις διαφωνίες μας και τις διαφορετικές απόψεις που έχουμε.
      Εγώ, λοιπόν, πρέπει να συμπεράνω μερικά πράγματα, αλλά να πω και να επαινέσω και την τελευταία παρατήρηση του εισηγητού από την πλευρά του ΠΑΣΟΚ, του κ. Ανδρουλάκη, ο οποίος από την αρχή μέχρι το τέλος -από την επιτροπή- υπήρξε θετικότατος στην κατεύθυνση ότι όλοι μαζί να προσθέσουμε ένα λιθαράκι στο να βγει κάτι καλό, κάτι καλύτερο, πιο ουσιαστικό μέσα από την επεξεργασία που κάναμε πολλές μέρες και πολλές ώρες και στην επιτροπή, αλλά κι εδώ στην Ολομέλεια.
      Όπως διαπιστώσατε όλο αυτό τον καιρό και από την επιτροπή  προς την Ολομέλεια, υπήρξαν προσεγγίσεις που προέκυψαν μετά από τοποθετήσεις των συναδέλφων. Αυτό θα το συνεχίσουμε και τις επόμενες μέρες. Και να είστε βέβαιοι ότι κάθε τι το οποίο μπορεί να οδηγήσει σε θετικότερη εξέλιξη στο νομοσχέδιο, θα το κάνουμε. 
      Τώρα, πρέπει κι εγώ να απαντήσω σε ορισμένα πράγματα, τα οποία ειπώθηκαν και κατά τη διάρκεια, αλλά και τελευταία.
      Κύριε Γείτονα, δεν είπα ότι δεν υπάρχουν συγκεκριμένες απόψεις. Από μερικούς, ναι, το είπα και το ξαναλέω. Διότι πραγματικά, λίγο ως πολύ, εγώ κατάλαβα ότι και από τον εισηγητή σας, ο οποίος εκφράζει το Κόμμα του ΠΑΣΟΚ, υπήρξε προσέγγιση αν πούμε από το ένα μέχρι το δεκαέξι, στα περίπου δεκαπέντε από τα δεκαέξι άρθρα, που συζητάμε σήμερα, με τις επιφυλάξεις στο άρθρο 10, οι οποίες αναφέρονται στην Επιτροπή Κεφαλαιαγοράς. Είναι γεγονός, όμως, ότι και σε αυτό το θέμα -πρέπει να σας το πω και να το πούμε πάλι εδώ, καταλήγοντας αυτή την πολύωρη συζήτηση γι’ απόψε βέβαια, εκτός αν υπάρχει και συνέχεια, κύριε Πρόεδρε- υπήρξε εξέλιξη από την επιτροπή προς την Ολομέλεια, αφού εμείς θεσπίσαμε αυτό το όργανο, αυτή την επιτροπή, η οποία προέκυψε, μάλιστα, όχι από δική μας τοποθέτηση, αλλά από πρόταση φορέων και συναδέλφων, σαν ένα ενδιάμεσο όργανο το οποίο να επιτελεί κάποιο συγκεκριμένο σκοπό. Δεν θα το αναλύσω ξανά. Τα είπα πριν από λίγες στιγμές.
      Αυτά ήταν όσον αφορά το νομοσχέδιο. Θα συνεχίσουμε και την άλλη εβδομάδα. Θα πούμε και άλλα. Θα συμπληρώσουμε και θα καταλήξουμε εκεί που πρέπει καλύτερα.
      Για να έρθω στο δεύτερο θέμα, όπως τα στοιχειοθέτησε και ο κ. Γείτονας τελευταία, εγώ θα επαναλάβω ότι έχω μπροστά μου και το επίσημο κείμενο, το δελτίο Τύπου, του Υπουργού μας, του Υπουργού Οικονομίας και Οικονομικών, του κ. Παπαθανασίου, ο οποίος ήταν στο EUROGROUP ECOFIN μαζί με τους Υπουργούς όλων των κρατών – μελών της Ευρωπαϊκής Ένωσης. Σας τα είπε αναλυτικότατα ο εισηγητής μας από την πλευρά της Νέας Δημοκρατίας, ο συνάδελφος  Χρήστος Σταϊκούρας, με τα επίσημα δελτία Τύπου, τα οποία εξεδόθησαν. Οι διαπιστώσεις είναι δεδομένες. Κι εγώ απορώ γιατί ακόμα επιμένετε. 
      Βαθαίνει η κρίση. Η κρίση δεν είναι στιγμιαία. Έχει μπροστά της κάποιο χρόνο. Και σας είπα και στην πρωτολογία μου ότι τα στοιχεία, τα οποία υπήρξαν από την Ευρωπαϊκή Ένωση στις 19 Ιανουαρίου, αναθεωρούνται καθημερινά. Το είπε και ο Πρωθυπουργός πριν λίγες μέρες στην προ ημερησίας διατάξεως συζήτηση για την οικονομία. Ούτε οι πιο έγκριτοι οικονομικοί παράγοντες, οι πιο μεγάλοι οικονομικοί οίκοι δεν μπορούν να παρακολουθήσουν τα οικονομικά στοιχεία πόσο γρήγορα αλλάζουν.
      Γι’ αυτό είπαμε ότι η Ευρώπη θα επανέλθει περί το Μάιο με νέα εκτίμηση για την πορεία της Ευρωπαϊκής Ένωσης.
      Γι’ αυτήν την κρίση –και ειλικρινά απορώ ακόμα και σημείωσα το πώς επιχειρηματολογήσατε και το είπατε κι εσείς τώρα τελευταία, κύριε Γείτονα, γι’ αυτό κοιτάω το χαρτί μου- λίγο έως πολύ λέγατε από το Σεπτέμβριο ότι φταίει η ελληνική Κυβέρνηση. Εδώ υπάρχει μία διεθνής κρίση, που μεγαλύτερη δεν υπήρξε. Τρομάζει ο κόσμος όταν ανοίγει τις τηλεοράσεις και βλέπει τι γίνεται στον κόσμο όλο. 
      Σε αυτήν την κρίση η Κυβέρνηση καθημερινά απαντά με πολιτικές, με μέτρα. Σας ξαναλέω ότι και τούτο το νομοθέτημα, σε τροπολογίες που είχαν κατατεθεί και ενσωματώθηκαν ή έχουν κατατεθεί, συμπληρώνει κοινωνικές παρεμβάσεις για την επίτευξη των τριών στόχων, που είναι η ανάπτυξη, η σταθερότητα και η βελτίωση των οικονομικών δεικτών αλλά και η κοινωνική συνοχή. 
      Κύριοι συνάδελφοι, πρέπει να σας πω ότι εγώ υπέγραψα πριν από λίγες ημέρες. Θα τα πούμε και για το ΕΣΠΑ -γιατί έχετε καταθέσει και μία επίκαιρη επερώτηση- όταν θα δοθεί ημερομηνία συζήτησης από τη Βουλή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ένα λεπτό, κύριε Πρόεδρε.
      Πρέπει να σας πω ότι έξω από το προηγούμενο πρόγραμμα, που αυτήν τη στιγμή κινείται μέσα στα περιφερειακά επιχειρησιακά προγράμματα για την ενίσχυση μικρών και μικρομεσαίων επιχειρήσεων, ήδη έγινε προκήρυξη, μέσα από το ΕΣΠΑ πλέον, 1.300.000.000 ευρώ, προκειμένου να έρθουν οι ενδιάμεσοι δικαιούχοι για να αναλάβουν τη χρηματοδότηση των μικρομεσαίων επιχειρήσεων μέχρι πενήντα εργαζομένους. Αυτή η υπόθεση αγκαλιάζει όλους τους κλάδους της οικονομικής δραστηριότητας, δηλαδή τη μεταποίηση, το εμπόριο, τον τουρισμό, την παροχή υπηρεσιών. 
      Πιο συγκεκριμένα, λοιπόν, με το τελευταίο μέτρο, αυτό που κινήσαμε τώρα, αποσκοπούμε στη δημιουργία νέων θέσεων απασχόλησης, καθώς και στη διατήρηση των υφισταμένων θέσεων, ενώ ο προϋπολογισμός για την ενίσχυση κάθε επενδυτικής πρότασης, προκειμένου να διαχυθεί σε όλη την επικράτεια και κυρίως για τους μικρομεσαίους και τους μικρούς, με ένα ποσοστό επιχορήγησης 60% δεν θα υπερβαίνει τις 350.000. Το λέω, για να δείτε ότι εμείς στοχεύουμε στους πραγματικά έχοντες ανάγκη και στο 99,4% των μικρομεσαίων επιχειρήσεων. Γιατί αυτό είναι το ποσοστό το οποίο αντιπροσωπεύουν οι μικρομεσαίες επιχειρήσεις.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Υπουργέ.
      Κηρύσσεται περαιωμένη η συζήτηση επί της ενότητας των άρθρων 1 έως 16 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 10 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει; 
      ΠΟΛΛΟΙ  ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
       ΠΡΟΕΔΡΕΥΩΝ (Βαίτσης Αποστολάτος): Συνεπώς, το άρθρο 16 έγινε δεκτό κατά πλειοψηφία ως έχει. 
      Έχουν διανεμηθεί τα Πρακτικά των συνεδριάσεων της Τετάρτης 14 Ιανουαρίου 2009 (απογευματινή συνεδρίαση), της Πέμπτης 12 Φεβρουαρίου 2009, της Παρασκευής 13 Φεβρουαρίου 2009 και της Δευτέρας 16 Φεβρουαρίου 2009 και ερωτάται το Σώμα εάν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
       ΠΡΟΕΔΡΕΥΩΝ (Βαΐτσης Αποστολάτος): Συνεπώς τα Πρακτικά των συνεδριάσεων της Τετάρτης 14 Ιανουαρίου 2009 (απογευματινή συνεδρίαση), της Πέμπτης 12 Φεβρουαρίου 2009, της Παρασκευής 13 Φεβρουαρίου 2009 και της Δευτέρας 16 Φεβρουαρίου 2009 επικυρώθηκαν. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 22.20’ λύεται η συνεδρίαση για αύριο ημέρα Πέμπτη 12 Μαρτίου 2009 και ώρα 11.00΄, με αντικείμενο εργασιών του Σώματος, συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Λαϊκού Ορθόδοξου Συναγερμού κ. Γεωργίου Καρατζαφέρη, σε επίπεδο Αρχηγών κομμάτων, με θέμα την Εξωτερική Πολιτική της Κυβέρνησης, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 11-3-09 ΑΠΟΓΕΥΜΑ		ΣΕΛ.2

Τελευταία Αποθήκευση:16/3/2009 12:56:00 μμΑπό:K.arapi
Εκτυπώθηκε:16/3/2009 12:40:00 μμ

