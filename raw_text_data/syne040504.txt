ΣΗΜΕΙΩΣΗ:  Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ  ΒΟΥΛΗΣ
Ι'  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ  ΙΔ'
Τρίτη, 4 Μαίου 2004


	Αθήνα, σήμερα στις 4 Μαΐου 2004, ημέρα Τρίτη και ώρα 18:15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΣΩΤΗΡΙΟΥ ΧΑΤΖΗΓΑΚΗ.
	Α' ΑΝΤΙΠΡΟΕΔΡΟΣ (Σωτήριος Χατζηγάκης): Κυρίες και κύριοι συνάδελφοι, αρχίζει η συνεδρίαση.
	(Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Αθανάσιο Λεβέντη, Βουλευτή Αττικής, τα ακόλουθα:



Ο Βουλευτής Δωδεκανήσου κ. Βασίλειος Χρύσης κατέθεσε αναφορά με την οποία ο Δήμαρχος Καρπάθου ζητεί την ίδρυση Ειδικού Σχολείου και Ειδικού Νηπιαγωγείου στην Κάρπαθο. 
Ο Βουλευτής Μεσσηνίας κ. Πέτρος Κατσιλιέρης κατέθεσε αναφορά με την οποία ο Αγροτικός Σύλλογος Πύργου-Τριφυλίας "Μαρίνος Αντύπας" ζητεί την αποζημίωση των ελαιοπαραγωγών της περιοχής του που οι καλλιέργειές τους επλήγησαν από παγετό. 
Οι Βουλευτές κύριοι Δημήτριος Τσιόγκας και Νικόλαος Γκατζής κατέθεσαν αναφορά με την οποία ο Σύλλογος Γυναικών Αγιάς Λάρισας διαμαρτύρεται για την εγκατάσταση και λειτουργία λατομείου απόληψης αδρανών υλικών στη θέση "Ξέρα" του Δημοτικού Διαμερίσματος Ποταμιάς του Δήμου Αγιάς.
Ο Βουλευτής Αθηνών κ. Φώτης Κουβέλης κατέθεσε αναφορά με την οποία η Ακαδημία Αθηνών διαμαρτύρεται για τη σχεδιαζόμενη καταστροφή του απομείναντος χώρου της Ριζαρείου Σχολής με την εκεί ανέγερση του Μουσείου Σύγχρονης Τέχνης και ζητεί να κηρυχθεί ο χώρος στο σύνολό του διατηρητέο μνημείο της ιστορίας μας. 
Η Βουλευτής Τρικάλων κ. Αθανασία Μερεντίτη κατέθεσε αναφορά με την οποία η Ομοσπονδία Επαγγελματιών-Βιοτεχνών και Εμπόρων Νομού Τρικάλων ζητεί την επιδότηση θέσεων εργασίας για τις επιχειρήσεις του Νομού Τρικάλων). 
(GM)


ΠΡΟΕΔΡΕΥΩΝ (Σωτήριος Χατζηγάκης): Κύριοι συνάδελφοι, έχω την τιμή να ανακοινώσω στο Σώμα το Δελτίο των Επικαίρων Ερωτήσεων της Πέμπτης 6 Μαΐου 2004.
"Α. Επίκαιρες Ερωτήσεις Πρώτου Κύκλου (Άρθρο 130 παρ. 2 & 3 του Κανονισμού της Βουλής)
1. Η με αριθμό 73/3.5.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Αναστασίας - Συλβάνας Ράπτη προς την Υπουργό Εθνικής Παιδείας και Θρησκευμάτων, σχετικώς με δημοσιεύματα του Τύπου αναφερόμενα στην αντικατάσταση των Περιφερειαρχών Εκπαίδευσης και των Προϊσταμένων Διευθύνσεων των Γραφείων Πρωτοβάθμιας και Δευτεροβάθμιας Εκπαίδευσης κλπ.
2. Η με αριθμό 77/3.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικώς με τη λήψη μέτρων κατά της αισχροκέρδειας των καπνεμπόρων σε βάρος των καπνοπαραγωγών κλπ.
3. Η με αριθμό 71/3.5.2004 επίκαιρη ερώτηση του Βουλευτή του Συνασπισμού της Ριζοσπαστικής Αριστεράς κ. Φώτη Κουβέλη προς τον Υπουργό Επικρατείας, σχετικώς με τις προθέσεις της Κυβέρνησης για αλλαγές στην ισχύουσα νομοθεσία για το βασικό μέτοχο κλπ.
Β. Επίκαιρες ερωτήσεις Δεύτερου Κύκλου (Άρθρο 130 παρ. 2 & 3 του Κανονισμού της Βουλής)
1. Η με αριθμό 70/3.5.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τον Υπουργό Οικονομίας και Οικονομικών, σχετικώς με τις μετακινήσεις των εφοριακών υπαλλήλων κλπ.
2. Η με αριθμό 76/3.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, σχετικώς με τις προθέσεις της Κυβέρνησης να απαγορευθούν στη χώρα μας τα μεταλλαγμένα τρόφιμα και οι μεταλλαγμένες καλλιέργειες.
3. Η με αριθμό 75/3.5.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Απασχόλησης και Κοινωνικής Προστασίας, σχετικώς με τις συστάσεις της Ευρωπαϊκής Επιτροπής για την καταπολέμηση της ανεργίας κλπ.".
(ΝΡ)




Κυρίες και κύριοι συνάδελφοι, έχω την τιμή να ανακοινώσω στο Σώμα πως οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου: "Κύρωση της Τεχνικής Συμφωνίας μεταξύ του Υπουργείου Εθνικής Άμυνας της Δημοκρατίας της Αλβανίας για ρύθμιση διαδικασιών κατασκευής-εξοπλισμού και στελέχωσης Στρατιωτικού Νοσοκομείου Αργυροκάστρου.". Παραπέμπεται στην αρμόδια Διαρκή Επιτροπή. 

Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Πρώτη είναι η με αριθμό 58/27-4-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επίσπευση έγκρισης του Ειδικού Προγράμματος Τοπικής Αυτοδιοίκησης Κρήτης για την προμήθεια μηχανολογικού εξοπλισμού στο Δήμο Ηρακλείου.
Η επίκαιρη ερώτηση του κυρίου συναδέλφου έχει ως εξής: 
"Το Ηράκλειο, ως Ολυμπιακή πόλη που ευελπιστεί να φιλοξενήσει με επιτυχία τη διοργάνωση αγώνων ποδοσφαίρου, έχει υποβάλει διαμέσου της Δημοτικής Αρχής έγκαιρα πρόταση στο ΕΠΤΑ Κρήτης ύψους 1.282.301 ευρώ για προμήθεια μηχανολογικού εξοπλισμού καθαριότητας.
Η Περιφέρεια Κρήτης με έγγραφό της από 26-2-2004 έχει υποβάλει το σχετικό πρόγραμμα σο ΥΠΕΣΔΑ προς έγκριση.
Όμως, παρά το ότι έχουν ήδη εγκριθεί άλλα προγράμματα, όπως αυτό της Περιφέρειας Πελοποννήσου, το πρόγραμμα της Περιφέρειας Κρήτης δεν έχει ακόμη εγκριθεί και ο Δήμος Ηρακλείου αδυνατεί να υλοποιήσει τον προγραμματισμό του για προμήθεια μηχανολογικού εξοπλισμού καθαριότητας αναγκαίου για την καθαριότητα της πόλης. 
Επειδή ο εναπομείνας χρόνος των εκατόν ημερών είναι ήδη πολύ λίγος σε σχέση με τις διαδικασίας που απαιτούνται για την προμήθεια του εξοπλισμού, επειδή οι ανάγκες της καθαριότητας του πολεοδομικού συγκροτήματος Ηρακλείου (Δήμος Ηρακλείου, Δήμος Ν. Αλικαρνασσού και Δήμος Γαζίου) είναι μεγάλες, η δε εικόνα από το χώρο άφιξης (Αεροδρόμιο Αλικαρνασσού) μέχρι το χώρο φιλοξενίας (Γάζι) πρέπει να είναι ανάλογη του παγκόσμιου γεγονότος που θα φιλοξενηθεί, ερωτάται ο κύριος Υπουργός: 
1) Αν προτίθεται να εγκρίνει και πότε την πρόταση της Περιφέρειας Κρήτης, προκειμένου να καλύψει τις σχετικές ανάγκες του ο Δήμος Ηρακλείου
2) Αν το ΥΠΕΣΔΑ, ανεξάρτητα από το ΕΠΤΑ, προτίθεται να επιχορηγήσει από το αποθεματικό του τους Δήμους Ηρακλείου, Ν. Αλικαρνασσού και Γαζίου, όπως έκανε με τους Ολυμπιακούς Δήμους της Αττικής, προκειμένου να καλύψουν τις ανάγκες που απαιτεί ένα πλήρες πρόγραμμα καθαριότητας ενόψει της πραγματοποίησης των Ολυμπιακών Αγώνων." 
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος έχει το λόγο για τρία λεπτά. 
ΑΘΑΝΑΣΙΟΣ ΝΑΚΟΣ (Υφυπουργός Εσωτερικών Δημόσιας Διοίκησης & Αποκέντρωσης): Κύριε Πρόεδρε, θέλω να ευχαριστήσω τον συνάδελφο κύριο Στρατάκη για αυτήν του την ερώτηση, γιατί μας δίνει τη δυνατότητα να ξεκαθαρίσουμε μερικά πράγματα. Η ερώτηση έχει δύο σκέλη και θα ήθελα να απαντήσω και στα δύο σκέλη. 
Το πρόγραμμα καθαριότητος για τις Ολυμπιακές Πόλεις και αναπλάσεως και πρασίνου είχε εξαγγελθεί από την απελθούσα κυβέρνηση και η συνολική χρηματοδότηση ανέρχονταν, σύμφωνα με τις εξαγγελίες, στα 120 δισεκατομμύρια δραχμές. Αυτό που υπάρχει σήμερα, γιατί αυτό ήταν εγκεκριμένο, ήταν 11.400.000 ευρώ. 
(TL)

Αυτά ήταν η πρώτη δόση για τις ολυμπιακές πόλεις, για έργα αναπλάσεως και πρασίνου, για τις δράσεις της καθαριότητας των ολυμπιακών δήμων της Αττικής και ένα αποθεματικό 5.000.000 ευρώ, προκειμένου να υπάρξουν τα αναγκαία χρήματα για να καλυφθούν απρόβλεπτες ανάγκες σχετικά με την προετοιμασία των ολυμπιακών πόλεων. Δυστυχώς, είχε παραληφθεί μία ολυμπιακή πόλη, η Θεσσαλονίκη. Τα 11.400 είναι τα μόνα εγκεκριμένα. Γίνεται αγώνας να εγκριθούν τα υπόλοιπα 11.400, προκειμένου να ολοκληρωθεί ένα πρόγραμμα 22.800.000 ευρώ. 
Από τα 6.100.000 ευρώ για καθαριότητα και δράσεις πρασίνου ολυμπιακών πόλεων και Αρχαίας Ολυμπίας, κάποιες πόλεις πήραν χρήματα και κάποιες άλλες δεν πήραν, κύριε συνάδελφε. Δεν πήρε η Πάτρα, δεν πήρε ο Βόλος. Πήρε η Νέα Ιωνία Βόλου, πήρε βεβαίως η Αρχαία Ολυμπία -γιατί είχε την τελετή αφής της φλόγας- αλλά πήρε και το Ηράκλειο. Έχει ήδη πάρει το 1.000.000, από τα 2.000.000 που είναι για έργα πρασίνου και καθαριότητας, και το άλλο εκατομμύριο θα εκταμιευθεί, μόλις εγκριθεί η αντίστοιχη πίστωση, εντός του Ιουνίου.
Υπάρχει, όμως, και ένα δεύτερο σκέλος της επίκαιρης ερώτησης, για το περίφημο ΕΠΤΑ, το Ειδικό Πρόγραμμα Τοπικής Αυτοδιοίκησης. Το ΕΠΤΑ, όπως θα ξέρετε, κύριε συνάδελφε, είχε στην αρχή πενταετή διάρκεια και παρατάθηκε για άλλα δύο χρόνια και έγινε επταετούς διάρκειας, λήγει δε στις 31-12-2004, δηλαδή σε μερικούς μήνες. Το ποσό και οι ανελαστικές υποχρεώσεις για ενταχθέντα έργα για το 2004 ανέρχονται στο ποσό των 406.000.000 ευρώ. Εξασφαλισμένα είναι τα 301.000.000 ευρώ από κάποιες ΑΤΑ και τόκους και 28.500 εκατομμύρια ευρώ ακόμη από την ΣΑΕ 055 του Προγράμματος Δημοσίων Επενδύσεων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Μπορώ να έχω ένα λεπτό, κύριε Πρόεδρε;
Τα υπόλοιπα πρέπει να εξευρεθούν, δηλαδή υπάρχει έλλειμμα για τα υπόλοιπα 70.000.000 ευρώ περίπου του ΕΠΤΑ. Προ των εκλογών η Κυβέρνηση εξήγγειλε μια νέα χρηματοδότηση διά του ΕΠΤΑ, ύψους 286.000.000 ευρώ, τα οποία χρήματα μάλιστα ονόμασε το 20% του Προγράμματος, εννοώντας ότι είναι το 20% του υπόλοιπου 50%, με το οποίο χρηματοδοτήθηκαν οι δήμοι. Στην πραγματικότητα, όμως, αυτό είναι μόνο το 8%. Και αυτά δεν είναι χρήματα, κύριοι συνάδελφοι, για φέτος. Είναι για του χρόνου, πρέπει να γίνει παράταση του ΕΠΤΑ με νομοθετική ρύθμιση για δύο χρόνια. 
Και εν παρενθέσει σας τονίζω ότι η Κυβέρνηση σκέφτεται για το αν θα ακολουθήσει αυτή τη διαδικασία ή αν θα πάμε σε ένα άλλο χρηματοδοτικό εργαλείο. Εντός των προσεχών ημερών θα σας ανακοινώσουμε τις προθέσεις της Κυβέρνησης, γιατί πράγματι το ΕΠΤΑ είναι ένα σημαντικό εργαλείο για την κατασκευή έργων από τους Καποδιστριακούς δήμους.
Εν πάση περιπτώσει αυτά τα 286.000.000 ευρώ είναι για την επόμενη χρονιά. Έχουν μαζευτεί οι προτάσεις των περιφερειών, έχουν έλθει στο Υπουργείο, δεν είναι όμως εγκεκριμένες, εκτός από μία. Προεκλογικά και εκτός πάσης λογικής διαδικασίας εγκρίθηκε το πρόγραμμα της Πελοποννήσου. Είναι προφανές ότι εγκρίθηκε εκτός λογικής, για ειδικούς λόγους και λέγονται πολλά σχετικά με το γιατί εγκρίθηκε μόνο αυτό το πρόγραμμα. Δεν πέρασε, όμως, από την τελική επιτροπή του άρθρου 13 και έτσι δεν είναι εγκεκριμένο κανένα πρόγραμμα, αλλά υπήρχε μόνο η έγκριση αυτή για το θεαθήναι.
Ευχαριστώ.
ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Υπουργέ.
Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Παρά τις ευχαριστίες του κυρίου Υπουργού για την επίκαιρη ερώτηση που έγινε, θέλω να πω ότι τελικά η απάντηση δεν δόθηκε. Διότι μπορεί ενδεχομένως να υπάρχουν ελλείψεις στα κονδύλια -ή δεν ξέρω τι άλλο επικαλείται η Κυβέρνηση- αλλά το αίτημα, που είναι η καθαριότητα των πόλεων της Νέας Αλικαρνασσού, του Ηρακλείου και του Δήμου Γαζίου, δεν ικανοποιείται.
(BA)
Ενόψει μάλιστα ενός παγκόσμιου γεγονότος, όπως είναι αυτό των Ολυμπιακών Αγώνων, όλοι αντιλαμβανόμαστε ότι δεν μπορούμε να έχουμε μια εικόνα τέτοια όπως είναι σήμερα. Και πρέπει να υπενθυμίσω στον κύριο Υπουργό ότι τα έργα ανάπλασης και πρασίνου στα οποία αναφέρεται, υλοποιούνται με τους γρηγορότερους ρυθμούς. Αυτά θα ολοκληρωθούν. Το θέμα που συζητάμε είναι αν θα δοθούν τα χρήματα που είναι αναγκαία, προβλέπονται, έχουν γίνει συνεννοήσεις με τις αρμόδιες υπηρεσίες της περιφέρειας Κρήτης στα πλαίσια των αρμοδιοτήτων της, στο Δήμο Ηρακλείου, για  να προμηθευτεί μηχανολογικό εξοπλισμό, που είναι απολύτως απαραίτητος και αναγκαίος, για να υπάρξει αυτό το πλήρες πρόγραμμα καθαριότητας. 
Βέβαια πρέπει να πω ότι δεν πείθουν οι απαντήσεις, διότι τα χρήματα αυτά έπρεπε να εξαιρεθούν ακόμη και αν δεν υπήρχαν, διότι δεν μπορεί να μείνει ακάλυπτη η πόλη του Ηρακλείου ως ολυμπιακή πόλη, δεν μπορεί να έχει μια εικόνα άσχημη, σε σχέση με άλλες πόλεις που θα φιλοξενήσουν ολυμπιακά αθλήματα. 
Θέλω να παρακαλέσω εκ νέου τον κύριο Υπουργό να δει τα θέματα με την πρέπουσα, αν θέλετε, υπευθυνότητα, που θέλω να πιστεύω ότι τον διακρίνει, και να καλυφθούν αυτές οι ανάγκες, διότι η απαρίθμηση κάποιων αριθμών και εκατομμυρίων ευρώ στην προκειμένη περίπτωση, δεν λύνει το πρόβλημα. Το αν υπάρχουν ελλείψεις, νομίζω ότι η Κυβέρνηση έχει υποχρέωση να βρει χρήματα να καλύψει αυτές τις ελλείψεις. Διότι, ναι μεν υλοποιούνται τα προγράμματα που αναφέρονται στο συγκεκριμένο πρόγραμμα, αλλά δεν υλοποιούνται εκείνα που ενδεχομένως δεν έχουν προβλεφθεί. Αλλά πέραν αυτού, υπάρχει και η αδυναμία ότι αν δεν παρθούν αυτά τα μηχανήματα, η πόλη του Ηρακλείου και γενικότερα το ευρύτερο πολεοδομικό συγκρότημα δεν μπορεί να καθαριστεί όπως πρέπει και δεν μπορεί να φιλοξενήσει, με τις πρέπουσες απαιτήσεις, αυτό το παγκόσμιο γεγονός όπως είναι οι Ολυμπιακοί Αγώνες.
ΠΡΟΕΔΡΕΥΩΝ (Σωτήριος Χατζηγάκης): Σας ευχαριστώ, κύριε Στρατάκη.
Ο κύριος Υπουργός έχει το λόγο.
ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών Δημόσιας Διοίκησης & Αποκέντρωσης): Είναι βέβαιο, κύριε Πρόεδρε, ότι έκανα λάθος, δεν έγινα σαφής.
Μιλάτε κύριε συνάδελφε, για 1.282.000 ευρώ, συν υπερωρίες, στολές για την καθαριότητα 2.000.000 ευρώ. Τα 2.000.000 ευρώ που πήρε ο Δήμος Ηρακλείου -πήρε ως προκαταβολή το 1.000.000 ευρώ και μέσα στο πρώτο δεκαπενθήμερο του Ιουνίου θα πάρει το άλλο εκατομμύριο-  είναι εγκεκριμένα. Αυτά κατανέμονται ως εξής: 1.282.000 ευρώ για ηλεκτρομηχανολογικό εξοπλισμό (σάρωθρα,  απορριμματοφόρα, κάδοι) και τα υπόλοιπα χρήματα  για στολές, για αναλώσιμα, για υπερωρίες και για την πρόσληψη εξτρά εποχιακού προσωπικού, το οποίο μάλιστα μπορεί να είναι με πεντάμηνη διάρκεια και εκτός διαδικασίας ΑΣΕΠ, προκειμένου να υπάρξει καθαριότητα της πόλης του Ηρακλείου, που είναι  ολυμπιακή πόλη, νομοθετική ρύθμιση η οποία συζητείται αυτή τη στιγμή με την ΚΕΔΚΕ, την ΠΟΕ-ΟΤΑ  και την ΠΟΠ-ΟΤΑ στον πρώτο όροφο της Βουλής, στην Αίθουσα της Γερουσίας. Δηλαδή τα χρήματα έχουν δοθεί, κύριε συνάδελφε.
ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ και για την οικονομία του χρόνου στην απάντησή σας.
Η δεύτερη με αριθμό 62/27.4.2004 επίκαιρη ερώτηση της Βουλευτού του Κομμουνιστικού Κόμματος Ελλάδος κας Ελπίδας Παντελάκη προς τους Υπουργούς Περιβάλλοντος, Χωροταξίας και Δημοσίων Έργων, Εμπορικής Ναυτιλίας, σχετικώς με τις προθέσεις της Κυβέρνησης για ακύρωση της σύμβασης παραχώρησης της Μαρίνας Ζέας σε ιδιώτες κλπ., διαγράφεται.
Και ερχόμαστε στη συζήτηση ταυτόχρονα δύο επικαίρων ερωτήσεων της υπ' αριθμόν 3 του πρώτου κύκλου και της υπ' αριθμόν 2 του δευτέρου κύκλου, γιατί αναφέρονται στο ίδιο θέμα και βεβαίως χωρίς να επηρεάζονται τα δικαιώματα των ομιλητών. Είναι με βάση το άρθρο 131 παράγραφος 4 του Κανονισμού της Βουλής. 
Κι έρχομαι το περιεχόμενο της κάθε μίας:
Τρίτη είναι η με αριθμό 65/27.4.2004 επίκαιρη ερώτηση, πρώτου κύκλου, του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη λειτουργία της χωματερής των Άνω Λιοσίων, την επίλυση του προβλήματος της διαχείρισης των απορριμμάτων στην  Αττική κλπ.
Δεύτερη είναι η με αριθμό 63/27.4.2004 επίκαιρη ερώτηση, δευτέρου κύκλου, του Βουλευτή του Κομμουνιστικού Κόμματος Ελλάδος κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την επίλυση του προβλήματος της διαχείρισης των απορριμμάτων στην Αττική κλπ.

(MT)


Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής: "Επί δεκαετίες η χωματερή Άνω Λιοσίων αποτελεί το μοναδικό αποδέκτη των παντός είδους απορριμμάτων όλης της Αττικής, που ξεπερνούν καθημερινά τους 5.500 τόνους. Οι συνθήκες λειτουργίας της είναι απαράδεκτες, με άμεσες επιπτώσεις στο περιβάλλον, την ποιότητα ζωής και την υγεία δεκάδων χιλιάδων κατοίκων. 
Η δεσποτική επιβολή από την προηγούμενη Κυβέρνηση τριών νέων ΧΥΤΑ στην Αττική, χωρίς διάλογο και συναίνεση, ξεσήκωσε θύελλα αντιδράσεων και την ομόθυμη απόρριψη από τους κατοίκους, την Αυτοδιοίκηση και το σύνολο των Βουλευτών της Αττικής. Οι χώροι δεν πληρούν τις απαραίτητες προϋποθέσεις, ενώ καμία προσπάθεια δεν υπήρξε για περιορισμό των απορριμμάτων, διαλογή στην πηγή, σταθμούς μεταφόρτωσης, ανακύκλωση.
Ενόψει αυτής της τριτοκοσμικής κατάστασης, αλλά και της λειτουργίας Ολυμπιακών εγκαταστάσεων σε απόσταση αναπνοής από τη χωματερή
Ερωτάται ο κ. Υπουργός: Τι μέτρα σκοπεύει να λάβει η Κυβέρνηση για να αντιμετωπίσει τις απαράδεκτες συνθήκες λειτουργίας της χωματερής Α. Λιοσίων και πότε σκοπεύει να την απομακρύνει;
Πώς σκέπτεται να αντιμετωπίσει το οξύτατο πρόβλημα της άμεσης και μελλοντικής διαχείρισης των απορριμμάτων της Αττικής, λαμβανομένου υπόψη ότι οι μελέτες των νέων ΧΥΤΑ έχουν απορριφθεί και δεν χρηματοδοτούνται από την Ευρωπαϊκή Ένωση";
Η επίκαιρη ερώτηση του κ. Πατσιλινάκου έχει ως εξής: "Με ιδιαίτερη οξύτητα εμφανίζεται και πάλι το πρόβλημα της διαχείρισης των απορριμμάτων σε ολόκληρη τη χώρα, αλλά και ειδικότερα στην Αττική, όπου παραμένει η -κοινωνικά άδικη και επιστημονικά εσφαλμένη- μονομερής κατανομή σε βάρος της Δυτικής Αττικής. Ωστόσο ούτε αυτός ο σχεδιασμός υλοποιείται, αφού η Κυβέρνηση αδιαφορεί στην πράξη για το εκρηκτικό αδιέξοδο της παντελούς έλλειψης χώρων και εγκαταστάσεων, που θα πρέπει να υποδεχτούν τα απορρίμματα μετά τον επικείμενο -εντός του έτους- λειτουργικό κορεσμό του Χώρου Υγειονομικής Ταφής Απορριμμάτων (ΧΥΤΑ) Δυτικής Αττικής, δεν μεριμνά για την οριστική χωροθέτηση και κατασκευή των άλλων εγκαταστάσεων που απαιτούνται (Σταθμοί Μεταφόρτωσης Απορριμμάτων, Μονάδες Βιοσταθεροποίησης, Προγράμματα και Κέντρα Διαλογής Ανακυκλώσιμων Υλικών, Εγκατάσταση μηχανικής ανάκτησης και βιοσταθεροποίησης), αφήνοντας έτσι ανοικτή την πόρτα στην περιβαλλοντοκτόνα και πανάκριβη καύση, αποδέχεται την προσφιλή τακτική της προκατόχου της για τον πολυκερματισμό του Ενιαίου Συνδέσμου Δήμων και Κοινοτήτων Νομού Αττικής (ΕΣΔΚΝΑ), καθώς κανένα ουσιαστικό μέτρο και κίνητρο δεν έχει πάρει για την ένταξη σ' αυτόν των εκτός του ΕΣΔΚΝΑ Δήμων και Κοινοτήτων, που συνευθύνονται μαζί με τις εκάστοτε κυβερνήσεις για το απαράδεκτο καθεστώς των 22 ανεξέλεγκτων χωματερών. 
Ερωτώνται οι κ. κ. Υπουργοί: Ποια μέτρα πρόκειται να πάρει η Κυβέρνηση και πότε, ώστε 
Α. Να χωροθετηθούν οριστικά και να εξασφαλιστούν όλοι οι απαιτούμενοι -με βάση τον εγκεκριμένο σχεδιασμό- χώροι και να χρηματοδοτηθούν οι σχετικές εγκαταστάσεις διαχείρισης απορριμμάτων, χωρίς να αποκλείεται και η εκτός Αττικής εύλογη ζώνη; 
Β. Να ενταχθούν στον ΕΣΔΚΝΑ όλοι οι εκτός αυτού Οργανισμοί Τοπικής Αυτοδιοίκησης (ΟΤΑ) της ορεινής Αττικής, προκειμένου να διευκολυνθεί η άμεση παύση λειτουργίας των ανεξέλεγκτων χωματερών";
Ο Υφυπουργός κ. Καλογιάννης έχει το λόγο για έξι λεπτά, ώστε να απαντήσει στο περιεχόμενο των επικαίρων ερωτήσεων των κυρίων συναδέλφων. 
ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας & Δημοσίων Έργων): Ευχαριστώ, κύριε Πρόεδρε. 
Όντως συζητάμε δύο επίκαιρες ερωτήσεις που έχουν σχεδόν ταυτόσημο περιεχόμενο. Βεβαίως θα πρέπει να κάνω μια επισήμανση: Ο μεν συνάδελφος κ. Λεβέντης στην επίκαιρη ερώτησή του κάνει λόγο για δεσποτική επιβολή από την προηγούμενη Κυβέρνηση τριών νέων ΧΥΤΑ στην Αττική, αντιθέτως ο συνάδελφος κ. Πατσιλινάκος ερωτά το ΥΠΕΧΩΔΕ ποια μέτρα πρόκειται να πάρει η Κυβέρνηση για να χωροθετηθούν οριστικά και να εξασφαλιστούν όλοι οι απαιτούμενοι χώροι υγειονομικής ταφής απορριμμάτων. 
Κυρίες και κύριοι συνάδελφοι, γνωρίζετε πολύ καλά ότι σήμερα ο ΧΥΤΑ Άνω Λιοσίων είναι ο μοναδικός ΧΥΤΑ στην Αττική ο οποίος λειτουργεί νόμιμα και μέσω του συγκεκριμένου ΧΥΤΑ γίνεται η διαχείριση των στερεών αστικών απορριμμάτων στην Αττική. 
Η διαχείριση μιας τόσο μεγάλης έκτασης και μιας τόσο μεγάλης απορριμματικής μάζας, της τάξεως των 5.000 περίπου τόνων ημερησίως, δημιουργεί ασφαλώς γενικότερα προβλήματα και στο συγκεκριμένο χώρο και στην ευρύτερη περιοχή. 
(ΜΒ)

Η διάθεση των στερεών αποβλήτων σήμερα στον ΧΥΤΑ Λιοσίων γίνεται στο τμήμα 2. Ουσιαστικά το τμήμα 1 έχει κλείσει. Έχουν ολοκληρωθεί οι εργασίες, γίνονται εργασίες αποκατάστασης και εκτελούνται εργασίες για τη συλλογή του παραγόμενου βιοαερίου.
Γεγονός είναι επίσης ότι κατά τη λειτουργία του ΧΥΤΑ έχουν παρατηρηθεί δυσλειτουργίες και βεβαίως και ατυχήματα. Υπενθυμίζω ότι πριν από ένα χρόνο περίπου είχαμε μια κατάρρευση πρανούς στο απορριμματικό ανάγλυφο, που προκάλεσε και ζημιές στο υπό κατασκευή εργοστάσιο μηχανικής ανακύκλωσης των απορριμμάτων.
Ο Ενιαίος Σύνδεσμος Δήμων και Κοινοτήτων Αττικής είναι σήμερα ο μοναδικός φορέας για την υλοποίηση του έργου της διαχείρισης των στερεών απορριμμάτων. Αυτός οφείλει επίσης να ελέγχει όλες τις διαδικασίες που έχουν να κάνουν με το κύκλωμα των στερεών απορριμμάτων. Η ένταξη των υπολοίπων Ο.Τ.Α., όπως ρωτάει ο κύριος συνάδελφος στην ερώτησή του, στον Ενιαίο Σύνδεσμο δεν είναι θέμα του ΥΠΕΧΩΔΕ, κύριε συνάδελφε. Είναι θέμα διαλόγου μεταξύ των ΟΤΑ και του Ενιαίου Συνδέσμου. Γνωρίζετε καλά ότι με τον νόμο 3164/2003 έχει εγκριθεί o περιφερειακός σχεδιασμός διαχείρισης των στερεών απορριμμάτων για την Περιφέρεια της Αττικής. Προβλέπει βασικά έργα υποδομής για τον συγκεκριμένο τομέα. Αναφέρω συγκεκριμένα ότι προβλέπονται τρεις ΧΥΤΑ. Όσον αφορά την οριστική λειτουργία του εργοστασίου μηχανικής ανακύκλωσης και κομποστοποίησης στο χώρο των Λιοσίων, επανέρχομαι  σ' αυτό το θέμα και λέω ότι πραγματικά το εργοστάσιο αντιμετώπισε και αντιμετωπίζει σοβαρά προβλήματα. Θα έπρεπε να έχει τεθεί σε κανονική λειτουργία. Δυστυχώς μόλις προ μηνός ξεκίνησε η δοκιμαστική του λειτουργία. Μέχρι τις 30 Σεπτεμβρίου θα συνεχίσει να λειτουργεί δοκιμαστικά -δυστυχώς οι ποσότητες που επεξεργάζονται σήμερα στο συγκεκριμένο εργοστάσιο είναι εξαιρετικά λίγες, σε σχέση με τις προβλεπόμενες από τις προδιαγραφές- και βεβαίως ελπίζουμε ότι μετά τον Οκτώβριο το συγκεκριμένο εργοστάσιο θα τεθεί σε κανονική λειτουργία, πάντοτε από τον ενιαίο φορέα, τον  Ενιαίο Σύνδεσμο Δήμων και Κοινοτήτων.  
Παράλληλα επίσης στον περιφερειακό σχεδιασμό υπάρχουν σταθμοί μεταφόρτωσης απορριμμάτων και τοπικοί σταθμοί οι οποίοι θα καλύπτουν την Αττική, κέντρα διαλογής ανακυκλώσιμων υλικών και βεβαίως εργασίες για την αποκατάσταση των ανεξέλεγκτων χώρων διάθεσης στερεών απορριμμάτων.
Η μόνη αρμοδιότητα που έχει  το ΥΠΕΧΩΔΕ στο συγκεκριμένο θέμα, κύριοι συνάδελφοι, είναι η αδειοδότηση των χώρων αυτών, δηλαδή η χωροθέτησή τους και η έγκριση των περιβαλλοντικών όρων. Οι αδειοδοτήσεις αυτές, όπως γνωρίζετε καλά, έχουν δοθεί.
Επιπροσθέτως, ενημερώνω το Σώμα ότι η Περιφέρεια Αττικής έχει καταθέσει συγκεκριμένες προτάσεις για χρηματοδότηση έργων διαχείρισης στερεών απορριμμάτων στο Ταμείο Συνοχής 2. Δεν είναι αληθές, κύριε Λεβέντη, αυτό που αναφέρετε στην ερώτησή σας, ότι δηλαδή οι μελέτες των νέων ΧΥΤΑ έχουν απορριφθεί και δεν χρηματοδοτούνται από την Ευρωπαϊκή Ένωση. Η αλήθεια είναι ότι η Ευρωπαϊκή Ένωση έως ότου ολοκληρωθεί η τεχνική εμπειρογνωμοσύνη της που αφορά τον φορέα υλοποίησης των συγκεκριμένων έργων, που είναι ο Ενιαίος Σύνδεσμος, δεν πρόκειται να προχωρήσει στη χρηματοδότηση αυτών των έργων. Αναμένουμε λοιπόν την εξέλιξη αυτή και στη συνέχεια θα δούμε με ποιον τρόπο θα συνεχίσει η χρηματοδότηση των συγκεκριμένων έργων. 
Ευχαριστώ πολύ.
ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ και για την οικονομία του χρόνου. 
Το λόγο έχει ο Βουλευτής του Συνασπισμού της Ριζοσπαστικής Αριστεράς κ. Λεβέντης για δύο λεπτά, προκειμένου να ομιλήσει επί του θέματος.
ΑΘΑΝΑΣΙΟΣ ΛΕΒΕΝΤΗΣ: Είναι ένα μεγάλο πρόβλημα που απασχολεί όλη τη Δυτική Αττική, η οποία όλοι ξέρουμε ότι είναι πολύ υποβαθμισμένη και ειδικά την περιοχή Άνω Λιοσίων και Θριασίου. Δυστυχώς η κατάσταση αυτή είναι επιεικώς προσβλητική και για τον τόπο μας και για τον πολιτισμό μας. Η χωματερή είναι ορατή ήδη από την Αττική Οδό και η δυσοσμία πλήττει όσους τη διέρχονται συχνά πυκνά. 

(GK)





Έγινε μία επιλογή από την προηγούμενη Κυβέρνηση τριών νέων χώρων. Δεν έχει γίνει τίποτα έως τώρα. Ως προς αυτό που είπε ο κύριος Υπουργός ότι περιμένει η Ευρωπαϊκή Ένωση, θα ήθελα να πω, κύριε Υπουργέ, ότι ακριβώς δεν έχει εγκρίνει καμία από αυτές τις μελέτες και έτσι όπως έχουν υποβληθεί και με τα στοιχεία που έχουν δοθεί δε φαίνεται ότι θα εγκριθούν.
Ανεξάρτητα όμως από αυτά, εγώ θα ήθελα να πω ότι αυτή τη στιγμή δεν έχει γίνει τίποτα για να αντιμετωπίσουμε την κατάσταση η οποία συγκεντρώνει όλα τα σκουπίδια όλης της Αττικής σε ένα περιορισμένο χώρο και αυτός ο χώρος θα εξακολουθήσει να είναι ο ίδιος. Γιατί όταν λέμε ότι πάνε στη Φυλή, μη νομίζουμε ότι πάνε σε διαφορετικό χώρο. Είναι ακριβώς σε άμεση επαφή. Η χωματερή των Άνω Λιοσίων έχει υπερκορεσθεί και πρέπει το ταχύτερο να απομακρυνθεί. Και βέβαια, αυτός ο χώρος δεν αντέχει να δέχεται όλα τα σκουπίδια όλης της Αττικής στο διηνεκές.
Δεν μπορεί από την άλλη να λέμε το δόγμα ότι "μόνο ΧΥΤΑ, κανένας άλλος τρόπος αντιμετώπισης διαχείρισης των απορριμμάτων". Όλα τα απορρίμματα θα φεύγουν εκτός Αθήνας, Πειραιά και των πέριξ δήμων, υποχρεωτικά όμως θα μένουν στην Αττική, πράγμα που σημαίνει ότι δείχνουμε κατευθείαν τα Άνω Λιόσια και τη Φυλή. Αν θέλετε, τα απορριμματοφόρα έχουν αυτόματο πιλότο και κατευθύνονται όλα προς τα εκεί.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε.
Οι δρόμοι είναι σε άθλια κατάσταση, οι συνθήκες διαβίωσης των κατοίκων είναι σε τριτοκοσμικό επίπεδο και βέβαια θα πρέπει κάτι να γίνει. Αυτό "το κάτι να γίνει" πρέπει να ξεκινήσει από την αρχή. Δεν μπορεί να επιβάλλουμε αυτές τις λύσεις που πάρθηκαν χωρίς διάλογο, χωρίς συναίνεση, με την καθολική αντίδραση των τοπικών κοινωνιών, των αυτοδιοικήσεων και των δύο νομαρχιών. Αυτό δεν μπορεί να συνεχισθεί. 
Η νέα Κυβέρνηση θα πρέπει να το ξανααντιμετωπίσει, κύριε Υπουργέ, διότι όλοι οι Βουλευτές της Αττικής -περιλαμβανομένων και της τότε Αξιωματικής Αντιπολίτευσης και τώρα Κυβέρνησης- ήσαν κατηγορηματικά αντίθετοι. Και αυτοί είναι εκείνοι που ξέρουν το πρόβλημα, που το ζουν και που πιστεύουν ότι δεν μπορεί να συνεχισθεί άλλο -δεν πρέπει να συνεχισθεί άλλο.
Ευχαριστώ.
ΠΡΟΕΔΡΕΥΩΝ (Σωτήριος Χατζηγάκης): Σας ευχαριστώ, κύριε Λεβέντη.
Ο κ. Πατσιλινάκος, Βουλευτής του Κομμουνιστικού Κόμματος Ελλάδας, έχει το λόγο για δύο λεπτά.
ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
Πιστεύω ότι πραγματικά βρισκόμαστε σε ένα τρομερό αδιέξοδο. Ο Υπουργός προσπάθησε να ωραιοποιήσει την κατάσταση, αλλά χωρίς αποτέλεσμα.
Ο ΧΥΤΑ των Άνω Λιοσίων είναι μισός ΧΥΤΑ, έχει ζωή ακόμα -το πολύ- οκτώ μήνες. Δεν έχει γίνει καμία πρόοδος στη χωροθέτηση και στο ξεκίνημα των εργασιών των υπολοίπων τριών ΧΥΤΑ, που το κίνημα της αυτοδιοίκησης διεκδικεί από το 1983.
Δυστυχώς έχουμε μείνει σε έναν και μοναδικό ΧΥΤΑ με μία επέκταση που θεσμοθετείται τώρα προς τη Φυλή που πραγματικά την κατάσταση των Άνω Λιοσίων και της περιοχής και του Θριασίου πεδίου δεν τη βελτιώνει -θα έλεγα, τη χειροτερεύει. Σταθμοί μεταφόρτωσης δεν έχουν γίνει, μηχανική ανακύκλωση δε λειτουργεί. Πιστεύω ότι οι Κυβερνήσεις -και η προηγούμενη και αυτή- δυστυχώς δεν κάνουν ουσιαστικά βήματα για να λυθεί το πρόβλημα.
Με διάταξη του Υπουργείου ΠΕΧΩΔΕ τον Ιούνιο του 2003 είχαμε την προσπάθεια κατακερματισμού ακόμα παραπάνω του Ενιαίου Συνδέσμου και καμία προσπάθεια για την πλήρη κάλυψη από τον Ενιαίο Σύνδεσμο της Αττικής. Το "ενιαίο" έχει φύγει από τη μέση και μεγάλα ιδιωτικά συμφέροντα μπαίνουν στην εκμετάλλευση των απορριμμάτων.
Χαρακτηριστικό παράδειγμα είναι ότι την προηγούμενη εβδομάδα, την Τετάρτη, έκανε σύσκεψη η αμερικάνικη πρεσβεία με μία ιδιωτική αμερικάνικη εταιρεία, κάλεσε το ΥΠΕΧΩΔΕ, το Δήμο Αθήνας, τον "2004" και τους παρουσίασε πραγματικά σε ρόλο επικυριάρχου τα προγράμματα ανακύκλωσης που έχει η αμερικάνικη εταιρεία προσπαθώντας να επιβάλλει εκείνη τη δική της πολιτική.
Πιστεύω, κύριε Υπουργέ, ότι είναι ένα πρόβλημα που θέλει άμεσες λύσεις και συλλογική προσπάθεια από μεριάς Κυβέρνησης, Αντιπολίτευσης και των φορέων της τοπικής αυτοδιοίκησης, γιατί το πρόβλημα είναι τεράστιο. Δε λύνεται με αυτά τα ημίμετρα.
ΠΡΟΕΔΡΕΥΩΝ (Σωτήριος Χατζηγάκης): Σας ευχαριστώ, κύριε Πατσιλινάκο.
Ο κύριος Υπουργός έχει το λόγο για τέσσερα λεπτά.

(AD)


ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας & Δημοσίων Έργων): Ευχαριστώ, κύριε Πρόεδρε.
Θα προσπαθήσω να απαντήσω και στους δύο συναδέλφους σ' αυτό το λίγο χρόνο που έχω. 
Κύριε Λεβέντη, κατ' αρχήν αυτό που είπα στην πρωτομιλία μου ήταν ότι δεν έχουν απορριφθεί οι μελέτες. Οι μελέτες εξετάζονται αυτή τη στιγμή από τους αρμόδιους οργανισμούς της Ευρωπαϊκής Ένωσης και εξετάζεται παράλληλα και η αξιοπιστία ουσιαστικά του φορέα υλοποίησης των έργων. Εφόσον απορριφθεί η πρόταση, σας διαβεβαιώνω ότι στο Υπουργείο επεξεργαζόμαστε ήδη εναλλακτικές λύσεις, τις οποίες θα ανακοινώσουμε αμέσως εφόσον υπάρξει αρνητική απάντηση.
Συμφωνούμε απολύτως μαζί σας ότι δεν πρέπει να βλέπουμε μόνο τους ΧΥΤΑ, αλλά πρέπει να περάσουμε και σε ένα ακόμα βήμα, ένα βήμα μπροστά -αν θέλετε- που έχει να κάνει με την ανακύκλωση, με τη διαλογή στην πηγή. Όμως όλα αυτά είναι διαδικασίες τις οποίες οφείλουν να εφαρμόσουν οι Οργανισμοί Τοπικής Αυτοδιοίκησης. Οπωσδήποτε το ΥΠΕΧΩΔΕ θα είναι ενεργός συμπαραστάτης σε τέτοιου είδους προσπάθειες. 
Σε ό,τι αφορά στο θέμα που έθεσε ο κύριος Πατσιλινάκος, σας λέω κύριε συνάδελφε ότι και για τους τρεις ΧΥΤΑ υπάρχουν οι σχετικές αδειοδοτήσεις, όσον αφορά στην περιβαλλοντική προκαταρκτική εκτίμηση που πλέον παίζει το ρόλο της προέγκρισης χωροθέτησης, αλλά και της περιβαλλοντικής αδειοδότησης. Παράλληλα, έχουν υποβληθεί αιτήσεις στις αρμόδιες υπηρεσίες για τους Σταθμούς Μεταφόρτωσης. Έχω έναν πλήρη πίνακα για όλους τους σταθμούς και για τη φάση αδειοδότησης στην οποία βρίσκεται σήμερα ο καθένας απ' αυτούς, είτε είναι για τον Ελαιώνα Αττικής είτε για το Σχιστό είτε για τον Άλιμο-Ελληνικό, κ.ο.κ. Θα τον καταθέσω τον πίνακα στα Πρακτικά της Βουλής.
Τέλος, σε ό,τι αφορά στην πρόσκληση από την Αμερικάνικη Πρεσβεία και την έκφραση-δεν θυμάμαι ποια είναι ακριβώς, ζητάω συγγνώμη- που χρησιμοποιήσατε, σας αναφέρω ότι ουδέποτε ως Υφυπουργός ΠΕΧΩΔΕ, αρμόδιος για το περιβάλλον και τη διαχείριση των στερεών απορριμμάτων, παρευρέθηκα σε κάποια τέτοια σύσκεψη που είπατε -μυστική ενδεχομένως- στην οποία η Αμερικάνικη Πρεσβεία προωθεί, αν θέλετε, τους συγκεκριμένους μηχανισμούς για τη διαχείριση των απορριμμάτων.
Ευχαριστώ πολύ, κύριε Πρόεδρε.
(Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κύριος Σταύρος Καλογιάννης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Υπουργέ.
Κύριοι συνάδελφοι, εισερχόμαστε στην πρώτη επίκαιρη ερώτηση του δεύτερου κύκλου με αριθμό 52/26-4-2004 του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Εμπορικής Ναυτιλίας, σχετικώς με την αξιοπιστία των ελέγχων αξιοπλοίας στα πλοία.
Το ειδικότερο περιεχόμενο της επίκαιρης ερώτησης του κ. Διαμαντίδη έχει ως εξής:
"Ο Υπουργός Εμπορικής Ναυτιλίας σε πρόσφατη συνέντευξή του μίλησε για ανικανότητα της Πολιτείας και για πολιτικές παρεμβάσεις που οδήγησαν στο να μην υπάρχει αξιοπιστία στους ελέγχους της αξιοπλοίας των πλοίων μας.
Η Ελλάδα είναι μία από τις μεγαλύτερες ναυτικές δυνάμεις του κόσμου, μία πολυνησιακή χώρα που στηρίζεται οικονομικά σε μεγάλο βαθμό στον τουρισμό και όλοι αντιλαμβανόμεθα ότι μία τέτοια δήλωση του αρμόδιου Υπουργού δημιουργεί πολλαπλά προβλήματα όχι μόνο στη χώρα μας αλλά και διεθνώς. Υπήρξε μάλιστα θύελλα αντιδράσεων στο ναυτικό κόσμο της χώρας μας, σε στελέχη του ΥΕΝ, σε μηχανικούς που έχουν την ευθύνη των ελέγχων, αλλά και στους ακτοπλόους, οι οποίοι εθίχθησαν απ' αυτή τη δήλωση. Αξίζει να σημειωθεί ότι αυτή η δήλωση του Υπουργού είναι άκρως επικίνδυνη εν όψει των Ολυμπιακών Αγώνων της Αθήνας.
Κατόπιν αυτού ερωτάται ο κύριος Υπουργός Εμπορικής Ναυτιλίας τα εξής:
Τι στοιχεία έχει που να τεκμηριώνουν την καταγγελία του για πολιτικές παρεμβάσεις; 
Σε τι στοιχεία στηρίζει τη δήλωσή του για αναξιοπιστία των ελέγχων στα πλοία μας;
Πώς σκοπεύει να αντιμετωπίσει το ΥΕΝ ένα τέτοιο ενδεχόμενο, δεδομένου ότι από την πιθανή κατά τον κύριο Υπουργό μη αξιοπιστία του στόλου μας υπάρχουν πολλαπλοί κίνδυνοι;"
Ο Υπουργός Εμπορικής Ναυτιλίας κ. Κεφαλογιάννης έχει το λόγο για τρία λεπτά.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Κυρίες και κύριοι συνάδελφοι, σε περίοδο κατά την οποία είναι πανθομολογουμένως γνωστό ότι το ΠΑΣΟΚ βρίσκεται σε εσωστρέφεια και μεγάλη εσωτερική κρίση, από κεκτημένη ταχύτητα και αντιπολιτευτικό οίστρο ο τομέας παραγωγής και εμπορίου -με έμφαση τον τομέα της Εμπορικής Ναυτιλίας- προσπαθεί με αγωνία να δημιουργήσει θέματα εκεί που δεν υπάρχουν.
(PD)

Οι δηλώσεις οι οποίες έγιναν σε συνέντευξη τύπου στο Υπουργείο Εμπορικής Ναυτιλίας είναι ξεκάθαρες. Τι είπαμε εκεί. Θέλουμε να εφαρμόσουμε τους κανόνες ασφαλούς ναυσιπλοΐας. Αυτό που μας ενδιαφέρει είναι η ασφάλεια των πλοίων. Γι' αυτό θα τηρήσουμε όλες τις ευρωπαϊκές και διεθνείς συνθήκες όπως π.χ. την οδηγία της Ευρωπαϊκής Ένωσης με αριθμό 18/98 και τη συμφωνία της Στοκχόλμης. Αυτά αναφέρονται στην ασφάλεια των πλοίων. Έχει καμία αντίρρηση, διαφωνεί κάπου ο τομέας ναυτιλίας του ΠΑΣΟΚ; Μήπως δεν θέλει να εφαρμοστεί η οδηγία για την ασφάλεια; Μήπως δεν θέλει να ακολουθήσουμε αυτά τα οποία συμφωνήθηκαν στην Στοκχόλμη; 
Το μόνο πράγμα για το οποίο δικαιολογώ αυτή την ερώτηση του συναδέλφου κ. Διαμαντίδη και την οξεία -μ' αυτή την έκφραση θα τη χαρακτηρίσω- ανακοίνωση του τομέα Παραγωγής και Εμπορίου του ΠΑΣΟΚ με επικεφαλής τον κ. Παπουτσή είναι γιατί το ΠΑΣΟΚ κάπως πρέπει να δείξει την παρουσία του και να ξεφύγει από την εσωστρέφεια στην οποία έχει μπει και την κριτική η οποία του ασκείται ότι δεν αντιπολιτεύεται την κυβέρνηση.
Νομίζω ότι ο τομέας Εμπορικής Ναυτιλίας είναι ένας τομέας στον οποίο πρέπει να υπάρχει συναίνεση, ένας τομέας ο οποίος προσφέρει πολλά στην ελληνική οικονομία, μαζί με τον τουρισμό είναι ένας από τους δύο βασικούς πυλώνες που στηρίζεται η ελληνική οικονομία, βασικό στοιχείο για το εμπορικό μας ισοζύγιο και δεν νομίζω ότι προσφέρεται ως πεδίο πολιτικής αντιπαράθεσης και μάλιστα χωρίς στοιχεία. Σας ευχαριστώ.
ΠΡΟΕΔΡΕΥΩΝ (Σωτήριος Χατζηγάκης): Ο κ. Διαμαντίδης έχει το λόγο.
        ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, είχα σκοπό να τοποθετηθώ διαφορετικά στην ερώτηση αλλά ο κύριος Υπουργός μου δίνει την αφορμή να πω κάτι το οποίο δεν είχα σκοπό να πω. Για δεύτερη φορά μία επισήμως  με δηλώσεις του και μία μέσα στη Βουλή μιλάει για εσωστρέφεια ΠΑΣΟΚ. Εδώ δεν ήρθαμε να πούμε ποια είναι τα εσωκομματικά του ΠΑΣΟΚ και ποια της Νέας Δημοκρατίας. Η ερώτηση είναι συγκεκριμένη και επί της ερωτήσεως όπως τη διαβάσατε και όπως ακούστηκε στο Κοινοβούλιο δεν απάντησε τίποτα. 
Και έχω συνέντευξή του -όχι η συνέντευξη που δώσατε κύριε Υπουργέ στους συντάκτες του Υπουργείου Εμπορικής Ναυτιλίας αλλά τη συνέντευξη που δώσατε στη ΝΑΥΤΕΜΠΟΡΙΚΗ στις 22.4.2004- στην οποία λέει επί λέξει: "Το δεύτερο είναι η ανικανότητα της πολιτείας και ενδεχομένως οι παρεμβάσεις σε πολιτικό επίπεδο να οδήγησαν στο να μην υπάρχει αξιοπιστία στους ελέγχους της αξιοπλοϊας των πλοίων μας". Στην ουσία δηλαδή αποδέχεστε ότι γίνονται παρεμβάσεις της πολιτείας -της τότε πολιτικής ηγεσίας του Υπουργείου αλλά δεν είπατε τίποτε γι' αυτό και δεν τεκμηριώσατε ποιες είναι αυτές οι πολιτικές παρεμβάσεις- και δεύτερον λέτε ότι υπάρχει ανικανότητα στο Υπουργείο. Δηλαδή, η υπηρεσία επιθεώρησης του Υπουργείου Ναυτιλίας που υπάγεται στη δικαιοδοσία σας λέτε ότι είναι ανίκανη ουσιαστικά. Και δεν καταλαβαίνετε ότι αυτές οι τοποθετήσεις σας και στη Βουλή και δημόσια κάνουν κακό, δημιουργούν ένα αρνητικό κλίμα στον τουρισμό μας, ένα αρνητικό κλίμα στις υπηρεσίες του Υπουργείου Εμπορικής Ναυτιλίας. Υπάρχει ένα αρνητικό κλίμα στους ναυτιλιακούς κύκλους του Πειραιά. Στον Πειραιά βρισκόσαστε σαν Υπουργός. Ρωτήστε λίγο κύριε Υπουργέ. Εσείς άλλωστε έχετε επαφές και ξέρετε. Ρωτήστε να δείτε, λοιπόν, ποιο είναι το κλίμα αυτή τη στιγμή στον Πειραιά.
Και εν πάση περιπτώσει υπάρχει και ένα αρνητικό κλίμα και ενόψει των Ολυμπιακών Αγώνων. Σε δυόμισι μήνες θα καταπλεύσουν στο λιμάνι δεκάδες τουριστικά πλοία, κρουαζιερόπλοια. Τι θα κάνετε με όλα αυτά που λέτε; Είναι δυνατόν να λέγονται αυτά επισήμως μέσα στη Βουλή από τον Υπουργό Εμπορικής Ναυτιλίας; 
Και επειδή δεν έχω και πολύ χρόνο θέλω να σας πω ότι δεν μου απαντήσατε συγκεκριμένα ποιες είναι οι πολιτικές παρεμβάσεις. Δεν μου είπατε ποια είναι η αναξιοπιστία. Και τελικά δεν μου απαντάτε τι θα κάνετε εσείς για να βελτιώσετε αυτή την αναξιοπιστία. Πείτε μας, λοιπόν. Θα βελτιώσετε την υπηρεσία επιθεώρησης; Εντάξει, βεβαίως να το δούμε αλλά δεν είπατε τίποτε. Τουλάχιστον στη δευτερολογία σας δώστε μία απάντηση. Και δεν μιλάω τώρα για Στοκχόλμη κλπ. γιατί αυτό είναι ένα άλλο θέμα. Δεν ήταν της ερωτήσεως.
(Στο σημείο αυτό ο Βουλευτής κ. Ιωάννης Διαμαντίδης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
(DP)

	

ΠΡΟΕΔΡΕΥΩΝ (Σωτήριος Χατζηγάκης): Σας ευχαριστώ, κύριε Διαμαντίδη. 
Ο κύριος Υπουργός έχει το λόγο, για δύο λεπτά.  
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μιας και μιλάμε για θέματα του Υπουργείου Εμπορικής Ναυτιλίας, νομίζω ότι έχουμε τρικυμία εν ποτηρίω. 
Πρώτα απ' όλα πρέπει να σας πω ότι ουδέποτε έδωσα συνέντευξη στη συγκεκριμένη εφημερίδα στην οποία αναφερθήκατε. 
ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, με συγχωρείτε, έχω εδώ το δημοσίευμα...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ουδέποτε. Σ' αυτό που αναφέρεσθε είναι ρεπορτάζ και μάλιστα έχει δήλωση συγκεκριμένου ακτοπλόου. Έτσι δεν είναι, κύριε Διαμαντίδη;  
ΙΩΑΝΝΗΣ ΔΙΑΜΑΝΤΙΔΗΣ: Την έχω εδώ ... 
ΠΡΟΕΔΡΕΥΩΝ (Σωτήριος Χατζηγάκης): Συνεχίστε, κύριε Υπουργέ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν έχω δώσει ποτέ συνέντευξη στην εφημερίδα "ΝΑΥΤΕΜΠΟΡΙΚΗ"...
ΙΩΑΝΝΗΣ ΔΙΑΜΑΝΤΙΔΗΣ: Νάτο, κύριε Υπουργέ. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ... το λέω επισήμως στη Βουλή. Μάλιστα η κακοποίηση δηλώσεων ακτοπλόων οδήγησε στο να εκδώσουν ανακοίνωση, η οποία έλεγε ότι "από τα πρακτικά της συνέντευξης του Υπουργού η δήλωση του κυρίου Υπουργού Εμπορικής Ναυτιλίας αφορά περίοδο του παρελθόντος και μάλιστα το χρόνο που συνέβη το τραγικό ατύχημα του ΣΑΜΙΝΑ". Αυτά λένε οι ακτοπλόοι. 
Λοιπόν, κύριε συνάδελφε, εσείς γνωρίζετε πολύ καλά ότι με το ΕΞΠΡΕΣ ΣΑΜΙΝΑ έχουν απαγγελθεί κατηγορίες εναντίον επιθεωρητών. Χάθηκαν 80 ζωές. Με το ΑΪΡΟΝ ΑΝΤΩΝΙΟΣ καταδικάστηκαν για ανθρωποκτονία εκ αμελείας κατά συρροή συγκεκριμένοι άνθρωποι για ευθύνες. Με το ΔΥΣΤΟΣ, όπου χάθηκαν πάλι ζωές, κάποιοι άνθρωποι πήγαν φυλακή για 5,5 χρόνια και ο γενικός τεχνικός διευθυντής καταδικάστηκε σε 5 χρόνια. 
Δηλαδή, δεν πρέπει το Υπουργείο Εμπορικής Ναυτιλίας να δει τα θέματα της ασφάλειας των πλοίων; Δεν πρέπει να εφαρμόσουμε τις οδηγίες της Ευρωπαϊκής Ένωσης; Δεν πρέπει να εφαρμόσουμε τις συμφωνίες της Στοκχόλμης που έχει συγκεκριμένους όρους και που αποδέχονται όλες οι ευρωπαϊκές χώρες για την ασφάλεια; Αυτό είπε ο Υπουργός Εμπορικής Ναυτιλίας. Για ποιο λόγο λοιπόν μας εγκαλείτε στη Βουλή; 
Νομίζω, λοιπόν, κύριε Πρόεδρε, ότι το θέμα είναι συγκεκριμένο και είναι σαφές. Εκεί που έχουμε ευθύνη όλοι και βεβαίως η πολιτική ηγεσία του Υπουργείου Εμπορικής Ναυτιλίας είναι να μην κάνει εκπτώσεις σε θέματα ασφάλειας. Αυτό το τόνισα στη συνέντευξη Τύπου στο Υπουργείο Εμπορικής Ναυτιλίας. Κακώς μεταφέρθηκαν κάποια πράγματα στο ρεπορτάζ συγκεκριμένων εφημερίδων μεταξύ των οποίων και αυτές στις οποίες αναφερθήκατε. Έγινε διόρθωση από τις ίδιες τις εφημερίδες και οι ίδιοι οι ακτοπλόοι και όλοι οι εμπλεκόμενοι στο χώρο της ναυτιλίας έδωσαν σαφείς εξηγήσεις και το θέμα έκλεισε εκεί. 
Σας ευχαριστώ. 
ΠΡΟΕΔΡΕΥΩΝ (Σωτήριος Χατζηγάκης): Σας ευχαριστώ, κύριε Υπουργέ. 
Τρίτη και τελευταία είναι η με αριθμό 66/27-4-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις περιοριστικές ημερομηνίες που τίθενται στο Προεδρικό  Διάταγμα για τη μονιμοποίηση των συμβασιούχων. 
Ειδικότερα το περιεχόμενο της επίκαιρης ερώτησης του κυρίου συναδέλφου έχει ως εξής: 
"Μετά την συνάντηση του Υπουργού Εσωτερικών με το Προεδρείο της ΑΔΕΔΥ για την εφαρμογή της Οδηγίας 199/70 και σύμφωνα με τα δημοσιεύματα όλου του Τύπου, στο υπό επεξεργασία Π.Δ. θα περιλαμβάνονται: α) περιοριστικές ημερομηνίες (να διαθέτουν οι συμβασιούχοι ενεργή σύμβαση στις 10 Ιουλίου 2002, είτε να είναι σε ισχύ η σύμβαση 10 Ιουλίου 2004) γεγονός που καθιστά δυσνόητη την εφαρμογή τέτοιας διάταξης και β) ότι το μεταξύ των ανανεώσεων διάστημα θα ορίζεται στους 3 μήνες αντί των 4 μηνών που ήταν η πρόταση της ΑΔΕΔΥ. 
Ερωτάται ο Υπουργός:
1. Γιατί αντί των ανωτέρω περιοριστικών ημερομηνιών δεν ορίζεται απλώς ένα χρονικό σημείο έναρξης εφαρμογής της Οδηγίας, που θα λαμβάνει υπ' όψη του την αναδρομικότητα και θα καλύπτει όλη ανεξαίρετα την ενδιάμεση περίοδο και θα είναι ανοικτή στο μέλλον; 
2. Γιατί το διάστημα μεταξύ δύο ανανεώσεων δεν ορίζεται στους 4 μήνες, ώστε να συμπεριληφθούν όσοι συμβασιούχοι προσελήφθησαν με βάση τον Ν. 2190/94 (Νόμος Πεπονή);
3. Προτίθεται πριν την αποστολή του Π.Δ. στο συμβούλιο Επικρατείας, να το συζητήσει σε μία ad hoc συνάντηση των κομμάτων, για να πάρει υπ' όψη τις παρατηρήσεις τους;". 
Ο Υπουργός κ. Παυλόπουλος έχει το λόγο για τρία λεπτά. 
ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης & Αποκέντρωσης): Ευχαριστώ, κύριε Πρόεδρε. 
Αφού ευχαριστήσω για μία ακόμα φορά τον κ. Αλαβάνο γιατί μου δίνει τη δυνατότητα να δώσω περισσότερες διευκρινίσεις για το υπό επεξεργασία Προεδρικό Διάταγμα θα ήθελα να πληροφορήσω και τον κ. Αλαβάνο αλλά και το Σώμα ότι σήμερα εστάλη το σχέδιο Προεδρικού Διατάγματος όπως προβλέπεται από την κείμενη νομοθεσία στην Οικονομική και Κοινωνική Επιτροπή για να υπάρξει η γνώμη της προκειμένου να πάρει την τελική μορφή και να πάει για επεξεργασία στο Συμβούλιο της Επικρατείας μέσα στις προθεσμίες που έχει τάξει η κυβέρνηση, δηλαδή πριν από το τέλος Μαΐου, ώστε κατ' αυτή την ημερομηνία να είναι έτοιμο το θεσμικό πλαίσιο. 

(LM)
Επί των τριών ερωτημάτων, τα οποία έθεσε ο κ. Αλαβάνος, έχω να πω τα εξής.
Ερώτημα πρώτο. Γιατί το διάταγμα περιλαμβάνει και ενδιάμεση ημερομηνία, την 10η Ιουλίου 2002 ως προς τις συμβάσεις εκείνες, οι οποίες περιλαμβάνονται σε αυτό και γιατί δεν περιλαμβάνει μια αναδρομική ισχύ, ώστε να καλύψει το σύνολο των συμβάσεων.
Κύριε Αλαβάνο, αυτό ακριβώς κάνει το διάταγμα. Ουσιαστικά λέει ότι εκείνες οι συμβάσεις που είναι εν ισχύ, όταν μπαίνει σε εφαρμογή το διάταγμα και ανατρέχοντας πίσω και πληρούν τα υπόλοιπα κριτήρια, καταλαμβάνονται από το ρυθμιστικό του πλαίσιο. Γιατί μπήκε η ημερομηνία της 10ης Ιουλίου 2002; Μπήκε για τον απλό λόγο ότι είναι η ημερομηνία που η ίδια η κοινοτική οδηγία τάσσει για να γνωρίζουμε πότε υπήρχε η αφετηρία της υποχρέωσης ενσωμάτωσης της κοινοτικής οδηγίας στην ελληνική έννομη τάξη. 
Δεν επηρεάζεται δε αυτό καθόλου το θέμα σε ό,τι αφορά την ισχύ περαιτέρω του διατάγματος, διότι δύο τινά συμβαίνουν. Ή εκείνη την περίοδο υπήρχε σύμβαση και τότε καταλαμβάνεται η σύμβαση αυτή από το ισχύον διάταγμα ή δεν υπήρχε, αλλά τότε, αν δεν υπήρχε καθόλου, υπερβαίνει το χρονικό διάστημα των τριών μηνών, το οποίο έχουμε βάλει ως όριο για να ξέρουμε πότε μια σύμβαση είναι εκείνη που καλύπτει πάγιες και διαρκείς ανάγκες, οπότε στην περίπτωση αυτή δεν θα καταλαμβανόταν ούτως ή άλλως.
Άρα λοιπόν στο πρώτο ερώτημά σας ο φόβος σας δεν υφίσταται. Ουσιαστικά είναι αυτό που λέτε. Εξήγησα το λόγο που μπήκε η σχετική ημερομηνία.
Το δεύτερο ερώτημά σας είναι, γιατί δεν κάνουμε τους τρεις μήνες τέσσερις, για να είμαστε στο πλαίσιο του νόμου 2190/94. 
Μα, κύριε Αλαβάνο, αν πραγματικά υπερβαίναμε τους τρεις μήνες και λέγαμε και για συμβάσεις που απέχουν μεταξύ τους ως προς την ανανέωση τέσσερις μήνες και πάνω, αν βάζαμε δηλαδή αυτό το κριτήριο, είναι σαν να ομολογούσαμε προς το Συμβούλιο της Επικρατείας που θα κάνει την επεξεργασία ή και με νόμο αν ψηφίζαμε ακόμα προς το δικαστήριο, το οποίο θα εξέταζε τη νομιμότητα και τη συνταγματικότητα της σχετικής ρύθμισης, ότι ουσιαστικά εκείνες που είναι συμβάσεις εποχιακού προσωπικού, εμείς τις θεωρούμε αορίστου χρόνου και τις μετατρέπουμε, πράγμα που θα απαγορευόταν από το άρθρο 103 παράγραφος 8. Το τρίμηνο μπήκε, γιατί υπάρχει τεκμήριο με το νόμο 2190/94, σύμφωνα με το οποίο οι τέσσερις μήνες που παρεμβάλλονται είναι οι τέσσερις μήνες που καθιστούν τη σύμβαση, σύμβαση εποχιακού προσωπικού. Κινδυνεύαμε αυτό που ζητάτε να γίνει με αυτόματη μετατροπή, να μη γίνει καθόλου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Τέλος -με συγχωρείτε για την υπέρβαση του χρόνου- προβλέπεται από την κείμενη νομοθεσία η διαδικασία διαλόγου. Η διαδικασία διαλόγου είναι να πάει στην Οικονομική και Κοινωνική Επιτροπή, όπου οι κοινωνικοί εταίροι και οι κοινωνικοί φορείς αποφαίνονται.
 Επειδή έτσι προβλέπει ο νόμος και εκεί συζητείται το προεδρικό διάταγμα και αποστέλλεται στη συνέχεια στο Υπουργείο για την τελική διατύπωση, δεν θα ήθελα και δε νομίζω ότι είναι στο πλαίσιο της βούλησης του νομοθέτη να καταστεί αυτό το προεδρικό διάταγμα αντικείμενο μιας κομματικής αντιπαράθεσης. Εδώ θα είμαστε βέβαια για κοινοβουλευτικό έλεγχο και για ό,τι άλλο θέλετε.
 Ακολούθησα πιστά την κείμενη νομοθεσία, για να μην παραβιάσω τη βούληση του νομοθέτη που θέλει τέτοια διατάγματα να αποτελούν αντικείμενο συζήτησης μεταξύ των κοινωνικών εταίρων και των κοινωνικών φορέων και δεν θα ήθελα, με όλο το σεβασμό που τρέφω βεβαίως σε όλα τα πολιτικά κόμματα και στο Κοινοβούλιο, να υποκατασταθούν οι φορείς αυτοί από τα πολιτικά κόμματα, των οποίων ο ρόλος είναι διαφορετικός και των οποίων ο λόγος ακούγεται και εδώ μέσω του κοινοβουλευτικού ελέγχου, όπως ακριβώς αυτός στον οποίο απαντώ σήμερα. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Σωτήριος Χατζηγάκης):  Ευχαριστώ, κύριε Υπουργέ.
Ο κ. Αλαβάνος έχει το λόγο για δύο λεπτά.
ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ πολύ, κύριε Πρόεδρε. Ευχαριστώ και τον κύριο Υπουργό για την απάντηση.
Πρώτο θέμα είναι το τελευταίο ερώτημα, αν θα γίνει δηλαδή ένας διάλογος μεταξύ των κομμάτων. Η άποψή μας είναι ότι έπρεπε να είχαμε νόμο. Είναι ένα μεγάλο θέμα και δεν μπορούμε να το ξεπερνάμε με ένα προεδρικό διάταγμα.
Παρόλα αυτά, θα ήθελα να ρωτήσω τον Υπουργό, κάνοντας πίσω αν θέλετε, αν θα ήταν διατεθειμένος να δεχθεί τη διαδικασία που επιτρέπει το άρθρο 132α του Κανονισμού της Βουλής, δηλαδή να γίνει συζήτηση με πρωτοβουλία Βουλευτών, όχι για αντιπαράθεση, αλλά για μια εποικοδομητική συμβολή όλων, ώστε να βγάλουμε κάποιες ρυθμίσεις με όσο το δυνατόν λιγότερες εξαιρέσεις. Δέχεται  τη διαδικασία του άρθρου 132α, ώστε να απευθυνθούμε στην Πρόεδρο της Βουλής; Αυτό είναι το πρώτο.
Δεύτερον. Αυτή η ρύθμιση που προτείνετε είναι εφάπαξ, ισχύει γι αυτούς ή είναι ανοικτή στο μέλλον -όπως σας ρωτάω- και ισχύει για τους πάντες, όπως προβλέπει η οδηγία;
ΖΕ



Τρίτον, μου κάνατε μία διασαφήνιση σε σχέση με το χρόνο εφαρμογής. Θα σας δώσω ένα παράδειγμα συγκεκριμένο. Η οδηγία, με την τελευταία αναβολή, την πιο ακραία προθεσμία που έδινε η Ευρωπαϊκή Ένωση, έπρεπε να ισχύει τον Ιούλιο του 2002. Κάποιος που είχε σύμβαση στις 30 Ιουλίου 2002, η οποία πληροί τα κριτήρια που θέτετε εσείς, η οποία ξεκίνησε το 1997 και φτάνει μέχρι τις 30 Ιουλίου 2002, δεν συνεχίστηκε όμως μετά, διότι κακώς η προηγούμενη Κυβέρνηση δεν εφάρμοσε την οδηγία. Αυτός εντάσσεται μέσα στις ρυθμίσεις που κάνετε με το προεδρικό διάταγμα και μπορεί να μετατρέψει τη σύμβασή του σε σύμβαση αορίστου χρόνου; 
Και το τελευταίο σημείο, κύριε Υπουργέ, που θέλω να θέσω είναι το τετράμηνο που λέτε. Λυπάμαι που το λέω ότι ο 2190 έρχεται σε αντίθεση με την οδηγία και δυστυχώς, πρέπει να το αντιμετωπίσετε αυτό, το ΑΣΕΠ έχει γίνει ένας μηχανισμός για να παρακάμπτουμε τις υποχρεώσεις μας. Γιατί; Διότι ενώ υπάρχει μία θέση που ανταποκρίνεται σε πάγιες και διαρκείς ανάγκες, κάνει διαγωνισμούς περιορισμένου χρόνου και εναλλάσσει τα πρόσωπα, εξαπατώντας τους πάντες, εξαπατώντας την Ευρωπαϊκή Ένωση, εξαπατώντας εμάς. Θα συνεχίσετε αυτή την κατάσταση, να εμφανίζουμε ως δήθεν εποχιακές θέσεις, οι οποίες είναι πάγιες, διαρκείς και στηρίζονται σε τέτοιες ανάγκες, απλώς μοιράζονται σε πολλαπλά. 
ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Αλαβάνε.
Ο κύριος Υπουργός έχει το λόγο για δύο λεπτά.
ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και  Αποκέντρωσης): Κύριε Αλαβάνε, εξήγησα για πολλοστή φορά για ποιο λόγο η οδός του διατάγματος είναι ασφαλέστερη. Γνωρίζετε το πρόβλημα συνταγματικότητας που μπορεί να προκύψει από την αυτόματη μετατροπή. Ποιος θα αναλάμβανε την ευθύνη να ψηφίσει μια διάταξη που θα εφαρμοστεί και θα κριθεί αντισυνταγματική στη συνέχεια, όταν έχουμε τη δυνατότητα να ζητήσουμε εκ των προτέρων τη γνώμη του Ανωτάτου Διοικητικού Ακυρωτικού, του κατ' εξοχήν αρμοδίου οργάνου, ώστε να γνωρίζουμε πού βαδίζουμε. Ποτέ καμία Κυβέρνηση υπεύθυνη δεν θα μπορούσε να κάνει αυτό το εμπόριο ελπίδων απέναντι σε ανθρώπους, έναντι των οποίων μια δικαστική απόφαση θα ήταν υποχρεωμένη να κάνει πίσω για την ασφάλεια και εκείνων οι οποίοι είναι σήμερα εμπερίστατοι αλλά και για το κύρος της Κυβέρνησης επιλέγουμε αυτό το δρόμο.
Δεύτερον, το ξαναλέω, το τετράμηνο εάν το φτάσουμε και πολύ περισσότερο αν το υπερβούμε με βάση τη νομολογία των δικαστηρίων τότε είναι σαν να ομολογούμε ότι μετατρέπουμε σε αορίστου χρόνου τις συμβάσεις που είναι εποχιακές, με αποτέλεσμα κανένα δικαστήριο και πρωτίστως το Συμβούλιο Επικρατείας να μη δεχθεί την αυτόματη μετατροπή.
Σε ό,τι αφορά τη συζήτηση, σας διαβεβαιώ ότι ο νόμος προβλέπει ποια είναι η διαδικασία της συζήτησης. Είναι η οικονομική και κοινωνική επιτροπή, είναι οι κοινωνικοί εταίροι, κατ' εξοχήν ενδιαφερόμενοι. Είναι γνωστό επίσης ότι κάνουμε εδώ το διάλογό μας μέσα στη Βουλή με τις επίκαιρες ερωτήσεις ή ό,τι επερωτήσεις μπορείτε να κάνετε, αλλά αυτό προβλέπει ο νόμος, αυτό προτίθεμαι να κάνω. Δεν είμαι διατεθειμένος, γιατί αυτό μου επιβάλλει ο σεβασμός της έννομης τάξης, να υποκαταστήσω τη σχετική νομοθεσία η οποία ισχύει μέσα από διαδικασίες που έχουν άλλο στόχο. Και φυσικά αυτό δεν σημαίνει φόβο της Βουλής. Κάθε άλλο. Αλλά εκεί είναι ο διάλογος και αυτό το διάλογο εμείς πραγματικά θέλουμε να ολοκληρώσουμε. 
Σε ό,τι αφορά τα λοιπά θέματα, τα οποία θέσατε, σχετικά με την αναδρομικότητα, σας λέω κάτι πολύ απλό. Αν συνέβαινε κάτι τέτοιο που λέτε και υπήρχε τέτοιο χρονικό διάστημα διακοπής της σύμβασης ανάμεσα στο χρονικό διάστημα που είπατε προηγουμένως και στο χρονικό διάστημα μετά, τόσο μεγάλο δηλαδή στην κρίσιμη χρονική περίοδο της 10ης Ιουλίου 2000, τότε υπερβαίνουμε όχι μόνο τους τρεις, τους τέσσερις, τους πέντε μήνες, αλλά ένα μεγάλο χρονικό διάστημα, οπότε δεν πληρούνται οι προϋποθέσεις για να μπορούμε να πούμε ότι μια σύμβαση καλύπτει πάγιες και διαρκείς ανάγκες. Υπό τα δεδομένα αυτά σας λέω, λοιπόν, ότι δεν θα ήταν δυνατόν να εφαρμόσουμε τις διατάξεις αυτές με τον τρόπο με τον οποίο θα έπρεπε, για να προστατεύσουμε τους εργαζόμενους. Σας διαβεβαιώ και θα το δείτε. Το διάταγμα είναι πολύ επιεικές, όσο πιο επιεικές μπορούσε να γίνει με βάση τις συγκεκριμένες συνταγματικές συνθήκες και βεβαίως από κει και πέρα υπάρχει για το μέλλον το καθεστώς της μοριοδότησης, για όσους μείνουν απ' έξω, το οποίο θα τροποποιηθεί και μέσα στο καλοκαίρι, για να μπορέσει να ισχύσει ο νόμος και πέρα από τις 31.12.2004, έτσι ώστε όσοι μένουν απ' έξω, πολλές φορές αδικούμενοι από τις τυχαίες συνθήκες, αυτοί τουλάχιστον να έχουν τη μοριοδότηση σαν ένα στοιχείο που τους βοηθάει για την περαιτέρω λειτουργία.
Τώρα, αυτά που είπατε για το ΑΣΕΠ και σε ό,τι αφορά το ΑΣΕΠ επιτρέψτε μου να πω ένα πράγμα: Σέβομαι το ΑΣΕΠ ως συνταγματικό θεσμό και το διάταγμα αυτό έχει ένα στόχο και θα το δείτε. Ο στόχος είναι ότι στο πρώτο μέρος του, για το οποίο δεν έγινε καθόλου συζήτηση, αποτρέπει στο μέλλον να εμφανιστούν φαινόμενα πολιτικής ομηρίας. Λέει, δηλαδή, ότι από δω και πέρα όσοι καλύπτουν πάγιες και διαρκείς ανάγκες είτε ως μόνιμοι είτε με συμβάσεις αορίστου χρόνου, θα προσλαμβάνονται με τις διαδικασίες του ΑΣΕΠ.
(ΡΕ)


Μόνο καθαρόαιμα εποχιακοί μπορούν να προσλαμβάνονται με τις συμβάσεις αυτές και τίθεται χρονικό όριο, πέρα από το οποίο, καμία ανανέωση σύμβασης δεν είναι εφικτή και οι ανανεώσεις είναι αυτοδικαίως άκυρες. Πρέπει να κοπεί αυτή η διαδικασία η οποία οδήγησε στη σημερινή κατάσταση, στην πολιτική ομηρία, στο εμπόριο ελπίδων που θίγει τους εργαζομένους, την κοινωνία και το ίδιο το πολιτικό μας σύστημα. 
ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Υπουργέ.
Κυρίες και κύριοι συνάδελφοι, ο Βουλευτής κ. Κυριάκος Μητσοτάκης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Σωτήριος Χατζηγάκης): Η Βουλή ενέκρινε τη ζητηθείσα άδεια.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. Στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Σωτήριος Χατζηγάκης): Με τη συναίνεση του Σώματος και ώρα 19.15΄ λύεται η συνεδρίαση για την Πέμπτη 6 Μαΐου 2004 και ώρα 10.30΄, με αντικείμενο εργασιών του Σώματος κοινοβουλευτικό έλεγχο. 
Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ

0000
1/45
Σ/φος
ΚΟΥΡΤΗ
Δ/φος
ΓΑΛΑΖΟΥΛΑ
04/05/2004 AA0504KO


