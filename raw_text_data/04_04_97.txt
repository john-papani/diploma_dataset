Σελίδα 5401 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΘ'

Παρασκευή 4 Απριλίου 1997

Αθήνα σήμερα, στις 4 Απριλίου 1997, ημέρα Παρασκευή και ώρα 10.13', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας, να ανακοινώσει τις αναφορές προς το Σώμα.

Ανακοινώνται προς το Σώμα από τη Βουλευτή Αθηνών κα Ελένη Ανουσάκη, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Οκτωνίας του Νομού Εύβοιας ζητεί χρηματοδότηση για την εκτέλεση κοινοτικών έργων.

2) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Σύλλογοι Γονέων και Κηδεμόνων Γυμνασίου - Λυκείου Λίμνης ζητούν τον έλεγχο στατικότητας του σχολικού κτιρίου του Δήμου Λίμνης Εύβοιας.

3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία τα μέλη του Συνεταιρισμού Κοντοδεσποτίου Εύβοιας ζητούν να τους χορηγηθεί άδεια επισκευής των γραφείων τους στο οικόπεδο του Συνεταιρισμού στο Νομό Εύβοιας.

4) Οι Βουλευτές κύριοι ΕΜΜΑΝΟΥΗΛ ΜΠΕΝΤΕΝΙΩΤΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Αίγινας Πειραιά ζητεί την κατασκευή μικρού καταφυγίου σκαφών στην Αίγινα.

5) Οι Βουλευτές κύριοι ΝΙΚΟΛΑΟΣ ΚΑΤΣΑΡΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Περιφερειακή Διεύθυνση του Νομού Λάρισας ζητεί την επίλυση του στεγαστικού προβλήματος της Χημικής Υπηρεσίας στο Νομό Λάρισας.

6) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Α.Κωνσταντίνου ζητεί την υλική και ηθική αποκατάσταση των αγωνιστών της Εθνικής Αντίστασης.

7) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ιερά Μητρόπολη Λαγκαδά ζητεί ο Προτεσταντικός Ραδιοφωνικός Σταθμός να εκπέμπει σε άλλη συχνότητα για να μην υπάρχει πρόβλημα στη δική της εκπομπή στα 106,8 FM.

8) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Παμμακεδονική 'Ενωση ζητεί να γίνουν οι απαραίτητες ενέργειες για να ανεβεί το θεατρικό έργο του Αθ.Αθανασιάδη "Η Βοσκοπούλα του Ολύμπου" στην Ελλάδα.

9) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Γ.Τζιάττας διαμαρτύρεται για τη θανατική ποινή που επιβλήθηκε σε μέλη της αίρεσης Μπαχάι από το δικαστήριο της Ισλαμική Δημοκρατίας.

10)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι μαίες του Γενικού Νοσοκομείου Χαλκίδας ζητούν την πλήρη κάλυψη του Νοσοκομείου σε νοσηλευτικό προσωπικό.

11)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ με αναφορά του υποβάλλει προτάσεις για το σχέδιο νόμου "για τη βιώσιμη οικιστική ανάπτυξη των πόλεων και οικισμών της χώρας και σχετικές ρυθμίσεις".

12)Ο Βουλευτής 'Εβρου κ. ΧΡΗΣΤΟΣ ΚΗΠΟΥΡΟΣ κατέθεσε αναφορά με την οποία η ΔΗΤΕΑ Αλεξανδρούπολης του Νομού 'Εβρου ζητεί την οικονομική ενίσχυση για τις δραστηριότητές της.

13)Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο ΠΟΕ-ΟΑΕΔ ζητεί την επαναφορά των Επιθεωρήσεων Εργασίας στο Υπουργείο Εργασίας.

14)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο ΠΟΕ-ΟΑΕΔ ζητεί την επαναφορά των Επιθεωρήσεων Εργασίας στο Υπουργείο Εργασίας.

15)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ο Νομάρχης Λασιθίου ζητεί τη δευτεροβάθμια επεξεργασία των λυμάτων του βιολογικού σταθμού Αγίου Νικολάου Κρήτης.

16)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ΝΑ Θεσ/νίκης ζητεί να συμπεριληφθεί στο σχέδιο νόμου τροπολογία για τη μεταβίβαση του ΝΠΔΔ "Κεντρική Αγορά Θεσ/νίκης" στη ΝΑ Θεσ/νίκης.

Σελίδα 5402 

17)Οι Βουλευτές κύριοι ΕΥΑΓΓΕΛΟΣ ΜΠΑΣΙΑΚΟΣ, ΝΙΚΟΛΑΟΣ ΚΑΤΣΑΡΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν δημοσίευμα εφημερίδας όπου ζητείται η άμεση εύρεση λύσεων στο πρόβλημα της απορρόφησης της καπνοπαραγωγής πριν τη λήξη της εμπορικής περιόδου.

18)Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο εκφράζονται ανησυχίες για την κατάργηση των Υποθηκοφυλακείων, την οποία προβλέπει ο Νόμος που αφορά στη σύνταξη του Εθνικού Κτηματολογίου.

19)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Κηρίνθου του Νομού Εύβοιας ζητεί την αύξηση των εκπαιδευομένων στο πρόγραμμα ΣΕΚ στη Σχολή ΚΕΚ Μαντουδίου στο Νομό Εύβοιας.

20)Οι Βουλευτές κύριοι ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ, ΝΙΚΟΛΑΟΣ ΚΑΤΣΑΡΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Αγροτικός Συνεταιρισμός Καρύστου ζητεί επίσπευση της πληρωμής των επιδοτήσεων για τα επιλέξιμα αιγοπρόβατα του 1996.

21)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με τις καταγγελίες κατά των Τεχνικών Εταιρειών στην Εύβοια λόγω παράνομης ίδρυσής τους.

22)Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο εκφράζονται υπόνοιες ότι ένα μέρος της επισιτιστικής βοήθειας του Υπουργείου Γεωργίας προς τη Βουλγαρία "κατευθύνεται" σε ανύπαρκτα ιδρύματα με αποτέλεσμα την ενδεχόμενη κατάργηση του σχετικού προγράμματος και τον κίνδυνο της μη απορρόφησης των γεωργικών προϊόντων.

23)Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με την αποστράτευση του σμηνάρχου της Πολεμικής Αεροπορίας Χαρ.Μακρογιάννη.

24)Ο Βουλευτής Θεσ/νίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Κοινότητα Λαχανά του Νομού Θεσ/νίκης υποβάλλει πρόταση για την εγκατάσταση των φυλακών στην περιοχή της.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2226/6-2-97 ερώτηση δόθηκε με το υπ' αριθμ. 387/24-3-97 έγγραφο από τον Υπουργό Εθν. Οικονομίας η ακόλουθη απάντηση:

"Σε απάντηση της ερώτησης 2226/6-2-97 που κατέθεσε στη Βουλή των Ελλήνων ο Βουλευτής κ. Θ. Νάκος, η οποία αφορά ρυθμίσεις οφειλών ξενοδοχειακών επιχειρήσεων και την οποία μας διεβίβασε το Υπουργείο Ανάπτυξης με το αριθμ. Τ/580/28-2-97 έγγραφό του, σας γνωρίζουμε ότι δεν είναι δυνατή η ικανοποίηση του αιτήματος, λόγω των δημοσιονομικών δυσχερειών που αντιμετωπίζει η Χώρα.

Επίσης σας γνωρίζουμε ότι σύμφωνα με την Πράξη του Διοικητή της Τράπεζας της Ελλάδος 1620/89, οι τράπεζες έχουν τη δυνατότητα να ρυθμίσουν απαιτήσεις τους, μετά από αίτηση των ενδιαφερομένων, με τραπεζικά κριτήρια.

Ο Υπουργός

Γ. ΠΑΠΑΝΤΩΝΙΟΥ"

2. Στην με αριθμό 2259/7-2-97 ερώτηση δόθηκε με το υπ' αριθμ. 173/5-3-97 έγγραφο από τον Υπουργό Δικαιοσύνης η ακόλουθη απάντηση:

"Απαντώντας στην ερώτηση με αριθμ. 2259/7-2-97 που κατέθεσε στη Βουλή των Ελλήνων ο Βουλευτής κ. Ευγένιος Χαϊτίδης σχετικά με ποινικές ευθύνες της Προϊσταμένης της Πολεοδομίας Ν. Λάρισας, Μαριέτας Λιβέρη, για την καταπάτηση δάσους στην περιοχή Κάτω Πολυδένδρι Κοινότητας Σκήτης Ν. Λάρισας και σε ό,τι αφορά το Υπουργείο Δικαιοσύνης, σας πληροφορούμε ότι, όπως μας εγνώρισε η αρμόδια Εισαγγελική Αρχή, σε βάρος της ανωτέρω προϊσταμένης και των λοιπών συγκατηγορουμένων της εκκρεμούν ήδη (4) δικογραφίες, εκ των οποίων οι (2) βρίσκονται στο στάδιο σύνταξης πρότασης απο τον αρμόδιο Εισαγγελέα, αφού έχει περαιωθεί η τακτική ανάκριση, η μια στο στάδιο περάτωσης της κύριας ανάκρισης και για την τελευταία έχει ήδη παραγγελθεί η διενέργεια κυρίας ανάκρισης.

'Επειτα από όσα αναφέρθηκαν δεν υπάρχει κίνδυνος παραγραφής των κακουργηματικών πράξεων των ανωτέρω κατηγορουμένων.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

3. Στην με αριθμό 2509/20-2-97 ερώτηση δόθηκε με το υπ' αριθμ. 192/6-3-97 έγγραφο από τον Υπουργό Δικαιοσύνης η ακόλουθη απάντηση:

"Απαντώντας στην ερώτηση με αριθμό 2509/20-2-97 που κατέθεσε στη Βουλή των Ελλήνων ο Βουλευτής κ. Αναστάσιος Χειμάρας σας γνωρίζουμε ότι το Υπουργείο Δικαιοσύνης δεν προτίθεται επί του παρόντος να προβεί στην ίδρυση νέων εφετείων.

Οπως εκτενώς αναφέρθηκε πρόσφατα και στη Βουλή, κατά τη συζήτηση σχετικής ερώτησης του Βουλευτή κ. Αθανασίου Γιαννοπούλου, το Υπουργείο Δικαιοσύνης όταν πρόκειται να προγραμματίσει την ίδρυση νέων δικαστηρίων θα καλέσει σε σύσκεψη όλους τους αρμόδιους φορείς.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

4. Στην με αριθμό 2652/3-3-97 ερώτηση δόθηκε με το υπ' αριθμ. 988/26-3-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2652/3-3-97 που κατατέθηκε στη Βουλή των Ελλήνων από τον Βουλευτή κ. Μ. Καρχιμάκη, σας γνωρίζουμε ότι στα πλαίσια του μέτρου 1.1. "Θαλάσσιος Τουρισμός Μαρίνες - Λιμένες Βελτιώσεις Αγκυροβόλια Τουριστικών Πλοίων", ο ΕΟΤ υπέβαλε συνολικό σχεδιασμό προς έγκριση από Ε.Ε. λαμβάνοντας υπόψην τόσο την ισόρροπη ανάπτυξη όλου του ελληνικού θαλάσσιου χώρου όσο και τον προϋπολογισμό του μέτρου ο οποίος ανέρχεται σε 10 δις.

Σε αυτόν τον συνολικό σχεδιασμό περιλαμβάνονται αριθμός καταφυγίων τουριστικών σκαφών. Στην Κρήτη έχει προγραμματισθεί επέμβαση για την δημιουργία καταφυγίων τουριστικών σκαφών. Στην Κρήτη έχει προγραμματιστεί επέμβαση για την δημιουργία καταφυγίων σκαφών αναψυχής στις εξής θέσεις:

α. Γαύδος

β. Τσούτσουρα

γ. Πάνορμο

δ. Μοχλός

Οι ακριβείς θέσεις και οι προϋπολογισμοί θα καθοριστούν μετά από τεχνική έρευνα και μελέτες οι οποίες έχει ήδη αναθέσει η Γ Δ/νση Τεχνική του Οργανισμού και οι οποίες προβλέπεται να ολοκληρωθούν τον προσεχή Απρίλιο, με στόχο να προωθηθεί η διαδικασία έγκρισης χωροθέτησης καθώς και η ένταξη των έργων στην επόμενη συνεδρίαση της Επιτροπής Παρακολούθησης του Επιχειρησιακού Προγράμματος "Τουρισμός Πολιτισμός".

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 2658/3-3-97 ερώτηση δόθηκε με το υπ' αριθμ. 13608/26-3-97 έγγραφο από τον Υφυπουργό Εσωτε-

Σελίδα 5403 

ρικών η ακόλουθη απάντηση:

"Σε απάντηση της ερώτησης 2658/3-3-97 που κατατέθηκε στη Βουλή των Ελλήνων από το Βουλευτή κ. Γ. Σούρλα και αναφέρεται στο πιο πάνω θέμα, σας πληροφορούμε ότι από την Κοινότητα Βρύναινας δεν έχει υπάρξει διαμαρτυρία, ούτε έχει υποβληθεί σχετικό αίτημα προς την Περιφέρεια που να αφορά στην κατασκευή κάποιου υδρευτικού έργου.

Σε κάθε περίπτωση οι αρμόδιες υπηρεσίες θα επιληφθούν του παραπάνω θέματος, προκειμένου να δοθεί λύση, η οποία θα διασφαλίζει την υγεία των κατοίκων της Κοινότητας.

Ο Υφυπουργός

Λ. ΠΑΠΑΔΗΜΑΣ"

6. Στην με αριθμό 2661/3-3-97 ερώτηση δόθηκε με το υπ' αριθμ. 347/24-3-97 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην ερώτηση 2661/3-3-97 της Βουλευτού κ. Στέλλας Αλφιέρη, σχετικά με το κτίριο του Φλοίσβου στο Π. Φάληρο, σας γνωρίζουμε ότι, όπως μας πληροφόρησε η Εθνική Τράπεζα, το συγκεκριμένο κτίριο ανήκει στη θυγατρική εταιρεία "Εθνική Κεφαλαίου Α.Ε.", η οποία δεν θα είχε αντίρρηση να εξετάσει την απευθείας πώληση του ακινήτου στο Δήμο Π. Φαλήρου, με τίμημα 900 εκατ. δραχμών, που ήταν και η τιμή εκκίνησης του διαγωνισμού πώλησης της 3.3.97.

Για τα ερωτήματα 2 και 3 αρμόδιοι να απαντήσουν είναι οι Υπουργοί Πολιτισμού και Περιβάλλοντος - Χωροταξίας και Δημοσίων Εργων.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

7. Στην με αριθμό 2666/4-3-97 ερώτηση δόθηκε με το υπ' αριθμ. 1152/28-3-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2666/4-3-97 που κατέθεσε στη Βουλή ο Βουλευτής κ. Λ. Παπανικολάου, σας πληροφορούμε τα εξής:

Το προτεινόμενο σχέδιο Νόμου προσδιορίζει την εννοια του νέου Αγρότη, εισάγει ειδικά φορολογικά μέτρα και πρόσθετα κίνητρα προσέλκυσης νέων αγροτών.

Αναλυτικά:

Στο άρθρο 2 λαμβάνονται ειδικά φορολογικά μέτρα για τους νέους αγρότες. Συγκεκριμένα, εκπίπτει από το φορολογητέο εισόδημα των νέων αγροτών το 50% της δαπάνης για την αγορά παγίων στοιχείων της γεωργικής εκμετάλλευσης. Προσαυξάνεται το αφορολόγητο ποσό κατά 50% για τα 5 πρώτα χρόνια υποβολής φορολογικής δήλωσης και κατά 25% για τα επόμενα 5 χρόνια σε σχέση με το ποσό που ισχύει κατά περίπτωση για τους λοιπούς αγρότες. Προβλέπεται η βεβαίωση και όχι η είσπραξη του φόρου από μεταβιβάσεις προς τους νέους αγρότες, όταν η μεταβίβαση αφορά το σύνολο της γεωργικής εκμετάλλευσης σε έναν μόνο μεταξύ περισσοτέρων του ενός κληρονόμο, ανεξάρτητα του μεγέθους της εκμετάλλευσης. Βεβαιώνεται, αλλά δεν εισπράττεται ο φόρος κληρονομιάς σε περίπτωση ύπαρξης περισσοτέρων του ενός κληρονόμων μιας γεωργικής εκμετάλλευσης, όταν το σύνολο των νόμιμων κληρονόμων αποδεχθεί την επί μία δεκαετία τουλάχιστον αποκλειστική διαχείριση της εκμετάλλευσης αυτής από ένα εξ αυτών νέο αγρότη.

Τετραπλασιάζεται ο κάθε φορά ισχύων φόρος μεταβιβάσεως για τη μεταβίβαση αγροτικών εκτάσεων από αγρότες σε μη αγρότες καθώς και από μη αγρότες σε μη αγρότες, εξαιρουμένων των περιπτώσεων που αφορούν μεταβίβαση των αγροτικών εκμεταλλεύσεων για την ένταξη στο πρόγραμμα πρόωρης συνταξιοδότησης αγροτών. Ορίζεται ότι μειώνονται κατά 90% οι αμοιβές των δικηγόρων και συμβολαιογράφων που προβλέπονται για τη σύνταξη συμβολαιογραφικών εγγράφων για την οριστική παραχώρηση ή ενοικίαση των γεωργικών εκμεταλλεύσεων για την ένταξη στο πρόγραμμα πρόωρης συνταξιοδότησης αγροτών, καθώς και τα έξοδα μεταγραφής των εν λόγω συμβολαιογραφικών εγγράφων και ότι η διαδικασία κάλυψης της μείωσης αυτής ρυθμίζεται με κοινή υπουργική απόφαση.

Στο άρθρο 3 προβλέπεται ότι από την αξία των κληρονομικών μερίδων και κληροδοσιών που υπάγονται στις Α' και Β' κατηγορίες φορολογικών κλιμάκων, δεν φορολογείται ποσό τριπλάσιο προς το αφορολόγητο. Συγκεκριμένα, στη φορολογία κληρονομιών από κάθε κληρονομική μερίδα της οποίας η μισή αξία αφορά γεωργικά ή κτηνοτροφικά περιουσιακά στοιχεία, για μεν τους κληρονόμους της Α' κατηγορίας (δηλαδή σύζυγο, παιδιά και γονείς του κληρονομουμένου) αφαιρείται το τριπλάσιο του αφορολόγητου που περιλαμβάνεται στην πρώτη φορολογική κλίμακα που σήμερα είναι 4.500.000 δραχμές. Επομένως, η κληρονομική μερίδα μειώνεται κατά το ποσό των 13.500.000 δραχμών, έναντι του ποσού των εννέα εκατομμυρίων (9.000.000 = 4.500.000 Χ 2) δραχμών που ισχύει σήμερα.

Για δε τους κληρονόμους της Β' κατηγορίας (εγγόνια, δισέγγονα, παππούδες, γιαγιάδες, αδελφοί, θείοι και ανεψιοί του κληρονομουμένου) μειώνεται η κληρονομική τους μερίδα κατά το ποσό των δραχμών 9.900.000, δηλαδή το τριπλάσιο του αφορολόγητου της δεύτερης φορολογικής κλίμακας, που είναι 3.300.000 δραχμες, έναντι του ποσού των έξι εκατομμυρίων εξακοσίων χιλιάδων 6.600.000 = 3.300.000 Χ 2) δραχμών, που ισχύει σήμερα.

Για τη μείωση αυτή των κληρονομικών μερίδων, πρέπει να συντρέχουν αθροιστικά οι ακόλουθες προϋποθέσεις:

α) Ο κληρονομούμενος να ασχολείται κατά κύριο επάγγελμα με γεωργικές και κτηνοτροφικές εργασίες.

β) Ο κληρονόμος να είναι νέος αγρότης γεωργός ή κτηνοτόφος και να ασχολείται κατά κύριο επάγγελμα σε γεωργικές και κτηνοτροφικές εργασίες, και τέλος,

γ) Η περιουσία να περιέρχεται σε κατιόντες ή ανιόντες ή σύζυγου του κληρονομουμένου.

Στο άρθρο 4 προβλέπεται ότι από την αγοραία αξία κάθε στρέμματος μεταβιβαζόμενης αιτία θανάτου γεωργικής ή κτηνοτροφικής έκτασης που δεν υπερβαίνει το ποσό των δυο εκατομμυρίων (2.000.000) δραχμών, δεν φορολογείται το μέχρι ενάμισυ εκατομμύριο (1.500.000) δραχμές τμήμα της, για κάθε κληρονόμο ή κληροδόχο, μέχρι συνολικού αφορολογήτου ύψους πενήντα εκατομμυρίων (50.000.000) δραχμών, εφόσον η μεταβιβαζόμενη έκταση δεν υπερβαίνει τα εκατό (100) στρέμματα, υπό την προϋπόθεση ότι η μεταβίβαση γίνεται σε νέους αγρότες που ασχολούνται με τη γεωργία ή την κτηνοτροφία.

Με τις ισχύουσες διατάξεις, από την αγοραία αξία μεταβιβαζόμενης έκτασης, αιτία θανάτου γεωργικής ή κτηνοτροφικής έκτασης, με τις πιο πάνω προϋποθέσεις, δεν φορολογείται για κάθε κληρονόμο κ.λπ., συνολικά ποσό μέχρι τριάντα εκατομμυρίων (30.000.000) δραχμών και μέχρι ογδόντα (80) στρέμματα μεταβιβαζόμενης έκτασης.

Στο άρθρο 5 απαλλάσσονται οι γεωργικές και κτηνοτροφικές εκτάσεις από το φόρο μεταβίβασης ακινήτων και επιτυγχάνεται η δημιουργία βιώσιμου και ενιαίου κλήρου, που έχει ανάγκη η χώρα μας.

Πιο συγκεκριμένα το ίδιο άρθρο προβλέπεται ότι η αγορά ή ανταλλαγή γεωργικών ή κτηνοτροφικών εκτάσεων μέχρι εκατό (100) στρέμματα, μαζί με τις εγκαταστάσεις τους που εξυπηρετούν αποκλειστικά την εκμετάλλευσή τους, όταν η κατά στρέμμα αγοραία αξία τους δεν υπερβαίνει τα δύο εκατομμύρια (2.000.000) δραχμές, απαλλάσσεται από το φόρο μεταβίβασης ακινήτων για το μέχρι ενάμισυ εκατομμύριο (1.500.000) τμήμα της αγοραίας αξίας του. Το απαλλασσόμενο όμως ποσό δεν μπορεί να υπερβεί τα πενήντα εκατομμύρια (50.000.000) για κάθε αγοραστή, είτε η αγορά γίνεται με μία είτε με περισσότερες συμβολαιογραφικές πράξεις, υπό την προϋπόθεση ότι η μεταβίβαση γίνεται σε νέο κατά κύρια απασχόληση αγρότη ηλικίας μέχρι 40 ετών.

Οταν η μεταβίβαση αφορά αγοραστή όμορης έκτασης με την ιδιοκτησία του αγοραστή, η συνολική, για κάθε αγοραστή, απαλλασσόμενη έκταση αυξάνεται σε εκατόν είκοσι (120) στρέμματα, στην περίπτωση δε μεταβίβασης ιδανικού μεριδίου 

Σελίδα 5404 

γεωργικής ή κτηνοτροφικής έκτασης σε έναν από τους συγκυρίους, η απαλλαγή από το φόρο μεταβίβασης είναι απεριόριστη για ολόκληρο το μερίδιο που μεταβιβάζεται.

Προϋποθέσεις:

α) Η απαλλαγή παρέχεται σε φυσικά πρόσωπα, που ασχολούνται προσωπικά ή με τα μέλη της οικογένειάς τους, κατά κύριο επάγγελμα στη γεωργία ή κτηνοτροφία, έστω και αν χρησιμοποιούν επιβοηθητικά ξένους εργάτες.

β) Η αγοραζόμενη έκταση θα χρησιμοποιείται υπό των πιο πάνω φυσικών προσώπων συνεχώς επί δεκαπέντε (15) χρόνια για γεωργική ή κτηνοτροφική εκμετάλλευση.

γ) Να μην αλλάξει χρήση ή να μην εκμισθωθεί η αγοραζόμενη έκταση ή να μη μεταβιβαστεί πριν περάσουν δεκαπέντε (15) χρόνια από την αγορά

Σε περίπτωση μη τήρησης των προϋποθέσεων αυτών αίρεται η απαλλαγή και καταβάλλεται ο αναλογών φόρος μεταβίβασης.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

8. Στην με αριθμό 2667/4-3-97 ερώτηση δόθηκε με το υπ' αριθμ. 1153/28-3-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2667/4.3.97 που κατέθεσε ο Βουλευτής κ. Ε. Αποστόλου, σας πληροφορούμε τα εξής:

Για το πρόγραμμα LEADER I της "ΒΟΙΩΤΙΚΗ ΑΝΑΠΤΥΞΙΑΚΗ" Α.Ε. (Β.Α. ΑΕ) γνωρίζουμε ότι:

Το πρόγραμμα της "29.8.95" δεν ήταν το τελικό, αλλά είχε διαμορφωθεί από τη "Β.Α. Α.Ε.", χωρίς όμως να μας έχει κοινοποιήσει τις μεταβολές του. Για το λόγο αυτό στη σύσκεψη μεταξύ εκπροσώπων του Υπ. Γεωργίας και της "Β.Α. Α.Ε." στις 16.7.96 ζητήθηκε άμεσα το τελικό πρόγραμμα της Ομάδας.

Κάποια έργα του προγράμματος της "29.8.95" δεν έχουν υλοποιηθεί. Μερος των προϋπολογισμών των έργων που δεν υλοποιήθηκαν μεταφέρθηκε, (βάση διαδικασιών του προγράμματος LEADER I, για ανακατατομή ποσών "από Μέτρο σε Μέτρο", από έργο σε έργο του ιδίου Μέτρου", αποφάσεις του Δ.Σ. της Ομάδας, εγκρίσεις του Υπ. Γεωργίας κ.λπ.), σε αύξηση προϋπολογισμών άλλων έργων που μπορούσαν να τα απορροφήσουν και ήταν αναγκαία η αύξησή τους.

Ετσι, το πρόγραμμα της "29.8.95" των 1.226.451.000 δρχ. διαμορφώθηκε στο τελικό των 1.090.392.000 δρχ.

Η ενίσχυση δόθηκε στο πρόγραμμα των 1.090.392.000 δρχ. και μόνο για τις δαπάνες αυτού, που το Υπ. Γεωργίας έκρινε ως επιλέξιμες.

Το έλλειμμα των 60 εκ. δρχ. είναι ταμειακό, ενώ αυτό των 130 εκ. δρχ. αναφέρεται σε μη επιλεξιμότητα δαπανών ολοκλήρου του προγράμματος και στη συνέχεια, μετά την εξέταση αυτών από το Υπ. Γεωργίας και τη προσκόμιση συμπληρωματικών στοιχείων από τη "Β.Α. Α.Ε.", μέρος αυτών έγιναν αποδεκτές.

Ο πρωτοβάθμιος έλεγχος από την Τοπική Επιτροπή Ελέγχου δεν είναι και ο τελικός. Το Υπ. Γεωργίας καθιέρωσε και εφάρμοσε και δεύτερο έλεγχο για κάθε δαπάνη, μετά τον οποίο και οριστικοποιούνται τα ποσά. Σε εξαιρετικές περιπτώσεις και όταν υπήρχαν σοβαρές ενδείξεις μη κανονικής εφαρμογής των κανονισμών υλοποίησης του προγράμματος LEADER I έγινε και ο τρίτος έλεγχος κ.ο.κ. Ετσι, στη PISTA CART, αν και βεβαιώθηκαν δαπάνες 188 εκ. δρχ. το Υπ. Γεωργίας αποδέχθηκε ως επιλέξιμες δαπάνες 129 εκ. δρχ.

Σχετικά με τις καταγγελίες ότι "το θέατρο του Δ. Θηβαίων είναι ημιτελές", "ο Ξενώνας του Δ. Θηβαίων ενώ προγραμματίσθηκε ως διόροφο κτίσμα κατασκευάσθηκε μόνο ισόγειο" και "το Μουσείο Οίνου της Κοινοπραξίας Αμπελουργών δεν λειτουργεί", γνωρίζουμε ότι: α) Τα έργα "Ξενώνας" και "Θέατρο" εντάχθηκαν στο πρόγραμμα για συγκεκριμένους προϋπολογισμούς εργασιών. Κατά την παραλαβή τους διαπιστώθηκε ότι αυτοί εκτελέσθηκαν, τα έργα ήταν αυτοτελή και λειτουργικά, όπως απαιτεί το πρόγραμμα, και ενισχύθηκαν μόνο για αυτούς τους προϋπολογισμούς.

β) Για το "Μουσείο Οίνου", θα ερευνηθεί το θέμα και ανάλογα θα εφαρμοσθεί η σχετική διαδικασία που προβλέπει η σύμβαση για ευθύνες του επενδυτή.

To Yπ. Γεωργίας δεν έχει αρμοδιότητα να ελέγξει τις πηγές κάλυψης του ελλείμματος των 60 εκ. δρχ. Η κάλυψη, όπως φαίνεται από τα στοιχεία πληρωμών στους τελικούς δικαιούχους του προγράμματος, έγινε από τράπεζα (επιταγές Τραπέζης Πίστεως). Επί της ουσίας του θέματος και σε ό,τι αφορά τους ελέγχους του Υπ. Γεωργίας για καταβολή της ενίσχυσης που αναλογεί, υπάρχουν εξοφλητικές αποδείξεις καταβολής των ενισχύσεων τους τελικούς δικαιούχους και ουδεμία καταγγελία υπάρχει από τελικό δικαιούχο για μη είσπραξη της αναλογούσας ενίσχυσης του έργου του.

Στο πρακτικό σύσκεψης εκπροσώπων του Υπ. Γεωργίας και "Β.Α. ΑΕ" της 16-7-96 αναφέρονται θέσεις τόσο του Υπ. Γεωργίας, όσο και της "Β.Α. ΑΕ". Ετσι, α) τα εδάφια που αναφέρονται στην ερώτηση αποτελούν προτάσεις της "Β.Α. ΑΕ" και αποδοχή αυτών από το Υπ. Γεωργίας, αφού μία αύξηση του Μετοχικού Κεφαλαίου είναι νόμιμη διαδικασία.

β) Η "Β.Α. ΑΕ" εκείνη τη περίοδο βρίσκονταν στη κατάσταση που αναφέρεται στο πρακτικό. Μετά από παρεμβάσεις μας και προσπάθεια του Δημάρχου Θήβας μεταβλήθηκε η κατάσταση αυτή και τώρα τα αρχεία και ο εξοπλισμός βρίσκονται σε κτίριο του Δήμου Θηβαίων (οδός Εφέσσου, αριθμ. 5, ΘΗΒΑ) το προσωπικό πληρώθηκε και η "Β.Α. ΑΕ" λειτουργεί με εξωτερικούς συνεργάτες.

Τέλος, το περιεχόμενο του εδαφίου 3 της παραγράφου "Συμπεράσματα" στο πρακτικό της σύσκεψης στις 16.7.96 έχει, κατά λέξη, ως εξής:

"Τα αρχεία της Ομάδας πρέπει να υπάρχουν ακέραια και να βρίσκονται ανά πάσα στιγμή στη διάθεση του Υπουργείου. Να παραχωρηθεί χώρος για να στεγάζει την ΟΤΔ έτσι ώστε να μην παρουσιαστεί πρόβλημα σε περίπτωση κοινοτικού ελέγχου".

Τέλος δεν μπορούμε να αντιληφθούμε από πού προκύπτουν τα συμπεράσματα, που αναφέρονται στη παραγρ. 4 της ερώτησης, για το νόημα του εδαφίου αυτού.

Ο Υπουργός

ΣΤΕΦ. ΤΖΟΥΜΑΚΑΣ"

9. Στην με αριθμό 2673/4-3-97 ερώτηση δόθηκε με το υπ' αριθμ. 4744/26-3-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2673/4.3.97 του Βουλευτή κ. Μ. Στρατάκη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Σε εφαρμογή του Ν. 2065/92 από τον Νοέμβριο του 1992 μέχρι το τέλος του 1996 συγκεντρώθηκαν στο λογαριασμό της Τράπεζας της Ελλάδος πόροι από το ΤΕΑΑ ύψους 209,8 δισ. δρχ., οι οποίοι προορίζονται να διατεθούν σε ποσοστό 65% για την ανάπτυξη των αεροδρομίων και το 35% για τους σκοπούς της ΥΠΑ.

Από το 1993 μέχρι σήμερα έχουν σύμφωνα με τους νόμους τις κείμενες διατάξεις και τις διαδικασίες του δημόσιου λογιστικού αντληθεί:

- Από το 35% διάφορα ποσά για τους σκοπούς της ΥΠΑ

- Από το 65% σημαντικά ποσά για χρηματοδότηση των έργων που υλοποιούνται στα αεροδρόμια της χώρας

- Από το 65% έχουν επίσης μεταφερθεί προσωρινά με απόφαση και μόνο του Υπουργού Οικονομικών στον Κρατικό Προϋπολογισμό διάφορα ποσά για την αντιμετώπιση άμεσων αναγκών αυτού, με ρητή όμως δέσμευση και εντολή προς το Γενικό Λογιστήριο του Κράτους για την άμεση επαναφορά τους στους λογαριασμούς των επιμέρους διαδικασιών.

- Τούτο αποτελεί νόμιμη διαδικασία του Υπουργείου Οικονομικών που αφορά αδιάθετα υπόλοιπα των λογαριασμών των αεροδρομίων όλης της χώρας, δηλαδή υπόλοιπα που δεν έχουν μέχρι τη στιγμή της μεταφοράς τους δυνατότητα άμεσης απορρόφησης σε έργα αεροδρομίων.

Τέλος σημειώνουμε ότι η ύπαρξη αδιάθετων ποσών στους ως άνω λογαριασμούς, αποτελεί παροδικό φαινόμενο δεδο-

Σελίδα 5405 

μένου ότι με βάση το πενταετές πρόγραμμα έργων που έχει η Υ.Π.Α. καταρτίσει, η μέχρι σήμερα εξέλιξη των έργων δεικνύει ότι προβλέπονται πλέον για το 1997 και τα επόμενα έτη απορροφήσεις που προσεγγίζουν τα 40 - 50 δις το ετος.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

10. Στην με αριθμό 2676/4-3-97 ερώτηση δόθηκε με το υπ' αριθμ. 13609/26-3-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 2676/4-3-97 που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε ότι:

Στο ΠΕΠ Πελοποννήσου και στο υποπρόγραμμα ΕΑΠΤΑ/2 έχει ενταχθεί το έργο "Σταυροδρόμι - Αετοράχη", το οποίο εκτελείται από τον Α.Σ. Δυτικής Γορτυνίας, με προϋπολογισμό 25 εκατ. δρχ. και πίστωση 1996, 15 εκατ. δρχ. Σύμφωνα με την ΤΥΔΚ Αρκαδίας το έργο δημοπρατήθηκε με 30 εκατ. δρχ. για κατασκευή δρόμου 1200 μέτρων, όλος ο δρόμος περίπου 12 χλμ. και επειδή χρειάζονται διαπλατύνσεις και ενδεχομένως και άλλες τεχνικές παρεμβάσεις το κόστος κατασκευής θα ανέλθει πάνω από 300 εκατ. δρχ., το οποίο στην παρούσα φάση δεν μπορεί να αντιμετωπισθεί από το ΠΕΠ Πελοποννήσου.

Η Ν.Α. Αρκαδίας θα εξετάσει το αίτημα, το οποίο θα πρέπει να της υποβληθεί, στα πλαίσια των οικονομικών δυνατοτήτων της και ύστερα από ιεράρχηση όλων των αιτημάτων των ΟΤΑ του Νομού. 

Ο Υφυπουργός

Λ. ΠΑΠΑΔΗΜΑΣ"

11. Στην με αριθμό 2694/5-3-97 ερώτηση δόθηκε με το υπ' αριθμ. 4718/26-3-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2694/5-3-97 των Βουλευτών κ.κ. Μ. Μουσταφά και Νίτσας Λουλέ και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Με το άρθρο 26 του Π.Δ. 149/92 ΦΕΚ 72/Α/8.5.92) "Οργανισμός του Υπουργείου Μεταφορών και Επικοινωνιών, συστάθηκε στο Υπουργείο Μεταφορών και Επικοινωνιών Γραφείο Ισότητας των φύλων, στην αρμοδιότητα του οποίου ανήκει η συγκέντρωση, ανάλυση και επεξεργασία των αναγκαίων στοιχείων για θέματα ισότητας μέσα στα πλαίσια των αρμοδιοτήτων του Υπουργείου, η κατάρτιση σε συνεργασία με τη Γενική Γραμματεία Ισότητας Ετήσιου Προγράμματος δράσης και η παρακολούθηση της εφαρμογής του, η μέριμνα και η συνεργασία με τις αρμόδιες Διευθύνσεις του Υπουργείου για την πρακτική προώθηση της ισότητας στην εξέλιξη και αξιοποίηση του γυναικείου δυναμικού του Υπουργείου".

Με τη με αριθμό 24127/3942/26.7.94 απόφαση, τοποθετήθηκε Προϊσταμένη στο εν λόγω Γραφείο, η οποία όμως προσέφυγε κατ' αυτής, ασκώντας αίτηση ακυρώσεως ενώπιον του Διοικητικού Εφετείου Αθηνών.

Η σχετική ακυρωτική απόφαση του δικαστηρίου αυτού διεβιβάσθη στο Υπηρεσιακό Συμβούλιο Προσωπικού για εκτέλεση, και ήδη, μετά την υποβολή του σχετικού πρακτικού, καταρτίσθηκε από την αρμόδια Υπηρεσία μας Σχέδιο απόφασης για την επανατοποθέτηση Προϊσταμένου στο εν λόγω Γραφείο η οποία βρίσκεται στο στάδιο της υπογραφής.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

12. Στην με αριθμό 2715/5-3-97 ερώτηση δόθηκε με το υπ' αριθμ. 7484/28-3-97 έγγραφο από τον Υπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 2715/5.3.97 που κατέθεσαν στη Βουλή ο Βουλευτής κ. Φώτης Κουβέλης και η Βουλευτής κα Μαρία Δαμανάκη, σας πληροφορούμε ότι η Κυβέρνηση θα πάρει μέτρα για την εφαρμογή της Σύστασης. Αλλωστε υπάρχει ανάλογη εξαγγελία στο σχέδιο δράσης της Γραμματείας Ισότητας 1997 - 2000 και ήδη προχωρούμε στην επεξεργασία των μέτρων ιεραρχώντας και τις προτεραιότητες.

Ο Υπουργός

ΑΛ. ΠΑΠΑΔΟΠΟΥΛΟΣ"

13. Στην με αριθμό 2719/5-3-97 ερώτηση δόθηκε με το υπ' αριθμ. 7485/28-3-97 έγγραφο από τον Υπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 2719/5.3.97 που κατέθεσαν στη Βουλή οι Βουλευτές κυρίες Μαρία Δαμανάκη και Ανδριανή Λουλέ, σας πληροφορούμε τα εξής:

Στόχος του Υπουργείου είναι η αναβάθμιση της Γενικής Γραμματείας Ισότητας ώστε να ανταποκριθεί στο ρόλο της.

'Οσο για την ενεργοποίηση της Εθνικής Συμβουλευτικής Επιτροπής Ισότητας το Υπουργείο προωθεί νομοθετική ρύθμιση.

Σχετικά με τη συγχρηματοδότηση δράσεων των οργανώσεων και φορέων που προωθεί την ουσιαστική ισότητα, δεν έχει γίνει αντίστοιχη πρόβλεψη στον προϋπολογισμό της Γενικής Γραμματείας Ισότητας.

Για το αίτημα των οργανώσεων για Διαρκή Κοινοβουλευτική Επιτροπή Ισότητας είναι θέμα του Κανονισμού της Βουλής.

Ο Υπουργός

ΑΛ. ΠΑΠΑΔΟΠΟΥΛΟΣ"

14. Στην με αριθμό 2728/6-3-97 ερώτηση δόθηκε με το υπ' αριθμ. 607/24-3-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο από 6.3.97 έγγραφό σας, με το οποίο μας στείλατε την 2728/6.3.97 ερώτηση, η οποία κατατέθηκε στη Βουλή από το Βουλευτή κ. Παναγιώτη Σκανδαλάκη, σχετικά με το παραπάνω θέμα, σας πληροφορούμε τα εξής:

Για τον τρόπο φορολόγησης των ελαιοτριβείων εκδόθηκε η 1071761/1974/ΠΟΛ.1188/20.6.96 διάταγή μας με την οποία διευκρινίστηκε ότι ο προσδιορισμός των καθαρών τους κερδών γίνεται λογιστικά με βάσει τα τηρούμενα βιβλία και στοιχεία της δεύτερης κατηγορίας του ΚΒΣ δηλαδή με την αφαίρεση από τα ακαθάριστα έσοδά τους των δαπανών λειτουργίας τους.

Ειδικότερα με την διαταγή μας αυτή διευκρινίστηκε ότι ως συνολικό ακαθάριστο έσοδο θεωρείται: α) η αξία του εκθλιπτικού δικαιώματος β) η τυχόν διαφορά μεταξύ της αξίας της ποσότητας του πωλούμενου στη συνέχεια ελαιολάδου και της αξίας με την οποία είχε αποτιμηθεί αυτό ως εκθλιπτικό δικαίωμα και γ) το τυχόν αντίτιμο από την πώληση του ελαιοπυρήνα.

- Ως καθαρά κέρδη λαμβάνονται τα προκύπτοντα λογιστικώς, δηλαδή με την αφαίρεση από τα παραπάνω συνολικά ακαθάριστα έσοδα, των δαπανών του ελαιουργείου.

- Η ανωτέρω λύση είναι σύμφωνη με τις ισχύουσες διατάξεις και γι' αυτό, δεν αντιμετωπίζεται περίπτωση μεταβολής στον τρόπο φορολόγησης των ελαιουργείων.

Ο Υφυπουργός

ΓΕΩΡΓΙΟΣ ΔΡΥΣ"

15. Στην με αριθμό 2735/6-3-97 ερώτηση δόθηκε με το υπ' αριθμ. 4766/26-3-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2735/6-3-97 του Βουλευτή κ. Χάρη Τσιόκα, και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1.- Η αστική περιοχή της πόλης της Θεσσαλονίκης (και των προαστίων της), που εξυπηρετείται από τον ΟΑΣΘ, καθορίσθηκε αρχικά με το Ν.Δ. 3721/57.

Με νεότερη νομοθετική ρύθμιση (Ν. 866/79, άρθρ. 1 και 2) επετράπει να γίνει επέκταση της αστικής περιοχής της Θεσσαλονίκης, που εξυπηρετείται από τον ΟΑΣΘ, με Προε-

Σελίδα 5406 

δρικό Δ/γμα εφ' άπαξ εκδιδόμενο, μετά απο τεχνικοοικονομική μελέτη. Ετσι εκδόθηκε το Π.Δ. 505/79 με το οποίο έγινε η τελευταία επέκταση της αστικής περιοχής, οπότε και της αστικής συγκοινωνίας της Θεσσαλονίκης.

2. Ο χρόνος παραχώρησης του συγκοινωνιακού έργου στον ΟΑΣΘ, που είχε καθορισθεί αρχικά με το Ν.Δ. 3721/57, παρατάθηκε με το Ν. 866/79 μέχρι 31-12-2000.

3. Νέα επέκταση της αστικής περιοχής μπορεί να γίνει μόνο με νομοθετική ρύθμιση. Στην περίπτωση αυτή, θα πρέπει να προηγηθεί οικονομικοτεχνική μελέτη, όπως προέβλεπε και ο Ν. 866/79, για την έκταση που θα πρέπει να λάβει η ευρύτερη αστική περιοχή της Θεσσαλονίκης, οπότε και ποιες επιμέρους περιοχές και οικισμοί θα πρέπει να συμπεριληφθούν σ' αυτή. Οι ενέργειες αυτές θα γίνουν πριν το 2000 γιατί είναι γεγονός ότι από το 1979 μέχρι σήμερα υπάρχει ανάπτυξη νέων περιοχών και οικισμών στην ευρύτερη περιοχή της Θεσσαλονίκης και λογικό είναι να υπάρχει ανάγκη ένταξης των περιοχών αυτών στην αστική συγκοινωνία της Θεσσαλονίκης.

4. Σε περίπτωση ένταξης περιοχών, που εξυπηρετούνται σήμερα από το υπεραστικό ΚΤΕΛ Ν. Θεσσαλονίκης στην αστική (από πλευράς συγκοινωνιακής εξυπηρέτησης) περιοχή της Θεσσαλονίκης, είναι φυσικό ότι θα πρέπει θα γίνει και ένταξη αναλόγου αριθμού λεωφορείων από αυτό στον ΟΑΣΘ. Το θέμα αυτό όμως είναι αρκετά πολύπλοκο, διότι θα πρέπει να ληφθεί παράλληλα υπόψη και η βιωσιμότητα του ΚΤΕΛ, για να μπορεί να εξυπηρετεί τον υπόλοιπο Νομό, γι' αυτό θα πρέπει, όπως προαναφέρθηκε, να προηγηθεί οικονομικοτεχνική μελέτη, η οποία οπωσδήποτε θα πρέπει να λάβει υπόψη της και τις ανάγκες των περιοχών που αναφέρονται στο ερώτημα.

5.- Τέλος, το θέμα παράτασης του έργου που έχει ανατεθεί στον ΟΑΣΘ πέρα του έτους 2000, αλλά και για το θέμα της επέκτασης της αστικής συγκοινωνίας της Θεσ/νίκης, θα γίνει έγκαιρα για λόγους προοπτικής στην εκμετάλλευση.

Ο Υπουργός

ΧΑΡ. ΚΑΣΤΑΝΙΔΗΣ"

16. Στην με αριθμό 2736/6-3-97 ερώτηση δόθηκε με το υπ'αριθμ. 4772/27-3-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2736/6.3.97 του Βουλευτή κ. Μαν. Σ. Στρατάκη και απευθύνεται στον Υπουργό Μεταφορών και Επικοινωνιών, αναφορικά με σημειώσεις εξωυπηρεσιακών εκπαιδευτών του μαθήματος Δημοσίων Σχέσεων που διδάσκεται στο Σχολή Εκπαίδευσης Βασικού Προσωπικού ΕΛΤΑ σας πληροφορούμε τα παρακάτω:

Στις ανωτέρω σημειώσεις (μεταφρασμένες από Αγγλικό κείμενο) περιλαμβανόταν κεφάλαιο "Η γλώσσα του σώματος" με μεσότιτλο "πως να λέμε ψέματα με επιτυχία" και ακολουθούσε το επίμαχο κείμενο.

Πριν το εν λόγω κεφάλαιο διδαχθεί στους σπουδαστές της Σχολής ΕΛΤΑ και πριν κατατεθεί η παραπάνω σχετική ερώτηση από τον κ. Βουλευτή, το κείμενο αυτό είχε υποπέσει στην αντίληψη του Οργανισμού και ζητήθηκαν εξηγήσεις και διευκρινίσεις για το περιεχόμενό του. (Σχετική η από 28.2.97 επισημειωματική επιστολή εντολή φωτοαντίγραφο της οποίας επισυνάπτεται).

Πράγματι διαπιστώθηκε ότι επρόκειτο για ατυχή μετάφραση του Αγγλικού κειμένου και τ' αναφερόμενα σ' αυτό ήταν δυνατό να δημιουργήσουν παρανοήσεις και εσφαλμένες εντυπώσεις. (Σχετικό το 22/32/371.0/3-3-97 έγγραφο της Σχολής ΕΛΤΑ, φωτοαντίγραφο του οποίου επισυνάπτεται).

Αμέσως δόθηκαν οδηγίες, αφενός για την ορθή απόδοση του Αγγλικού κειμένου στα Ελληνικά και αφετέρου για την προσαρμογή του στις εκπαιδευτικές ανάγκες.

(Φωτοαντίγραφο του τροποποιημένου κειμένου που θα διδαχθεί στη Σχολή ΕΛΤΑ επισυνάπτεται).

Τέλος, προκειμένου ν' αποφεύγονται παρόμοια ζητήματα, συστήθηκε στους εκπαιδευτές να παρέχουν αναλυτικές εξηγήσεις για τις σημειώσεις που συντάσσουν και πρόκειται να διδάξουν στους σπουδαστές της Σχολής ΕΛΤΑ.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

17. Στην με αριθμό 2744/6-3-97 ερώτηση δόθηκε με το υπ' αριθμ. 4773/27-3-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην 2744/6.3.97 ερώτηση των Βουλευτών κ.κ. Μαρίας Μπόσκου και Σπ. Παναγιώτου και απευθύνεται στον Υπουργό Μεταφορών & Επικ/νιών, σας πληροφορούμε τα παρακάτω:

1. Η επικοινωνία του Τελωνείου Βέρροιας με τα εκτελωνιστικά γραφεία που βρίσκονται εκατέρωθεν των γραμμών του Σιδ/κού Σταθμού Βέροιας, είναι δυνατή και πρέπει να γίνεται τόσο για πεζούς όσο και για τροχοφόρα δια των υπαρχόντων περιμετρικών δρόμων και όχι δια μέσου των σιδ/κών γραμμών του σταθμού.

Σε καμία περίπτωση και σε κανένα μέρος του κόσμου δεν επιτρέπεται η διέλευση των σιδ/κών γραμμών τόσο από πεζούς όσο και από τροχοφόρα μέσα σε σταθμούς, διότι όπως είναι αυτονόητο τούτο είναι επικίνδυνο και πολλές φορές θανατηφόρο.

Για διευκόλυνση των πεζών που επιθυμούν να μεταβούν από το Τελωνείο στα Εκτελωνιστικά γραφεία ή το αντίθετο, μπορεί να κατασκευασθεί άνω διάβαση με την προϋπόθεση ότι η Νομαρχιακή Αυτοδιοίκηση θα χρηματοδοτήσει το συγκεκριμένο έργο.

2. Ο ΟΣΕ στα πλαίσια εξασφάλισης των αφύλακτων Ισοπέδων Διαβάσεων (Ι.Δ.) εχει προγραμματίσει και βρίσκεται σε εξέλιξη η τοποθέτηση 100 και πλέον νέων αυτομάτων συστημάτων Ισοπέδων Διαβάσεων (ΑΣΙΔ) σε αντίστοιχες Ισόπεδες Διαβάσεις σε όλο το Δίκτυο.

Στη γραμμή Θεσ/νίκης - Κοζάνης θα τοποθετηθεί ένα μέρος των ανωτέρω Αυτομάτων Συστημάτων σε Ι.Δ. Η επιλογή των Ι.Δ., στις οποίες θα τοποθετηθούν τα εν λόγω ΑΣΙΔ έγινε με κριτήρια που σαφώς ορίζει ο Κανονισμός Ι.Δ. (ΦΕΚ 868/Β/7.9.94) όπως ροπή κυκλοφορίας, ορατότητα κ.λπ.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

18. Στην με αριθμό 2747/6-3-97 ερώτηση δόθηκε με το υπ' αριθμ. 9942/26-3-97 έγγραφο από τον Υπουργό Εθν. Οικονομίας η ακόλουθη απάντηση:

"Σε απάντηση της ερώτησης 2747/6-3-97 που κατατέθηκε στη Βουλή των Ελλήνων απο τους Βουλευτές κ.κ. Χρ. Κηπουρό και Αν. Σαατσόγλου και αφορά τη χρηματοδότηση της ταπητουργικής δραστηριότητας του ΕΟΜΜΕΧ στον Εβρο και τη Δράμα, σας ενημερώνουμε ότι αρμόδιο να απαντήσει είναι το Υπουργείο Ανάπτυξης το οποίο ειναι διαχειριστής του Επιχειρησιακού Προγράμματος Βιομηχανίας και εποπτεύει τον ΕΟΜΜΕΧ.

Επιπροσθέτως σας ενημερώνουμε ότι για το έργο "Ανάπτυξη και Εκσυγχρονισμός της Ελληνικής Παραδοσιακής Ταπητουργικής Τέχνης" έχουν δοθεί στον ΕΟΜΜΕΧ από την συμμετοχή του ΕΑΠΤΑ 277 εκατ. δρχ. ενώ το Πρόγραμμα Δημ. Επενδύσεων στα Κοινοτικά Προγράμματα καλύπτει την εθνική συμμετοχή μόνο και όχι την ιδιωτική.

Τέλος σας γνωστοποιούμε ότι, αίτημα στο ΥΠΕΘΟ για απόδοση μέρους της Κοινοτικής συμμετοχής δεν υπάρχει.

Ο Υφυπουργός

ΧΡΗΣΤΟΣ ΠΑΧΤΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

Σελίδα 5407 

19. Στην με αριθμό 2754/7-3-97 ερώτηση δόθηκε με το υπ' αριθμ. 4768/27-3-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2754/7-3-97 του Βουλευτή κ. Δημ. Πιπεργιά και απευθύνεται στον Υπουργό Μεταφορών και Επικοινωνιών, σχετικά με προβλήματα της σιδηροδρομικής γραμμής Αθήνας - Χαλκίδας, σας πληροφορούμε τα παρακάτω:

1. Στα πλαίσια αναβάθμισης των παρεχομένων υπηρεσιών του προαστιακού σιδηροδρόμου Αθηνών - Οινόης - Χαλκίδας, προβλέπεται να γίνουν ευρείες επεμβάσεις στους σιδ/κούς σταθμούς (νέες γραμμές, κρηπιδώματα, υπόστεγα, ανισόπεδες διαβάσεις πεζών κ.λπ.) Οι σχετικές μελέτες έχουν ολοκληρωθεί και προβλέπεται σύντομα να δημοπρατηθούν τα αντίστοιχα έργα.

2. Εχει ήδη αρχίσει το έργο αμφίδρομης σηματοδότησης με τηλεδιοίκηση μεταξύ Αθήνας- Οινόης Χαλκίδας και προβλέπεται να ολοκληρωθεί τον Σεπτέμβριο 1998.

3. Μέσα στον βραχυχρόνιο σχεδιασμό του ΟΣΕ, προβλέπεται η προώθηση των ενεργειών για την ηλεκτροκίνηση της γραμμής Οινόης - Χαλκίδας να αρχίσει μέσα στο 1997. Προωθείται επίσης η ανακαίνιση της επιδομής με συνεχή συγκολλημένη σιδηροτροχιά μεταξύ Αθήνας - Οινόης.

4. Στον μακροχρόνιο σχεδιασμό του Ο.Σ.Ε. προβλέπεται η κατασκευή νέας διπλής σιδ/κής γραμμής υψηλών ταχυτήτων μεταξύ Αθηνών - Οινόης και η διατήρηση της υφιστάμενης σιδ/κής γραμμής για προαστιακή λειτουργία.

Επίσης προβλέπεται (και έχει εκπονηθεί σχετική μελέτη χάραξης) η βελτίωση της χάραξης της σιδ/κής γραμμής Οινόης - Χαλκίδας για ταχύτητα 150 χλμ/ώρα.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

20. Στην με αριθμό 2757/7-3-97 ερώτηση δόθηκε με το υπ' αριθμ. 358/24-3-97 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην ερώτηση 2757/7.3.97 του Βουλευτή κ. Απ. Ανδρεουλάκου σας γνωρίζουμε ότι μετά την απελευθέρωση του ελληνικού τραπεζικού συστήματος, η οποία ξεκίνησε από τα μέσα της δεκαετίας του 1980 και ολοκληρώθηκε το 1993, το σύνολο των επιτοκίων καταθέσεων και χορηγήσεων καθορίζεται ελεύθερα από τις τράπεζες, στο πλαίσιο των συνθηκών που επικρατούν στις αγορές χρήματος και κεφαλαίου.

Η διαφορά ανάμεσα στο ύψος των επιτοκίων των δραχμικών χορηγήσεων και καταθέσεων δεν είναι αντιπροσωπευτικό μέτρο της κερδοφορίας των τραπεζών, καθόσον δεν λαμβάνει υπόψη και τις αποδόσεις από άλλες τοποθετήσεις των Τραπεζών, όπως π.χ. τις μεγάλου μεγέθους τοποθετήσεις σε τίτλους του Δημοσίου, που έχουν πολύ χαμηλότερη απόδοση. Εξ άλλου, η διαφορά αυτή δεν αποτελεί στο σύνολό της καθαρό έσοδο για τις Τράπεζες, δεδομένου ότι περιλαμβάνει και την εισφορά των τραπεζών στο λογαριασμό του Ν. 128 (1%) από τον οποίο καταβάλλονται οι επιδοτήσεις επιτοκίων.

Πάντως η αποκλιμάκωση του πληθωρισμού επέτρεψε τη σταδιακή μείωση των επιτοκίων χορηγήσεων τα τελευταία χρόνια, με σημαντικό όφελος τόσο για τις επιχειρήσεις όσο και για τους καταναλωτές.

Σε ό,τι αφορά τη χορήγηση πιστώσεων μέσω της χρήσης πιστωτικών καρτών, αυτή διέπεται από το πλαίσιο διατάξεων της Κοινής Υπουργικής Απόφασης Φ1-983/91, που εκδόθηκε για την εναρμόνιση κοινοτικών οδηγιών στον τομέα της καταναλωτικής πίστης, η οποία έχει ως στόχο την προστασία των καταναλωτών μέσω της επαρκούς πληροφόρησής τους σχετικά με τους όρους και το κόστος της παρεχόμενης σε αυτούς πίστωσης. 

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

21. Στην με αριθμό 2765/7-3-97 ερώτηση δόθηκε με το υπ' αριθμ. 4769/27-3-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2765/7-3-97 του Βουλευτή κ. Αναστ. Παπαληγούρα και απευθύνεται στον Υπουργό Μεταφορών και Επικοινωνιών, σχετικά με καθιέρωση λεωφορειακής γραμμής Κορίνθου - Ιωαννίνων σας πληροφορούμε τα παρακάτω:

Το Υπουργείο έχει δρομολογήσει τις διαδικασίες εξέτασης όλων των αιτημάτων ΚΤΕΛ που εκκρεμούν για την καθιέρωση διανομαρχιακών υπεραστικών γραμμών και σύνταξης του απαιτούμενου σχεδίου Π.Δ/τος.

Στο προαναφερόμενο Π.Δ/γμα θα συμπεριληφθεί και η αιτούμενη γραμμή μεταξύ των πόλεων Κορίνθου και Ιωαννίνων, η καθιέρωση της οποίας κρίνεται αναγκαία, κυρίως μετά τη λειτουργία του αυτοκινητόδρομου επί του οποίου οποιαδήποτε στάση διερχομένου λεωφορείου είναι απαγορευτική.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

22. Στην με αριθμό 2766/7-3-97 ερώτηση δόθηκε με το υπ' αριθμ. 357/26-3-97 έγγραφο από τον Υπουργό Εθν. Οικονομίας η ακόλουθη απάντηση:

"Σε απάντηση της ερώτσης 2766/7-3-97 που κατέθεσε στη Βουλή των Ελλήνων ο Βουλευτής κ. Δ. Σαρρής και αφορά ρύθμιση ληξιπρόθεσμων οφειλών ξενοδοχειακών επιχειρήσεων, σας γνωρίζουμε ότι δεν είναι δυνατή η ικανοποίηση του αιτήματος, λόγω των δημοσιονομικών δυσχερειών που αντιμετωπίζει η Χώρα.

Επίσης σας γνωρίζουμε ότι σύμφωνα με την Πράξη του Διοικητή της Τράπεζας της Ελλάδος 1620/89, οι τράπεζες έχουν τη δυνατότητα να ρυθμίζουν απαιτήσεις τους, μετά από αίτηση ενδιαφερομένων, με τραπεζικά κριτήρια.

Ο Υπουργός

Γ. ΠΑΠΑΝΤΩΝΙΟΥ"

23. Στην με αριθμό 2779/97 ερώτηση δόθηκε με το υπ' αριθμ. 13/24-3-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 2779/97 ερώτηση που κατέθεσε στη Βουλή ο Βουλευτής κ. Ευγένιος Χαϊτίδης, σας πληροφορούμε:

Από την έναρξη της κρίσης στην Αλβανία η Ελλάδα δραστηριοποιήθηκε έντονα τόσο στο διμερές επίπεδο όσο και στο πλαίσιο της Ευρωπαϊκής Ενωσης για την εξεύρεση πολιτικής λύσης με ειρηνικά μέσα.

Ως προς την μεινότητα, ο Πρωθυπουργός επικοινώνησε αμέσως με τον Πρόεδρο Μπερίσα και εξέφρασε το πρωταρχικό ενδιαφέρον μας για το σεβασμό των δικαιωμάτων της. Ο κ. Μπερίσα τον διαβεβαίωσε ότι η Ελληνική Μειονότητα δεν είχε καμιά ανάμειξη στην κρίση και ότι δεν θα υπάρξουν αρνητικές επιπτώσεις σε βάρος της.

Εξάλλου, ο Υφυπουργός Εξωτερικών κ. Κρανιδιώτης τόσο κατά την επίσκεψή του στα Τίρανα, στις 8 Μαρτίου, όσο και κατά την επίσκεψή του στο Αργυρόκαστρο και τους Αγ. Σαράντα, στις 18- 19 Μαρτίου, συναντήθηκε και με την ηγεσία της Μειονότητας και είχε μαζί της ουσιαστικές συνομιλίες για τα προβλήματα που αντιμετωπίζει, ενώ επανέλαβε και στους Αλβανούς συνομιλητές του τη σημασία, που αποδίδουμε στη διασφάλιση των δικαιωμάτων της.

Καθ' οδόν προς το Αργυρόκαστρο, στις 18 Μαρτίου, ο κ. Υφυπουργός επισκέφθηκε το χωριό Δερβιτσάνη και μίλησε στους κατοίκους. Τόνισε ότι η εκεί παρουσία του αποδεικνύει το αμέριστο ενδιαφέρον της Κυβέρνησης για τη Μειονότητα. Επαίνεσε την ψυχραιμία και την όλη συμπεριφορά της κατά το διάστημα της κρίσης. Υπογράμμισε επίσης ότι θα πρέπει να παραμείνουν στο χώρο τους και διαβεβαίωσε για την ενεργή συμπαράσταση όχι μόνο της Κυβέρνησης αλλά και ολοκληρου του ελληνικού πολιτικού κόσμου.

Ως προς τις ενέργειες για την ασφάλεια των Ελλήνων υπηκόων, στις 14 και 15 Μαρτίου, με συντονισμένες ενέργειες των Υπουργείων Εξωτερικών και Εθνικής Αμυνας και της Πρεσβείας μας στα Τίρανα, απομακρύνθηκαν με επιτυχία, μέσω 

Σελίδα 5408 

Δυρραχίου, με δύο από θαλάσσης επιχειρήσεις, 41 Ελληνες και 20 ξένοι υπήκοοι.

Η Κυβέρνηση έχει ηδη αποστείλει επισιτιστική και φαρμακευτική βοήθεια στην Αλβανία και λαμβάνει μετρα και για νέες αποστολές όταν οι συνθήκες ασφαλείας θα διασφαλίζουν την αποτελεσματική προώθησή της.

Η Ελλάδα δεν αναμειγνύεται στις εσωτερικές υποθέσεις της Αλβανίας. Το θέμα του Προέδρου Μπερίσα αποτελεί εσωτερικό ζήτημά της και συνεπώς εναπόκεινται στα αλβανικα πολιτικά κόμματα να αποφασίσουν σχετικά.

Υπενθυμίζεται ότι από την αρχή της κρίσης η Κυβέρνηση δραστηριοποιήθηκε έντονα και αποτελεσματικά στο πλαίσιο της Ευρωπαϊκής 'Ενωσης. Με πρωτοβουλία της συνεκλήθη εκτάκτως η Πολιτική Επιτροπή και η αρμόδια για τα Βαλκάνια Ομάδα εργασίας για να εκτιμήσει την κατάσταση και να επεξεργασθεί ενδεχόμενα μέτρα για την αποκλιμάκωση της έντασης.

Στη συνέχεια, η Ελλάδα μετείχε στην Αποστολή Υψηλού Επιπέδου, η οποία μετέβη στα Τίρανα από 17 - 20 Μαρτίου με σκοπό να συζητήσει με την Αλβανική Κυβέρνηση τους τρόπους με τους οποίους η Ευρωπαϊκή 'Ενωση μπορεί να βοηθήσει την Αλβανία στην προσπάθειά της να ξεπεράσει την κρίση. Η Αποστολή Υψηλού Επιπέδου συνέταξε ήδη την έκθεσή της η οποία θα υποβληθεί στην Προεδρία της Ευρωπαϊκής Ενωσης.

O Υπουργός

ΘΕΟΔΩΡΟΣ ΠΑΓΚΑΛΟΣ"

24. Στην με αριθμό 2797/12-3-97 ερώτηση δόθηκε με το υπ' αριθμ. 334/26-3-97 έγγραφο από τον Υπουργό Παιδείας η ακόλουθη απάντηση

"Απαντώντας στην ερώτηση με αριθμό 2797/12-3-97 που κατατέθηκε στη Βουλή των Ελλήνων από το Βουλευτή κ. Σπύρο Δανέλλη, αναφορικά με την έλλειψη φυλάκων στα Ανώτατα Εκπαιδευτικά Ιδρύματα, σας γνωρίζουμε τα εξής:

1. Η πλήρωση κενών οργανικών θέσεων δεν είναι εφικτή, επειδή εξακολουθεί να ισχύει η αναστολή προσλήψεων στο δημόσιο τομέα, σύμφωνα με την Π.Υ.Σ. 258/30-7-1996.

2. Παρά ταύτα το Υπουργείο Εθνικής Παιδείας και Θρησκευμάτων έστειλε στο Υπουργείο Εσωτερικών, Δημόσιας Διοίκησης και Αποκέντρωσης τον προγραμματισμό προσλήψεων για το έτος 1997, στον οποίο περιλαμβάνονται τα αιτήματα των Ανωτάτων Εκπαιδευτικών Ιδρυμάτων για πρόσληψη μόνιμου και εποχιακού προσωπικού.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

25. Στην με αριθμό 2809/12-3-97 ερώτηση δόθηκε με το υπ' αριθμ. 800/27-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 2809/12-3-97 ερώτηση και το από 17-2-97 Ψήφισμα των Επαγγελματιών Βιοτεχνών και Εμπόρων Χίου, που κατατέθηκαν στη Βουλή από τους Βουλευτές κ.κ. Γ. Ορφανό, Στ. Κόρακα και Στ. Παναγιώτου, για το θιγόμενο σ' αυτες θέμα, αρμοδιότητάς μας, σας πληροφορούμε τα εξής:

Με την αριθμ. 1162/6-3-97 κοινή απόφαση των Υπουργών Εθνικής Οικονομίας, Ανάπτυξης και Εργασίας και Κοινωνικών Ασφαλίσεων και μετά από σύμφωνη γνώμη των ενδιαφερομένων μερών, καθορίστηκαν τα πλαίσια λειτουργίας των εμπορικών καταστημάτων και των καταστημάτων τροφίμων όλης της χώρας.

Τα Νομαρχιακά Συμβούλια, στα πλαίσια της απόφασης αυτής, θα καθορίσουν με αποφάσεις τους τις ώρες λειτουργίας των εν λόγω καταστημάτων της περιοχής τους, σύμφωνα με την παράγραφο 2 του άρθρου 23 του ν. 2224/94.

Για τα λοιπά θέματα αρμόδιο να σας απαντήσει είναι το Υπουργείο Ανάπτυξης, το οποίο είναι συναποδέκτης του εγγράφου σας. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

26. Στην με αριθμό 2815/13-5-97 ερώτηση δόθηκε με το υπ' αριθμ. 3243/26-3-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην 2815/13-3-97 ερώτησης του Βουλευτής Κιλκίς κ. Θεόδωρου Πασσαλίδη, η οποία αφορά στη λειτουργία Χημικής Υπηρεσίας στο Κιλκίς, θα θέλαμε να σας γνωρίσουμε τα εξής:

Με το Προεδρικό Διάταγμα 551/198 "Οργανισμός Νομαρχιών - Οργάνωση Οικονομικών Υπηρεσιών" (ΦΕΚ 216/Α/198) είχε προβλεφθεί η ίδρυση Χημικών Υπηρεσιών στους δώδεκα Νομούς της χώρας στους οποίους δεν υπάρχει παράρτημα του Γενικού Χημείου του Κράτους - δηλαδη στους Νομούς Αρτας, Γρεβενών, Ευρυτανίας, Ζακύνθου, Καρδίτσας, Καστοριάς, Κιλκίς, Λακωνίας, Ροδόπης, Τρικάλων, Φωκίδας και Χαλκιδικής.

Η πρόβλεψη αυτή είχε γίνει με την προοπτική να ανευρεθούν οι αναγκαίοι πόροι (στέγη, εργαστηριακός εξοπλισμός, προσωπικό κ.λπ.) ώστε να γίνει δυνατή η λειτουργία μιας Χημικής Υπηρεσίας σε κάθε Νομό. Ομως, η έλλειψη προσωπικού στο Γενικό Χημείο του Κράτους και η ανάγκη περιορισμού των δαπανών του Δημοσίου δεν επέτρεψαν να υλοποιηθεί το φιλόδοξο αυτό σχέδιο. Πρέπει να σημειωθεί ότι το κόστος λειτουργίας μιας Χημικής Υπηρεσίας είναι πολύ μεγαλύτερο αυτού που βαρύνει άλλες δημόσιες Υπηρεσίες, λόγω του υψηλού κόστους προμήθειας, συντήρησης και ανανέωσης του εργαστηριακού εξοπλισμού.

Σήμερα, οι συνθήκες κάνουν ακόμη δυσχερέστερη την πραγματοποίηση του σχεδίου ίδρυσης νέων Χημικών Υπηρεσιών. Σύμφωνα με την Κοινοτική Νομοθεσία (Οδηγίες 89/397/ΕΟΚ, 93/99/ΕΟΚ και 93/43/ΕΟΚ), τα εργαστήρια που είναι αρμόδια για τον έλεγχο τροφίμων έχουν την υποχρέωση να διαπιστευθούν μέχρι την 1-11-98. Η διαπίστευση, η οποία συνίσταται στη βεβαίωση της αξιοπιστίας ενός εργαστηρίου από έναν ανεξάρτητο φορέα, συνεπάγεται για τα εργαστήρια υψηλό λειτουργικό κόστος, το οποίο προκύπτει, μεταξύ άλλων, από την υποχρέωση βαθμονόμησης των εργαστηριακών συσκευών και από την τήρηση χρονοβόρων διαδικασιών ελέγχου του επιτελούμενου έργου. 'Ετσι, η τάση που επικρατεί διεθνώς ειναι η συγκέντρωση των δυνάμεων σε μονάδες που να μπορούν να ανταποκριθούν στις αυξημένες σημερινές απαιτήσεις.

Παράλληλα, λόγω του περιορισμού των προσλήψεων, το πρόβλημα της έλλειψης προσωπικού στο Γενικό Χημείο του Κράτους έχει οξυνθεί ακόμη περισσότερο. Χαρακτηριστικά αναφέρεται ότι, στον κλάδο ΠΕ Χημικών, σε σύνολο 559 οργανικών θέσεων, οι 210, δηλαδή ποσοστό 37% είναι κενές.

Οι συνθήκες αυτές καθιστούν, προφανώς, ανέφικτη την ίδρυσην νέων παραρτημάτων. Το συμπέρασμα αυτό προκύπτει και κάθε φορά που επαναξετάζεται η σκοπιμότητα ίδρυσης μιας Χημικής Υπηρεσίας.

Για την ίδρυση Χημικής Υπηρεσίας στο Νομό Κιλκίς έγινε μελέτη σκοπιμότητας το Δεκέμβριο του 1994, από την Ειδική Επιθεώρηση Θεσσαλονίκης του Υπουργείου Οικονομικών. Η μελέτη έδειξε ότι ο μικρός αριθμός δειγμάτων και, γενικότερα, ο μικρός όγκος των εργασιών αρμοδιότητας Γενικού Χημείου του Κράτους, σε συνδυασμό με τη μικρή απόσταση του Νομού από τη Θεσσαλονίκη, δεν δικαιολογούν την ίδρυση νέας Χημικής Υπηρεσίας. Στην ίδια μελέτη σημειώνεται ότι η αντιμετώπιση των αναγκών του Νομού Κιλκίς απο τις Χημικές Υπηρεσίες Θεσσαλονίκης δεν δημιούργησε μέχρι τώρα κανένα πρόβλημα.

Καταλήγοντας, θα θέλαμε να τονίσουμε ότι η μη ύπαρξη Χημικής Υπηρεσίας σε κάθε Νομό δεν συνεπάγεται κανένα κενό στην εκπλήρωση της αποστολής του Γενικού Χημείου του Κράτους. Οι ανάγκες των Νομών στους οποίους δεν λειτουργεί Χημική Υπηρεσία καλύπτονται πλήρως από Υπηρεσίες όμορων Νομών, έτσι ώστε να διασφαλίζεται πλήρως η προστασία των καταναλωτών και η εξυπηρέτηση των Αστυνομικών, Δικαστικών, Τελωνειακών και λοιπών Κρατικών Αρχών.

Ο Υφυπουργός

ΓΕΩΡΓΙΟΣ ΔΡΥΣ"

Σελίδα 5409 

27. Στην με αριθμό 2818/13-3-97 ερώτηση δόθηκε με το υπ' αριθμ. 827/27-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην ερώτηση 2818/97, που κατατέθηκε στη Βουλή από τους Βουλευτές κκ. Βαγγέλη Μπούτα, Απ. Τασούλα και Αχ. Κανταρτζή, για το θιγόμενο σ' αυτή θέμα αρμοδιότητά μας, σας πληροφορούμε τα εξής:

Α. Με την αριθμ. 33197/26-2-97 Υπουργική Απόφαση καταρτίζεται πρόγραμμα επιδότησης ιδιωτικών επιχειρήσεων για την πρόσληψη 5.000 πτυχιούχων τριτοβάθμιας εκπαίδευσης, κατόχων διπλώματος Ινστιτούτων Επαγγελματικής Κατάρτισης, πτυχιούχους Επαγγελματικών Λυκείων και Μέσων τεχνικών και Επαγ/κών σχολών, για απόκτηση επαγγελματικής εμπειρίας.

Β. Με την αριθμ. 93126/5-2-97 Υπουργική Απόφαση καταρτίζεται πρόγραμμα επιχορήγησης εργοδοτών για τη δημιουργία 30.000 νέων θέσεων εργασίας για το έτος 1997.

Συγκεκριμένα:

1) Καταρτίζεται πρόγραμμα για επιχορήγηση εργοδοτών για τη δημιουργία (9.000) νέων θέσεων εργασίας για απασχόληση ατόμων ηλικίας 15 - 25 ετών.

2) Καταρτίζεται πρόγραμμα για άνεργες γυναίκες ηλικίας 15 - 64 ετών (νεοεισερχόμενες) ή επανεντασσόμενες μετά 12μηνη απουσία από την αγορά εργασίας.

3) Πρόγραμμα για άνεργους ηλικίας 26-64 ετών (επιδοτούμενοι, εγγεγραμμένοι άνεργοι).

4) Πρόγραμμα για άνεργους 15-64 ετών προερχόμενους από ομαδικές απολύσεις.

5) Πρόγραμμα για άνεργους 15-64 ετών στις περιοχές που έχουν χαρακτηρισθεί ως θύλακες υψηλής ανεργίας.

Γ. Με την αριθμ. 33125/5-2-97 Υπουργική Απόφαση επιχορηγούνται νέοι ελεύθεροι επαγγελματίες για το έτος 1997.

Συγκεκριμένα: Καταρτίζεται πρόγραμμα δέκα χιλιάδων (10.000) νέων ελεύθερων επαγγελματιών, ως εξής:

1) 'Ανεργοι-ες ηλικίας 18-25 ετών (2.500)

2) 'Ανεργες γυναίκες ηλικίας 18-64 ετών (1.000)

3) 'Ανεργοι-ες ηλικίας 26-64 ετών (4.800) εκ των οποίων (2.000) αφορούν μακροχρόνια ανέργους.

4) 'Ανεργοι-ες ηλικίας 18-64 ετών (1700) σε περιοχές που έχουν χαρακτηρισθεί ως θύλακες υψηλής ανεργίας).

5) Πρόγραμμα για την επιχορήγηση ανέργων ηλικίας 18-64 ετών, από τα ανωτέρω 1, 2, 3 και 4 προγράμματα, που προέρχονται από ομαδικές απολύσεις ή απολύθηκαν από επιχειρήσεις που απασχολούσαν 50 άτομα και πάνω και έχει σταματήσει η λειτουργία τους.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

28. Στην με αριθμό 2824/13-3-97 ερώτηση δόθηκε με το υπ' αριθμ. 293/26-3-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 2824/13.3.97 που κατέθεσε στη Βουλή ο Βουλευτής κ. Βασίλειος Κορκολόπουλος παρακαλούμε να πληροφορήσετε τον κ. Βουλευτή ότι το έργο "κατασκευή οδού Τρίπολη - Βυτίνα - Αρχαία Ολυμπία" είναι ενταγμένο στο ΠΕΠ Πελοποννήσου στο Υποπρόγραμμα 1 Τουριστική Ανάπτυξη Μετρό 1 προϋπολογισμό 2 δις δρχ. Το έργο έχει δημοπρατηθεί και ανατεθεί.

Ο Υπουργός

Κ. ΛΑΛΙΩΤΗΣ"

29. Στην με αριθμό 2825/97 ερώτηση δόθηκε με το υπ' αριθμ. 15/24-3-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 2825/97 ερώτηση των Βουλευτών κ.κ. Π. Φουντουκίδου, Κ. Ευμοιρίδη, Π. Ψωμιάδη, Β. Παππά, Ε. Χαϊτίδη, Ε. Πολύζου, Γ. Γαρουφαλιά και Θ. Δημοσχάκη σας πληροφορούμε:

Το Υπουργείο Εξωτερικών παρακολουθεί συνεχώς τη δραστηριότητα των διαπιστευμένων στην Ελλάδα διπλωματικών και προξενικών Αρχών, προκειμένου να διαπιστώσει, εάν η δραστηριότητά τους συνάδει προς την αποστολή τους και τις σχετικές διεθνείς Συμφωνίες και Συμβάσεις.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΕΥΩΝ(Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 7 Απριλίου 1997. 

" Επίκαιρες ερωτήσεις Πρώτου Κύκλου.

1. Η με αριθμό 972/1-4-97 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ.Νικολάου Σαλαγιάννη προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων για την εύρυθμη και απρόσκοπτη λειτουργία της Κτηνιατρικής Σχολής Καρδίτσας.

2. Η με αριθμό 970/31-3-97 Επίκαιρη Ερώτηση του Βουλευτή της Νέας Δημοκρατίας κ.Γεωργίου Σούρλα προς τους Υπουργούς Εθνικής Παιδείας και Θρησκευμάτων, Δημόσιας Τάξης και Υγείας και Πρόνοιας, σχετικά με τον πρόσφατο θάνατο μαθητή από χρήση ναρκωτικών μέσα σε σχολείο, την έξαρση των κρουσμάτων και τη λήψη των αναγκαίων μέτρων." Γράφτηκε με το πρώτο κρούσμα προφανώς, γιατί επηκολούθησαν και άλλα.

ΓΕΩΡΓΙΟΣ ΣΟΥΡΛΑΣ: Δυστυχώς, κύριε Πρόεδρε.

ΠΡΟΕΔΡΕΥΩΝ(Παναγιώτης Ν.Κρητικός): "3. Η με αριθμό 987/2-4-97 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ.Σταύρου Παναγιώτου προς την Υπουργό Ανάπτυξης , σχετικά με τη συγκρότηση ειδικού φορέα για την ανάπτυξη οικονομικής δραστηριότητας στις Βαλκανικές χώρες κ.λπ.

4. Η με αριθμό 980/1-4-97 Επίκαιρη Ερώτηση της Βουλευτού του Συνασπισμού της Αριστεράς και της Προόδου κ.Ανδριανής Λουλέ προς τον Υπουργό Πολιτισμού, σχετικά με την ανέγερση Αρχαιολογικού Μουσείου στην 'Αρτα κ.λπ.

5. Η με αριθμό 976/1-4-97 Επίκαιρη Ερώτηση του Βουλευτού του Δημοκρατικού Κοινωνικού Κινήματος κ.Ιωάννη Καρακώστα προς τους Υπουργούς Περιβάλλοντος, Χωροταξίας και Δημοσίων 'Εργων και Μεταφορών και Επικοινωνιών, σχετικά με τη λήψη των αναγκαίων μέτρων, ώστε να διευκολυνθεί η μεταφορά του επιβατικού κοινού στη γραμμή FERRY BOAT Ρίου-Αντιρρίου κατά τις εορτές του Πάσχα".

Είναι λίαν επίκαιρη.

"Β. Επίκαιρες ερωτήσεις Δευτέρου Κύκλου.

1. Η με αριθμό 988/2-4-97 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ.Ευστρατίου Κόρακα προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καταβολή των αποζημιώσεων στους πλημμυροπαθείς της Κορίνθου κ.λπ.

2. Η με αριθμό 981/1-4-97 Επίκαιρη Ερώτηση της Βουλευτού του Συνασπισμού της Αριστεράς και της Προόδου καςΣτέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την περιβαλλοντική στρατηγική και το σχέδιο δράσης για το περιβάλλον, στην ευρύτερη περιοχή της Αθήνας, που κατατέθηκε από την Επιτροπή Διεκδίκησης των Ολυμπιακών Αγώνων "ΑΘΗΝΑ 2004" κ.λπ.

3. Η με αριθμό 983/1-4-97 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ.Ιωάννη Αράπη προς την Υπουργό Ανάπτυξης, σχετικά με την απόφαση της Δημόσιας Επιχείρησης Ηλεκτρισμού (ΔΕΗ), για επέκταση των εγκαταστάσεών της στην περιοχή Ξυλοκαμάρας Χανίων, την επιβάρυνση του περιβάλλοντος κ.λπ."

Σελίδα 5410 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις Πρώτου Κύκλου:

Η πρώτη στην ημερήσια διάταξη με αριθμό 974/1-4-97 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ.Ιωάννη Μαγκριώτη προς τους Υπουργούς Εθνικής Οικονομίας και Οικονομικών, Εθνικής Παιδείας και Θρησκευμάτων, σχετικά με την έλλειψη σχολικών αιθουσών στο Πολεοδομικό Συγκρότημα Θεσσαλονίκης και τη λήψη των αναγκαίων μέτρων, αποσύρεται από τον ερωτώντα κύριο συνάδελφο.

Δεύτερη στην ημερήσια διάταξη είναι η με αριθμό 970/31-3-97 Επίκαιρη Ερώτηση του Βουλευτή της Νέας Δημοκρατίας κ.Γεωργίου Σούρλα προς τους Υπουργούς Εξωτερικών, Υγείας και Πρόνοιας σχετικά με τη λήψη των αναγκαίων μέτρων αντιμετώπισης των προβλημάτων στα Νοσοκομεία των Ιωαννίνων, λόγω της κατάστασης στην Αλβανία κ.λπ.

Η ερώτηση του κυρίου συναδέλφου έχει ως εξής: 

"Με την κατάσταση που επικρατεί στην Αλβανία και με τη διάλυση των υπηρεσιών δημόσιας υγείας αναμένεται αύξηση ροής ασθενών και τραυματιών προς τα Ιωάννινα. 

Ηδη τα δυο νοσοκομεία δεν μπορούν να δεχθούν άλλους ασθενείς από την Αλβανία, ούτε να καλύψουν τις ανάγκες της περιοχής. 

Το πρόβλημα πρέπει να αντιμετωπισθεί με βοήθεια σε επιστημονικό προσωπικό, ιατρικό εξοπλισμό και υγειονομικό υλικό για να οργανωθούν μονάδες φροντίδας και περίθαλψης στην Αλβανία και κυρίως στις νότιες περιοχές. 

Η Χώρα μας γι' αυτούς τους λόγους αλλά και εθνικούς και ανθρωπιστικούς επιβάλλεται να αναπτύξει πρωτοβουλία. Εκτός από βοήθεια της Ελλάδος να ζητηθεί και η συνδρομή της Ευρωπαϊκής 'Ενωσης και Διεθνών Οργανισμών.

Ερωτώνται οι κύριοι Υπουργοί και παρακαλούνται να ενημερώσουν τη Βουλή τί πρόκειται να πράξουν προ της κατάστασης αυτής".

Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ(Υφυπ. Υγείας και Πρόνοιας): Κύριε Πρόεδρε, κυρίες και κύριοι συνάδελφοι, σχετικά με τα όσα αναφέρει ο αγαπητός συνάδελφος κ. Σούρλας στην επίκαιρη ερώτηση για τα υγειονομικά προβλήματα που έχουν προκύψει στο Νομό Ιωαννίνων και στους γειτονικούς νομούς με τη μεταφορά τραυματιών από την Αλβανία, πρέπει να σας πω τα εξής: Τα δυο νοσοκομεία του Νομού Ιωαννίνων, έδωσαν μια μάχη πραγματικά, κατάφεραν να ανταποκριθούν στις αυξημένες ανάγκες των ημερών και κατάφεραν να νοσηλεύσουν μέχρι αυτήν τη στιγμή εκατόν δεκαπέντε τραυματίες. Είμαστε σε συνεχή επαφή με τους Προέδρους και τα διοικητικά συμβούλια των νοσοκομείων είμαστε σε συνεχή επαφή με τον υπεύθυνο του ΕΚΑΒ στην περιοχή, με τον περιφερειάρχη, βοηθάμε όπως μπορούμε τα νοσοκομεία και δώσαμε εντολή στα νοσοκομεία των γειτονικών χωρών να βρίσκονται σε ετοιμότητα για την πιθανή μεταφορά τραυματιών και σ' αυτά. Από τα στοιχεία που έχω πρέπει να έχουν μεταφερθεί έξι τραυματίες σε γειτονικούς νομούς. Και είχε το ΕΚΑΒ αποφασίσει αν χρειαστεί να μεταφερθούν με C130 σε νοσοκομείο της Αθήνας, ασθενείς τραυματίες οι οποίοι βρίσκονται στο στάδιο της αποθεραπείας.

Ευτυχώς τα γεγονότα βρίσκονται σε ύφεση, ευτυχώς ο αριθμός των τραυματιών που εισέρχονται στη Χώρα μας είναι κάθε μέρα και λιγότερος και έτσι δεν αντιμετωπίζουμε τέτοια προβλήματα.

'Οσον αφορά τη συμμετοχή του Υπουργείου μας για την πρότασή σας, τη συμμετοχή του Υπουργείου μας στην προσπάθεια να βοηθήσουμε την Αλβανία, ώστε να αντιμετωπίσει τα υγειονομικά προβλήματα, πρέπει να σας πω, κύριε συνάδελφε, ότι το Υπουργείο συμμετέχει στο συντονιστικό, επικεφαλής του οποίου είναι το Υπουργείο Εξωτερικών για ορισμένες δραστηριότητες και το Υπουργείο Δημόσιας Τάξης για άλλες δραστηριότητες. Ο γενικός διευθυντής του Υπουργείου Υγείας μετείχε στο κλιμάκιο που μετέβη στην Αλβανία προχθές με επικεφαλής το γενικό γραμματέα του Υπουργείου Εξωτερικών, είχε συναντήσεις αλλεπάλληλες με τον Υπουργό Υγείας, με τον υπεύθυνο διευθυντή του Ερυθρού Σταυρού της Αλβανίας και άλλους ομόλογούς του διευθυντές υγείας της περιοχής, κατεγράφησαν τα αιτήματα και πιστεύω ότι η Χώρα μας θα ανταποκριθεί σ' αυτά που οι υπεύθυνοι της υγείας της Αλβανίας μας ζήτησαν.

Δεν μπορούμε, κύριε Σούρλα να αναπτύξουμε πρωτοβουλίες, αν δεν είναι μέσα στα πλαίσια της πολιτικής που ακολουθεί η Ευρωπαϊκή 'Ενωση και μέσα σε πολιτικές που αποφασίζουν οι δυο κυβερνήσεις. Σας είπα, συναντήθηκαν με τον Υπουργό Υγείας και ζήτησαν ενίσχυση σε φαρμακευτικό υγειονομικό υλικό. 'Ηδη ετοιμάζεται μια πρώτη αποστολή και είμαστε σε συνεχή επαφή και θα ακολουθήσει και άλλη επίσκεψη αν χρειαστεί πιθανόν και κάποιου από την πολιτική ηγεσία. Αυτό θα το δούμε, αν βεβαίως ζητηθεί από τους υπεύθυνους της Αλβανίας.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

ΠΡΟΕΔΡΕΥΩΝ (Παναγιώτης Ν. Κρητικός): Σας υπενθυμίζω, κύριε Υπουργέ, ότι έχετε και Υπουργικό Συμβούλιο. Θα πρέπει να συντομεύετε.

Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, ο υποσιτισμός και η διάλυση της δημόσιας υγείας και γενικότερα, των μονάδων πρωτοβάθμιας και δευτεροβάθμιας φροντίδας και περίθαλψης στην Αλβανία, αναμένεται να δημιουργήσουν εκρηκτικά προβλήματα και θεωρείται βέβαιον, ότι θα αυξηθεί η ροή των ασθενών, αν όχι των τραυματιών, από την Αλβανία προς τα Νοσοκομεία Ιωαννίνων και στους όμορους νομούς. Και θα κληθούμε, κάτω από την πίεση αυτών των γεγονότων που διαγράφονται, να πάρουμε μέτρα.

Η πρόταση την οποία κάνω εγώ είναι σαφής και ρεαλιστική. Θα πρέπει να πούμε στους Αλβανούς ότι ενδεχομένως δεν θα μπορέσουμε να αντιμετωπίσουμε όλα αυτά τα προβλήματα και ότι είμαστε στη διάθεσή τους να τους βοηθήσουμε να αναδιοργανώσουν τις υπηρεσίες δημόσιας υγείας και τα νοσοκομεία τους για να αντιμετωπιστεί το πρόβλημα εκεί μέσα στη χώρα τους, ώστε να μην προκύψουν προβλήματα που ενδεχομένως, θα έχουμε επιπτώσεις στην κάλυψη των υγειονομικών αναγκών και μέσα στη Χώρα μας.

Επαναλαμβάνω την πρότασή μου. Η Κυβέρνηση θα πρέπει να πάρει πρωτοβουλία, για τη συγκρότηση Διακομματικής Κοινοβουλευτικής Επιτροπής, όπως έγινε και κατά το παρελθόν και μέσα στα πλαίσια της πολιτικής που χαράσσει η Κυβέρνηση να επισκεφθεί την Αλβανία, αφού φυσικά πλαισιωθεί από εκπροσώπους των κορυφαίων οργανώσεων του υγειονομικού χώρου, να δει τα προβλήματα εκεί που υπάρχουν, την έκτασή των και να συμβάλουμε και εμείς στην αντιμετώπισή τους με ιατρικό προσωπικό νοσηλευτικό και άλλο, το οποίο υπάρχει διαθέσιμο πιστεύω από την Ελλάδα, με φαρμακευτικό υλικό, αλλά και εξοπλισμό για να μπορέσουμε να τους στηρίξουμε.

Θα πρέπει, κύριε Υπουργέ, να θυμάστε ότι η Ιταλία σε προηγούμενες καταστάσεις πήρε τέτοιες πρωτοβουλίες και δημιούργησε πολύ καλές εντυπώσεις ευνοϊκές για τη δική της χώρα.

Εμείς έχουμε επιπρόσθετο λόγο.Τον Ελληνισμό, τη εθνική μειονότητα στη Νότιο Αλβανία, στη Βόρειο 'Ηπειρο. Προβάλλει ως εκ τούτου επιτακτική η ανάγκη να κινηθείτε κατά τη γνώμη μου, προς την κατεύθυνση αυτή.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπ. Υγείας Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Αγαπητέ συνάδελφε, ακριβώς αυτά τα θέματα που βάλατε, ήταν τα θέματα, που με εντολή δική μας, μέσα στα πλαίσια του κλιμακίου που επισκέφθηκε την Αλβανία, χειρίστηκε ο εκπρόσωπός μας, o Γενικός Διευθυντής του Υπουργείου

Σελίδα 5411 

Υγείας, ο κ. Παπουτσάκης.

ΓΕΩΡΓΙΟΣ ΣΟΥΡΛΑΣ: Τους είπατε για την αδυναμία περιθάλψεως των ασθενών εδώ; 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Τους ενημερώσαμε, γνωρίζουν τα προβλήματα, γνωρίζουν ανά πάσα στιγμή πόσους τραυματίες περιθάλπτουμε. Πάντως, κύριε Σούρλα, τα Νοσοκομεία Ιωαννίνων και της ευρύτερης περιοχής άντεξαν, ανταποκρίθηκαν. Ελπίζουμε δε ότι η εισροή ασθενών και ιδιαίτερα τραυματιών, που γνωρίζετε εσείς καλύτερα από μένα, τι προβλήματα παρουσιάζουν με τη θεραπεία τους, θα περιορίζεται καθημερινά.'Ετσι δείχνουν τα γεγονότα.

ΓΕΩΡΓΙΟΣ ΣΟΥΡΛΑΣ: Οι ασθενείς όμως αυξάνονται.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Αυτά ακριβώς τα προβλήματα και θέματα που βάλατε είχε την εντολή να χειρισθεί για λογαριασμό του Υπουργείου Υγείας και Πρόνοιας μέσα στα πλαίσια του κλιμακίου ο Γενικός Διευθυντής του Υπουργείου. Δεν μπορούμε ξεκάρφωτα, κύριε Σούρλα, να αποφασίσουμε σαν Υπουργείο Υγείας, εάν αυτά τα οποία θέλουμε και προτιθέμεθα να κάνουμε στη Χώρα τους, δεν τα ζητήσει η υπεύθυνη κυβέρνηση και ο αρμόδιος Υπουργός. Συζήτησε με τον αρμόδιο Υπουργό Αλβανίας ο κ. Παπουτσάκης, κατέγραψε τα προβλήματα...

ΓΕΩΡΓΙΟΣ ΣΟΥΡΛΑΣ: Δηλαδή αρνήθηκε ο Υπουργός Υγείας της Αλβανίας την προσφορά υπηρεσιών; 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Σας παρακαλώ, κύριε Σούρλα, αφήστε με να ολοκληρώσω.

ΓΕΩΡΓΙΟΣ ΣΟΥΡΛΑΣ: Αν μου επιτρέπετε, κύριε Υπουργέ, μια λέξη.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Σούρλα, σας παρακαλώ. Ειδικά στις Επίκαιρες Ερωτήσεις, δεν μπορεί να γίνει διάλογος αυτού του είδους. Κάντε μου τη χάρη. Δεν γίνεται επαναλαμβάνω, αυτής της μορφής διάλογος στις Επίκαιρες Ερωτήσεις. Το γνωρίζετε. Ξέρετε δε πόσο θέλω να σας ακούω.'Ομως αυτή η διαδικασία, δεν επιτρέπει το διάλογο.

Συνεχίστε, κύριε Υπουργέ.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε συνάδελφε, ελπίζω να έχει υποβληθεί σήμερα επίσημα στο Υπουργείο κάποια έκθεση. Δεν ξέρω αν μπορώ να σας τη δώσω αυτή την έκθεση. Εν πάση περιπτώσει, ελάτε να σας ενημερώσω για το τι κατέγραψε ο Γενικός Διευθυντής του Υπουργείου Υγείας κατά την εκεί επίσκεψή του.

ΓΕΩΡΓΙΟΣ ΣΟΥΡΛΑΣ: Δηλαδή αρνήθηκε ο Υπουργός Υγείας αυτές τις υπηρεσίες. Και εμείς παρακαλούμε τους Αλβανούς μετά;

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη είναι η με αριθμό 985/2.4.97 Επίκαιρη Ερώτηση του Βουλευτή του ΚΚΕ κ. Ευαγγέλου Μπούτα προς τον Υπουργό Εθνικής Οικονομίας και Οικονομικών, σχετικά με την επιστροφή του Φ.Π.Α. στους βαμβακοπαραγωγούς.

Η Ερώτηση διαγράφεται λόγω ασθενείας του κυρίου Υφυπουργού και κατά το άρθρο 132 παρ. 1, του Κανονισμού της Βουλής, θα έρθει προς συζήτηση η τρίτη στην ημερήσια διάταξη Επίκαιρη Ερώτηση του Δευτέρου Κύκλου με αριθμό κατάθεσης 986/2.4.97 του ιδίου Βουλευτού του κ.Μπούτα προς τον Υπουργό Γεωργίας, σχετικά με τη λήψη των αναγκαίων μέτρων επίλυσης προβλημάτων των κτηνοτρόφων, η οποία έχει ως εξής:

"Οι κτηνοτρόφοι των αιγοπροβάτων εργάζονται κάτω από σκληρότατες συνθήκες, το επάγγελμά τους φθίνει συνεχώς και ολόκληρες περιοχές (παραμεθόριες, νησιά, ορεινές κ.α.) ερημώνουν, γιατί το κόστος παραγωγής αυξάνει (ζωοτροφές, ενέργεια κ.λπ), ενώ οι τιμές των προϊόντων παραμένουν σταθερές (κρέας), ή μειώνονται (γάλα). Οι κτηνοτρόφοι γίνονται φτωχότεροι, όμως οι γαλακτοβιομήχανοι και οι έμποροι πλουτίζουν.

Αντί για κίνητρα παραμονής στην περιφέρεια και ανάπτυξης έχουμε τα σκληρά και αντιαγροτικά μέτρα της Ευρωπαϊκής 'Ενωσης και της Κυβέρνησης, που οδηγούν σε συρρίκνωση και εξόντωση την αιγοπροβατοτροφία και τους κτηνοτρόφους. Πρόσφατα μειώθηκε η επιδότηση των επιλέξιμων αιγοπροβάτων κατά 30%, με αποτέλεσμα να βρίσκονται σε απόγνωση οι κτηνοτρόφοι.

Ερωτάται ο κύριος Υπουργός:

Γιατί μειώθηκε η επιδότηση επιλέξιμων, όταν οι τιμές παραγωγού μένουν σταθερές ή μειώνονται;

Γιατί δεν παίρνει μέτρα αναπλήρωσης της μείωσης αυτής, με την αύξηση της εξισωτικής αποζημίωσης, που καλύπτει το μεγαλύτερο ποσοστό των κτηνοτροφικών μονάδων;

Γιατί δεν προβαίνει σε διαδικασία αναπλήρωσης του χαμένου εισοδήματος των κτηνοτρόφων αιγοπροβάτων από τον προϋπολογισμό;

Ο Υφυπουργός Γεωργίας κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριοι συνάδελφοι, το πρόβειο και το κατσικίσιο κρέας υπάγονται στο καθεστώς της κοινής οργάνωσης της αγοράς, που ισχύει σε όλα τα κράτη-μέλη. Με βάση αυτό το καθεστώς χορηγείται στους παραγωγούς εισοδηματική ενίσχυση, όταν το εισόδημά τους πέφτει κάτω από ένα ορισμένο όριο.

Η ενίσχυση καταβάλλεται στους παραγωγούς ως πριμοδότηση, σε επιλέξιμες προβατίνες και κατσίκες και με αυτόν τον τρόπο αντισταθμίζονται τα χρήματα, που χάνει ο παραγωγός όταν οι τιμές αγοράς είναι χαμηλές.

Το 1995 η πριμοδότηση ήταν υψηλή, γιατί μειώθηκαν οι τιμές πώλησης του παραγωγού σε όλα τα κράτη μέλη της Ευρωπαϊκής 'Ενωσης. Το 1996 υπήρξε μεγάλη ζήτηση πρόβειου κρέατος, λόγω της αρρώστιας των "τρελών αγελάδων", οι τιμές παραγωγού αυξήθηκαν, άρα ο παραγωγός έχασε λιγότερα χρήματα και επομένως η πριμοδότηση μειώθηκε.

Για να αντιληφθεί κανείς πώς λειτουργεί το σύστημα συνολικά και όχι μεμονωμένα η εισοδηματική ενίσχυση, πρέπει να λάβει υπ'όψη και τις άλλες παραμέτρους, που καθορίζουν την τιμή κρέατος. Οι ελληνικές τιμές παραγωγού παρέμειναν σταθερά υψηλότερες, από τις αντίστοιχες μέσες κοινοτικές του 1996 και επιπλέον παρέμειναν σταθερά υψηλότερες, από τις αντίστοιχες μέσες διεθνής τιμές.

Δεν συγκρίνουμε βεβαίως καθόλου τις τιμές της ελεύθερης αγοράς, όπως αυτές ισχύουν στα πλαίσια της GATT, διότι δεν υπάρχει σύγκριση για

τις τιμές που απολαμβάνουν, τόσο οι 'Ελληνες όσο και οι Ευρωπαίοι παραγωγοί, με αυτή των άλλων χωριών.

Εκτός όμως από την εισοδηματική ενίσχυση οι παραγωγοί των ορεινών και μειονεκτικών περιοχών, στις οποίες περιλαμβάνεται το 82% του συνόλου των ελλήνων κτηνοτρόφων, που παίρνουν και την ειδική ενίσχυση και αυτό ολοκληρώνει το σύστημα της συνολικής τιμής του 'Ελληνα παραγωγού. Σε κάθε όμως περίπτωση, το Υπουργείο Γεωργίας δίνει τη μάχη του, έτσι ώστε η τιμή βάσης και η ειδική τιμή ενίσχυσης, να ενισχυθούν, να αυξηθούν, να βελτιωθούν, για να είναι κατοχυρωμένη μακροπρόθεσμα η τιμή, την οποία θα απολαμβάνει ο 'Ελληνας παραγωγός.

Για την εξισωτική αποζημίωση πρέπει να ξέρετε, κύριε συνάδελφε, ότι υπάρχει ένα καθεστώς και με βάση τον κανονισμό 2328 προβλέπονται τα εξής μέτρα:

Πρώτον, ενισχύσεις για επενδύσεις σε γεωργικές εκμεταλλεύσεις. Δεύτερον, κίνητρα για την εγκατάσταση νέων γεωργών. Τρίτον, βελτίωση βοσκοτόπων. Τέταρτον, εξισωτική αποζημίωση. Σύνολο σαράντα οκτώ δισεκατομμυρίων δραχμών.

Θα μπορούσαμε όλα αυτά τα χρήματα να τα δώσουμε για μία από τη παραπάνω δράση. Τα διαρθρωτικά, όμως, προβλήματα που απασχολούν την ελληνική κτηνοτροφία δεν μας επιτρέπουν αλλαγή του καθεστώτος αυτού, γι'αυτό και παραμένουμε στο επίπεδο εβδομήντα ECU ανά ζωϊκή μονάδα, δηλαδή το ποσοστό της εξισωτικής αποζημίωσης προέρχεται 65% από την Ευρωπαϊκή 'Ενωση και 35% από εθνική ενίσχυση.

Το θέμα αυτό το εξετάζουμε και το μελετάμε, ακριβώς για να δούμε ποια από τις παραμέτρους μπορούμε να μειώσουμε, αλλά με συναινετική συμφωνία

όλων μας για να ενισχύσουμε την άλλη παράμετρο, και στη συγκεκριμένη περίπτωση της εξισωτικής αποζημίωσης. Είναι ένα θέμα στο οποίο δεν έχουμε καταλήξει το οποίο απασχολεί έντονα το Υπουργείο Γεωργίας, γιατί πράγματι είναι μέσα στις δυνατότητες του 2328 να αλλάξουμε κάποιες από τις 

Σελίδα 5412 

παραμέτρους, να ενισχύσουμε την μία ή να μειώσουμε την άλλη.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Το μηχανισμό, με τον οποίο δίδεται η ενίσχυση στους κτηνοτρόφους των αιγοπροβάτων, τον γνωρίζουμε. Γνωρίζουμε πολύ καλά ότι έτσι είναι τα πράγματα. Με το πρόβλημα που προέκυψε με τις τρελλές αγελάδες και τη μείωση της κατανάλωσης του βοϊου κρέατος από την Αγγλία, υπήρξε μεγαλύτερη κατανάλωση στο αιγοπρόβειο με αποτέλεσμα να αυξηθούν οι τιμές και να λειτουργήσει κατ' αυτόν τον τρόπο ο μηχανισμός. Το "πάπλωμα" όμως το πλήρωσαν οι 'Ελληνες κτηνοτρόφοι, γιατί μειώθηκε κατά 30% η επιδότηση που παίρνουν από την Ευρωπαϊκή 'Ενωση.

Πρέπει να πούμε ότι οι κτηνοτρόφοι στηρίζονται σ' αυτά τα χρήματα και γι' αυτό κάθονται κάτω απ' αυτές τις συνθήκες και συνεχίζουν να διατηρούν τις μονάδες τους. 

Αν πραγματικά η Κυβέρνηση ενδιαφέρεται για τους κτηνοτρόφους της Χώρας μας και αν έτσι είναι, όπως έλεγε ο κύριος Πρωθυπουργός -κατά την περίοδο των κινητοποιήσεων έλεγε "τι να πουν και οι κτηνοτρόφοι της Πίνδου και των ορεινών χωριών", γιατί τους έβαζε σε αντιδιαστολή και σε αντιπαλότητα με τους αγρότες του κάμπου- ορίστε, εδώ είναι, για να αναπληρώσει τουλάχιστον αυτό το χαμένο εισόδημα. 'Ηταν αίτημα στις κινητοποιήσεις η αύξηση των εξισωτικών αποζημιώσεων, που θα πιάσει ένα πολύ μεγάλο μέρος των κτηνοτρόφων. Να το ικανοποιήσει, λοιπόν, η Κυβέρνηση, για να μην υπάρξει αυτό το πρόβλημα. 

Επίσης, μπορούν να δοθούν εθνικές επιδοτήσεις, κύριε Υφυπουργέ. Δόθηκαν εθνικές επιδοτήσεις για το συγκεκριμένο ζήτημα και από τις άλλες ευρωπαϊκές χώρες και από τη Γαλλία και από την Ιταλία. 

Γι' αυτό, λοιπόν, πρέπει η Κυβέρνηση, αν πράγματι ενδιαφέρεται γι' αυτούς τους ανθρώπους, που δουλεύουν κάτω απ' αυτές τις αντίξοες συνθήκες και είναι οι φρουροί των συνόρων, να τους ανταμείψει.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Γεωργίας έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Η ελληνική Κυβέρνηση και το Υπουργείο Γεωργίας εξέτασε και αυτήν την περίπτωση, της ενίσχυσης των κτηνοτρόφων -εφόσον υπήρξε αντικείμενο και πρόβλημα- μέσα από τον Κρατικό Προϋπολογισμό. 'Οπου υπήρξαν ζημιές, το πράττει. Αμέσως μετά το Πάσχα είναι γνωστό ότι σε κτίσματα ή σε υποδομές όπου έπαθαν ζημιές θα υπάρξει ειδικό πρόγραμμα, μέσα από το οποίο θα αποζημιωθούν οι κτηνοτρόφοι. Αυτό, βέβαια, θα γίνει μέσα στα πλαίσια των συζητήσεων και των συμφωνιών που έχουμε κάνει με τα όργανα της Ευρωπαϊκής 'Ενωσης.

'Αλλη αποζημίωση δεν μπορούμε να δώσουμε από τον Κρατικό Προϋπολογισμό, όταν -όπως και παραπάνω τόνισα- στο επίπεδο της παραγωγής δεν έχουμε κάποια εθνική καταστροφή. Είναι φυσικό ότι οι τιμές άλλοτε ανεβαίνουν και άλλοτε κατεβαίνουν. Κυμαίνονται δηλαδή σε ένα τέτοιο ύψος, που για μας όπως τόνισα προηγουμένως βρίσκονται σε καλύτερο μέσο επίπεδο απ' αυτό της Ευρωπαϊκής 'Ενωσης.

Σε κάθε όμως περίπτωση θέλω να τονίσω και για το συνάδελφο και για όλους ότι μας απασχολεί το θέμα της κτηνοτροφίας. Αυτό το άνοιγμα της ψαλίδας ανάμεσα στη φυτική και στη ζωϊκή παραγωγή είναι ένα θέμα που πρέπει να μας απασχολήσει όλους μας. 

'Ετσι, λοιπόν, δώσαμε εντολή και θέλουμε να ξεκινήσουμε μία προσπάθεια συνεργασίας και γεωπόνων και κτηνιάτρων με όλο τον κόσμο των παραγωγών σε ζωϊκό κεφάλαιο, έτσι ώστε να υπάρξει βελτίωση στο κοπάδι τους, να υπάρξουν καλύτερες συνθήκες υγιεινής, να υπάρξουν καλύτερες συνθήκες διατροφής των ζώων και προπαντός να υπάρξει μείωση του κόστους μέσα από μία οργανωμένη παραγωγή σε ζωϊκό κεφάλαιο, για να μπορούν πράγματι οι 'Ελληνες παραγωγοί, οι κτηνοτρόφοι να επιτυγχάνουν καλύτερα εισοδήματα για τον εαυτό τους. 

ΠΡΟΕΔΡΕΥΩΝ (Νικόλαος Ν. Κρητικός): Τέταρτη στην ημερήσια διάταξη είναι η με αριθμό 978/1.4.97 επίκαιρη ερώτηση του βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Πολιτισμού, σχετικά με τη λήψη των αναγκαίων μέτρων διάσωσης του αρχαίου Θεάτρου της Ερέτριας.

Η ερώτηση έχει ως εξής:

"Η πορεία της ολοκληρωτικής καταστροφής του αρχαίου Θεάτρου Ερετρίας, που άρχισε από τους Ρωμαίους, συνεχίζεται μέχρι σήμερα. Το 1957 όμως με προσπάθειες πολλές έγινε δεκτή η χρησιμοποίηση του για ένα άκρως επιτυχημένο φεστιβάλ που διατηρήθηκε αρκετά χρόνια, σε σημείο μάλιστα που ο αείμνηστος Κάρολος Κουν να το χρησιμοποιήσει για τελικές πρόβες και πρεμιέρες ανεβάσματος αρχαίων τραγωδιών.

Η συνέχιση της εγκατάλειψης και η εκτέλεση διαφόρων άλλων έργων την περιοχή, χωρίς να ληφθούν τα κατάλληλα μέτρα, οδήγησε στην επιδείνωση της κατάστασης και το θέατρο έχει καταστεί επικινδύνως ετοιμόρροπο σε ορισμένα σημεία του.

Μετά από αυτό η Εφορία Κλασικών Αρχαιοτήτων απαγόρευσε τη χρησιμοποίησή του και από τότε παραμένει σε εγκατάλειψη.

Επειδή έχουν δοθεί κατά καιρούς πολλές υποσχέσεις αλλά δεν έχει υλοποιηθεί καμία

Ερωτάται ο κύριος Υπουργός

Τι άμεσα πρακτικά μέσα σκοπεύει να πάρει για την αποφυγή της ολοκληρωτικής καταστροφής του Θεάτρου Ερέτριας;"

Ο Υπουργός Πολιτισμού κ. Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Κύριε Πρόεδρε, το αρχαίο Θέατρο της Ερέτριας είναι από τα πιό σημαντικά αρχαία Θέατρα της Χώρας. Είμαι βέβαιος ότι όλοι οι συνάδελφοι έχουν μία προσωπική εικόνα του Θεάτρου αυτού που βρίσκεται πολύ κοντά στην Αθήνα.

Επίσης, πρέπει να σας πω ότι η ανάδειξη και η αξιοποίηση των αρχαίων Θεάτρων είναι μία από τις πρώτες επιλογές του Υπουργείου Πολιτισμού, η διαμόρφωση δηλαδή ενός δικτύου αρχαίων θεάτρων. Αυτό δεν αφορά μόνο το εσωτερικό της Χώρας, αλλά αφορά και την αναβίωση αρχαίων Θεάτρων ελληνικού τύπου που βρίσκονται εκτός των ορίων της ελληνικής επικράτειας, για παράδειγμα ή σε άλλες αρχαίες ελληνικές αποικίες. 'Εχει συγκροτηθεί μάλιστα σχετικό ευρωπαϊκό δίκτυο στο οποίο παίζουν ενεργό και θα έλεγα και πρωτεύοντα ρόλο. 

Τώρα για να γίνω πιο συγκεκριμένος, πράγματι υπάρχει μία εγκατάλειψη του Θεάτρου της Ερέτριας για μία μακρά σειρά ετών. 'Ηδη, η Διεύθυνση Αναστήλωσης Αρχαίων Μνημείων του Υπουργείου Πολιτισμού έχει καταρτίσει τη μελέτη για τη στερέωση των αναλημμάτων του Θεάτρου και αυτή η μελέτη έχει εγκριθεί από το Κεντρικό Αρχαιολογικό Συμβούλιο. Ξεκινάει δε η διαδικασία του διαγωνισμού για την ανάδειξη αναδόχου, ο οποίος πρέπει να είναι προεπιλεγμένος και ικανός να πραγματοποιήσει αυτό το λεπτό τεχνικό έργο. Ταυτόχρονα δε τώρα μέσα στο μήνα Μάϊο του 1997, θα κινηθεί η διαδικασία για την ανάθεση των μελετών για τη στερέωση των υπολοίπων τμημάτων του Θεάτρου.

Στο έργο της αρμόδιας Εφορίας το Θέατρο της Ερέτριας καταλαμβάνει, με οδηγία της πολιτικής ηγεσίας του Υπουργείου Πολιτισμού, προέχουσα θέση. Και θέλω να πιστεύω ότι με βάση τις κατανομές της χρηματοδότησης δεν θα υπάρξει πρόβλημα για την πραγματοποίηση τουλάχιστον αυτών των υποχρεώσεων που έχουμε αναλάβει, δηλαδή τη στερέωση των αναλημμάτων και την ολοκλήρωση των μελετών. Εάν γίνουν αυτά κατά την τρέχουσα χρονιά, θα μπορούσαμε να είμαστε ικανοποιημένοι. 

ΠΡΟΕΔΡΕΥΩΝ (Νικόλαος Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, έκανα αυτήν την ερώτηση γιατί ενώ παλιότερα στις αναφορές του Υπουργείου Πολιτισμού στα υπό αναστήλωση Θέατρα αναφερόταν η Ερέτρια, τώρα τελευταία έχει σταματήσει να αναφέρεται και 

Σελίδα 5413 

γι' αυτό ακριβώς σας ρώτησα. Και είναι ευτύχημα και χαίρομαι πραγματικά που σας άκουσα ότι έχει ξεκινήσει ήδη μία διαδικασία. 

'Ομως, αυτήν τη στιγμή τουλάχιστον, οι δικές μου πληροφορίες λένε, ότι δεν υπάρχει μελέτη και δεν έχει εγκριθεί και η σχετική πίστωση. Και το αρμόδιο για τη μελέτη είναι το Υπουργείο Πολιτισμού.

Πάντως, αυτό που συμβαίνει στην περιοχή σήμερα είναι ότι μετά ειδικά τη χάραξη του περιφερειακού δρόμου της Ερέτριας έχει κοπεί ο αρχαιολογικός δρόμος στα δύο. Και εκεί γίνονται διάφορες εργασίες οι οποίες κάνουν μεγάλη ζημιά στο θέατρο.

Θέλω επίσης να σας πώ ότι υπάρχει μια φροντίδα από το τοπικό τμήμα της Εφορίας Κλασσικών Αρχαιοτήτων η οποία το έχει περιφράξει και φροντίζει για την καθαριότητα του θεάτρου. 

Και δεν μπορώ να μην αναφερθώ και στη μεγάλη συμβολή της Ελβετικής Αρχαιολογικής Σχολής. Γνωρίζω ότι έχει προτείνει η Ελβετική Αρχαιολογική Σχολή την ανάληψη της αναστήλωσης από το στάδιο της μελέτης μέχρι την ολοκλήρωση της αναστήλωσης. Δεν ξέρω αν μπορούσα να έχω την απάντησή σας.

Πάντως, κύριε Υπουργέ, επειδή και άλλη φορά σας έχω ρωτήσει για θέματα που αφορούν κλασσικά και βυζαντικά μνημεία της Εύβοιας και έχετε δώσει υποσχέσεις, θα ήθελα και λόγω της εντοπιότητάς σας, εάν είναι δυνατόν, να επιταχυνθεί η διαδικασία πραγματοποίησης αυτών των υποσχέσεων. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο Υπουργός Πολιτισμού κ. Ευάγγελος Βενιζέλος έχει και πάλι το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Να δώσω ορισμένες πρόσθετες πληροφορίες.

Κατ'αρχάς όντως, είναι παρούσα η Ελβετική Αρχαιολογική Σχολή. Συναντήθηκα την προηγούμενη εβδομάδα με το διευθυντή της -και με όλους τους διευθυντές των ξένων αρχαιολογικών ιδρυμάτων- και μου ανέπτυξε εν περιλήψει την πρότασή τους, η οποία πρέπει να υποβληθεί με πιο αναλυτικό και συγκεκριμένο τρόπο και θα διέλθει από την έγκριση του Κεντρικού Αρχαιολογικού Συμβουλίου και πάλι.

'Ομως, η μελέτη για τα αναλήμματα υπάρχει και έχει εγκριθεί. Σ'αυτήν αναφέρομαι. Οι υπόλοιπες δεν υπάρχουν και θα ανατεθούν. 

Χρηματοδοτήσεις δε κατανέμονται γενικώς τώρα στο Υπουργείο Πολιτισμού. Γιατί, το σύστημα το οποίο εφαρμόζουμε -σας το λέω, επειδή δόθηκε η ευκαιρία- είναι ότι υποβάλλουν όλες οι περιφερειακές υπηρεσίες τις προτάσεις τους με το συνολικό προϋπολογισμό, όπως τον φαντάζονται και τον επιθυμούν, και στη συνέχεια η πολιτική ηγεσία του Υπουργείου κάνει μια ταξινόμηση των προτεραιοτήτων, με βάση τις υπάρχουσες πραγματικές οικονομικές δυνατότητες, έτσι ώστε αυτά τα οποία λέμε εμείς πως πολιτικές επιλογές, να μετουσιώνονται σε κριτήρια για τις προτεραιότητες και τις χρηματοδοτήσεις των υπηρεσιών του Υπουργείου.

ΠΡΟΕΔΡΕΥΩΝ (Παναγιώτης Ν.Κρητικός): Πέμπτη στην ημερήσια διάταξη είναι η με αριθμό 982/1.4.97 Επίκαιρη Ερώτηση Βουλευτή του Δημοκρατικού Κοινωνικού Κινήματος κ. Δημητρίου Καρατάσου προς τον Υπουργό Δημόσιας Τάξης, σχετικά με τη λήψη των αναγκαίων μέτρων, προκειμένου να καλυφθούν οι στοιχειώδεις ανάγκες διατροφής, στέγασης και περίθαλψης Κούρδων πολιτικών προσφύγων, που είναι εγκατεστημένοι στη Πάτρα.

Η Επίκαιρη αυτή Ερώτηση σε περίληψη έχει ως εξής:

"Εδώ και τέσσερις τουλάχιστον μήνες είναι εγκατεστημένοι στην Πάτρα τριακόσιοι περίπου Κούρδοι πολιτικοί πρόσφυγες, οι οποίοι ζούυ κάτω από άθλιες συνθήκες, μέσα σε βαγόνια του Ο.Σ.Ε. χωρίς νερό και τουαλέτες.

Η μόνη βοήθεια προέρχεται από ανώνυμους πολίτες που τους προσφέρουν τροφή για τους ίδιους και τα παιδιά τους.

Επειδή, στοιχειώδεις κανόνες ανθρωπισμού επιβάλλουν να αντιμετωπίζονται οι αγωνιστές της ελευθερίας, όπως οι Κούρδοι πολιτικοί πρόσφυγες, με σεβασμό και να μη στερούνται αξιοπρεπούς διαβίωσης, ερωτάται ο κύριος Υπουργός:

Τι πρόκειται να κάνει, προκειμένου να καλυφθούν οι στοιχειώδεις ανάγκες διατροφής, στέγασης και περίθαλψης των παραπάνω Κούρδων πολιτικών προσφύγων;"

Ο Υπουργός Δημόσιας Τάξης, κ. Γεώργιος Ρωμαίος, έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Ευχαριστώ, κύριε Πρόεδρε.

Θα θυμάται ο συνάδελφος ότι στις 21 Φεβρουαρίου είχαμε και ανάλογη συζήτηση, με αφορμή μια άλλη Ερώτησή του πάλι για τους Κούρδους. Και τότε, είχαμε καταθέσει συγκεκριμένα στοιχεία, που αποδεικνύουν ότι η Κυβέρνηση και με ευαισθησία και με όσες δυνατότητες της παρέχονται, αντιμετωπίζει τους είκοσι τέσσερις χιλιάδες περίπου Κούρδους που βρίσκονται στην Ελλάδα.

Συγκεκριμένα τώρα για την Πάτρα. Οι περισσότεροι απ'αυτούς προέρχονται από τον 'Αγιο Ανδρέα της Αττικής. Να θυμήσουμε ότι τότε είχαν συγκεντρωθεί εκεί περίπου δύο χιλιάδες Κούρδοι.

Για ένα μεγάλο διάστημα τους παρήχετο η σίτιση. Σε συνεννόηση με την ύπατη αρμοστεία του Ο.Η.Ε. και με τους ίδιους, τους δώσαμε εξάμηνη άδεια παραμονής, παρά το γεγονός ότι οι περισσότεροι δεν είχαν ζητήσει άσυλο. Εμείς κρίναμε όμως, ότι μπορούσαμε να τους χαρακτηρίσουμε σαν πρόσφυγες προσωρινά. Τους δώσαμε μία εξάμηνη άδεια παραμονής με αρκετές Νομαρχίες, όπως της Κρήτης για παράδειγμα και αλλού. Βρήκαμε για τους περισσότερους δουλειά. Κάποιους άλλους τους είχαμε εγκαταστήσει στο Σούνιο. Ορισμένοι όμως απ' αυτούς πήγαν στην Πάτρα με προορισμό να φύγουν έξω. 'Ετσι δημιουργήθηκε η κατάσταση εκεί. Και μάλιστα, αρκετοί απ'αυτούς επεχείρησαν να πάνε στην Ιταλία και τους επέστρεψαν οι Ιταλοί και δημιουργήθηκε ξαφνικά αυτή η νέα κατάσταση.

Κατ'αρχήν, η αρμοδιότητα της περίθαλψης είναι του Υπουργείου Υγείας, Πρόνοιας. 'Ομως, το Υπουργείο Δημόσιας Τάξης που είχε πληροφορηθεί την κατάσταση στην Πάτρα, ήλθε σε επαφή με το Υπουργείο για να βρούμε ένα τρόπο αντιμετώπισης. 

Το πρόβλημα, κύριε συνάδελφε, δεν είναι να περάσουμε κάποια σίτιση και κάποια περίθαλψη μέσα στα βαγόνια. Δεν μπορεί να υπάρξει αυτή. Θα πρέπει να δούμε, εάν μπορούμε σε άλλες περιοχές, όπως ίσως στο Σούνιο, που έχει δημιουργηθεί μία νέα εγκατάσταση, ίσως και στο Λαύριο, αν έχουμε τα περιθώρια, κάποιους από αυτούς να μπορέσουμε να περιθάλψουμε, κάποιους να βοηθήσουμε να βρουν δουλειά. Γιατί, από την ώρα που τους παρέχουμε απόλυτη ελευθερία κίνησης, τους παρέχουμε την άδεια παραμονής, ο στόχος μας είναι να τους βοηθήσουμε να βρουν δουλειά, και όχι να μένουν μέσα σε στρατόπεδα, γιατί, όπως αντιλαμβάνεσθε, δημιουργείται και ένα προηγούμενο.

Η εισροή των Κούρδων είναι σχεδόν καθημερινή από τα παράλια της Τουρκίας και δεν νομίζω ότι θα συμφωνήσει κανείς εδώ, ότι θα πρέπει να δημιουργούμε και να αυξάνουμε τα στρατόπεδα. Η πολιτική μας πρέπει να είναι να τους δώσουμε τη δυνατότητα να βρουν δουλειά, όπως το έχουν πετύχει άλλωστε οι περισσότεροι από αυτούς. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατάσος έχει το λόγο.

ΓΕΩΡΓΙΟΣ ΚΑΡΑΤΑΣΟΣ: Κύριε Πρόεδρε, αύριο είναι η ημέρα της παγκόσμιας προσφυγιάς και εμείς φιλοξενούμε πρόσφυγες με απάνθρωπες συνθήκες. Με αυτό ασχολήθηκε και ο ημερήσιος Τύπος και έχω σχετικό ρεπορτάζ εδώ, κύριε Υπουργέ.

Πράγματι, μετά το πρόβλημα με τις κατασκηνώσεις του Αγίου Ανδρέα με τους πολιτικούς πρόσφυγες έχουμε σχεδόν το ίδιο πρόβλημα και στην Πάτρα. Ζουν τριακόσιοι περίπου Κούρδοι στα βαγόνια του Ο.Σ.Ε. δημιουργώντας ένα πρόχειρο καταυλισμο δίπλα από το λιμάνι της Πάτρας, χωρίς θέρμανση, φως, τουαλέτες, κ.λπ., βλέποντας πράγματι την Πάτρα σαν πύλη για έξοδο προς την Ευρώπη, ώστε να ζήσουν σε ανθρώπινες συνθήκες και να βρουν μία στέγαση για τα παιδιά

Σελίδα 5414 

τους και την οικογένειά τους.

Τι κάνουμε, όμως, εμείς, κύριε Υπουργέ, γι'αυτό; Δεν είναι οποιοιδήποτε πρόσφυγες αυτοί. Η ύπαρξή τους έχει μία ιδιαίτερη σημασία για την Πατρίδα μας. Η είδηση της ύπαρξης καταυλισμών τους, έχει φθάσει μέχρι το Ιράκ. Καθημερινά φθάνουν και νέοι πρόσφυγες με την ελπίδα να τρυπώσουν σε κάποια νταλίκα που θα τους οδηγήσει σε μία χώρα όπου θα μπορέσουν να ζήσουν ανθρώπινα. Τι θα πουν εκεί που θα πάνε για την Ελλάδα μας, που είναι Χώρα της φιλοξενίας και της δημοκρατίας; Ξεχνάμε ότι και εμείς οι ίδιοι έχουμε νιώσει στο πετσί μας την προσφυγιά. Είναι άνθρωποι μορφωμένοι, αρχιτέκτονες, δικηγόροι, γνωρίζουν ξένες γλώσσες. Εξαθλιωμένοι περιμένουν ένα πιάτο φαϊ από τους φιλάνθρωπους πολίτες. Το Κράτος εκεί, είναι απών. 

Σε αυτό το πρόβλημα πριν από ενάμιση μήνα πράγματι, κύριε Υπουργέ, είχα φέρει επίκαιρη ερώτηση και δεν δόθηκε λύση, δεν πάρθηκαν μέτρα. 'Εμεινε έτσι και άρχισε να παίρνει διαστάσεις. 

Τι συμβαίνει με τους Κούρδους; Μήπως εμείς σαν Κυβέρνηση αλλάξαμε πολιτική; Δεν λέω ότι το ελληνικό Κράτος να τους σιτίζει για πάντα, όπως ισχυριστήκατε στην προηγούμενη ερώτηση. 'Ομως, ποια μέτρα πήρατε για να περιορίσετε ή να αποτρέψετε την αθρόα άφιξη των προσφύγων, αφού δεν υπάρχει η δυνατότητα να καλυφθούν οι στοιχειώδεις ανάγκες διαβίωσής τους; Απορώ ειλικρινά, κύριε Υπουργέ. Βλέπετε το πρόβλημα και λέτε "ίσως κάνουμε αυτό, ίσως κάνουμε το άλλο". Βλέπετε ότι δεν μπορείτε να ανταποκριθείτε στις ανάγκες των πολιτικών προσφύγων και δεν φροντίζετε να δοθεί λύση. Εάν συνεχιστεί αυτή η κατάσταση, πολύ φοβούμαι, ότι σύντομα θα έχουμε και άλλους καταυλισμούς σε πολλά μέρη της Ελλάδας. Δεν είναι μόνο το πρόβλημα διαβίωσης που θα αντιμετωπίσουν τότε, αλλά και πολλά άλλα.

Πιστεύω ότι, αν υπάρξει πολιτική βούληση από την πλευρά της Κυβέρνησης, θα βρεθούν λύσεις, ώστε οι Κούρδοι πολιτικοί πρόσφυγες, οι αγωνιστές της ελευθερίας που καταφθάνουν στη Χώρα μας να καλύπτονται έστω και με τις στοιχειώδεις παροχές διατροφής, στέγασης και περίθαλψης για όσο ζουν στην Ελλάδα μας.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε Πρόεδρε, απορρίπτω εντελώς τις εκ των προτέρων γραμμένες κριτικές για την πολιτική της Κυβέρνησης. Δεν νομίζω ότι αμφισβητείται, κύριε συνάδελφε, ότι η Κυβέρνηση, ανταποκρινόμενη στο αίσθημα ολόκληρου του Eλληνικού Λαού, συμπεριφέρεται απέναντι των Κούρδων κατά τον καλύτερο τρόπο. 'Ερχεσθε τώρα και μας λέτε, επειδή δεν έχουμε δυνατότητες -και πράγματι δεν μπορούμε να έχουμε δυνατότητες να περιθάλπουμε εσαεί σε στρατόπεδα τους πάντες, δεν το κρύβουμε αυτό- να τους επιστρέφουμε πίσω.

ΓΕΩΡΓΙΟΣ ΚΑΡΑΤΑΣΟΣ: Δεν είπα αυτό. 

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Μα, είναι δυνατόν να ακολουθήσουμε μία τέτοια πολιτική; Μα, αυτό μας λέτε. Απλά πρέπει να βοηθήσουμε όλοι να βρουν δουλειά, και αυτό κάνουμε, και να αποκατασταθούν μέσα στην ελληνική κοινωνία. Μέχρι τότε βεβαίως προσφέρουμε περίθαλψη. Μπορείτε να επισκεφθείτε το Στρατόπεδο του Λαυρίου για όσους έχουν ζητήσει πολιτικό άσυλο, μπορείτε να δείτε τι κάναμε στο Στρατόπεδο του Αγίου Ανδρέα.

Βεβαίως, θα αντιμετωπίσουμε και την κατάσταση στην Πάτρα, που είναι, όπως και εσείς είπατε, μια κατάσταση που δημιουργήθηκε αιφνιδιαστικά, απ' όλους εκείνους οι οποίοι επιχειρούν να φύγουν στο εξωτερικό. Επομένως, δεν είναι δυνατόν να ασκείτε αυτήν την κριτική.

ΓΕΩΡΓΙΟΣ ΚΑΡΑΤΑΣΟΣ: Δεν είπα αυτά όμως, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε συνάδελφε, η ελληνική Κυβέρνηση δίνει στους Κούρδους απόλυτη όχι απλώς ανοχή, αλλά απόλυτη ελευθερία παραμονής στην Ελλάδα. 'Οσοι απ' αυτούς ζητούν άσυλο τους το παρέχει, τους περιθάλπει. Απο κει και πέρα, επίσης, βοηθάει, όσο είναι δυνατόν, να βρουν δουλειά. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των Επίκαιρων Ερωτήσεων Δεύτερου Κύκλου.

Πρώτη στην ημερήσια διάταξη είναι η με αριθμό 973/1-4-97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Εμπορικής Ναυτιλίας, σχετικά με τη μείωση των τιμών των εισιτηρίων στα πλοία της γραμμής Πειραιά-Κρήτης κ.λπ.

Η ερώτηση της κας Ανουσάκη έχει ως εξής:

"Σαν Κρητικιά, Βουλευτής και πρώην μέλος του Δ.Σ. της Παγκρητίου Ενώσεως θέλω να σας πληροφορήσω για τα εξής: Οι Ναυτιλιακές εταιρείες Κρήτης (λαϊκής βάσης) μονοπωλιακά λειτουργούν στις γραμμές Πειραιά - Κρήτης και έχουν διαμορφώσει τιμοκαταλόγους για τα εισιτήρια επιβατών και για τα αυτοκίνητα, που είναι δυσβάστακτοι για τον πολύ κόσμο. Αντίθετα στις γραμμές της Ιταλίας, που έχουν και τα πολυτελή πλοία, που έγιναν απο το υστέρημα του Κρητικού λαού, τα εισιτήρια είναι στην ουσία φθηνότερα, γιατί υφίσταται ανταγωνισμός και γι' αυτό υπάρχουν προσφορές - εκπτώσεις στις τιμές μέχρι 30%, για να δελεάσουν τον κόσμο.

Ερωτάται ο κύριος Υπουργός Εμπορικής Ναυτιλίας:

1. Πότε επιτέλους θα καθιερωθεί η έκπτωση - μείωση των εισιτηρίων στα πλοία της Κρήτης, έτσι ώστε, όλοι εμείς που ζούμε μακριά από το όμορφο νησί μας, να μπορούμε να το επισκεπτόμαστε χωρίς να ξοδεύουμε μία περιουσία στα εισιτήρια;

2. Γιατί δεν λαμβάνονται υπόψη οι αντιστοιχίες των τιμών που έχουν οι ίδιες εταιρείες για τα δρομολόγια της Ιταλίας;"

Ο Υπουργός Εμπορικής Ναυτιλίας κ. Σταύρος Σουμάκης έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε Πρόεδρε, ευχαριστώ. Βέβαια, έχω απαντήσει ξανά ακριβώς για το ίδιο θέμα ...

ΠΡΟΕΔΡΕΥΩΝ (Παναγιώτης Ν. Κρητικός): Σε αντίστοιχη του κ. Βερυβάκη.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Ναι. Και βέβαια έχω απαντήσει στην κα Ανουσάκη σε απλή ερώτηση. Είμαι υποχρεωμένος, δυστυχώς, να επαναλάβω τα ίδια πράγματα.

ΕΛΕΝΗ ΑΝΟΥΣΑΚΗ: Να τα επαναλάβετε, γιατί και το '95 τα ίδια έλεγαν.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ!

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Δεν έχει αλλάξει κάτι. Απλά θα σας ενημερώσω και θα σας ξαναπώ ότι, πρώτον, οι ναύλοι των ακτοπλοϊκών εισιτηρίων προσδιορίζονται πλέον με απόφαση της ΓΕΑΣ, μιας υπηρεσίας του Υπουργείου και όχι απο τους εφοπλιστές. Δεύτερον, προσδιορίζονται με βάση κάποιες παραμέτρους, όπως είναι η απόσταση που υπάρχει. Οι παράμετροι της Κρήτης προσδιορίζονται με το χαμηλότερο συντελεστή, ακριβώς γιατί ειναι μία γραμμή πολύ παραγωγική χειμώνα-καλοκαίρι. Τρίτον, πρέπει να πούμε ότι η ακτοπλοϊα έχει διαφορετικές, αν θέλετε, συνθήκες δουλειάς και λειτουργίας από τις συνθήκες των γραμμών της Πάτρας-Ιταλίας. Γιατί πολλές φορές γίνεται παραλληλισμός σε ό,τι αφορά το κόστος.

'Ετσι δομήθηκε, κυρία συνάδελφε, ακτοπλοϊα στην Ελλάδα με λίγο μονοπωλιακό χαρακτήρα. Στη γραμμή Πάτρα-Ιταλία λειτουργεί ο ανταγωνισμός. Και βέβαια, εκεί πρέπει να πούμε και μία άλλη ιδιαιτερότητα, ότι τα πλοία στα νησιά μας τα θέλουμε χειμώνα - καλοκαίρι. Στις γραμμές Πάτρας - Ιταλίας, όποτε θέλουν τα σταματούν οι εφοπλιστές, διότι δεν είναι υπό τον έλεγχο και την ευθύνη του Ελληνικού Κράτους. Αυτά για να φύγει από πάνω μας και να μην πλανάται ότι υπάρχει οποιαδήποτε σχέση ανάμεσα σ' αυτές τις δύο διαφορετικού τύπου γραμμές. Από εκεί και πέρα, πρέπει να σας πω, ότι από πλευράς μου έχει γίνει μία προσπάθεια ήδη προς τις Μινωϊκές Γραμμές. Εκκρεμούν κάποια ραντεβού και με τις άλλες εταιρείες λαϊκής βάσης με σκοπό να επιτευχθεί, αν είναι δυνατόν, οποιαδήποτε έκπτωση από τη σημερινή τιμή των εισιτηρίων.

Σελίδα 5415 

Βέβαια, πρέπει να σας πω, ότι δεν είναι δουλειά του Υπουργού, ούτε μπορούμε να παρέμβουμε προς αυτήν την κατεύθυνση, για να μη δίνουμε την εντύπωση πώς, αν θέλουν οι Υπουργοί τα λύνουν όλα. Ο ναύλος προσδιορίζεται μέσα από την ΓΕΑΣ, και με έγκριση του Υπουργείου Εθνικής Οικονομίας με σταθερό ναύλο.

Τέλος να πούμε και μία αλήθεια. Η Κυβέρνηση και το Κράτος δεν δαπανούν μία δεκάρα για τον ακτοπλοϊκό στόλο. Αυτό πρέπει να το πούμε. Σήμερα τα πλοία της ελληνικής ακτοπλοϊας όλο και περισσότερο ευτυχώς, πλην ορισμένων εξαιρέσεων, βελτιώνονται και είναι πραγματικά πολύ σύγχρονα πλοία.

Αυτά, όπως καταλαβαίνετε, ανανεώνονται με χρήματα των ιδίων επιχειρήσεων. 'Αρα, θα πρέπει να δούμε και αυτήν την παράμετρο. Οι υπηρεσίες που προσφέρουν είναι πολύ καλύτερες. Βεβαίως υπάρχουν και πλοία που δεν είναι αυτά που θα θέλαμε. Ενόψει μάλιστα και της άρσης του σαμποτάζ, το 2004, θα πρέπει όλοι να προσαρμοσθούν σ' αυτήν την κατεύθυνση. Θα πρέπει να τους δίνουμε και τη δυνατότητα να μπορούν να ανταποκρίνονται με σύγχρονα πλοία, γρήγορα πλοία με ασφάλεια για να εξυπηρετούνται καλύτερα οι 'Ελληνες νησιώτες και τα νησιά που λέμε ότι έχουν κίνηση και τα νησιά που δυστυχώς υπάρχει πρόβλημα λειτουργίας.

ΠΡΟΕΔΡΕΥΩΝ (Παναγιώτης Ν. Κρητικός): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Πραγματικά ο κύριος Υπουργός μου μίλησε σε προσωπική συνομιλία, τηλεφωνικά είναι φίλος μου αλλά είναι και Υπουργός και εγώ σαν Βουλευτής είμαι υποχρεωμένη να θέσω σε ενέργεια τον Κανονισμό της Βουλής. Κάνω, λοιπόν, επίκαιρες ερωτήσεις. 'Αρα, είναι μέσα στις υποχρεώσεις του Υπουργού να μου απαντά ξανά και ξανά.

Θα του θυμήσω, όμως ότι στις 2.10.95 είχα κάνει μία πολύ καλή επίκαιρη ερώτηση για τα θέματα της ΑΝΕΚ, και για τα θέματα των εταιρειών λαϊκής βάσης, και τα χρήματα τα έχουν βάλει όμως οι απλοί πολίτες για να εξυπηρετούνται και όχι για να γίνονται υπερκέρδη εις βάρος τους. Και φυσικά για τον προγραμματισμό και τον έλεγχο πριν αρχίσει η καλοκαιρινή σεζόν γιατί μετά θα είναι κάπως αργά.

Κρούω λοιπόν τον κώδωνα του κινδύνου, το καμπανάκι. Δεν κινδυνολογώ, κύριε συνάδελφε. Σέβομαι ότι έχει απαντήσει αρκετές φορές σε Κρήτες Βουλευτές ο κύριος Υπουργός, αλλά οι πολλοί Κρητικοί είναι στη Βουλή, η Κρήτη είναι το πράσινο νησί και φέρνει και τη νίκη. 'Ετσι είναι υποχρεωμένος ο κάθε Κρητικός Βουλευτής να κάνει την ερώτηση.

Πιστεύω, ότι οι εταιρείες λαϊκής βάσης -να τα ακούνε όλοι οι Κρήτες και οι Υπουργοί- δεν πρέπει να λειτουργούν μονοπωλιακά. Γιατί τις έχουμε τις εταιρείες της Λαϊκής Βάσης; Γιατί να ανεβάζουν πολύ τις τιμές; Μόνο επί Υπουργίας του κ. Σφυρίου είχε βρεθεί μία λύση για το 30% έκπτωση όταν κοβόντουσαν πολλά εισιτήρια μαζί.

Ως μέλος της Παγκρητίου, και ως Εκπρόσωπος του Κοινοβουλίου, ζητώ να βρεθεί μία λύση. Είχα μία επιστολή από την Α.Ν.Ε.Κ. και τις Μινωϊκές Γραμμές που μάλιστα μας καταχερίζουν όλους. Βάζουμε χέρι λένε στις υπεραυξήσεις τους, "κατά τρόπο ανεύθυνο οι Βουλευτές -ορισμένοι ευτυχώς λίγοι-", όπως μου γράφουν.

Μέσα από την επιστολή αυτή δίνεται κατά κάποιο τρόπο ένα μπάτσο στους Βουλευτές, "ευτυχώς λίγοι μόνο κάνετε κριτική", λένε.

Είναι πολύ μεγάλο το θέμα. 'Ολη η Παγκρήτιος 'Ενωση, όλα τα σωματεία της Κρήτης διαμαρτύρονται. Και μάλιστα ορισμένοι ανήκουν στη συντηρητική παράταξη, άλλοι στην κεντροαριστερά, άλλοι στην Αριστερά, άλλοι στους εκσυγχρονιστές, άλλοι στους ΠΑΣΟΚιστές, άλλοι σε όλους μας. Κύριε Υπουργέ, θέλουμε να φτηνύνουν τα εισιτήρια. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Εμπορικής Ναυτιλίας έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κατ' αρχάς δεν υπάρχει καμία αμφιβολία, ότι και εκατό φορές να ρωτηθώ για ένα θέμα είμαι υποχρεωμένος να απαντήσω. 'Αλλωστε όλοι μας το κάνουμε καθημερινά εδώ.

ΕΛΕΝΗ ΑΝΟΥΣΑΚΗ: Αφού δεν λύνονται τα θέματα.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Το επίκαιρο όμως της ερώτησης δεν ξέρω πού είναι. Γιατί για να πούμε και εμείς κάτι από την άλλη μεριά, θα πρέπει να κρατάμε το επίκαιρο.

Δεύτερον, δεν "γεννήθηκαν" τα εισιτήρια της Κρήτης το 1997. Αυτά έχουν διαμορφωθεί επί σειρά δεκαετιών. 

ΕΛΕΝΗ ΑΝΟΥΣΑΚΗ: Το ξέρω.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Και λυπάμαι που το λέω. 'Ολοι εσείς, μέλη της Παγκρητίου, πού ήσασταν τόσα χρόνια; Δεν μπορούμε συνεχώς να είμαστε απολογούμενοι Υπουργοί. Μέλη της Παγκρητίου Ενώσεως υπήρξατε, Βουλευτές υπήρξατε. Πού ήσασταν τόσα χρόνια όταν διαμορφωνόταν το τιμολόγιο και ο ναύλος στα εισιτήρια της Κρήτης ή αλλού και δεν φωνάζατε;

EΛΕΝΗ ΑΝΟΥΣΑΚΗ: Εγώ είμαι νέα Βουλευτής.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): 'Ερχεσθε σήμερα και ζητάτε από τον Υπουργό Εμπορικής Ναυτιλίας να κάνει τι; Δεν μπορεί να κάνει τίποτα, σας πληροφορώ, γιατί οι αυξήσεις είναι βασισμένες στο παρελθόν.

Και σας επαναλαμβάνω ότι οι αυξήσεις που δίδονται ειδικά για τα εισιτήρια της Κρήτης έχουν το χαμηλότερο συντελεστή. Αυτό είναι ένα γεγονός.

ΕΛΕΝΗ ΑΝΟΥΣΑΚΗ: Είμαστε είκοσι χρόνια Κυβέρνηση.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Από εκεί και πέρα, κυρία Ανουσάκη, ξεκίνησε μια διαδικασία. Το μόνο το οποίο μπορεί να κάνει ο κύριος Υπουργός, που το έχει κάνει και θα συνεχίσει να το κάνει, είναι να πει σε αυτές τις εταιρείες αν έχουν την όποια δυνατότητα μια και εκείνες εξυπηρετούν τους Κρητικούς όλων των χρωμάτων, διότι είναι πράσινο νησί η Κρήτη, αλλά όλοι δικαιούνται να πάνε -για να μην παρεξηγηθεί και ο κ. Κεφαλογιάννης- να συμβάλουν προς αυτήν την κατεύθυνση.

ΕΛΕΝΗ ΑΝΟΥΣΑΚΗ: Στα Κρητικά είμαστε μαζί με τον κ. Κεφαλογιάννη.

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Υπουργέ, γιατί βλέπω να έρχονται και άλλοι Κρήτες Βουλευτές σε ενίσχυση.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Αυτό είναι το μόνο που μπορώ να κάνω για να συμβάλω. Ο,τιδήποτε άλλο είναι μια διαδικασία που δεν βοηθά.

ΦΟΙΒΟΣ ΙΩΑΝΝΙΔΗΣ: Και ο κύριος Πρόεδρος, Κρητικός είναι.

ΠΡΟΕΔΡΕΥΩΝ (Παναγιώτης Ν. Κρητικός): Και κατά το όνομα, και κατά την χάρη, γιατί η απώτατη ρίζα είναι κρητική.

Δεύτερη στην ημερήσια διάταξη επίκαιρη ερώτηση είναι η με αριθμό 971/1.4.1997 του Βουλευτή της Νέας Δημοκρατίας κ. Εμμανουήλ Κεφαλογιάννη προς την Υπουργό Ανάπτυξης σχετικά με τις συμβάσεις ανάθεσης δημοσίων έργων, υπηρεσιών και προμηθειών Νομικών Προσώπων Δημοσίου Δικαίου και υπηρεσιών που ανήκουν στο Υπουργείο Ανάπτυξης και έχουν αποσταλεί στο Ελεγκτικό Συνέδριο για έλεγχο νομιμότητος κ.λπ.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ζητώ το λόγο επί της διαδικασίας.

ΠΡΟΕΔΡΕΥΩΝ (Παναγιώτης Ν. Κρητικός): Τι να πείτε, δεν υπάρχει θέμα. Είναι εγγεγραμμένη ως επίκαιρη ερώτηση.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αν μου επιτρέπετε κύριε Πρόεδρε, ο κύριος Υφυπουργός που παρίσταται σήμερα έχει απαντήσει. Η ερώτηση απευθύνεται στην Υπουργό Ανάπτυξης η οποία έχει τις συγκεκριμένες αρμοδιότητες.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός εκπροσωπεί τα δια του κυρίου Υφυπουργού.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πώς εκπροσωπείται, κύριε Πρόεδρε, η Υπουργός αφού ο κύριος Υφυπουργός δεν έχει αρμοδιότητες και έχει ήδη απαντήσει εγγράφως;

ΠΡΟΕΔΡΕΥΩΝ (Παναγιώτης Ν. Κρητικός): Είναι Υφυπουργός Ανάπτυξης. Ξέρετε τον Κανονισμό. Μπορεί η Κυβέρνηση να εκπροσωπείται διά οιουδήποτε Υπουργού. Υπάρχει και η πληρεξουσιότης αλλά δεν γίνεται χρήση αυτής όπως ξέρετε.

Η επίκαιρη ερώτηση του κ. Κεφαλογιάννη έχει ως εξής:

Σελίδα 5416 

"Μέχρι σήμερα έχετε αρνηθεί να απαντήσετε" -υπάρχει και το Προεδρείο που τη διαβάζει στεντορεία τη φωνή- "στην υπ' αριθμ. 2201/5.2.1997 ερώτησή μου για ποιες συμβάσεις ανάθεσης δημοσίων έργων υπηρεσιών και προμηθειών δαπάνης άνω του ενός δισεκατομμυρίου δραχμών έχουν αποσταλεί από το Υπουργείο σας για τις υπηρεσίες και Ν.Π.Δ.Δ. της αρμοδιότητάς σας στο Ελεγκτικό Συνέδριο για έλεγχο νομιμότητας πριν από την κατάρτισή τους σύμφωνα με τις διατάξεις του άρθρου 15 του ν. 2145/1993 και από 13.10.1993 μέχρι σήμερα.

Επειδή η Ελλάδα κατέχει την εικοστή πέμπτη θέση μεταξύ πενήντα τεσσάρων χωρών στον πίνακα διαφθοράς έτους 1996 που συνέταξε και δημοσίευσε πρόσφατα η διεθνής οργάνωση "Transparency International", σύμφωνα δε με την έκθεση αυτή η διαφθορά αφορά κυρίως τα δημόσια έργα και τις κρατικές προμήθειες και αναθέσεις παροχής υπηρεσιών.

Ερωτάστε:

1. Γιατί αποφύγατε μέχρι σήμερα να απαντήσετε στην ανωτέρω ερώτησή μου;

2. Ποιες συμβάσεις της αρμοδιότητας του Υπουργείου σας και των εποπτευομένων από αυτό Nομικών Προσώπων έχουν αποσταλεί ως άνω, στο Ελεγκτικό Συνέδριο από 13.10.1993 έως σήμερα.

3. Σε ποιες συγκεκριμένες ενέργειες πρόκειται να προβείτε για την αναβάθμιση της θέσεως της Ελλάδος ως προς τον παγκόσμιο δείκτη διαφθοράς."

Ο Υφυπουργός Ανάπτυξης κ. Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Χαίρομαι που ο συνάδελφος κ. Κεφαλογιάννης έθεσε με την ερώτησή του ένα υψίστης σημασίας ζήτημα και για το δημοκρατικό μας πολίτευμα και για την εθνική μας οικονομία. Οι κρατικές προμήθειες κάλυπταν ένα πολύ μεγάλο τμήμα του ακαθάριστου εγχώριου προϊόντος της Χώρας και ως εκ τούτου είναι ενδιαφέρουσες για την ίδια την οικονομία. Μέσα όμως από τη διαδικασία των κρατικών προμηθειών αντιλαμβανόμαστε όλοι, ότι πρέπει να καταβάλουμε μία μεγάλη προσπάθεια για να υπηρετήσουμε το δημόσιο συμφέρον και τη διαφάνεια. Από το 1995 έχει ψηφιστεί ο ν. 2286, με βάση τον οποίο επανέρχονται σε κεντρική εκτέλεση οι προμήθειες του δημοσίου τομέα εκτός από ορισμένες μεγάλες δημόσιες επιχειρήσεις προκειμένου να ελεγχθεί πιο αποτελεσματικά όλη η διαδικασία των κρατικών προμηθειών.

Αυτήν τη στιγμή το Υπουργείο Ανάπτυξης και πιο συγκεκριμένα η Διεύθυνση Κρατικών Προμηθειών, εκτελεί περίπου το 17% του συνολικού προγράμματος. Σε ό,τι αφορά αυτό το συγκεκριμένο πρόγραμμα το οποίο εκτελείται, πρέπει να σας πω, ότι γίνεται μια προσπάθεια να απλοποιηθούν οι διαδικασίες, να γίνουν ταχύτερες και να αντικειμενικοποιηθεί όλο το σύστημα της εκτέλεσης των κρατικών προμηθειών, έτσι ώστε να υπάρξει και το στοιχείο της διαφάνειας, αλλά ταυτόχρονα και το στοιχείο της οικονομικής απόδοσης των προμηθειών, με στόχο την ανακατανομή των πόρων στην Ελληνική κοινωνία.

Πρέπει να σας πω, ότι οι προσπάθειες αυτές απέδωσαν πάρα πολύ σπουδαία αποτελέσματα. 'Εχουμε πάρα πολύ σπουδαίες εξοικονομήσεις, οι οποίες φτάνουν μέχρι 20% και 30% σε ορισμένα προμηθευόμενα είδη από το Δημόσιο. Ταυτόχρονα, επιχειρούμε αυτήν τη στιγμή μια πολύ σημαντική τομή σε ό,τι αφορά τις κρατικές προμήθειες, με την ίδρυση ενός Οργανισμού, ενός Νομικού Προσώπου στα πλαίσια του Υπουργείου Ανάπτυξης, το οποίο θα αναλάβει την έρευνα όλων των αγορών του κόσμου απ' όπου προμηθεύονται, ή αγοράζουν είδη, το Δημόσιο και οι τομείς του. Ταυτόχρονα, ο συγκεκριμένος Οργανισμός θα προχωρήσει στη σύνταξη άρτιων τεχνικών προδιαγραφών και βεβαίως, θα έχει και ελεγκτικό έργο στο τέλος κάθε διαδικασίας.

Σε ό,τι αφορά το συγκεκριμένο ερώτημα του κυρίου συναδέλφου, έχω να τονίσω, ότι από την πλευρά του Υπουργείου τρεις συγκεκριμένες προμήθειες οι οποίες υπερέβαιναν το ποσό του ενός δισεκατομμυρίου δραχμών, ήτοι η προμήθεια του ΕΚΑΒ για τα ασθενοφόρα, η προμήθεια του ΟΣΕ, η οποία θα πάει σε λίγες ημέρες στο Ελεγκτικό Συνέδριο για τα λεωφορεία και η προμήθεια των τραπεζοθρανίων του Οργανισμού Σχολικών Κτιρίων, αυτές οι τρεις προμήθειες και όποιες άλλες προμήθειες είναι της τάξεως του ενός δισεκατομμυρίου και πάνω, θα αποσταλούν στο Ελεγκτικό Συνέδριο για τον έλεγχο της νομιμότητας.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεφαλογιάννης έχει το λόγο.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, είναι γνωστό ότι στην Ελλάδα -το έχει παραδεχτεί άλλωστε και η Κυβέρνηση- από τα τρισεκατομμύρια δημόσια έργα μέχρι το 2000 και από 1,4 περίπου τρισεκατομμύρια κρατικές προμήθειες το χρόνο, στα μεν, προβλέπεται ότι θα χαθούν τα μισά λεφτά από την Τράπεζα της Ελλάδος στα εργοτάξια, όπως έγινε και στο παρελθόν, για δε τις κρατικές προμήθειες που ξεπερνούν το 1,4 τρισ. δρχ. κάθε χρόνο είχε το θάρρος, ο παριστάμενος Υπουργός, να πει ότι ένα 20% χάνεται στο δρόμο. 

Πολύ λυπούμαι να πληροφορήσω την Βουλή, κύριε Πρόεδρε, ότι στην ερώτηση που κατέθεσα σε όλα τα παραγωγικά Υπουργεία και στους Υπουργούς της σημερινής Κυβέρνησης, δηλ. για το ποιες συμβάσεις δημοσίων έργων και προμηθειών έστειλαν για έλεγχο νομιμότητας στο Ελεγκτικό Συνέδριο πριν από την υπογραφή τους, από τις 13.10.1993, που ανέλαβε η σημερινή Κυβέρνηση, τρεις συμβάσεις ύψους ελάχιστων δισεκατομμυρίων έχουν σταλεί για έλεγχο στο Ελεγκτικό Συνέδριο. Ο παριστάμενος Υπουργός, είναι ο ένας από τους δύο Υπουργούς που έχει στείλει τη συγκεκριμένη σύμβαση που μας ανέφερε προηγουμένως και ο άλλος Υπουργός, είναι ο Υπουργός Συγκοινωνιών, ο οποίος έχει στείλει και αυτός δύο συμβάσεις για έλεγχο. 'Ολα τα άλλα Υπουργεία, δεν έχουν στείλει ούτε μια σύμβαση.

Αποτέλεσμα αυτής της ολιγωρίας, κύριε Πρόεδρε, είναι αυτό που μας αναφέρει η Παγκόσμια Οργάνωση "Transparis International" -είναι η Οργάνωση που μετράει τη διαφθορά σε παγκόσμιο επίπεδο- που κατατάσσει, δυστυχώς, τη Χώρα μας στην εικοστή όγδοη θέση ανάμεσα σε πενήντα τέσσερις χώρες, μαζί δηλαδή με την Τουρκία, την Ταϊβάν, την Νιγηρία και άλλες χώρες του τρίτου κόσμου. Η Χώρα δεν μπορεί να πορεύεται με τον τρόπο τον οποίο προχωρεί σήμερα και δεν μπορεί, κύριε Πρόεδρε, ορισμένοι οι οποίοι θεωρούν τους εαυτούς τους εξυπνότερους από τους άλλους, να διασπαθίζουν το δημόσιο χρήμα και η Κυβέρνηση του ΠΑ.ΣΟ.Κ. να μη δείχνει καμία ευαισθησία για ένα νόμο που ψήφισε η Βουλή, τον ν. 2145/93, που δίνει τη δυνατότητα στους Υπουργούς να στέλνουν τις συμβάσεις στο Ελεγκτικό Συνέδριο για έλεγχο.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, θα προσθέσω ότι είναι χρέος όλων μας να υπερασπίσουμε με αποτελεσματικότητα και διαφάνεια το δημόσιο συμφέρον, αλλά και το δημοκρατικό μας πολίτευμα. Διερχόμαστε μία πάρα πολύ κρίσιμη καμπή ως Χώρα, σε ό,τι αφορά την εθνική μας οικονομία. Νομίζω, ότι οι προσπάθειες που έχουν ξεκινήσει θα αποδώσουν σύντομα.

Καλούμε τους συναδέλφους όλων των Πτερύγων της Βουλής να συνδράμουν σ' αυτήν την προσπάθεια, γιατί είναι μία προσπάθεια που αφορά όλους μας, είναι μία προσπάθεια που αφορά τη Χώρα και το δημόσιο συμφέρον.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, με την άδεια σας, να καταθέσω στα Πρακτικά της Βουλής τις απαντήσεις των Υπουργών.

ΠΡΟΕΔΡΕΥΩΝ (Παναγιώτης Ν. Κρητικός): Δεν κατατίθενται στα Πρακτικά. Θα περάσουν στο αρχείο των Πρακτικών στις επίκαιρες ερωτήσεις.

(Στο σημείο αυτό, ο Βουλευτής κ. Εμμανουήλ Κεφαλογιάννης καταθέτει στα Πρακτικά της Βουλής τα προαναφερθέντα έγγραφα τα οποία βρίσκονται στο Αρχείο της Στενογραφικής 

Σελίδα 5417 

Υπηρεσίας και είναι στη διάθεση κάθε ενδιαφερομένου).

Η τέταρτη στην ημερήσια διάταξη με αριθμό 979/1.4.97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς την Υπουργό Ανάπτυξης, σχετικά με την ένταξη της περιοχής του Πειραιά στις φθίνουσες περιοχές, τη δημιουργία δικτύου επιχειρήσεων στην ζώνη Περάματος κ.λπ., έχει ως εξής:

"Σε απάντηση της ΠΑΒ/19.2.97 αναφοράς μας για την ένταξη του Πειραιά στις φθίνουσες περιοχές και τους θύλακες ανεργίας, κάνετε λόγο για την αναγκαιότητα εφαρμογής ενός ειδικού ολοκληρωμένου προγράμματος που θα περιλαμβάνει την ευρύτερη περιοχή του Πειραιά.

Η παραδοχή των οικονομικών και κοινωνικών προβλημάτων του ευρύτερου Πειραιά αποτελεί σημαντικό γεγονός κι αναγνωρίζει τις προσπάθειες που καταβάλλουν δύο και πλέον χρόνια τώρα, οι φορείς της πόλης.

Παρ' όλα αυτά, τα προβλήματα παραμένουν και οξύνονται καθημερινά με κορύφωση τα τελευταία δύο τραγικά ατυχήματα στην επισκευαστική ζώνη Περάματος, που αναδεικνύουν το έντονο πρόβλημα επιβίωσης των πολιτών που στέκεται πέρα και πάνω από κάθε κίνδυνο της ζωής τους.

Η απόρριψη της ένταξης του Πειραιά στις φθίνουσες περιοχές και τους θύλακες ανεργίας, καθώς και η απόρριψη των εικοσιέξι σημείων για την επισκευαστική ζώνη του Περάματος, που εσείς είχατε προτείνει και υιοθετήσει, δείχνει την αδιαφορία της Κυβέρνησης για τη φθίνουσα πορεία της οικονομίας και της κοινωνίας του Πειραιά.

Ερωτάται η κα Υπουργός: 

1. Ποιο το περιεχόμενο του "νέου" ειδικού ολοκληρωμένου προγράμματος;

2. Ποιες είναι οι υπουργικές αποφάσεις για τη βιομηχανική περιοχή του Σχιστού, για τη δημιουργία δικτύου επιχειρήσεων στη ζώνη Περάματος, για την ενίσχυση των χαλυβουργικών μονάδων κ.λπ.;

3. Ποιες είναι οι αποφάσεις σας για τα τοπικά σύμφωνα απασχόλησης κι από πότε ισχύουν για τις περιοχές του Πειραιά;".

Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, όσον αφορά την εισαγωγή της ερώτησης για την ένταξη του Πειραιά στις φθίνουσες περιοχές, θα επαναλάβουμε για πολλοστή φορά ότι η ένταξη στις φθίνουσες περιοχές έγινε με βάση συγκεκριμένα κριτήρια, που είχαν να κάνουν με την αποβιομηχάνιση των περιοχών και του κλεισίματος επιχειρήσεων στο χώρο της βιομηχανίας, όπου βγήκαν συγκεκριμένοι δείκτες και φυσικά δεν ήταν δυνατόν να ενταχθεί όλη η Ελλάδα -γιατί απ' όλη την Ελλάδα είχαμε αιτήματα- και δόθηκε ιδιαίτερα βάρος στις περιφερειακές νομαρχίες, γιατί σε κάθε περίπτωση η ευρύτερη περιοχή του Λεκανοπεδίου έχει ένα συγκριτικό πλεονέκτημα, σε σχέση με τις παραμεθόριες ή τις απομακρυσμένες περιοχές.

Το θέμα των εικοσιέξι σημείων, τα οποία αποφασίστηκαν πέρσι το Γενάρη, έχει προχωρήσει κατά απόλυτα ικανοποιητικό τρόπο -ουδέποτε υπήρξε η απόρριψή τους- και στη συντονισμένη προσπάθεια που γίνεται τώρα μεταξύ των αρμοδιών Υπουργείων, θα δοθεί στη δημοσιότητα πλήρης απολογισμός αυτών των εικοσιέξι σημείων.

Επί των συγκεκριμένων ερωτήσεων:

Το ειδικό ολοκληρωμένο πρόγραμμα, που αφορά μία περιοχή, εκπονείται από τις τοπικές κοινωνίες, από τις Νομαρχιακές Αυτοδιοικήσεις ή τους δήμους. Σ' αυτήν την ολοκληρωμένη προσέγγιση -που δεν μπορεί παρά να γίνει σε τοπικό επίπεδο, γιατί δεν μπορεί να έρθει η Κυβέρνηση και να κάνει ολοκληρωμένο πρόγραμμα για τον Πειραιά, την Ελευσίνα, την Εύβοια ή την Θήβα- σ' αυτή τη συγκεκριμένη και συγκροτημένη πρόταση κάθε περιοχής, έρχονται τα επιχειρησιακά προγράμματα του Κοινοτικού Πλαισίου Στήριξης, ή το Πρόγραμμα Δημοσίων Επενδύσεων, να ενισχύσουν συγκεκριμένες δράσεις.

'Οσον αφορά τη βιομηχανική περιοχή Σχιστού, όπως ξέρετε, έχει ενταχθεί στο ΠΕΠ με πρόσφατη νομοθετική ρύθμιση στο ν. 2446/96 και λύθηκε το θέμα, που είχαμε με την οριοθέτηση του Σχιστού. 'Εχουν επικαιροποιηθεί από την ΕΤΒΑ οι μελέτες και μέχρι 26 Απριλίου είναι η προθεσμία για την τελική απάντηση στο ιδιοκτησιακό, που έχουμε ορισμένα προβλήματα.

Το θέμα του δικτύου επιχειρήσεων στα δεκαεννέα δίκτυα κλαδικών επιχειρήσεων το έχει μελετήσει το Υπουργείο Ανάπτυξης και έχει επιλέξει όλα τα σημεία της Ελλάδας. Είχε επιλέξει σαν ένα από αυτά την περιοχή Πειραιά, τη ναυπηγοεπισκευαστική ζώνη. 'Εχει κατατεθεί μία πρόταση από δεκαπέντε επιχειρήσεις του κλάδου μετά από μία προετοιμασία σχεδόν επτά μηνών και είμαστε στη φάση αξιολόγησής της.

Πρέπει να πούμε, ότι στα καινούρια προγράμματα για τις μικρομεσαίες επιχειρήσεις, έχουν ενταχθεί όλες οι ναυπηγοεπισκευαστικές επιχειρήσεις οι οποίες μπορούν να χρηματοδοτηθούν για μια σειρά δράσεων.

'Οσον αφορά τις χαλυβουργικές μονάδες, θέλω να σας υπενθυμίσω ότι το Δεκέμβρη του '96 πετύχαμε τη δυνατότητα επιδότησης της Ελληνικής Χαλυβουργίας, μέχρι το ύψος των διακοσίων δισεκατομμυρίων, κάτι που δόθηκε μόνο στην Ελλάδα, κατ' εξαίρεση, και μπορούν να το χρησιμοποιήσουν οι χαλυβουργίες μέχρι το 2000. Σε περίπτωση δε μετεγκατάστασής τους και λειτουργίας του Σχιστού, θα υπάρχουν και ειδικά κίνητρα γι'αυτή τη μετεγκατάσταση.

Σχετικά με το τελευταίο ερώτημα για τα τοπικά σύμφωνα απασχόλησης θέλω να πω τα εξής: Τα τοπικά σύμφωνα απασχόλησης είναι σύμφωνα που καταρτίζονται σε τοπικό επίπεδο και απαιτούν τη σύμφωνη γνώμη όλων των τοπικών φορέων για δράσεις που οι ίδιοι αποφασίζουν. Η περίπτωση της ναυπηγοεπισκευαστικής ζώνης που είναι μία πολύ σοβαρή περίπτωση εφαρμογής ενός τέτοιου συμφώνου απασχόλησης, έχει ενταχθεί για την αρχική χρηματοδότησή της και περιμένουμε την πρόταση των τοπικών φορέων με τις τοπικές συμφωνίες μεταξύ τους, ώστε σε περίπτωση που ισχύουν οι προϋποθέσεις -δηλαδή η δημιουργία βιώσιμων θέσεων εργασίας, η εφαρμοστικότητα, η αποδοτικότητα ως προς τη χρησιμοποίηση των πόρων αυτών- και υποβληθούν ανάλογες προτάσεις, θα εγκριθεί για να ξεκινήσει η υλοποίηση του τοπικού συμφώνου απασχόλησης.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά Θεωρεία είκοσι έξι μαθητές και ένας συνοδός καθηγητής από το ΤΕΛ Ιλίου Αττικής και είκοσι ένα μαθητές και ένας συνοδός καθηγητής από το Πειραματικό Λύκειο της Ιονιδίου Σχολής Πειραιά.

Τους καλοσωρίζουμε και τους γνωρίζουμε ότι σήμερα είναι Παρασκευή και στη συνεδρίαση της Παρασκευής συμμετέχουν μόνο οι ερωτώντες και οι επερωτώντες Βουλευτές και οι ερωτώμενοι αρμόδιοι Υπουργοί. Είναι μία ειδική διαδικασία και γι' αυτό παρουσιάζεται αυτή η ισχνή παρουσία των Βουλευτών σε αντίθεση με τις πυκνές αίθουσες των Λυκείων και των Γυμνασίων.

(Χειροκροτήματα απ' όλες τις Πτέρυγες)

Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κυρία Υφυπουργέ, πραγματικά έχουμε συζητήσει πολλές φορές εδώ στη Βουλή, το θέμα της οικονομικής συρρίκνωσης του Πειραιά και οι απαντήσεις, που κατά καιρούς είχαμε πάρει, θα ομολογήσω, ότι ήταν αόριστες.

Σήμερα για πρώτη φορά απαντήσατε συγκεκριμένα και θεωρώ, ότι είναι ένα βήμα θετικό. Πιστεύω, ότι με την επίσκεψή σας στο Πέραμα, οι απαντήσεις που θα δώσετε τη Δευτέρα θα είναι συγκεκριμένες και θα μπορεί να αναπτυχθεί ο διάλογος με τους φορείς της πόλης. Γιατί εγώ, κυρία Υφυπουργέ, δεν κάνω τίποτε άλλο -και ο Συνασπισμός, που επιμένει σ' αυτήν την κατεύθυνση- απλά μεταφέρω τη βοή της πόλης, της κοινωνίας.

Η κοινωνία του Πειραιά έχει συζητήσει, έχει καταθέσει προγράμματα, αλλά έχω την αίσθηση, ότι είναι λίγο σε διαφορετική κατεύθυνση απ' αυτά που εσείς μου είπατε πριν από λίγο, εκτός από την ψήφιση των είκοσι έξι σημείων, που είναι ευχάριστο ότι το Υπουργείο σας δεν τα έχει απορρίψει, τα συζητά και τα ενεργοποιεί. Αυτό πραγματικά είναι μια 

Σελίδα 5418 

ευχάριστη είδηση και θα τη δεχθεί με ανακούφιση η κοινωνία του Πειραιά.

Θέλω να σας πω, ότι δεν είναι αίτημα περιορισμένων Κομμάτων η ένταξη στις φθίνουσες περιοχές. Εσείς είχατε πάρει σαν κριτήριο τότε, ότι είναι το λιμάνι και δεν μπορεί να ενταχθεί κ.λπ. 

Από εκεί και πέρα, όμως, δεν υπάρχει κανένα συγκεκριμένο πρόγραμμα, που να λύνει το πρόβλημα. Υπάρχουν οι μικρομεσαίες επιχειρήσεις. Ποια είναι τα κίνητρα, ή αν θέλετε, ποιο είναι το επιτόκιο; Μπαίνει ένα ζήτημα για το πώς αντιμετωπίζεται το θέμα της αξιοποίησης του Σχιστού. Με ενημερώσατε τώρα και ελπίζω να είναι σ' αυτήν την κατεύθυνση, που και αυτό είναι θετικό.

Το θεσμικό πλαίσιο για τα δίκτυα των επιχειρήσεων στη ζώνη Περάματος, είναι ένα θέμα, που δεν είναι τοπικό. Είναι πολιτικό, κεντρικό. Το θέμα, ότι πρέπει να πάρετε συγκεκριμένα μέτρα για υγιεινή και ασφάλεια, δεν είναι τοπικό, είναι κεντρικό. Για το θέμα για τη στήριξη των θέσεων εργασίας, θεωρώ ότι, πέρα από την τοπική βούληση, δεν είναι θέμα τοπικό και ούτε θα λυθεί με τη δυνατότητα. Δεν έχουν αυτήν την αρμοδιότητα οι τοπικές κοινωνίες.

Τελειώνω, κύριε Πρόεδρε, και πιστεύω, ότι ενδιαφέρει κι εσάς άμεσα αυτό το θέμα. Εκλέγεσθε σ' αυτήν την περιοχή.

ΠΡΟΕΔΡΕΥΩΝ (Παναγιώτης Ν. Κρητικός): Αμεσότερα υμών, αλλά λειτουργώ εγώ δια της αλληλογραφίας περισσότερο.

ΣΤΥΛΙΑΝΗ ΑΛΦΙΕΡΗ: Τελειώνοντας, λοιπόν, θα ήθελα να πω, ότι εμείς, σαν Συνασπισμός, θα επιμείνουμε και θα στηρίξουμε πολιτικές, που σίγουρα λύνουν προβλήματα ανάπτυξης διαφορετικής, όπως λέτε και στήριξης θέσεων εργασίας. Δεν μπορεί ο Πειραιάς να είναι νεκρή πόλη. Κι εμείς, σαν πολιτικοί αυτής της πόλης, δεν μπορούμε να το δεχθούμε.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κυρία συνάδελφε, πρέπει να πω, ότι πραγματικά προσλαμβάνουμε απολύτως θετικά και το ενδιαφέρον σας και τις επανειλημμένες επίκαιρες ερωτήσεις, οι οποίες πάντοτε και βοηθούν και ενεργοποιούν την Εκτελεστική Εξουσία στο να προχωράει πιο γρήγορα αυτά, τα οποία αναλαμβάνει.

Ιδιαίτερα, όμως, σ' αυτό το θέμα του Πειραιά και όλης της ναυπηγοεπισκευαστικής ζώνης, επειδή έχουμε πει πολλές φορές ότι συναρτάται άμεσα με τη συνολική κρίση και το πρόβλημα αναδιάρθρωσης, που έχουμε στο χώρο της ναυπηγοεπισκευαστικής βιομηχανίας, δεν είναι καθόλου εύκολο από τη μία μέρα στην άλλη να λυθεί αυτό, όπως δεν είναι καθόλου εύκολο να επιβληθούν εκ των άνω πολιτικές.

Για το θέμα, λοιπόν, πάντα των δικτύων, θα ήθελα να πω, ότι τα δίκτυα των επιχειρήσεων είναι η καινούρια "προσέγγιση", η καινούρια κλαδική προσέγγιση στήριξης των επιχειρήσεων. Δεν έχει θεσμική υπόσταση, έχει όμως τη δυνατότητα άμεσης οικονομικής στήριξης, από τη στιγμή που ένα σύνολο επιχειρήσεων, είτε έχουν μεταξύ τους οριζόντια σχέση είτε κάθετη είτε σε έναν κλάδο είτε σε περισσότερους, υποβάλλουν μία πρόταση. Σ' αυτά τα πλαίσια και σ' αυτήν τη λογική έχει υποβληθεί η πρόταση των δεκαπέντε επιχειρήσεων, που σας είπα.

'Οσον αφορά το θέμα των μικρομεσαίων, μπορούν να ενισχυθούν οι επιχειρήσεις του Περάματος για όλες τις δράσεις, όπως μπορούν και οι άλλες επιχειρήσεις. Και έχουν μπει πρώτη φορά σ' αυτόν τον κατάλογο. Είναι θέματα ποιότητας και πιστοποίησης. Το πρόβλημα, στο οποίο αναφέρεσθε σχετικά με τα ατυχήματα, έχει άμεση σχέση μ' αυτό το θέμα, την πιστοποίηση των εργασιών, των οργάνων και των εργαλείων που χρησιμοποιούνται. Ενισχύονται οι επιχειρήσεις πλέον, για να μπορέσουν να μπουν σ' αυτήν τη διαδικασία.

Επίσης και τα θέματα της οργάνωσής τους, του μερικού εκσυγχρονισμού τους, είναι μία σειρά από δράσεις, για τις οποίες μπορούν να ενισχυθούν με μία βασική προϋπόθεση, γιατί υπάρχουν και άλλες, ότι πρέπει να μιλάμε για επιχειρήσεις, οι οποίες υπάρχουν και δρουν με όρους επιχειρήσεων, δηλαδή έχουν εργαζόμενους, πληρώνουν ασφάλεια, πληρώνουν φορολογία και επειδή αυτό δεν συμβαίνει στο σύνολό τους στο Πέραμα, προχωράμε στη θέσπιση του μητρώου, το οποίο θα συζητήσουμε τη Δευτέρα επί τόπου και το οποίο πιστεύουμε, ότι είναι ένα πολύ θετικό βήμα για την εξυγίανση του χώρου και για τη δημιουργία υγιών επιχειρήσεων.

Και βέβαια θα θέλαμε και τη βοήθειά σας σε όλη αυτήν την προσπάθεια για το μητρώο.

ΣΤΥΛΙΑΝΗ ΑΛΦΙΕΡΗ: Την έχετε, είναι κάτι θετικό.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη στην ημερήσια διάταξη είναι η με αριθμό 975/1.4.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την έναρξη κατασκευής του έργου της ζεύξης Ρίου-Αντιρίου κ.λπ.

Διαγράφεται με τη σύμφωνη γνώμη ερωτώντος και ερωτωμένου.

Αν δεν είχα αυτήν τη δήλωση, θα έλεγα ότι διαγράφεται λόγω θαλασσοταραχής και διακοπής του πορθμείου.

Ολοκληρώθηκε η συζήτηση των επικαίρων ερωτήσεων.

Σελίδα 5419 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην Ημερήσια Διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ' αριθμόν 39/26.3.97 επερώτηση των Βουλευτών του Κομμουνιστικού Κόμματος Ελλάδος κυρίων Δημητρίου Κωστόπουλου, Λεωνίδα Αυδή, Νικολάου Γκατζή, Αχιλλέα Κανταρτζή, Ευστρατίου Κόρακα, κας Μαρίας Μπόσκου και κυρίων Ευαγγέλου Μπούτα, Σταύρου Παναγιώτου, Αποστόλου Τασούλα -θα την αναπτύξουν πέντε εκ των υπογραφόντων- κατά του Υπουργού Εργασίας και Κοινωνικών Ασφαλίσεων, σχετικά με την πολιτική της Κυβέρνησης στο Κοινωνικό-ασφαλιστικό σύστημα και στον τομέα της αντιμετώπισης των προβλημάτων της απασχόλησης-ανεργίας.

Κατά τη συζήτηση της επερώτησης αυτής Κοινοβουλευτικός Εκπρόσωπος της Νέας Δημοκρατίας θα είναι ο κ. Ελευθέριος Παπαγεωργόπουλος, Βουλευτής Ευβοίας, ορισθείς νομίμως.

Από το Κομμουνιστικό Κόμμα, βεβαίως, Κοινοβουλευτικός Εκπρόσωπος θα είναι ο κ. Κολοζώφ και αναμένουμε και τους άλλους διορισμούς.

Ο κ. Μήτσος Κωστόπουλος, πρώτος επερωτών, έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριοι Βουλευτές, με την επερώτησή μας βάζουμε μια σειρά σοβαρά και επίκαιρα εργασιακά ζητήματα, που καίνε στην κυριολεξία τους εργαζόμενους, τους συνταξιούχους.

Εκατοντάδες χιλιάδες μισθωτοί και συνταξιούχοι, αναρωτιούνται, ανησυχούν, αγωνιούν για το μέλλον που τους επιφυλάσσεται. Εντάθηκαν όλα αυτά ύστερα από την ομιλία του κυρίου Πρωθυπουργού, στις 26 Μαρτίου, στα συνδικαλιστικά στελέχη της ΠΑΣΚΕ. Οι όρκοι πίστης στο διάλογο, οι διαβεβαιώσεις ότι οι εργαζόμενοι και οι συνταξιούχοι δεν πρέπει να ανησυχούν, γιατί το κυβερνών Κόμμα έχει κοινωνικό πρόσωπο, όχι μόνο δεν καταλάγιασαν τις ανησυχίες αλλά αντίθετα τις πυροδότησαν, γιατί όλοι γνωρίζουμε τι σημαίνει "φοβού τους Δαναούς".

Κοινωνικό πρόσωπο και Λευκή Βίβλος δεν πάνε μαζί. Κοινωνικό πρόσωπο και όροι σύγκλισης, είναι έννοιες εντελώς αντίθετες. Κοινωνικό πρόσωπο και διαμόρφωση νόμων, που πλήττουν θεμελιακά δικαιώματα του λαού είναι το λιγότερο, κατά τη δική μας άποψη, εμπαιγμός. 

Επειδή γίνεται πολύς λόγος για το διάλογο, θα πω στο τέλος λίγα λόγια αν μου περισσέψει χρόνος. Πρέπει να σημειώσουμε, για να το έχουμε υπόψη μας, ότι ο ίδιος ο κ. Σημίτης, με τις παρεμβάσεις του, αλλά και με τη λογική της Κυβέρνησης το τελευταίο διάστημα, αν θέλετε, υπογράμμισε, ότι το κράτος πρέπει να δίνει λιγότερα για την κοινωνική ασφάλιση και την πρόνοια. Το υπογράμμισε έτσι ο κύριος Πρωθυπουργός στην ομιλία του στα συνδικαλιστικά στελέχη της ΠΑΣΚΕ.

Οι νέοι εργαζόμενοι πρέπει να στραψούν στην ιδιωτική ασφάλιση, γιατί το κόστος του κοινωνικού κράτους δημιουργεί προβλήματα, οι διεκδικήσεις των εργαζομένων δεν πρέπει να βγαίνουν έξω από το πλαίσιο της κυβερνητικής πολιτικής. Τέρμα στην έννοια απασχολούμενος. Τώρα πρέπει να εμπεδωθεί η έννοια του "απασχολήσιμος εργαζόμενος". Τι βρίσκουν οι άνθρωποι για να μπορέσουν να περάσουν ορισμένα πράγματα!

Και γιατί να μη βάλει "απασχολήσιμους αστούς", θα έλεγε κανείς; Δεν είναι διάλογος, όταν η Κυβέρνηση προχωράει σε μέτρα αντεργατικά, αντισυνταξιοδοτικά, όταν βγάζει εγκύκλιο και λέει, ότι οι επικουρικές συντάξεις θα είναι από 1.1.88 στο 20% των κύριων συντάξεων, όταν παίρνει μέτρα, νομοθετεί, για να αξιοποιηθούν τα χρήματα των ασφαλιστικών ταμείων σε άλλους σκοπούς απ' αυτούς που κατατίθενται, όταν καταργεί ουσιαστικά τις συντάξεις των πολυτέκνων, όταν φαίνεται καθαρά, ότι πάει να αλλάξει το καθεστώς των ομαδικών απολύσεων, όταν είναι ολοφάνερο και από την ομιλία του κυρίου Πρωθυπουργού ότι πάμε για ανατροπή των εργασιακών σχέσεων, για χειροτέρευση δηλαδή.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Επιτρέψτε μου με δυο λόγια να σημειώσω, όχι όπως εμείς το προσεγγίζουμε, όπως γενικά ο κάθε μελετητής το προσεγγίζει, τι σημαίνει η έννοια "εργασιακές σχέσεις". Εργασιακές σχέσεις είναι το θεσμοθετημένο και συμβατικό ωράριο, εργασιακές σχέσεις είναι οι κοινωνικές ασφαλίσεις, εργασιακές σχέσεις είναι η χρονιάτικη άδεια αναπαραγωγής εργατικής δύναμης, εργασιακές σχέσεις είναι τα διάφορα βασικά επιδόματα, εργασιακές σχέσεις είναι ο δέκατος τρίτος μισθός, εργασιακές σχέσεις είναι η ασφάλεια από τον κίνδυνο, εργασιακές σχέσεις είναι η προστασία των ανέργων ή εκείνων που δεν εχουν δουλειά κ.λπ.. Αυτό είναι το πλαίσιο των εργασιακών σχέσεων. Τι άλλο μπορεί να είναι.

'Οταν εμείς προτείνουμε, ότι λόγω των τεχνολογικών επιστημονικών εξελίξεων το οκτάωρο πρέπει να γίνει επτάωρο -γιατί τον περασμένο αιώνα ο λογιστής δούλευε με το μολυβάκι και σήμερα δουλεύει με τον ηλεκτρονικό υπολογιστή, γιατί τον περασμένο αιώνα ο αγρότης όργωνε το χωράφι με το άλογο και τώρα με τον ανελκυστήρα, κ.λπ.- μας κοιτάνε ειρωνικά -και δεν ξέρουμε γιατί- και λένε, ότι αυτά είναι πεπαλαιωμένες αντιλήψεις, ενώ το να γίνει το οκτάωρο εννιάωρο, δεκάωρο ή να υπάρχει πλήρης απελευθέρωση, κατάργηση του θεσμοθετημενου και συμβατικού ωραρίου, είναι "εκσυχρονισμός".

Αυτό το πράγμα είναι παραλογισμός. Επιστροφή στον προηγούμενο αιώνα είναι εκσυγχρονισμός, προώθηση προς τα μπρος είναι δογματισμός. Είναι απαράδεκτη η λογική. Από αυτήν τη γενική, ας πούμε, εισαγωγή, προκύπτει αβίαστα το συμπέρασμα, για το πώς εκτιμάμε εμείς την κατάσταση.

Θα προσπαθήσουμε να αναλύσουμε στο χρόνο που έχουμε στη διάθεσή μας, τα τρία βασικά σημεία της επερώτησής μας: Ασφαλιστικό, ανεργία, τοπικά σύμφωνα απασχόλησης. Η κοινωνική ασφάλιση είναι μια από τις μεγαλύτερες κατακτήσεις του εργατικού κινήματος της Πατρίδας μας και γενικότερα της ανθρωπότητας στον αιώνα που περνάει. Η δαπάνη που γίνεται για την κοινωνική ασφάλιση, για μας, είναι δαπάνη παραγωγική και όχι καταναλωτική και επιμένουμε σ'αυτό. Η κοινωνική ασφάλιση έχει μια ιστορία, μια ιστορική εξέλιξη. Τα ταμεία της ανθρωπιάς του περασμένου αιώνα, τα ασήμαντα σε μέγεθος ταμεία αλληλεγγύης, αλλά σημαντικά σαν σπόρος, παραχώρησαν τη θέση τους στη γενικότερη πανεθνική κοινωνική ασφάλιση. Αυτό δεν έγινε χωρίς οδύνες.

Με αφετηρία αυτήν την κοινωνική ασφάλιση, όπως την γνωρίσαμε και την βιώνουμε σήμερα και με τα στραβά της, αν θέλετε, ο κάθε προοδευτικός άνθρωπος οραματιζόταν, ονειρευόταν τη μέρα, που θα διαμορφώνονταν οι συνθήκες για να επιβληθεί καθεστώς κοινωνικής ασφάλειας, ίδιο και ίσο για όλους τους εργαζόμενους. 'Ενα καθεστώς βέβαια, που όπως και η κοινωνική ασφάλιση δεν θα προέκυπτε από μόνο του, με απόφαση του Θεού σαν όγδοη μέρα της δημιουργίας. Θα προέκυπτε μέσα από το συντονισμένο αγώνα των εργαζομένων.

Τα γεγονότα των τελευταίων χρόνων, οι εξελίξεις στις πρώην σοσιαλιστικές χώρες, ανέκοψαν κατά κάποιον τρόπο μια τέτοια πορεία, ένα τέτοιο όνειρο. 'Οπως, όμως, πιστεύουμε εμείς, δεν την ακύρωσαν, δεν πρέπει να την ακυρώσουν. Φυσικά αυτό, δεν μπορεί να γίνει μόνο με ευχέλαια.

Μέσα απ'αυτές τις συνθήκες ήταν λογικά αναμενόμενο, ότι στο μάτι του κυκλώνα θα έπεφτε και η κοινωνική ασφάλιση. Και αυτό συμβαίνει. Οι τρεις αντιασφαλιστικοί νόμοι της Νέας Δημοκρατίας, η οποία μας βεβαίωνε τότε, ότι με τους νόμους αυτούς, θα τελείωναν τα βάσανά μας, ήταν όπως όλα δείχνουν σήμερα, μόνο η αρχή. Χωρίς αμφιβολία, υπάρχουν οι λεγόμενες ωριμάνσεις στο σύστημα της κοινωνικής ασφάλισης, αλλά αυτό το γεγονός, δεν μπορεί να οδηγήσει στη λογική της κατεδάφισης.

Οι λεγόμενες ωριμάνσεις, όμως, έχουν όνομα. Δεν είναι μια αφηρημένη έννοια που ο καθένας ανάλογα με τα κέφια του τη χρησιμοποιεί για να περάσει αυτά που έχει στο μυαλό του και στη Λευκή Βίβλο. 

Σελίδα 5420 

Συχνά μας λένε, ότι η σχέση μεταξύ ασφαλισμένου-συνταξιούχου, δεν είναι καλή για τη Χώρα μας. Αν και υπάρχει μεγάλη υπερβολή σ'αυτό, ωστόσο ας δεχθούμε, ότι δεν είναι η καλύτερη δυνατή σχέση. Αυτό, όμως, προέκυψε γιατί μερικές χιλιάδες άνθρωποι πήραν πρόωρα σύνταξη; Είναι αστείο να λέγεται. Αυτό έγινε, γιατί οι εργαζόμενοι σε κάποια βαριά και ανθυγιεινά επαγγέλματα παίρνουν νωρίτερα σύνταξη από τα εξήντα πέντε; Δηλαδή τι θα έπρεπε να γίνει; Να πεθάνουν πάνω στο μαδέρι, μέσα στη στοά; Δεν το καταλαβαίνουμε. Δεν είναι απλά λάθος να ισχυρίζονται τέτοια πράγματα.

Οι πεντακόσιες χιλιάδες άνεργοι δεν πρέπει να συνυπολογισθούν στην υπόθεση αυτή, στην υπόθεση της κοινωνικής ασφάλισης, πέρα απ'όλα τα άλλα που θα μπορούσε να πει κανείς; Οι εκατοντάδες χιλιάδες μετανάστες μας, το καλύτερο και από ηλικία και από δυναμικότητα ανθρώπινο υλικό, δεν πρέπει να λογαριαστεί; 

Η μαύρη εργασία, η ανασφάλιστη εργασία, δεν παίζει κανένα ρόλο στην υπόθεση που κουβεντιάζουμε, στη μεγάλη υπόθεση της κοινωνικής ασφάλειας;

Αν δεν παρθούν άλλα μέτρα για την απασχόληση, αν δεν παρθούν άλλα μέτρα για την ασφάλιση των ανέργων και των ξένων εργατών στη Χώρα μας, αν δεν υπάρξουν άλλες πολιτικές, είναι βέβαιο, ότι αύριο θα έλθουν να μας προτείνουν όριο ηλικίας για συνταξιοδότηση τα ογδόντα χρόνια. Εκεί θα φθάσει ο παραλογισμός και να το θυμηθούμε.

Μας λένε, ότι λόγω αυτής της σχέσης ασφαλισμένου-συνταξιούχου, τα ταμεία ή κάποια ταμεία δυσκολεύονται ή θα δυσκολευθούν αύριο να καλύψουν τις συνταξιοδοτικές ανάγκες.

Χαρακτηριστική περίπτωση είναι το ΝΑΤ. Επομένως μ'αυτήν τη λογική καταλήγω στο συμπέρασμα, ότι οι συντάξεις πρέπει να μειωθούν, τα όρια για συνταξιοδότηση πρέπει να αυξηθούν και οι νέοι εργαζόμενοι, στις ιδιωτικές ασφαλιστικές εταιρείες, να ξεμπερδεύουν.

Ενώ αυτοί, που σκέφτονται τέτοια μέτρα, συμφωνούν για αλλαγή στις συνθέσεις των πλοίων, συμφωνούν με όλες τις αξιώσεις των εφοπλιστών για ξένα πληρώματα -τα περισσότερα ανασφάλιστα- ενώ ξέρουν, ότι υπάρχουν δεκάδες χιλιάδες άνεργοι 'Ελληνες ναυτικοί και πολλοί απ'αυτούς φθάνουν να τρέφονται με κάποια δημόσια συσσίτια σήμερα, έρχονται να μας προκαλέσουν κι από πάνω, με την εφεύρεση περί μοιραίας εξέλιξης, περί εκσυγχρονισμού του ασφαλιστικού συστήματος.

Σε ό,τι αφορά το επιχείρημα περί μεγάλου κόστους της κοινωνικής ασφάλισης, χωρίς αμφιβολία η κοινωνική ασφάλιση δεν οικοδομείται χωρίς κάποιο κόστος. Μόνο που αυτό το κόστος είναι ένα πολύ μικρό μέρος από την υπεραξία που κλέβει ο κεφαλαιούχος.

Τα παραμύθια των κεφαλαιούχων, ότι δήθεν επωμίζονται αυτοί το μεγαλύτερο βάρος της ασφάλισης, είναι για τα μικρά παιδιά. Ολα τα ποσά που δίνονται για την κοινωνική ασφάλιση, είτε από τον εργάτη είτε από τον εργοδότη ή, όποτε θυμάται, από το κράτος, είναι έτσι και αλλιώς χρήματα των ίδιων των εργαζομένων.

Η Λευκή Βίβλος προβλέπει μείωση των εργοδοτικών εισφορών. Αν γίνει κάτι τέτοιο, η βόμβα, που ήδη υπάρχει στα θεμέλια του ασφαλιστικού συστήματος, θα εκραγεί. Και η έκρηξη δεν θα είναι χωρίς συνέπειες. Αυτό ας μην το ξεχνάει κανείς. Οι μαφιόζικες πυραμίδες του Μπερίσα θα φαντάζουν σαν παιδική χαρά μπροστά στο μέγεθος μιας τέτοιας έκρηξης.

Σε ό,τι αφορά την αξιοποίηση των χρημάτων των ταμείων. Για δεκαετίες τα λεηλάτησαν οι τραπεζίτες, αφού δεν έδιναν, όπως είναι γνωστό, καθόλου τόκο. Με τα χρήματα αυτά όλες οι κυβερνήσεις έκαναν την κοινωνική τους πολιτική με ξένα κόλλυβα, χωρίς να βάζουν από τους κρατικούς προϋπολογισμούς δεκάρα τσακιστή. Τώρα έρχονται οι κυβερνητικοί αρμόδιοι και προτείνουν να χρησιμοποιηθούν τα χρήματα των ταμείων για τις γενικότερες ανάγκες της οικονομίας, για την εύρυθμη λειτουργία, κατά τη δική μας άποψη, του τζόγου.

Τα χρήματα των ταμείων εμείς υποστηρίζουμε και βάσιμα, ότι είναι χρήματα των εργαζομένων. Το μόνο που πρέπει να γίνει -και το λέμε αυτό προς κάθε κατεύθυνση και εξηγούμαστε και προς την κατεύθυνση της Κυβέρνησης και προς την κατεύθυνση των άλλων Κομμάτων και προς την κατεύθυνση ορισμένων συνδικαλιστικών ηγεσιών- είναι να κατατίθενται σε κρατική τράπεζα ή σε κρατικές τράπεζες με τόκο, που ισχύει για όλους τους καταθέτες. Και από κει και πέρα τελεία και παύλα. Τα λεφτά των εργαζομένων δεν είναι για τζόγο. 

Η Κυβέρνηση, το Κράτος, το καλύτερο που έχουν να κάνουν, είναι, να πάψουν να είναι μπαταξήδες και να δώσουν αυτά που προβλέπει η νομοθεσία στα ασφαλιστικά ταμεία. Στα ταμεία να κάνουν κουμάντο οι ίδιοι οι εργαζόμενοι, οι οποίοι θα εκλέγουν τους εκπροσώπους τους αντιπροσωπευτικά, μέσα από γνήσιες δημοκρατικές διαδικασίες, με το σύστημα της απλής αναλογικής.

Για το σύστημα της ιδιωτικής ασφάλισης μια που ο κύριος Πρωθυπουργός το ανέδειξε στη σύσκεψη των στελεχών της ΠΑΣΚΕ. Για μας είναι ψέμα ότι τάχα προσφέρουν καλύτερες υπηρεσίες. Προπαγανδιστικά μπορεί κάποια στιγμή να το εμφανίζουν έτσι. Δεν δίδει καμιά εγγύηση αυτό το σύστημα για το μέλλον. Ιδιωτικά μαγαζιά είναι, που ανά πάσα στιγμή μπορεί να γίνουν προβληματικά, να τιναχθούν στον αέρα και άντε μετά να βρουν το δίκιο τους οι εργαζόμενοι.

Για τους φετφάδες, ας επιτραπεί να πω έτσι, της Ευρωπαϊκής 'Ενωσης. Θυμίζουμε, ότι το πρώτο σχέδιο της Λευκής Βίβλου που συνέταξαν οι εκπρόσωποι των πολυεθνικών της Ευρωπαϊκής 'Ενωσης, με επικεφαλής, όπως και άλλοτε το είπαμε, τον Πρόεδρο της "ΝΕΣΤΛΕ" κ. Χέλμουτ Χομάουερ, αυτό το κείμενο έρχεται να ακυρώσει την πολυδιαφημισμένη από τους σοσιαλδημοκράτες κοινωνική χάρτα, η οποία σήμερα είναι ένα άταφο πτώμα. Και τα μεγάλα αφεντικά της Ευρωπαϊκής 'Ενωσης λένε ωμά και προκλητικά: Μεγάλο το κόστος της κοινωνικής ασφάλισης, να τελειώνουμε με αυτό για να γίνουμε ανταγωνιστικοί έναντι των ΗΠΑ και της Ιαπωνίας! Δηλαδή σαρώστε τα για να γίνουμε ανταγωνιστικοί. Δεν κοιτάζουν κανέναν άλλο δρόμο. Αυτή είναι η πραγματικότητα.

Τα μεγαλεπήβολα αυτά σχέδια στο βαθμό που θα υλοποιούνται, στην ουσία θα καταστρέψουν ένα ολόκληρο οικοδόμημα του εργατικού κινήματος της Ευρώπης. Αυτό το οικοδόμημα στήθηκε πάνω στα κόκαλα χιλιάδων εργαζομένων, χιλιάδων μαρτύρων. Θα το επιτρέψουμε; Σ' αυτό το ερώτημα πρέπει να υπάρξει σαφής και κατηγορηματική απάντηση. Και η απάντηση πρέπει να είναι όχι. Δεν αρκεί, όμως, αυτό. Απαιτείται ενότητα συντονισμός δράσης, τόσο σε εθνικό όσο και γενικότερα σε ευρωπαϊκό επίπεδο των ίδιων των εργαζομένων. 'Οποιος δεν κατάλαβε αυτήν την ανάγκη γι' αυτά τα προβλήματα, που βάζουμε σήμερα, δεν κατάλαβε τίποτα από τους κινδύνους που εγκυμονούνται. Και το θέμα δεν αφορά μόνο τους κομμουνιστές. Αφορά όλους τους εργαζόμενους, αφορά όλους εκείνους, που προετοιμάζονται να αλλάξουν τη βάρδια του προλεταριάτου.

'Οποιος συνδικαλιστής νομίζει, ότι πρέπει να γίνει ιμάντας για να περάσουν τέτοια σχέδια είναι ανάξιος να έχει αυτόν τον τίτλο. Οποιος συνδικαλιστής νομίζει, ότι το ασφαλιστικό προσφέρεται για κάποια μικροπαραταξιακά οφέλη, μάλλον δεν αντιλήφθηκε το μέγεθος του κινδύνου.

Εν'όψει της μεγάλης ταξικής γιορτής της εργατικής τάξης, της Πρωτομαγιάς, οφείλουμε, όσοι βλέπουμε αυτόν τον κίνδυνο, να κάνουμε κάθε προσπάθεια, να καταγραφεί η ενότητα, η δύναμη, η θέληση και η απόφαση του εργατικού κινήματος, ότι τα σχέδιά τους δεν θα περάσουν.

Αν κάποιος συνδικαλιστής βρεθεί αντιμέτωπος με το δίλημμα της πειθαρχίας στις κυβερνητικές αποφάσεις, της πειθαρχίας στις ντιρεκτίβες της Ευρωπαϊκής 'Ενωσης και στην υπεράσπιση των ταξικών συμφερόντων των εργαζομένων, να μη διστάσει να κάνει την επιλογή της συνείδησης, την επιλογή με τους εργαζόμενους.

Η ενότητα και ειδικά η ενότητα δράσης αυτήν τη στιγμή είναι το σημαντικό προαπαιτούμενο, ώστε να ναυαγήσουν τα σχέδια όλων των πολύχρωμων νεοφιλελεύθερων βαλκάνιων Θατσεριστών!

Σελίδα 5421 

Δεύτερον, για το πρόβλημα της ανεργίας. 

Σύμφωνα με τα στοιχεία, όπως εμείς τα καταγράφουμε και τα αναλύουμε, θα υπάρξει όξυνση, παρά τα περί του αντιθέτου λεγόμενα. Αυτό θα είναι το αποτέλεσμα της αντικειμενικής κατάστασης, αλλά και των πολιτικών επιλογών, αφού δεν γίνεται καμία ουσιαστική προσπάθεια για αντιστροφή της τάσης.

Αυτή την πραγματικότητα, τα επιτελεία της Ευρωπαϊκής 'Ενωσης και της Ελληνικής Κυβέρνησης που πειθαρχούν, προσπαθούν να την προσεγγίσουν με την τακτική της αποτροπής των εκρήξεων. Δύο βασικούς τρόπους χρησιμοποιούν: α) Την προπαγάνδα και β) Το μοίρασμά της σε περισσότερους, ώστε να αμβλύνονται τεχνητά τα προβλήματα.

Το πείραμα της "VOLKSWAGEN", που επαινείται μέσα στη "Λευκή Βίβλο", σημαίνει: Μείωση των ωρών απασχόλησης, με ταυτόχρονη μείωση των αποδοχών και συνακόλουθα σπάσιμο της ασφαλιστικής προστασίας στη μέση. Ας ελπίσουμε, ότι όλα αυτά τα απερίγραπτα σχέδια, αντί να εκτονώσουν την κατάσταση, θα δημιουργήσουν περισσότερους πολέμιούς της. Και θα προσπαθήσουμε να γίνει κάτι τέτοιο, γιατί πρόκειται για μία μεγάλη πολιτική, οικονομική, κοινωνική απάτη!

Το πρόβλημα της ανεργίας δεν αντιμετωπίζεται με τέτοια μέτρα και μέσα. Ακόμα και ο Κέυνς δεν θα μπορούσε να σκαρφιστεί κάτι τέτοιο, όπως προτείνεται από τη "Λευκή Βίβλο". Για να είμαστε ακριβείς και αντικειμενικοί, το πρόβλημα ριζικά θα εκλείψει με την κατάργηση της εκμετάλλευσης ανθρώπου από άνθρωπο. Ωστόσο οι εργαζόμενοι πρέπει να αγωνίζονται για τον περιορισμό έστω του κακού. Αυτό μπορούν να το πετύχουν και υπάρχουν παραδείγματα τέτοιων επιτυχιών. Μόνο που δεν προέκυψαν από τους ψευδεπίγραφους "κοινωνικούς διαλόγους", από συμφωνίες του κωμικού σχήματος των "κοινωνικών εταίρων", αλλά με ενωτικούς αγώνες και επίμονες προσπάθειες και από τα κάτω και από τα πάνω.

Οι προτάσεις μας για μια αυτοδύναμη οικονομική ανάπτυξη είναι γνωστές και στην Κυβέρνηση. Δεν γίνονται δεκτές για εντελώς συγκεκριμένους λόγους. 'Ενας απ' αυτούς είναι, γιατί προσκρούουν στις επιλογές και αποφάσεις των πολυεθνικών της Ευρωπαϊκής 'Ενωσης. Αυτή είναι η αλήθεια. 

'Ομως, θα επιμείνουμε και θα συνεχίσουμε να υποστηρίζουμε, ότι πρέπει να εφαρμοσθεί μια τέτοια πολιτική οικονομικής ανάπτυξης.

Σχετικά με τους ανέργους, προτείνουμε:

α) Αόριστης διάρκειας στήριξη, επιδότηση των ανέργων και εκείνων που πρωτομπαίνουν στην παραγωγική διαδικασία και δεν βρίσκουν δουλειά. 'Οχι με αυτά τα τρίμηνα και τα εξάμηνα, γιατί ο άνθρωπος δεν ζει μόνο έξι μήνες. Μετά τι θα κάνει; Και:

β) Ασφαλιστική κάλυψη των ανέργων ώσπου να βρουν δουλειά. Δεν λέω να πάμε στα ανώτερα κλιμάκια του ΙΚΑ, αλλά στα κατώτερα κλιμάκια του ΙΚΑ. Να έχουν μία εγγύηση.

Τρίτον: Ενώ γίνεται ο χαμός, κυβερνητικοί παράγοντες, που μαθαίνουν "κουρείς στου κασιδιάρη το κεφάλι", ανακάλυψαν τα "τοπικά σύμφωνα απασχόλησης"! 'Οσο μπορέσαμε να καταλάβουμε, οι φαεινές τους βρήκαν την υποστήριξη ή την ανοχή -έτσι περίπου αντιληφθήκαμε- της πλειοψηφίας της ΓΣΕΕ!

Για την ιστορική αλήθεια μόνο θα πούμε, ότι ούτε αυτό το κατασκεύασμα των "τοπικών συμφώνων", είναι ντόπιο προϊόν. Από την "κουτοφραγκία" μας το έστειλαν και αυτό. 'Ετσι, για να ξέρουν και οι εργαζόμενοι τι έχουν να κάνουν. 'Εγινε σάλος στη Γαλλία με αυτά τα "τοπικά σύμφωνα".

Αυτά τα "σύμφωνα" είναι μία μορφή υλοποίησης των σχεδίων για το μοίρασμα της ανεργίας, για το μοίρασμα, δηλαδή, της εξαθλίωσης. Ποια είναι, ας πούμε, η πονηριά στην υπόθεση: Οι κυβερνητικοί παράγοντες προτείνουν το μέτρο, αλλά αυτό να έχει τη βούλα των λεγόμενων "κοινωνικών εταίρων" των διαφόρων περιοχών. Δηλαδή τη σφραγίδα της τοπικής μεγαλοεργοδοσίας, του κυβερνητικού τοπάρχη, του τοπικού κυβερνητικού συνδικαλιστή.

'Ετσι έχει η κατάσταση. 'Ολα τα άλλα είναι λόγια του "αέρα".

Με άνεση και καθαρή συνείδηση ασκούμε αυτήν την κριτική. Θα ήταν πράγματι προπαγανδιστικά κάπως πιο δυσχερής η θέση μας, αν η Κυβέρνηση πρότεινε δημοψηφίσματα πανεργατικά τοπικά. Και σ' αυτήν την περίπτωση, για λόγους αρχής θα πηγαίναμε κόντρα, αλλά δεν το επιχειρεί, γιατί έχει το φόβο μήπως υπάρξει αντίθετη άποψη στους εργαζόμενους. Και είναι προφανές, ότι θα υπάρξει αντίθετη άποψη από τους εργαζόμενους, γιατί κανείς δεν θέλει να μοιραστεί την εργασία του, τη φτώχεια του.

Τέλος, κύριε Πρόεδρε, θέλουμε να κάνουμε ένα σχόλιο για το λεγόμενο "κοινωνικό διάλογο" και θα ολοκληρώσω σε ένα λεπτό. Χρειάζονται συχνά αποκρυπτογράφοι για να μας πουν τι σημαίνουν ορισμένες λέξεις και φράσεις όπως τις διατυπώνουν οι κυβερνητικοί αρμόδιοι. Είπα πρωτύτερα για τους απασχολούμενους και για τους απασχολήσιμους. Οι κομμουνιστές δεν αρνήθηκαν ούτε αρνούνται το διάλογο. Τη φλυαρία και τα παραμύθια αποκρούουν. Και στην περίπτωση του ασφαλιστικού, των "τοπικών συμφώνων" κ.λπ., περί αυτού πρόκειται.

Κατά τη διάρκεια του Δεύτερου Παγκοσμίου Πολέμου και στη Διάσκεψη Κορυφής στην Τεχεράνη, λέγεται ότι ο Τσώρτσιλ πρότεινε να προστεθεί και τέταρτο μέλος στη Συνάντηση Κορυφής των τριών. Να είναι και ο Πάπας. Επίσης λέγεται, ότι ο Στάλιν τον ρώτησε: "Πόσες μεραρχίες έχει ο Πάπας..."

Αναφέραμε αυτό το παράδειγμα για να μην κοροϊδεύουμε τους εργαζόμενους. Διάλογος χωρίς "όπλα" δεν γίνεται. Μακάρι να μπορούσε, όμως, δεν είναι θέμα ευχής. Ζούμε σε μία ταξική κοινωνία και ο καθένας διαθέτει τα "όπλα" του. Η αστική τάξη με τον πανίσχυρο μηχανισμό της, με τα πάντα, και οι εργαζόμενοι μόνο με την ενότητα και τη δύναμή τους. 'Οποιος έχει μαχαίρι τρώει πεπόνι. Οι εργάτες πρέπει να κάνουν τα κουμάντα τους, για να έχουν μαχαίρι, γιατί στο τέλος δεν θα πάρουν τίποτα.

Επομένως και επειδή για δύο εκατονταετίες περίπου οι εργάτες, είτε ατομικά, στα πρώτα στάδια είτε συλλογικά, από τότε που κατακτήθηκε η συλλογική διαπραγμάτευση, κάθονταν στο τραπέζι του διαλόγου με την εργοδοσία και τις διάφορες κυβερνήσεις, αυτό το γεγονός, το γεγονός των "όπλων", είναι ένα το κρατούμενο. Αν έξω από την αίθουσα του "διαλόγου" δεν υπήρχαν εκείνοι, που στήριζαν τους συνδικαλιστές, το αποτέλεσμα, κατά κανόνα, ήταν μοιραίο σε βάρος του εργατικού κινήματος. Στην αντίθετη περίπτωση, αν στηρίζονταν δηλαδή και κάτω από ορισμένες προϋποθέσεις φυσικά, το αποτέλεσμα σε πολλές περιπτώσεις ήταν θετικό.

Αν έτσι έχουν τα πράγματα και επειδή "των φρονίμων τα παιδιά πριν πεινάσουν μαγειρεύουν", ας κάνουν ότι πρέπει εκείνοι, που θα διαπραγματευτούν ζητήματα τεράστιας σημασίας για τον εργάτη και υπάλληλο. 'Οχι στις συσκέψεις των συνδικαλιστών της ΠΑΣΚΕ. Μιλάω για το εργατικό κίνημα τώρα. Στην καλύτερη των περιπτώσεων, αυτοί που θα διαπραγματευθούν, θα κατορθώσουν, αν έχουν τέτοιους όρους, να μην περάσουνε αυτά τα μέτρα. Σε περίπτωση άμυνας θα μπορέσουν να αναχαιτίσουν το κακό. Σε αρνητική περίπτωση, θα αποκαλύψουν με ποιους έχουμε να κάνουμε.

(Στο σημείο αυτό ακούγεται ο προειδοποιητικος ήχος λήξης του χρόνου ομιλίας του κυρίου Αντιπροέδρου.)

Κλείνω, κύριε Πρόεδρε.

Το ζήτημα είναι πολύ σοβαρό για να παραμεριστεί από τις όποιες δευτερεύουσες αντιθέσεις υπάρχουν και είναι γνωστές μέσα στο εργατικό κίνημα. Ο καθένας μας θα κριθεί.

Στη δευτερολογία μας θα επιχειρήσουμε να καταθέσουμε ολοκληρωμένα τις προτάσεις του Κομμουνιστικού Κόμματος Ελλάδος και για την ασφάλιση και για τα άλλα ζητήματα.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι ο Πρόεδρος του Συνασπισμού της Αριστεράς και της Προόδου ορίζει ως Κοινοβουλευτικό Εκπρόσωπο το Βουλευτή Χαλκίδος κ. Ευάγγελο Αποστόλου.

Ο κ. Λεωνίδας Αυδής έχει το λόγο.

ΛΕΩΝΙΔΑΣ ΑΥΔΗΣ: Κύριε Πρόεδρε, θα ασχοληθώ με ένα ειδικό θέμα, με το θέμα της εισφοροδιαφυγής που συνάπτεται με την κατάσταση της κοινωνικής ασφάλισης. Κάποια άλλη 

Σελίδα 5422 

φορά θα μας δοθεί, νομίζω, η ευκαιρία να συζητήσουμε για την ανταγωνιστικότητα, για το ρόλο που παίζει στη σημερινή κοινωνία και για τους λόγους για τους οποίους έχει αναχθεί σε υπέρτατη αξία της κοινωνικής βαρβαρότητας που επικρατεί σήμερα.

Αυτό που πρέπει να ειπωθεί στη σημερινή συζήτηση είναι, ότι οι καπιταλιστές και οι κυβερνήσεις που τους εκφράζουν, επιχειρούν να αυξήσουν την ανταγωνιστικότητα των οικονομιών, που διευθύνουν ή που φέρονται ότι διευθύνουν, με τη συμπίεση κυρίως του άμεσου και του έμμεσου εργατικού κόστους. 'Εχουν την αίσθηση, ότι αυτός είναι ο καταλληλότερος τρόπος που θα μεγιστοποιήσει τα κέρδη των εργοδοτών. Η εισαγωγή των νέων τεχνολογιών, η άνοδος του επιπέδου μόρφωσης και τεχνικής εκπαίδευσης των εργαζομένων, η βελτίωση των όρων υγιεινής και ασφάλειας, όλα αυτά λησμονούνται σκόπιμα.

Είναι χαρακτηριστικό, ότι το κόστος εργασίας στην Ελλάδα είναι πολύ μικρότερο από το κόστος εργασίας των χωρών της Ευρωπαϊκής 'Ενωσης. Και όμως, δεν έρχεται πρώτη η Ελλάδα σε ανταγωνιστικότητα.

Το πρώτο πράγμα που πρέπει να αναρωτηθεί κανείς είναι αν υπάρχουν περιθώρια συμπίεσης του εργατικού κόστους, άμεσου η έμμεσου, στην Ελλάδα. Ο ελάχιστος μισθός είναι εκατόν τριάντα τρεις χιλιάδες εννιακόσιες ογδόντα δύο δραχμές, οι μέσες μηνιαίες καθαρές αποδοχές ενός εργαζόμενου είναι διακόσιες χιλιάδες, ενώ η στοιχειώδης διαβίωση μιας τετραμελούς οικογένειας, σύμφωνα με τη στοιχεία του ΙΝΚΑ, απαιτεί τριακόσιες εβδομήντα δύο χιλιάδες δραχμές μηνιαίως.

Αυτό το χαμηλό κόστος δείχνει, ότι το αίτημα της συμπίεσης του έμμεσου κόστους εργασίας είναι απλώς ένα αίτημα αύξησης των κερδών των εργοδοτών.

Πιστεύουμε, ότι ένας από τους τρόπους, με τους οποίους πρέπει να αναζητηθεί η βελτίωση των εσόδων της κοινωνικής ασφάλισης, είναι η καταπολέμηση, η μείωση της εισφοροδιαφυγής. 

'Ενας πρώτος τρόπος διάδοσης της εισφοροδιαφυγής είναι η μαύρη εργασία. Υπάρχει μαύρη εργασία και ημεδαπών και αλλοδαπών. 

Η μαύρη εργασία των ημεδαπών γίνεται, είτε κατά πλήρη απασχόληση είτε κατά μερική-συμπληρωματική. Το ξέρετε, ότι πολλοί εργαζόμενοι, με βάση αυτά τα στοιχεία, που παρέθεσα για το ύψος του εργατικού εισοδήματος, αναγκάζονται να κάνουν και δεύτερη δουλειά, μισή δεύτερη καμιά φορά, ολόκληρη δεύτερη άλλες φορές. Και γι'αυτές είναι συνηθέστατη η περίπτωση της εισφοροδιαφυγής της πλήρους.

Η μαύρη εργασία των αλλοδαπών: Είναι περίπου πεντακόσιες χιλιάδες οι αλλοδαποί που απασχολούνται παράνομα στην Ελλάδα. Και μπορούμε να πούμε, ότι η δρακόντεια, η φασιστική νομοθεσία που ισχύει για την παράνομη απασχόληση των αλλοδαπών, ευνοεί τελικά την εκμετάλλευση, ευνοεί αυτό το καθεστώς της δουλείας, υπό το οποίο εργάζονται οι αλλοδαποί. Κατά τη γνώμη μας πρόκειται για κρατική πολιτική. Το καθεστώς της παρανομίας κατά των αλλοδαπών είναι κρατική πολιτική, που στην καλύτερη περίπτωση τελείται δια παραλείψεως και όχι δια πράξεως.

Μία δεύτερη πηγή εισφοροδιαφυγών είναι οι διάφορες λανθάνουσες μορφές απασχόλησης. Πέρα από τη γενική εισφοροδιαφυγή, που γίνεται λόγω του νομικιστικού κριτηρίου της εξαρτημένης εργασίας -όπως ξέρετε, για τον προσδιορισμό της εξαρτημένης εργασίας και για τη διαφοροποίηση του εργάτη κ.λπ. από τον ελεύθερο επαγγελματία, επικρατεί το στοιχείο της νομικής εξάρτησης, αντί της οικονομικής, υπάρχει και η καταστρατήγηση της εργατικής νομοθεσίας με διάφορες ψευδεπίγραφες συμβάσεις έργου ή ανεξάρτητων υπηρεσιών.

'Οτι υπάρχει περιθώριο παρέμβασης κρατικής, είναι προφανές. Και θα μου επιτραπεί να θυμίσω, ότι πρώτο το κράτος καταστρατηγεί την κρατική νομοθεσία, προσλαμβάνοντας με ψευδεπίγραφες συμβάσεις έργου στο δημόσιο τομέα. Είναι γνωστό αυτό. 'Εχει καταγγελθεί. Υποτίθεται ότι υπάρχουν και ποινικές ευθύνες. 'Οπως όμως όλες οι παρανομίες, δεν καταστέλλεται και αυτή.

Μία τρίτη πηγή εισφοροδιαφυγής είναι η υπερωριακή εργασία και η υπερεργασία. Η συνηθέστερη περίπτωση υπερεργασίας και υπερωριακής εργασίας είναι η μη αμειβόμενη ή η αμειβόμενη με κάποιο ποσό, αλλά μη ασφαλιζόμενη. Και από εκεί υπάρχει ένα ευρύ πεδίο εισφοροδιαφυγής, το οποίο βέβαια δεν ωφελεί την κοινωνία, ωφελεί τους συγκεκριμένους εργοδότες, που προσφεύγουν σε αυτά τα συστήματα εργασίας. Η υπερωριακή εργασία και η υπερεργασία έχει και επίπτωση στο επίπεδο της απασχόλησης. Και αυτά είναι γνωστά, νομίζω, στους κυρίους Υπουργούς.

Η Κυβέρνηση οφείλει να λάβει πρόσφορα νομοθετικά μέτρα για την αντιμετώπιση της εισφοροδιαφυγής. Οφείλει να καταπολεμήσει τη μαύρη εργασία των οικονομικών μεταναστών με τη νομιμοποίησή τους, όμως και όχι με τρόπους, με τους οποίους θα καταστήσει ακόμη πιο ευάλωτη τη θέση τους. Και οφείλει επίσης να επαναφέρει στην Κεντρική Διοίκηση, τις Επιθεωρήσεις Εργασίας και να τις ενισχύσει, για να μπορούν αποτελεσματικά να κάνουν τον έλεγχο της όποιας εργατικής νομοθεσίας υπάρχει.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η Κυβέρνηση προσπαθεί να βρει ιδεολογήματα και τρόπους, μεθοδεύσεις αν θέλετε, για να υλοποιήσει την αντιλαϊκή της πολιτική. Στους συνδικαλιστές του ΠΑ.ΣΟ.Κ., για να τεκμηριώσει την κατευθυντήρια επιδρομή της Κυβέρνησης, αυτήν την επιδρομή, η οποία κατευθύνεται ουσιαστικά από την Ευρωπαϊκή 'Ενωση και που πιστά υλοποιεί, τι βρήκε να πει ο κ. Σημίτης; Θα το διαβάσω ακριβώς: "Στην εποχή μας έχει προκύψει ένα μεγάλο πολιτικό χρέος για όλους μας. Το χρέος της διαμόρφωσης μίας νέας ολοκληρωμένης πρότασης, που θα εμπνέει τον κόσμο της εργασίας." Και οι προτάσεις, που ακολούθησαν αμέσως, κύριοι συνάδελφοι, έδειξαν το πόσο υποτελής είναι η Κυβέρνηση στην εκπλήρωση αυτού του χρέους της στις εντολές των Βρυξελλών και πόσο στεγνά εκμεταλλεύεται την εξαθλίωση, που η ίδια έχει οδηγήσει τους εργαζόμενους, για να περάσει τις οδηγίες της "Λευκής Βίβλου" όσο το δυνατόν πιο ομαλά.

Υλοποιώντας, λοιπόν, το χρέος του ο κύριος Πρωθυπουργός, εξαπέλυσε μια πρωτοφανή επίθεση ενάντια στις εργασιακές σχέσεις και τα ασφαλιστικά δικαιώματα των εργαζομένων, δημιουργώντας πραγματικά εφιαλτικές προοπτικές για το μέλλον όλων των εργαζομένων, των συνταξιούχων, αλλά και των νέων.

Στήριγμα γι' αυτήν την πολιτική της, είναι οι βαστάζοι του συνδικαλιστικού κινήματος, το μαζικό κίνημα, αλλά και πολλοί εκπρόσωποι της Αυτοδιοίκησης που σαν Δούρειος 'Ιππος υπονομεύουν τις με αγώνα και αίμα κατακτήσεις των εργαζομένων.

Με το δήθεν κοινωνικό διάλογο και με πιλότο τα τοπικά σύμφωνα απασχόλησης, ζητάνε να αποδεχθούν οι εργαζόμενοι ότι δεν πρέπει να απαιτούν πλήρη απασχόληση, αλλά να συμφωνήσουν στη νομιμοποίηση της μερικής απασχόλησης, των ελαστικών μορφών απασχόλησης. Και όπως δήλωσε ο κύριος Πρωθυπουργός, στο εξής οι εργαζόμενοι θα απασχολούνται σε έναν ή περισσότερους εργοδότες, για λίγες ή πολλές ώρες και θα αμείβονται ανάλογα με τις ώρες εργασίας που θα εργάζονται.

Καλούνται, δηλαδή, οι εργαζόμενοι να αποδεχθούν ένα καθεστώς διαρκούς εργασιακής ανασφάλειας, ενώ οι εργοδότες θα αποφασίζουν πότε, ποιοί απ' αυτούς θα εργάζονται και για πόσο θα εργάζονται. Καλούνται, δηλαδή, οι εργαζόμενοι να κατανοήσουν ότι είναι προς το συμφέρον τους η κατάργηση των συλλογικών διαπραγματεύσεων, των όρων πώλησης της εργατικής τους δύναμης, πιλότος για την κατάργηση ουσιαστικά, του θεσμού των συλλογικών συμβάσεων εργασίας, καθώς και του θεσμού της Εθνικής Συλλογικής Σύμβασης Εργασίας, θεσμοί που κατοχυρώνονται από το Σύνταγμα και

Σελίδα 5423 

από τις Διεθνείς Συλλογικές Συμβάσεις. Και εμφανίζονται κύριοι συνάδελφοι, με περισσό θράσσος οι προτάσεις αυτές σαν έκφραση της σύγχρονης αριστεράς, ενώ αποτελούν την αιχμή του δόρατος της πολιτικής που προωθεί το μονοπωλιακό κεφάλαιο και όλους τους μηχανισμούς του Διεθνούς Νομισματικού Ταμείου, του ΟΑΣΑ, της Ευρωπαϊκής 'Ενωσης, και ιδιαίτερα εδώ την απαίτηση του ΣΕΒ.

Είναι επιλογές που με σαφήνεια διατυπώνει η "Λευκή Βίβλος" και υλοποιεί με κάθε μέσο η "σοσιαλιστική" και η νεοφιλελεύθερη κυβέρνηση του ΠΑΣΟΚ. Δικαίως διαμαρτύρεται το Κόμμα της Νέας Δημοκρατίας και λέει ότι της κλέβουν την πολιτική της.

Κύριοι συνάδελφοι, με πρόσχημα την αντιμετώπιση της ανεργίας και το δήθεν, εθελοντικό σχήμα σύμπραξης των τυπικών αρχών και των τοπικών, κοινωνικών και παραγωγικών φορέων, εισάγεται το όχημα με το οποίο επιχειρείται η αναδιοργάνωση των εργασιακών σχέσεων, στην αμφισβήτηση των εργατικών δικαιωμάτων.

'Εχουμε μείωση αποδοχών απ' αυτή που προβλέπουν οι συλλογικές συμβάσεις. 'Εχουμε μείωση των ωρών απασχόλησης, ελαστικοποίηση του ωραρίου, ανεξέλεγκτες απολύσεις κ.λπ., ενώ για τους επιχειρηματίες προβλέπονται: Χορήγηση δανείων με ευνοϊκούς όρους, εκπτώσεις στα δημοτικά τέλη, φορολογικές ελαφρύνσεις κ.λπ.

Πιλότος μεταξύ των επτά περιοχών είναι και η Μαγνησία, σ' αυτά τα τοπικά σύμφωνα απασχόλησης, που από ένα σημαντικό βιομηχανικό, εμπορικό, τουριστικό και πολιτιστικό κέντρο έχει οδηγηθεί στον πλήρη μαρασμό, από δική σας ευθύνη κύριοι της Κυβέρνησης, γιατί διοικείτε όλα αυτά τα χρόνια.

Η παραγωγική δομή του νομού μας, όπως και άλλων νομών έχει πια εξαρθρωθεί. Η ανεργία πήρε χαρακτηριστικά συμφοράς. Οι επαγγελματοβιοτέχνες, οι έμποροι καταστρέφονται, η μικρή και μεσαία αγροτιά ξεκληρίζεται. Το ίδιο συμβαίνει και με τις επτά περιοχές. Αφού οδηγήσατε με την πολιτική σας στην οικονομική και κοινωνική εξαθλίωση τους κατοίκους αυτών των περιοχών, αλλά και τις ίδιες τις περιοχές, τις χρησιμοποιείτε σαν πειραματόζωα σε ένα απάνθρωπο πείραμα που τις μετατρέπει σε γκέτο ενός εξευτελιστικά αμειβόμενου εργατικού δυναμικού, χωρίς δικαιώματα. Είναι περιοχές πάνω από τις οποίες πέρασε ο οδοστρωτήρας της ιδιωτικοποίησης και της αποδιάρθρωσης της παραγωγικής τους βάσης, της μακράς και εκτεταμένης ανεργίας.

Για το ΚΚΕ είναι καθαρό ότι η ανεργία δεν αντιμετωπίζεται, ούτε με το μοίρασμά της σε περισσότερους, ούτε με προνόμια σε μεγαλοεργοδότες ούτε, πολύ περισσότερο, με την κατάργηση θεμελιακών δικαιωμάτων των εργαζομένων.

Οι προτάσεις μας βέβαια, που τόσες φορές τις διατυπώσαμε, δεν χωράνε στην πολιτική σας. Να είστε βέβαιοι όμως ότι οι εργαζόμενοι καθημερινά αντιλαμβάνονται ποιος είναι με ποιον. Θα παλέψουν. Να είστε σίγουροι ότι θα ανατρέψουν αυτή σας την πολιτική. Είναι πολύ υπερήφανος ο Λαός μας, κύριοι συνάδελφοι, για να γίνει επαίτης.

ΠΡΟΕΔΡΕΥΩΝ(Νικόλαος Κατσαρός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κυρίες και κύριοι συνάδελφοι, η Κυβέρνηση στην προσπάθειά της να περάσει όσο γίνεται πιο εύκολα και ανώδυνα την ολοένα και πιο αντιλαϊκή πολιτική της, καλεί στα όπλα όλα τα μέσα και τις δυνάμεις της ιδεολογικής πίεσης και επηρεασμού του Λαού. Καταβάλλει κάθε δυνατή προσπάθεια να διασύρει τους αγώνες των εργαζομένων και να περιβάλλει την πολιτική της με φιλολαϊκό προσωπείο.

'Ετσι, στην πρόσφατη ομιλία του στην πολιτική εκδήλωση του τομέα συνδικαλισμού και μαζικών χώρων του ΠΑ.ΣΟ.Κ., ο κύριος Πρωθυπουργός, μεταξύ άλλων, είπε ότι το να επιχειρούμε την αντιμετώπιση αυτής της νέας κατάστασης με ιδεολογικά και πολιτικά εργαλεία που σχεδιάζονται στη βάση της μισής αλήθειας, είναι επιλογές που μοιραία θα ακυρώσουν τη δυνατότητα των σοσιαλιστών, των συνδικάτων και όλων των αριστερών σκεπτόμενων ανθρώπων να επηρεάσουν και να προσανατολίσουν σωστά την κοινωνία.

Να είσαστε βέβαιοι ότι η πολιτική αυτή σίγουρα θα ακυρωθεί, ακριβώς γιατί λέτε μισή αλήθεια, ή καλύτερα γιατί λέτε μισό ψέμα. Και αυτό γιατί γνωρίζετε πολύ καλά πως ολόκληρο το ψέμα δεν μπορεί να γίνει εύκολα πιστευτό. Γι'αυτό, άλλωστε, καταφεύγετε στη γνωστή και αγαπημένη μέθοδο του μισού ψέματος.

'Ετσι, λοιπόν, ο κύριος Πρωθυπουργός ισχυρίζεται, στην ίδια πάντα ομιλία, ότι καθώς αναπτύσσονταν οι οικονομίες των χωρών της Κεντρικής και Βόρειας Ευρώπης όλες τις προηγούμενες δεκαετίες, με πρωταγωνιστές τα συνδικάτα και τα προοδευτικά σοσιαλδημοκρατικά, σοσιαλιστικά και αριστερά κόμματα, οικοδομήθηκε στη γηραιά ήπειρο και όχι μόνο, το ευρωπαϊκό μοντέλο του Κράτους-Πρόνοιας.

Συνειδητά αγνοείται από τον κύριο Πρωθυπουργό ο ρόλος της Κοινότητας των σοσιαλιστικών χωρών που επηρέαζε τις εξελίξεις του κόσμου, γιατί με επιτυχία έλυσε τα προβλήματα εκείνα που απασχολούν τη συντριπτική πλειοψηφία των λαών και που πολύ συνοπτικά είναι: παιδεία, υγεία, απασχόληση, γειρατιά.

Η επιτυχής οικοδόμηση του σοσιαλισμού για πολλές δεκαετίες, μαζί με τους αγώνες και τις θυσίες των κομμουνιστών και των άλλων εργαζομένων, ήταν η κύρια αιτία που υποχρέωσε το μεγάλο κεφάλαιο σ'αυτές τις χώρες, καθώς και στον υπόλοιπο κόσμο σε παραχωρήσεις και μεταρρυθμίσεις προς όφελος της εργατικής τάξης και των άλλων εργαζομένων.

Η κατεδάφιση των κοινωνικών κατακτήσεων των εργαζομένων άρχισε με την αλλαγή του συσχετισμού των δυνάμεων, σε βάρος της Κοινότητας των σοσισιαλιστικών χωρών και της εργατικής τάξης και συνεχίζεται σήμερα.

'Ενα άλλο επιχείρημα που χρησιμοποιείται για τη δικαιολόγηση της αδικαιολόγητης πολιτικής σας είναι η επιστημονικοτεχνική πρόοδος. Ο κύριος Πρωθυπουργός τονίζει μάλιστα στην ομιλία του ότι στο βάθος του ορίζοντα αρχίζει να διαφαίνεται η υποκατάσταση του ανθρώπινου παράγοντα από τις σκεπτόμενες αυτόματες μηχανές. Και συνεχίζει: "Αν όμως ακολουθήσουμε την παράδοση της σοσιαλιστικής σκέψης" -επικαλείται και τη σοσιαλιστική σκέψη- "να στοχεύει και σε μακρινούς ορίζοντες, τότε θα πρέπει να βάλουμε και την αυτοματοποίηση στις προοπτικές μας".

Εδώ αγνοείται συνειδητά το γεγονός ότι η επιστημονικοτεχνική πρόοδος είναι δημιούργημα του ανθρώπου και συνεπώς, είναι κτήμα ολόκληρης της ανθρωπότητας. Είναι για τη βελτίωση και όχι για την επιδείνωση της ζωής του. Πολύ περισσότερο, δεν είναι για την αύξηση των κερδών και υπερκερδών των δισεκατομμυριούχων και τρισεκατομμυριούχων σε βάρος των εκατομμυρίων εργαζομένων του πλανήτη μας.

Καμιά επίτευξη της επιστήμης και της τεχνολογίας από μόνη της, χωρίς τον ανθρώπινο παράγοντα, δεν μπορεί να τεθεί σε λειτουργία. Με άλλα λόγια, τίποτε δεν μπορεί να υποκαταστήσει τον άνθρωπο. Γι'αυτό ας μη γίνεται προσπάθεια να χρησιμοποιηθεί η επιστημονικοτεχνική πρόοδος στο ιδεολογικό οπλοστάσιό σας και ως άλλοθι για την κατεδάφιση των κοινωνικών κατακτήσεων των εργαζομένων.

Σύμφωνα με μελέτες και εκθέσεις του Οργανισμού Ηνωμένων Εθνών, αλλά και επίσημων άλλων οργανισμών, η επιστημονικοτεχνική πρόοδος συμβάλλει αποφασιστικά στην αύξηση της παραγωγικότητας και του πλούτου. Το ζήτημα είναι, όμως, πού πάει αυτό το αποτέλεσμα, ποιός ωφελείται. Επίσημα στοιχεία λένε ότι οι πλούσιοι γίνονται πλουσιότεροι και οι φτωχοί φτωχότεροι. Σ'αυτήν την κατεύθυνση είναι υποταγμένη και η δική σας πολιτική. Να, γιατί εμείς αντιπαλεύουμε αυτήν την πολιτική, να, γιατί εμείς πιστεύουμε πως θα ακυρωθεί από την πάλη των εργαζομένων η πολιτική σας.

ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριοι συνάδελφοι, ό,τι κάνει η Κυβέρνηση στην ασφάλιση των εργαζομένων, το κάνει και στην ασφάλιση της υγείας. Παίρνει ό,τι μπορεί. 

Σελίδα 5424 

Είχα σκοπό να πω και τι δίνει, αλλά τίποτα δεν δίνει, γιατί ό,τι και αν παρέχει το παρέχει απ'αυτά που παίρνει. Επομένως, σε τελευταία ανάλυση παίρνει και αποδιαρθρώνει το σύστημα παροχής υπηρεσιών υγείας, αποδιαρθρώνει τα ταμεία υγείας των ασφαλισμένων. Πώς τα παίρνει:

Με τα νοσοκομεία. Ενώ παίρνει περισσότερους φόρους από τον Ελληνικό Λαό, περικόπτει τα λειτουργικά έξοδα των νοσοκομείων -είναι γραμμένο στον προϋπολογισμό- κατά τέσσερα δισεκατομμύρια κλπ.

Με τα εξωτερικά ιατρεία των νοσοκομείων. Πληρώνουν όσοι προσφεύγουν εκεί και για την απλή εξέταση και για τις εργαστηριακές εξετάσεις.

Με τα ανοικτά νοσήλια που σκέφτεται κλπ.

Με την παραπομπή των ασθενών από τα δημόσια νοσοκομεία σε ιδιωτικά διαγνωστικά κέντρα, αξονικούς τομογράφους, μαγνητικούς κλπ.

Με όλους αυτούς τους τρόπους απομυζάει -και με άλλους που θα πω παρακάτω- και από τα ταμεία των εργαζομένων, αλλά και από την τσέπη τους κατ'ευθείαν.

Αναγκάζει τους εργαζόμενους να προσφεύγουν στην ιδιωτική ασφάλιση υγείας. Οι παροχές της ιδιωτικής ασφάλισης υγείας ξέρετε ότι δεν είναι και για να τις συζητάει κανείς στα σοβαρά. 'Ενα πράγμα θα σας πω, ότι προτού ασφαλιστεί κάποιος του ζητάνε και ένα πιστοποιητικό ότι δεν είναι άρρωστος. Το ξέρετε αυτό όσοι ασχολείσθε με αυτό το πράγμα.

Θα ήθελα να πω δύο λέξεις αναφορικά με τα νοσοκομεία της περιοχής μου στα Γιάννενα, έναν άλλον τρόπο δηλαδή για το πως παίρνετε από τους εργαζόμενους. Αυτόν τον καιρό είναι γεμάτα τα νοσοκομεία από Αλβανούς πολίτες και δεν επιδοτούνται επιπλέον αυτά τα νοσοκομεία. Δεν έχουμε τη γνώμη να μην νοσηλευτούν οι άνθρωποι, αλλά για χατήρι της Ευρωπαϊκής 'Ενωσης, για χατήρι του Μπερίσα και για χατήρι της δικής σας πολιτικής, οι άνθρωποι αυτοί καταλήγουν τραυματίες στα Γιάννενα και δεν πληρώνει κανένας γι'αυτό. Πληρώνουν οι εργαζόμενοι.

Με το φάρμακο. Πανάκριβα είναι τα φάρμακα. Και εδώ παίρνουν ο βιομήχανος και οι πολυεθνικές με δύο τρόπους: Τα ακριβά φάρμακα επιβαρύνουν και τινάζουν στον αέρα τα ταμεία των ασφαλισμένων. Αλλά με το 25% που πληρώνουν οι ίδιοι ασφαλισμένοι από την τσέπη τους, χώνουν το χέρι και στην τσέπη την ίδια των εργαζομένων.

Θα ήταν ενδιαφέρον και θα το ζητήσουμε αυτό, να μας έλεγαν οι Υπουργοί πως βγαίνει αναλυτικά το κόστος αυτών των φαρμάκων. Δεν είναι όμως για σήμερα η συζήτηση αυτή.

Περιορίζετε τα φάρμακα με λίστες, με λίγα κουτιά, έτσι που να μην εξυπηρετούνται οι άνθρωποι. Και τα εισιτήρια που θα πλήρωνουν πάνω-κάτω και αυτά είναι κόστος για τον εργαζόμενο.

Ετοιμάζεσθε να πάρετε από τους δημόσιους υπάλληλους. Κυκλοφόρησε στον Τύπο ότι είναι πολλά τα έξοδα για την υγεία των δημοσίων υπαλλήλων, εκατόν εξήντα δισεκατομμύρια, και πρέπει να μειωθούν. Εμείς θα σας πούμε να τα αυξήσετε και να τα αξιοποιήσετε καλύτερα, γιατί μέχρι τώρα έχετε αφαιρέσει απ'αυτούς, όταν κρατάτε από το 1990 την ίδια αμοιβή γιατρού. Τους την έχετε αφαιρέσει στην πράξη.

Θα πείτε πως όπου να 'ναι φέρνετε το νομοσχέδιο για την υγεία. Μα, και με αυτό δεν κάνετε τίποτε άλλο από το να επιδεινώνετε την κατάσταση της υγείας των εργαζομένων. Θα μας δοθεί τότε η ευκαιρία να συζητήσουμε γι'αυτό.

Θα ήθελα να κλείσω με το εξής. Φυσικά, όταν αυξάνεται το κόστος των φαρμάκων δεν κατηγορούμε τον Υπουργό ότι παίρνει τα χρήματα αυτά. Τα παίρνει η πολυεθνική των φαρμάκων. 'Ομως, αν και παριστάνετε τους διαιτητές, παίζετε για την μία ομάδα. Και αυτό είναι βέβαιο. 'Ομως, οι εργαζόμενοι και τώρα και στο μέλλον πολύ περισσότερο θα ανατρέψουν αυτή την πολιτική και θα απορρίψουν και εσάς και τις πολυεθνικές.

ΠΡΟΕΔΡΕΥΩΝ (Νικόλαος Κατσαρός): Ο Υπουργός Εργασίας και Κοινωνικών Ασφαλίσεων κ. Παπαϊωάννου έχει το λόγο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, θεωρώ πολύ θετικό το γεγονός ότι σήμερα συζητάμε θέματα που είναι επίκαιρα. Σπάνια συμβαίνει στη Βουλή να υπάρχει αυτή η σύνδεση. Και δίνεται η ευκαιρία στην Κυβέρνηση από το πλέον επίσημο βήμα, το Βήμα της Εθνικής μας Αντιπροσωπείας, να ξεκαθαρίσει κάποια πράγματα, γιατί πολλή σύγχυση υπάρχει τον τελευταίο καιρό. Θα έλεγα ότι υπάρχει αποπροσανατολισμός από προβλήματα και θέματα που πρέπει να είναι στο κέντρο του προβληματισμού, από ζητήματα και θέματα που πρέπει να εμπλουτισθούν και από τη σύγχρονη σκέψη, και από τις σύγχρονες ανάγκες. Θα πρέπει να δώσουμε απαντήσεις, απαντήσεις μέσα από ένα γόνιμο και ουσιαστικό διάλογο χωρίς αυτός ο διάλογος -και αυτή αν θέλετε είναι η πρώτη απάντηση που δίνω στους κυρίους συναδέλφους- να αποτελεί για την Κυβέρνηση το άλλοθι της αναποτελεσματικότητας, το άλλοθι για να μην λαμβάνουμε εμείς ως εντολοδόχοι του Ελληνικού Λαού τις αποφάσεις που πρέπει να λαμβάνουμε.

Είναι φανερό, ότι πολλά από όσα είπαν οι αξιότιμοι κύριοι συνάδελφοι είναι κοινές διαπιστώσεις, κοινός τόπος. 'Ομως, είναι εξίσου φανερό ότι έχουμε διαφορετικές προσεγγίσεις όσον αφορά τις απαντήσεις που πρέπει να δοθούν στην επίλυση των προβλημάτων. Γιατί -ας μου επιτραπεί η έκφραση- κύριοι συνάδελφοι, αντλείτε επιχειρήματα σχετικά με τις διαδικασίες και τις μεθόδους από ένα παραδοσιακό σας οπλοστάσιο, το οποίο έχει ιστορικά αποδειχθεί ότι είναι αναποτελεσματικό, ότι δεν δίνει απάντηση στα μεγάλα προβλήματα, ότι δεν δίνει απάντηση σε ό,τι σήμερα απασχολεί την ελληνική κοινωνία.

Να προσθέσω ακόμη ότι αν για κάτι μπορεί κανείς να μεμφθεί την Αριστερά τα τελευταία χρόνια -και μέσα στην Αριστερά εμείς βάζουμε και το ΠΑ.ΣΟ.Κ., να μην γίνει κανένα λάθος- είναι ότι σταθήκαμε με αμηχανία μπροστά στις εξελίξεις που επήλθαν ως απόρροια των νέων τεχνολογιών. Σταθήκαμε, αλλά κυρίως σταθήκατε με αφοριστικές προσεγγίσεις στα ζητήματα της αγοράς, της παραγωγικότητας, του εκσυγχρονιμού και τόσων άλλων.

Αυτό είχε ως αποτέλεσμα να δώσετε έδαφος στον παγκόσμιο καπιταλισμό την ώρα που ήταν χρεωκοπημένος για να μπει άλλη μια φορά μπροστά από τις παγκόσμιες εξελίξεις και έτσι να καταρρεύσει ένα ολόκληρο οικοδόμημα, αυτό που συνηθίσαμε να λέμε σοβιετικό οικοδόμημα, με όλες τις συνέπειες και για τους εργαζόμενους και για τις μικρές χώρες.

Αυτήν την ώρα, λοιπόν, έχει διαμορφωθεί μία πραγματικότητα μέσα στην οποία κινούμαστε και παλεύουμε με δύσκολους όρους για να αρθρώσουμε το σύγχρονο αριστερό λόγο, τη σύγχρονη πρόταση που έχει στόχο πάνω απ'όλα να υπηρετήσει τους εργαζόμενους. Είμαι από εκείνους που σέβομαι την ιστορία και τους αγώνες του Κομμουνιστικού Κόμματος Ελλάδας και κυρίως τους αγώνες που έχουν δώσει πλάϊ στους εργαζόμενους και για τους εργαζόμενους. Θα σας παρακαλέσω, όμως, για άλλη μια φορά αυτό το δικαίωμα να μη το κρατάτε μόνο για τον εαυτό σας.

Εμείς είμαστε μια Κυβέρνηση που έχουμε συγκεκριμένες κοινωνικές αναφορές και υπηρετούμε συγκεκριμένους στόχους. 'Εχουμε διακριτές πολιτικές και από τις νεοφιλελεύθερες πρακτικές και από αυτό που διαχέεται από κάποιους σκοπίμως μέσα στην ελληνική κοινωνία ότι ξέρετε "όλοι τα ίδια είναι". Δεν είναι έτσι τα πράγματα.

Δεν θα σταθώ ασφαλώς στις θέσεις και στις απόψεις σας σε σχέση με τη "Λευκή Βίβλο" και σε σχέση με την Ευρωπαϊκή 'Ενωση. Αυτές είναι θεμελιακές διαφορές μας. Εκείνο που θέλω να πω εγώ και που πρέπει να το γνωρίζετε -πρέπει, όμως, να λέμε τα πράγματα όπως είναι- είναι ότι για μας τα ζητήματα της απασχόλησης και της ασφάλισης αποτελούν κάτι ξεχωριστό. Και τώρα εν όψει της διακυβερνητικής και των τελικών αποφάσεων εμείς προσπαθούμε να περάσουμε μία αντίληψη και θέσεις που να βάζουν τα ζητήματα της απασχόλησης, της υγείας, της κοινωνικής προστασίας σε ένα ξεχωριστό κεφάλαιο με ένα διαφορετικό τρόπο αντιμετώπισης 

Σελίδα 5425 

από πλευράς Ευρωπαϊκής 'Ενωσης.

Αυτές οι διαφορετικές πολιτικές μας κατατίθενται και αγωνιζόμαστε μέσα σε εκείνα τα πλαίσια με όσες δυνάμεις μπορούμε να έχουμε ως σύμμαχες προς αυτήν την κατεύθυνση. Και θέλω να πω από αυτό το Βήμα ότι τις δύο προηγούμενες ημέρες ήταν εδώ ο κ. Καμπάλιο, που είναι Γενικός Γραμματέας των Ευρωπαϊκών Συνδικάτων. Αναγνώρισε τις προσπάθειές μας και οι Ευρωπαίοι εργαζόμενοι πολλά έχουν εναποθέσει στην Ελληνική Κυβέρνηση για να παλέψει στα πλαίσια της Ευρωπαϊκής 'Ενωσης, για μια Ευρώπη που δεν θα στοχεύει μόνο στην οικονομική και νομισματική ένωση, αλλά κυρίως θα στοχεύει στα ζητήματα της πραγματικής σύγκλισης και της κοινωνικής συνοχής.

Θα μπω τώρα στα ζητήματα και θα παρακολουθήσω τη δική σας προσέγγιση ξεκινώντας από τα θέματα της κοινωνικής ασφάλισης. Η κατάσταση στο χώρο της κοινωνικής ασφάλισης είναι κρίσιμη. Η κρίση είναι βαθειά, σε όλα τα κράτη του κόσμου όσον αφορά στην κοινωνική ασφάλιση. Δεν είναι η ώρα να αναλύσουμε το ζήτημα. Είμαι από εκείνους που πιστεύουν ότι αν δεν πάρουμε μέτρα από τώρα, σε λίγα χρόνια -συμφωνώ με αυτό που είπε ο κ. Κωστόπουλος- η κρίση θα λάβει τις διαστάσεις εθνικού προβλήματος. Και αυτό το λέει ο Υπουργός μιας Κυβέρνησης που στη διάρκεια της θητείας της ή και για άλλη μια τετραετία, δηλαδή μέχρι το 2004, τα ασφαλιστικά μας ταμεία δεν θα έχουν σχεδόν κανένα πρόβλημα ή λίγα προβλήματα που θα μπορούν να ξεπεραστούν από τη διαχείριση για να πληρωθούν μισθοί και συντάξεις. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Επομένως, λοιπόν, αυτή τη στιγμή, χρειάζεται να προετοιμάσουμε αλλαγές, που θα αφορούν το μέλλον, το αύριο της κοινωνικής ασφάλισης, χωρίς να σημαίνει ότι δεν πρέπει και άμεσα με νομοθετικές παρεμβάσεις -και θα έλθω στα επί μέρους ζητήματα- να πάρουμε τρέχοντα μέτρα. Αυτή η προβληματική πρέπει να αναπτυχθεί.

Και πρέπει να τεκμηριωθεί μέσα από μία πρώτη συμφωνία, αρχών πάνω στις οποίες πρέπει να στηριχθεί το ασφαλιστικό σύστημα μελλοντικά.

Μέχρι τώρα στη Χώρα μας, κυριάρχησε το σύστημα που συνηθίζεται να ονομάζεται στη διεθνή ορολογία διανεμητικό. Βασικά στηρίζεται στις εισφορές των εργαζομένων και των εργοδοτών με μικρή κρατική ενίσχυση, με κάποιους κοινωνικούς πόρους - που όπως ξέρετε λίγα ταμεία τους έχουν- όχι όμως και το ΙΚΑ, που αποτελεί το βασικό ασφαλιστικό οργανισμό της Χώρας. Και βέβαια εάν κάποιος πάει να δει ένα διαφορετικό τρόπο χρηματοδότησης του κοινωνικοασφαλιστικού μας συστήματος, στα πλαίσια της σημερινής δομής του προϋπολογισμού, είναι φανερό ότι δε θα δώσει την απάντηση, όπως είπα, για το μέλλον. Δεν μπορεί να τη δώσει. 'Ετσι λοιπόν μπαίνει επιτακτικά το ζήτημα να ευαισθητοποιήσουμε την κοινωνία μας, προς την αποδοχή των νέων λύσεων, να πετύχουμε συμφωνία και με τους κοινωνικούς εταίρους. Γιατί όχι, κύριοι συνάδελφοι του ΚΚΕ; Στους κοινωνικούς εταίρους πρωτεύοντα και προεξέχοντα ρόλο έχουν οι ίδιοι οι εργαζόμενοι, μέσα απο τις θεσμικές τους εκφράσεις, την ενότητα των οποίων όλοι πρέπει να υπερασπιστούμε. Δεν υπάρχουν στα πλαίσια των εργαζομένων ανάλογα με την κομματική τοποθέτηση του κάθε εργαζόμενου, οι φωτισμένοι ή οι πρωτοπόροι. Σε τελευταία ανάλυση, βασική αρχή της Δημοκρατίας είναι ότι όταν οι λίγοι έχουν άδικο, οι πολλοί έχουν δίκιο. Στη βάση αυτή, πρέπει να συμφωνήσουμε σε γενικές αρχές που θα διέπουν τις επιθυμητές αλλαγές στο ασφαλιστικό σύστημα. Η Κυβέρνηση έχει προτάσεις, τις έχει καταθέσει ως αρχές και στις προγραμματικές δηλώσεις της Κυβέρνησης. Από κει και πέρα όμως και αυτές οι προτάσεις είναι ανοικτές στο διάλογο. Πρέπει να απαντήσουμε με νηφαλιότητα και ψυχραιμία, όχι κάτω απο λογικές πιέσεων και εκβιασμών των οποιωνδήποτε ισχυρών ομάδων ή κάτω από λογικές επιφανειακών προσεγγίσεων και λαϊκισμού, "δίκιο έχετε και εσείς στην ΟΤΟΕ, δίκιο έχετε και εσείς στη ΔΕΗ, δίκιο έχετε και εσείς στους δικηγόρους, δίκιο έχετε και εσείς στους γιατρούς, δίκιο έχετε και εσείς στο ΙΚΑ". Ε, δε γίνεται. Μιλάω για το ασφαλιστικό σύστημα της Χώρας.

Κατά συνέπεια, αυτά τα ζητήματα πρέπει να μπουν όλα στο τραπέζι του διαλόγου με γνώμονα τη γνώση πάνω απ'όλα. Η γνώση προέχει ώστε να υπάρξει μια συμφωνία στην αφετηρία, είναι ή δεν είναι έτσι τα πράγματα; Από κει και πέρα, πρέπει να δούμε την οργάνωση του συστήματος, τη μορφή, τον αριθμό των φορέων, την εποπτεία, τον τρόπο διοίκησης, τον τρόπο λειτουργίας, να αμβλύνουμε σταδιακά τις μεγάλες ανισότητες που υπάρχουν. Μεταρρύθμιση θα κάνουμε. Δεν μπορεί κανένας να μπει δυναμικά και να πει τα ακυρώνω ή τα αναιρώ. Θα σας θυμίσω ότι άλλες χώρες νομοθέτησαν σε σχέση με ζητήματα κοινωνικής ασφάλισης και μετά μία δεκαετία-δεκαπενταετία, γι' αυτό πολλές φορές αναγκαζόμαστε και αναγκάζομαι να λέω ότι δεν θα αιφνιδιάσουμε κανέναν. Ο προγραμματισμός ζωής είναι μία πολύ δύσκολη υπόθεση, να πεις δηλ. στον άλλο ότι σε τέσσερα-πέντε χρόνια σου αλλάζω τη ζωή σου, όπως την είχε εκείνος προγραμματίσει. Ας δούμε τα ζητήματα της επικουρικής ασφάλισης. Δεν είναι τόσο εύκολη η προσέγγιση, κύριε Κωστόπουλε, το 20%. Είναι διαφορετικό το 20% σε σχέση με το επικουρικό του ΤΕΑΜ-ΙΚΑ και διαφορετικό το 20% όταν αφορά τα ταμεία ενδεχομένως των αυτοαπασχολουμένων κ.λπ. Δεν είναι στην ίδια λογική. Πρέπει να δούμε τα ζητήματα της απασχόλησης των συνταξιούχων, όταν έχουμε αυτή την ανεργία. Πρέπει να δούμε τα ζητήματα των οικογενειακών επιδομάτων, όπως πολύ σωστά είπατε, της εισφοροδιαφυγής. Και θα συμφωνήσω ότι το θέμα της εισφοροδιαφυγής είναι μέγα και δεν μπορούμε να περιμένουμε. Και εμείς πολύ σύντομα με ένα πολυνομοσχέδιο που θα φέρουμε, σε σχέση με ζητήματα κοινωνικής ασφάλισης, θα προσπαθήσουμε να το αντιμετωπίσουμε όσο γίνεται. Γνωρίζετε και γνωρίζουμε τις αδυναμίες των εισπρακτικών ελέγχων. Είναι μεγάλο το ζήτημα, έχει αναγορευθεί σε κεντρικό αυτήν την περίοδο. Εδώ εντάσσονται και οι επιθεωρήσεις εργασίας. Και βέβαια πρέπει να δούμε και το ρόλο της ιδιωτικής ασφάλισης ως συμπληρωματικής. Είναι μία πραγματικότητα. Θα την αναγνωρίσουμε;

Και δεν καταλαβαίνω σε τι ενόχλησε η προχθεσινή ομιλία του Πρωθυπουργού, όταν εκείνο που έκανε -και αυτός ήταν ο στόχος- ήταν να θέσει τα ζητήματα στην ελληνική κοινωνία, να αποτυπώσει την υπάρχουσα κατάσταση και να καλέσει όλους να ξεκινήσουμε ένα γόνιμο, νηφάλιο, ψύχραιμο διάλογο και να καταλήξουμε σε αποτελέσματα όσο γίνεται το δυνατόν συντομότερο.

Από κει και πέρα, όπως είπα και θα το επαναλάβω για άλλη μια φορά, για μας ο διάλογος δεν θα αποτελεί το άλλοθι του να προχωρούμε.

Προχωρήσαμε όπως είδατε, και με το νομοσχέδιο σε σχέση με τον ΟΓΑ και σε σχέση με τη λίστα φαρμάκων και με τόσα άλλα. Αυτά θα γίνονται και πάλι μέσα από διαβουλεύσεις, μέσα από συνεννόηση στην Εθνική μας Αντιπροσωπεία, μέσα από διαβούλευση με τους κοινωνικούς εταίρους.

Θα πάω τώρα στο ζήτημα της απασχόλησης και της ανεργίας.

Κοινός είναι ο τόπος ότι οι διαπιστώσεις είναι δραματικές.

Ο αριθμός των ανέργων είναι ιδιαίτερα υψηλός και εγώ θα συμφωνήσω μαζί σας δε θα μειωθεί η ανεργία. Και αν μειωθεί, θα μειωθεί ελάχιστα. Δεν έχει καμία αξία αν το 9,6% γίνει 9,2%, ή ενδεχόμενα το 9,6% γίνει 9,8%. Και δεν έχει σημασία, γιατί το ποσοστό παραμένει ιδιαίτερα υψηλό.

Και βέβαια επειδή συμφωνώ με τον κύριο συνάδελφο ότι κέντρο βάρους πρέπει να είναι ο άνθρωπος, ο κάθε άνεργος όταν έρχεται ιδιαίτερα στο γραφείο σου, όταν είναι μπροστά σου, είναι 100% άνεργος. Δεν τον ενδιαφέρει άν είναι 9,6% ή 7,5%. Και όταν θέλεις να υπηρετήσεις τον άνθρωπο -και πιστεύω γι' αυτό είμαστε στην πολιτική- πρέπει να δίνεις συνέχεια μία μάχη προς αυτήν την κατεύθυνση.

Αλλά οι διαπιστώσεις δεν αφορούν μόνο τη Χώρα μας, αφορούν όλο τον κόσμο, όχι την Ευρώπη μόνο. Πέστε μου μια χώρα αυτή τη στιγμή, η οποία να έχει δώσει απάντηση στο πρόβλημα της ανεργίας και της απασχόλησης. Και είναι 

Σελίδα 5426 

φανερό ότι η μείωση της ανεργίας -γιατί πρέπει να μιλάμε με ρεαλισμό και όχι κάθε φορά με το επιθυμητό- προϋποθέτει πολλά πράγματα. Πάνω απο όλα προϋποθέτει αναπτυξιακή διαδικασία μακράς διάρκειας. Ξέρετε ότι έχουμε τους υψηλότερους ρυθμούς ανάπτυξης, αυτή τη στιγμή είμαστε πάνω απο το μέσο όρο των χωρών της Ευρωπαϊκής 'Ενωσης. Και αυτό είναι για τρία - τέσσερα χρόνια. Δεν αρκεί. Πρέπει και να αυξηθεί ο ρυθμός ανάπτυξης και να διαρκέσει πολύ, ώστε να υπάρξει θετικό μακροοικονομικό περιβάλλον, για να γίνουν οι επενδύσεις που είναι το κλειδί, για να έχουμε μόνιμες θέσεις απασχόλησης. Και από την άλλη μεριά, πέρα από αυτό, είναι φανερό ότι χρειάζεται να γίνουν και αλλαγές, μεταρρυθμίσεις στην αγορά εργασίας. Υπάρχει μία διαπίστωση στην ελληνική πραγματικότητα. Την αγνοείτε αυτή;

Υπάρχει κατ' αρχήν σήμερα μια σοβαρή αναντιστοιχία μεταξύ προσφοράς και ζήτησης προσόντων, για πάρα πολλά επαγγέλματα. Διαβάστε τις εφημερίδες. Ολόκληρη σελίδα -να μην αναφέρω εφημερίδα- ζητούν, ζητούν και δε βρίσκουν. Και βέβαια το μεγάλο πρόβλημα υπάρχει στους ανειδίκευτους εργάτες, κάθε μέρα πολλά παραγωγικά άτομα μετατοπίζονται εκτός των τειχών της εργασίας. 

Είπε ο Πρωθυπουργός προχθές, ότι πρέπει να διαμορφώσουμε 'Ελληνες πολίτες εργαζόμενους, απασχολήσιμους και έδωσε και τη διευκρίνιση -και απορώ γιατί δεν μένετε σε αυτό το ζήτημα- ότι οι 'Ελληνες πρέπει αυτή τη στιγμή να δώσουμε προτεραιότητα στο μεγάλο ζήτημα της δια βίου εκπαίδευσης και κατάρτισης, ώστε να μπορούμε να ενταχθούμε στην αγορά εργασίας, γιατί ο παραδοσιακός τρόπος όπου κάποιος ξεκινάει ένα επάγγελμα από τα είκοσι χρόνια του και πρέπει να το διατηρεί μέχρι τα εξήντα ή τα εξήντα πέντε του χρόνια τελείωσε. Αρκεί να σας πω, ότι σύμφωνα με τις εκτιμήσεις που υπάρχουν σήμερα σε δέκα χρόνια το 80% των τεχνολογιών που χρησιμοποιούνται θα έχουν ξεπεραστεί, θα έχουν αντικατασταθεί από άλλες. Και εμείς τα χρόνια που πέρασαν, ελάχιστα κάναμε -και εδώ εμπεριέχεται και το στοιχείο της αυτοκριτικής- σε σχέση με το ζητούμενο, που είναι η αναβάθμιση του ανθρώπινου δυναμικού.

'Ετσι, για μας αυτήν την ώρα, κύριοι συνάδελφοι, η δια βίου εκπαίδευση και κατάρτιση γίνεται κεντρικός στόχος της πολιτικής μας. Και πρέπει να αντιστρέψουμε αυτήν την αρνητική σχέση μεταξύ τεχνολογίας και απασχόλησης με το μικρότερο δυνατό κόστος και στο λιγότερο δυνατό χρόνο.

Επομένως λοιπόν, τα νέα επαγγέλματα, εκ των πραγμάτων αξιώνουν και νέες εργασιακές σχέσεις. Δεν γίνεται διαφορετικά. Να αναφερθώ στην τηλεργασία;

Διάβασα προχθές κάτι και τρόμαξα. Σήμερα φορτώνουν από την Αμερική ολόκληρα αεροπλάνα με στοιχεία, τα στέλνουν στις Φιλιππίνες που είναι χαμηλό το κόστος, πληκτρολογούνται εκεί τα στοιχεία και το βράδυ μέσω Ιnternet τα έχουν στη διάθεσή τους, γιατί εκεί το κόστος εργασίας είναι δύο δολάρια την ημέρα. Η παραδοσιακή μισθωτή εργασία που είχε συγκεκριμένο χώρο, χρόνο εκτέλεσης και εργοδότη, αλλάζει. Και αυτό βέβαια λειτουργεί και σε βάρος του ασφαλιστικού συστήματος. Γιατί μία από τις κρίσεις του ασφαλιστικού συστήματος, πέρα από το δημογραφικό είναι ότι το παραδοσιακό Μοντέλο εργασίας δεν είναι συμβατό με μια βιώσιμη κατάσταση του ασφαλιστικού συστήματος. Αυτά τα ζητήματα δεν θα τα προσεγγίσουμε;

'Οχι, κύριοι του Κομμουνιστικού Κόμματος και αγαπητοί συνάδελφοι, τέτοιου είδους αφορισμοί ότι: "Το ΠΑΣΟΚ κατά των εργασιακών σχέσεων". Εμείς δεν καταργήσαμε το ν. 330; Εμείς δεν έχουμε σήμερα θεσμοθετήσει στη Χώρα μας, ως ΠΑΣΟΚ, την πλέον φιλεργατική νομοθεσία; Οι δικοί σας φορείς όμως μας κατηγορούν ανεξάρτητα από το έργο μας ή τα αποτελέσματα, δικαιολογούν έτσι το ρόλο τους, κάνουν αντιπολίτευση, ας λένε λοιπόν ό,τι νομίζουν.

Εμείς δεν τα κάνουμε αυτά. Και τότε καταψηφίζατε αυτούς τους νόμους -αν θυμάμαι καλά, όταν ψηφίζαμε το ν. 1264/82 και τόσα άλλα. Και σήμερα τους υπερασπίζεστε. Καλά κάνετε. Και κάποιες φορές μιλάμε χωρίς γνώση.

'Ακουσα πολλούς να λένε ότι θα φέρει το ΠΑΣΟΚ τη μερική απασχόληση. Μα, υπάρχει μερική απασχόληση στη Χώρα μας. Είναι θεσμοθετημένη.

'Ακουσα αυτόν τον καιρό να λένε ότι έχουμε μείωση του μη μισθολογικού κόστους εργασίας. Ναι. Αυτό σημαίνει όμως, ότι θα μειώσουμε τις εισφορές της κοινωνικής ασφάλισης κ.λπ.; 'Οχι. Το ζήτημα είναι, όταν θέλεις να κάνεις μια πολιτική για να προσλάβεις, παραδείγματος χάριν, νέους ανθρώπους -όπου το πρόβλημα είναι οξυμμένο, εντονότατο, γιατί οι νέοι άνθρωποι είναι σήμερα που πληρώνουν το κόστος όλης αυτής της εξέλιξης περισσότερο από κάθε άλλον- μπορεί να έρθει το κράτος μέσα από πολιτικές και να πει ότι για να είμαστε ανταγωνιστικοί, μέρος του μη μισθολογικού κόστους, το καταβάλλουν κάποιοι λογαριασμοί, είτε το ίδιο το κράτος, είτε πόροι της Ευρωπαϊκής 'Ενωσης, είτε κοινοί λογαριασμοί που υπάρχουν στα πλαίσια του Οργανισμού Απασχόλησης Εργατικού Δυναμικού κ.λπ.

Και είμαι από εκείνους, που και εγώ και στο σύνολό της η Κυβέρνηση -και μου δόθηκε πάλι η ευκαιρία χθες να το πω- δεν αφορίζουμε το κόστος εργασίας. Δεν έχουμε πει ότι φταίει για τη μη ανταγωνιστικότητα της ελληνικής οικονομίας το κόστος εργασίας. Πότε το είπαμε αυτό; Πού ακούστηκε αυτό; Γι'αυτό είπαμε ότι το ζήτημα που μπαίνει στον κοινωνικό διάλογο είναι πακέτο: Ανταγωνιστικότητα-Ανάπτυξη-Απασχόληση.

Το ζήτημα, όμως, της απασχόλησης μπαίνει στη λογική, πρώτον, να δούμε τι θα κάνουμε για να καταπολεμήσουμε την ανεργία και δεύτερον, να προστατεύσουμε επί της ουσίας τα δικαιώματα των εργαζομένων, σε μία προοπτική που έρχεται ενόψει των αλλαγών, γιατί δεν μπορούμε να μείνουμε πίσω από τις εξελίξεις. Γιατί αν μείνουμε πίσω από τις εξελίξεις, θα κινδυνεύσει και αυτή η Χώρα, όπως σας έφερα το παράδειγμα, να χρεωκοπήσει.

Υπάρχουν, λοιπόν, δύο τρόποι προς αυτήν την κατεύθυνση: 'Η να έρθει απευθείας η Κυβέρνηση και να πει "φέρτε ένα νομοσχέδιο στη Βουλή, το ψηφίζω και γίνεται ο διάλογος εδώ" -και βέβαια αυτή θα είναι η απόληξη- ή ακολουθείται η διαδικασία του κοινωνικού διαλόγου. Δεν ξέρω γιατί δεν σας αρέσει ο όρος. Εγώ πιστεύω ότι πρέπει να γίνει ένας βαθύτατα πολιτικός διάλογος μαζί με τον κοινωνικό διάλογο, είτε στα πλαίσια της Κοινοβουλευτικής Επιτροπής, είτε εδώ στην Εθνική Αντιπροσωπεία, πριν καταλήξουμε, για να απαντήσουμε με σοβαρότητα και υπευθυνότητα.Και με βάση τη δική μας ιδεολογία και το δικό μας πρόγραμμα -γιατί σας είπα ότι την τελική ευθύνη εμείς θα την έχουμε ως Κυβέρνηση- πέρα όπως είπα, από επιφανειακές προσεγγίσεις, να δώσουμε απάντηση στα προβλήματα. 

'Εχω τοποθετηθεί στο ζήτημα ότι σε πολλές χώρες, στις οποίες επιδιώχθηκε, έγιναν προσαρμογές στους κανόνες λειτουργίας της αγοράς, με σημείο αναφοράς τη μείωση μισθών και τη μείωση χρόνου. Η εκτίμησή μας είναι ότι αυτές οι προσεγγίσεις, ανεξάρτητα αν μπαίνουν από κάποιους, δεν οδήγησαν σε θετικά αποτελέσματα. Παρά τα πρωτοσέλιδα, που είδα χθες σε κάποιες εφημερίδες, ότι ο Υπουργός Εργασίας εισηγείται μείωση των ωρών εργασίας και μείωση των μισθών, η προσωπική μου η συνολική εκτίμηση είναι ότι τέτοιου είδους προσεγγίσεις όπου επιχειρήθηκε δεν οδήγησαν στους στόχους που είχαν τεθεί.

'Ακουσα και ακούω πολλά σχετικά με τα τοπικά σύμφωνα απασχόλησης. Δεν γνωρίζετε ότι, στη Χώρα μας υπάρχουν περιοχές που έχουν χαρακτηριστεί ως θύλακες ανεργίας, όπου η ανεργία είναι σε υψηλά επίπεδα; Από πού βγαίνει το συμπέρασμα ότι τα τοπικά σύμφωνα απασχόλησης θα καταργήσουν τις εθνικές συλλογικές συμβάσεις; Ειλικρινά, από πού βγαίνει; Μπήκε ποτέ τέτοιο θέμα; Μιλάμε για συμπληρωματικές δράσεις. Και είναι αυτονόητο ότι τα τοπικά σύμφωνα απασχόλησης θα λάβουν υπ'όψη τους κατ'αρχήν τις συλλογικές συμβάσεις και τους νόμους του κράτους που ισχύουν. Και επειδή υπάρχει ένας λογαριασμός -αποπληθωριστή τον λένε στα πλαίσια της Ευρωπαϊκής 'Ενωσης- υπάρχουν κάποιοι πόροι προς αυτήν την κατεύθυνση και αναφέρονται σε τέτοιου είδους παρεμβάσεις, έ, να μην τις αξιοποιήσουμε; Είναι κακό 

Σελίδα 5427 

ότι οι τοπικές κοινωνίες θα μπουν στα προβλήματα που αντιμετωπίζει η κάθε περιοχή; Και γιατί η τοπική κοινωνία είναι ο μεγαλοβιομήχανος της περιφέρειας και δεν είναι το εργατικό κέντρο της περιφέρειας; Γιατί όταν και εγώ και ο Υφυπουργός και όσοι πάμε για να ενισχύσουμε αυτό το θεσμό, η παρουσία μας ξεκινά από τα εργατικά κέντρα; Δεν είναι τα εργατικά κέντρα οι επίσημοι εκφραστές των εργαζομένων στην περιφέρεια;

Μπήκαν πολλά θέματα, αλλά υπάρχει βέβαια και ο χρόνος της δευτερολογίας μας.

Εγώ, κύριοι συνάδελφοι, ξεκινάω από μία αρχή: 'Οτι σήμερα κανένας δεν μπορεί να κοροϊδέψει κανέναν. 'Αρα αυτά που άκουσα για πονηριές ή κουτοπονηριές κ.λπ., είναι έξω από την κουλτούρα μου, έξω από τη λογική και τη δική μου και όλων μας, πιστεύω. Εκείνο που χρειάζεται είναι να αρθρώσουμε υπεύθυνο λόγο, πρόταση, μετά από γνώση σε όλα αυτά τα ζητήματα τα οποία σήμερα συζητάμε. O κοινωνικός διάλογος είναι στο οπλοστάσιο μας.

Πριν κλείσω, θα ήθελα να δώσω μία απάντηση στο ξεχωριστό θέμα που συνδέεται με όλα τα άλλα, που έχει να κάνει με αυτό που είπε ο κ. Αυδής, τη μαύρη εργασία -δεν μου αρέσει τόσο ο όρος- το μετανάστη κ.λπ. και έχω ενημερώσει...

ΟΡΕΣΤΗΣ ΚΟΛΟΖΩΦ: Δεν υπάρχει άλλος όρος, κύριε Υπουργέ. Ρωτήστε και τους συναδέλφους σας.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Εντάξει, μπορεί να μην υπάρχει, έχετε δίκιο.

Εκείνο που θέλω να πω είναι το εξής: Το πρόβλημα των μεταναστών είναι τεράστιο στη Χώρα μας. Πρόκειται περί ανθρώπων που έρχονται να βρούν μια δουλειά, μια θέση στον ήλιο. Οι περισσότεροι είναι οικονομικοί μετανάστες, να μην γίνει κανένα λάθος. Πρέπει να αντιμετωπίσουμε το πρόβλημα και στη βάση του ανθρωπισμού και στη βάση της οργάνωσης της αγοράς εργασίας στη Χώρα μας. 

'Ηδη έχουμε επεξεργαστεί δύο προεδρικά διατάγματα με βάση το νόμο του Αυγούστου του 1996 που προέβλεπε αυτή τη διαδικασία, μέσα από έναν ευρύτατο διάλογο και είμαι στην ευχάριστη θέση να σας πω ότι σε λίγες μέρες αυτά τα Διατάγματα θα τα συζητήσουμε και στην αρμόδια Κοινοβουλευτική Επιτροπή. Θέλω να ακούσω και να λάβω σοβαρά υπόψη όλες τις προτάσεις των πολιτικών Κομμάτων και βέβαια και στο Υπουργικό Συμβούλιο, πριν γίνουν Νόμος του κράτους.

(Στο σημείο αυτό την Προεδρική ' Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Το εγχείρημα είναι μεγάλο. Κεντρική ιδέα του εγχειρήματος είναι να αντιμετωπίσουμε το πρόβλημα στη βάση της εργασίας, γι' αυτό και ο φορέας υλοποίησης αυτής της προσπάθειας είναι ο Οργανισμός Απασχόλησης Εργατικού Δυναμικού. Θα έχω και μία συνάντηση με τους Νομάρχες, γιατί πιστεύω ότι πρέπει να μπει μέσα και η Νομαρχιακή Αυτοδιοίκηση, για να δώσουμε μία χωρίς όρους και προϋποθέσεις, κατ' αρχήν, άδεια προσωρινής παραμονής για εννέα έως δώδεκα μήνες σε όλους όσους είναι στη Χώρα μας, για να μπορούν να κινούνται ελεύθερα και να προγραμματίζουν τη ζωή τους και μετά μία μακρότερης διάρκειας άδεια και θα συζητήσουμε ποιο θα είναι το χρονικό διάστημα. Μπορεί να είναι μέχρι τρία ή πέντε χρόνια, με διάφορες αποκλίσεις, με βάση τις δυνατότητες που οι ίδιοι έχουν. Η πολιτεία μπορεί να τους προσφέρει όχι μόνο συνολική απασχόληση, αλλά και μερική απασχόληση και δυνατότητες ένταξης, όσο γίνεται χωρίς δεσμεύσεις, στην αγορά εργασίας, χωρίς λογικές αστυνόμευσης, χωρίς λογικές εκμετάλλευσης.

Είπα ότι το εγχείρημα είναι δύσκολο. Χρειάζεται τη στήριξη όλων, τη μεγαλύτερη δυνατή συναίνεση, γιατί οι περισσότεροι από αυτούς τους ανθρώπους ζουν σε μία γκρίζα ζώνη εκμετάλλευσης, εκφοβισμού και φοβίας -η ζωή τους έχει φέρει σ' αυτήν τη θέση- και νομίζω ότι με την ευθύνη που διακρίνει την Εθνική μας Αντιπροσωπεία, όλα τα πολιτικά Κόμματα, ένα τέτοιο εγχείρημα, που ξεπερνά τις λογικές του όποιου κόμματος, θα βρει την ανταπόκριση και την στήριξη όλων σας.

Σας ευχαριστώ.

ΠΡΟΕΔΡΕΥΩΝ(Παναγιώτης Σγουρίδης): Ευχαριστούμε τον κύριο Υπουργό.

Ο κ. Κολοζώφ, Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.

ΛΕΥΤΕΡΗΣ ΠΑΓΕΩΡΓΟΠΟΥΛΟΣ: Κύριε Πρόεδρε, εγώ πρέπει να μιλήσω.

ΠΡΟΕΔΡΕΥΩΝ(Παναγιώτης Σγουρίδης): 'Οχι, κανονικά πρέπει να μιλήσει ο κ. Κολοζώφ.

ΟΡΕΣΤΗΣ ΚΟΛΟΖΩΦ: Δεν πειράζει, κύριε Πρόεδρε.

ΠΡΟΕΔΡΕΥΩΝ(Παναγιώτης Σγουρίδης): 'Οχι, εσείς πρέπει να μιλήσετε, κύριε Κολοζώφ. Μετά είναι η Νέα Δημοκρατία, μετά ο Συνασπιμός και μετά το ΔΗ.Κ.ΚΙ.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Εχετε δίκαιο, κύριε Πρόεδρε, είναι το επερωτών Κόμμα. 

ΠΡΟΕΔΡΕΥΩΝ(Παναγιώτης Σγουρίδης): 'Εχετε κάνει και Κοινοβουλευτικός Εκπρόσωπος, κύριε Παπαγεωργόπουλε, επί τρισήμισι χρόνια.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εντάξει, δε θα τα χαλάσουμε.

ΠΡΟΕΔΡΕΥΩΝ(Παναγιώτης Σγουρίδης): Ορίστε, κύριε Κολοζώφ, έχετε το λόγο.

ΟΡΕΣΤΗΣ ΚΟΛΟΖΩΦ: Κυρίες και κύριοι συνάδελφοι, πριν από λίγες μέρες είχαμε την ευκαιρία να διαβάσουμε τα όσα ο κύριος Πρωθυπουργός ανέπτυξε στα συνδικαλιστικά στελέχη του ΠΑ.ΣΟ.Κ. και πρέπει να ομολογήσουμε ότι τα όσα διαβάσαμε δεν ήταν για μας κάτι το καινούριο.

Δεν ήταν τίποτε άλλο παρά η επανάληψη αυτών, που στον καιρό τους είχαμε διαβάσει στη Λευκή Βίβλο, όπου το Διευθυντήριο της Ευρωπαϊκής 'Ενωσης είχε δώσει τότε κωδικοποιημένο το πλαίσιο, που πρέπει να ακολουθήσουν οι χώρες της Ευρωπαϊκής 'Ενωσης στα ζητήματα των εργασιακών σχέσεων, στα ζητήματα πρόνοιας και ασφάλειας των εργαζομένων.

Δεν είναι άλλο από αυτό, που εδώ και αρκετά χρόνια προτείνεται από το Διεθνές Νομισματικό Ταμείο, τον ΟΟΣΑ και τους διάφορους συνδέσμους βιομηχάνων προς όλες τις χώρες και της Ευρωπαϊκής 'Ενωσης, αλλά και ευρύτερα στον κόσμο.

Είναι αυτό, που είπατε, κύριε Υπουργέ, το πνεύμα της εποχής. Κάνει εντύπωση πως τώρα πια η Κυβέρνηση δεν κρατάει ούτε τα προσχήματα, που κάποτε προσπαθούσε να κρατήσει το ΠΑ.ΣΟ.Κ. εδώ, σ' αυτήν την Αίθουσα. Δεν κρατάει τα προσχήματα, που κρατούσε ο πρώην Πρωθυπουργός, Ανδρέας Παπανδρέου, όταν συζητούσαμε εδώ τη Λευκή Βίβλο.

Θα θυμάστε ότι όλα αυτά, που είπε προηγούμενα ο Εισηγητής μας, τα είχαμε πει και τότε. Και μας διαβεβαίωναν ότι αυτά είναι συμβουλές, είναι σκέψεις, είναι τέτοια, είναι αλλιώτικα, δεν είναι υποχρεωτικά για τη Χώρα μας. Με ωμό τρόπο, οι θέσεις της Λευκής Βίβλου μας παρουσιάζονται σαν το φάρμακο, που θα γιατρέψει όλα τα κακά της οικονομίας μας και θα ανοίξει το δρόμο της ανάπτυξης και της ευημερίας του Ελληνικού Λαού, γιατί αλλιώς θα χάσουμε το τρένο.

Οι νέες εξελίξεις. Θα θέλαμε να υπενθυμίσουμε τη βασική λογική, που ακολουθεί τόσο η Λευκή Βίβλος, όσο και ο κύριος Πρωθυπουργός στην παρέμβασή του. Φυλαχθήκατε, κύριε Υπουργέ, στη σημερινή σας παρέμβαση από τις δυσκολίες, που παρουσιάζει η παρέμβαση του κυρίου Πρωθυπουργού. Η λογική στην οποία κινείται, δεν είναι τίποτε άλλο από τη λογική, στην οποία κινείται το κεφάλαιο.

Ξεκινάει από τη διαπίστωση ότι τα προϊόντα της Ελλάδας, της Ευρώπης, πρέπει να γίνουν πιο ανταγωνιστικά. Και το γεγονός ότι αυτά δεν είναι ανταγωνιστικά, οφείλεται στο ότι το κόστος παραγωγής είναι ψηλό και επομένως, θα πρέπει να παρθούν μέτρα, για να μειωθεί. Λογικότατο, έτσι, στη γενική του διατύπωση, όλοι το αποδέχονται.

Στο ερώτημα, όμως, γιατί το κόστος είναι υψηλό, ανακαλύπτουν ο κύριος φταίχτης είναι το γεγονός της ακαμψίας, όπως λένε, ότι δηλαδή, ο εργοδότης είναι υποχρεωμένος να επιβαρύνεται με μια σειρά από δαπάνες για το εργατικό δυναμικό, που χρησιμοποιεί. 'Ετσι, ανακαλύπτουν πως τα ασφαλιστικά, οι μισθοί των εργαζομένων, είναι ο πρώτος

Σελίδα 5428 

ένοχος. Με αυτήν τη λογική, θεωρούν ότι ο εργοδότης θα πρέπει να απαλλαγεί από τα βαρίδια αυτά της κοινωνικής ασφάλισης των εργαζομένων ή να βοηθηθεί προς αυτήν την κατεύθυνση.

Προς τα εκεί κινηθήκατε κι εσείς, κύριε Υπουργέ. 'Ομως, μια τέτοια θέση, βρίσκει την αντίσταση των εργαζομένων και γι' αυτό το λόγο ακριβώς προτείνονται, όχι έτσι ωμά που τα λέω εγώ αυτήν τη στιγμή, μια σειρά από μέτρα, που στην πραγματικότητα ανοίγουν το δρόμο, όχι μόνο στην ανατροπή και την κατάργηση του συστήματος κοινωνικής ασφάλισης, αλλά και στην αποδιάρθρωση των εργασιακών σχέσεων και την αποδυνάμωση συγχρόνως, μέχρι -αν ήταν δυνατόν- και τη διάλυση του συνδικαλιστικού κινήματος.

Το κεφάλαιο σε όλους τους τόνους φωνάζει, διαμαρτύρεται για την ακαμψία ορισμένων κανόνων και κεκτημένων και προτείνει τον "εκσυγχρονισμό" όλου του συστήματος, όπου ξεκινώντας από μηδενική βάση, το κεφάλαιο και οι εργαζόμενοι θα καθορίσουν δήθεν τους νέους κανόνες, που θα διέπουν τις σχέσεις τους. Και αναρωτιέται κανείς αν σήμερα μπορεί να ξεκινήσει κάποιος σε μηδενική βάση. 

Και για να μιλήσουμε για τη Χώρα μας τουλάχιστον, όλα αυτά περί ευέλικτων μορφών και δε συμμαζεύεται, δεν είναι τίποτε άλλο από μια πραγματικότητα, που έχει ήδη δημιουργηθεί και λειτουργεί εδώ στη Χώρα μας, πολλές φορές παράνομα και πάμε τώρα να δημιουργήσουμε και το θεσμικό πλαίσιο.

Με τους νέους κανόνες, όπως αυτοί αναδείχνονται από τις τοποθετήσεις του ίδιου του Πρωθυπουργού, αλλά και άλλων υπηρεσιακών παραγόντων, καθώς και Υπουργών, στο στόχαστρο της πολιτικής αυτής μπαίνει κάθε τι που μπορεί να αποτελέσει, έστω και την ελάχιστη προστασία των εργαζομένων.

Να τι είπε ο κ. Σημίτης, μιλώντας στα συνδικαλιστικά στελέχη του ΠΑ.ΣΟ.Κ. "Οι άκαμπτες διεκδικήσεις οδηγούν στην άνθιση της παραοικονομίας και στη δημιουργία μιας ομάδας εργαζομένων δεύτερης κατηγορίας, που δεν προστατεύονται καθόλου από το κράτος και από τις συλλογικές συμβάσεις." Γίνετε, λοιπόν, εργαζόμενοι πιο ευέλικτοι και δεχθείτε ό,τι σας προσφέρουν τα αφεντικά. Αλλιώς αλιμονό σας!

Και δεν υπερβάλω. Να τι λέει ο ΣΕΒ γύρω από αυτό το ζήτημα. "'Αρση των δυσκαψιών που υπάρχουν στο πλέγμα της εργατικής νομοθεσίας και της αγοράς εργασίας γενικότερα". Και είναι γνωστό ότι στοχεύουν στην άρση του καθεστώτος ομαδικών απολύσεων. Δεν τους φθάνει το 2%, αλλά θέλουν και την πλήρη απελευθέρωση, απαιτούν πλήρη ασυδοσία στον τομέα αυτό.

Οι άμεσες επιδιώξεις αυτής της πολιτικής είναι να αποδεχθούν οι εργαζόμενοι ότι δεν πρέπει να απαιτούν πλήρη απασχόληση και να συμφωνήσουν στη μερική απασχόληση και στις ελαστικές μορφές απασχόλησης.

Εξάλλου, όπως δηλώνει ο κύριος Πρωθυπουργός, στο εξής οι εργαζόμενοι θα απασχολούνται σε ένα ή περισσότερους εργοδότες, για λίγες ή πολλές ώρες και θα αμείβονται ανάλογα με τις ώρες εργασίας που θα προσφέρουν σε καθένα από αυτούς.

Με δυο λόγια, οι εργαζόμενοι καλούνται να αποδεχθούν ένα καθεστώς συνεχούς εργασιακής ανασφάλειας, ενώ οι εργοδότες θα αποφασίζουν, ποιοι από αυτούς θα εργάζονται, πότε και για πόσο.

Οι εργαζόμενοι καλούνται να κατανοήσουν, πώς είναι τάχατες προς το συμφέρον τους η κατάργηση της συλλογικής διαπραγμάτευσης των όρων πώλησης της εργατικής τους δύναμης. Προωθείται σχέδιο για κατάργηση των συλλογικών συμβάσεων εργασίας, καθώς και τους θεσμούς της εθνικής συλλογικής σύμβασης εργασίας. Τη θέση τους θα πάρουν ατομικές συμβάσεις εργασίας ή συμβάσεις έργου.

Με τον τρόπο αυτό, κάποιοι λίγοι εργαζόμενοι οι οποίοι θα κατέχουν καίριες θέσεις στην παραγωγική δραστηριότητα θα μπορούν να αποσπούν ικανοποιητικές αμοιβές, ενώ οι πολλοί θα διαπραγματεύονται σε ατομική βάση με τον εργοδότη, ο οποίος θα βρίσκεται σε εξαιρετικά πλεονεκτική θέση, πολύ περισσότερο μάλιστα, με τα υψηλά ποσοστά ανεργίας που σημειώνονται και τα οποία, εφόσον ακολουθηθεί αυτή η πολιτική, θα αυξηθούν και άλλο. 'Αλλωστε το παραδέχθηκε και ο κύριος Υπουργός σήμερα.

Ο κύριος Πρωθυπουργός προσπαθεί να μας πείσει, πώς αυτές είναι οι θέσεις που πρέπει να προωθήσει στις σύγχρονες συνθήκες η Αριστερά, γιατί τάχατες η πολιτική αυτή δε μας επιβάλλεται από το Μάαστριχτ, αλλά από την απόφαση της Κυβέρνησης να μην περιθωριοποιηθούμε σαν Χώρα. 

Η αλήθεια, όμως, είναι ότι αυτή η πολιτική, επεξεργασμένη στις λεπτομέρειές της, προτείνεται από το Διεθνές Νομισματικό Ταμείο, από τη Διεθνή Τράπεζα και την προωθούν με όλη τους την δύναμη ο ΟΟΣΑ και οι μηχανισμοί της Ευρωπαϊκής 'Ενωσης. Είναι επιλογές που με σαφήνεια διατυπώνονται, όπως είπα και προηγούμενα -και θα τις βρείτε, αν τις έχετε ξεχάσει- στη Λευκή Βίβλο.

Το καινούριο εργαλείο προώθησης αυτής της πολιτικής φαίνεται πως είναι τα τοπικά σύμφωνα απασχόλησης, τα οποία αποτελούν εθελοντικό σχήμα συνεργασίας, στο οποίο συμπράττουν τοπικές αρχές και τοπικοί, κοινωνικοί και παραγωγικοί φορείς. Στα πλαίσια των συμφώνων αυτών θα υπάρχουν ρυθμίσεις.

Σύμφωνα με πληροφορίες του Τύπου, οι ρυθμίσεις που αφορούν τους εργαζόμενους προβλέπουν χορήγηση χαμηλότερων αποδοχών από αυτές που προβλέπουν οι συλλογικές συμβάσεις, μείωση των ωρών εργασίας, την ελαστικοποίηση του χρόνου απασχόλησης κλπ., ενώ για τους επιχειρηματίες προβλέπεται χορήγηση δανείων με ευνοϊκούς όρους, εκπτώσεις στα δημοτικά τέλη, φορολογικές ελαφρύνσεις και άλλα.

Φυσικά εδώ ο κύριος Υπουργός προσπάθησε να διασκεδάσει όλες αυτές τις εντυπώσεις. Πάρα πολλές φορές έχει γίνει, κύριε Υπουργέ αυτό, ιδιαίτερα από το Κόμμα σας, αλλά και από άλλες κυβερνήσεις.

Αφήνετε, διαρρέουν, ύστερα τα μαζεύετε και ύστερα επανέρχεσθε και τα εφαρμόζετε. Εμείς έχουμε αυτήν την αίσθηση, ότι πάει προς αυτήν την κατεύθυνση αυτή η επινόηση των τοπικών συμφώνων απασχόλησης που δεν είναι δική σας.

Είπε ο Εισηγητής μας, όλες αυτές τις προτάσεις τις έχει διαπιστώσει με μεγάλη σαφήνεια ο Σύνδεσμος Ελληνικών Βιομηχανιών, εδώ και αρκετό καιρό. Να, τι έλεγε στο υπόμνημά του ο ΣΕΒ προς τα κόμματα, πριν από τις εκλογές. "Θα πρέπει να εξασφαλισθεί η δυνατότητα καθορισμού αμοιβών μικρότερου από τις προβλεπόμενες συλλογικές συμβάσεις εργασίας σε ορισμένες περιπτώσεις, όπως είναι περιοχές που πλήττονται ιδιαίτερα από την ανεργία για ανειδίκευτους νέους σε εταιρείες που βρίσκονται σε δύσκολη κατάσταση. Μη μου πείτε ότι δε φωτογραφίζει τα τοπικά σύμφωνα απασχόλησης η άποψη αυτή των βιομηχάνων.

Από τα παραπάνω αποκαλύπτεται ότι τα τοπικά σύμφωνα απασχόλησης με πρόσχημα τα σύμφωνα της ανεργίας στην πραγματικότητα αποτελούν το όχημα με το οποίο επιχειρείται η αναδιάρθρωση των εργασιακών σχέσεων στην κατεύθυνση αμφισβήτησης του συνόλου των εργατικών δικαιωμάτων.

Για μας είναι καθαρό ότι η ανεργία δεν αντιμετωπίζεται ούτε με το μοίρασμά της σε περισσότερους άνεργους ούτε με νέα προνόμια στους μεγαλοεργοδότες, ούτε βέβαια με την κατάργηση θεμελιακών δικαιωμάτων των εργαζομένων, τα οποία κτίσθηκαν σε όλα αυτά τα χρόνια, κύριε Υπουργέ, και δεν μπορεί στο όνομα δήθεν των εξελίξεων να τα διαλύσουμε.

Είναι προφανές ότι προκειμένου να προωθήσει η Κυβέρνηση την πολιτική της, αξιοποιεί το οξύτατο πρόβλημα της ανεργίας στη Χώρα μας. Πράγματι, σύμφωνα με τα στοιχεία της ΓΣΕΕ, ο αριθμός των ανέργων φθάνει περίπου τις πεντακόσιες χιλιάδες. Εκτός από αυτούς επιπλέον υπάρχουν τρακόσιες σαράντα πέντε χιλιάδες προσωρινά απασχολούμενοι, εκατόν δέκα χιλιάδες που απασχολούνται νόμιμα σε καθεστώς μερικής απασχόλησης, εκατόν εξήντα τέσσερις χιλιάδες παιδιά και άλλα συμβοηθούντα μέλη της οικογένειας σε οικογενειακές επιχειρήσεις.

Σε όλους αυτούς πρέπει να προστεθούν και οι παράνομα 

Σελίδα 5429 

απασχολούμενοι αλλοδαποί που κατά τις εκτιμήσεις που δημοσιεύτηκαν στις εφημερίδες ξεπερνούν τις τετρακόσιες χιλιάδες.

Είναι, λοιπόν, μεγάλο ψέμα ότι για την ανεργία ευθύνεται το υψηλό εργατικό κόστος, το οποίο υποτίθεται ότι καθιστά την οικονομία μας λιγότερο ανταγωνιστική. 

Πρώτα απ'όλα στη Χώρα μας το εργατικό κόστος, ούτε σε απόλυτες τιμές ούτε σαν μέρος του κόστους παραγωγής των προϊόντων είναι υψηλό. Οι 'Ελληνες εργαζόμενοι είναι από τους χαμηλότερα αμοιβόμενους σε σύγκριση με τις αμοιβές των εργαζομένων των άλλων χωρών-μελών της Ευρωπαϊκής 'Ενωσης, ενώ το εργατικό κόστος συμμετέχει σε ένα σχετικά μικρό ποσοστό στη διαμόρφωση του συνολικού κόστους παραγωγής. Και, όμως, τα τοπικά σύμφωνα απασχόλησης επιδιώκουν ακριβώς αυτό, δηλαδή, να μειώσουν το εργατικό κόστος.

Είναι μία αναποτελεσματική μέθοδος για τον απλούστατο λόγο ότι δεν αντιμετωπίζει τις πραγματικές αιτίες που προκαλούν την ανεργία και αυτές είναι η εντεινόμενη αποβιομηχάνιση, το ξήλωμα κυριολεκτικά του παραγωγικού ιστού της χώρας, η υπερβολική διόγκωση του τριτογενούς τομέα της οικονομίας σε βάρος της αγροτικής οικονομίας, της εκμετάλλευσης των φυσικών πόρων της Χώρας, της μεταποίησης και της βιομηχανικής παραγωγής.

Με δυο λόγια η ανεργία αντιμετωπίζεται μόνο με τη δημιουργία θέσεων εργασίας. 'Οταν η αποβιομηχάνιση συνεχίζεται με τους ρυθμούς που συνεχίζεται, λύση για την ανεργία δεν μπορεί να δοθεί, ούτε με το δεύτερο πακέτο Ντελόρ ούτε με τη συμπίεση του εργατικού κόστους ούτε με την υποστηριζόμενη από την Κυβέρνηση διείσδυση του κεφαλαίου μας στα Βαλκάνια.

Η ίδια η πράξη αποδεικνύει με οδυνηρό για τους εργαζόμενους τρόπο, ότι λύση στο πρόβλημα της ανεργίας δεν μπορεί να δοθεί στο πλαίσιο της διαβόητης ελεύθερης αγοράς, της ελεύθερης, δηλαδή, ασυδοσίας του κεφαλαίου.

Η ιστορική εμπειρία έχει πλούσια διδάγματα για τους τρόπους αναθέρμανσης, αλλά και για τη ριζική αντιμετώπιση της μάστιγας η οποία μπορεί να αντιμετωπιστεί μόνο στα πλαίσια μίας άλλης πολιτικής για την κοινωνική και οικονομική ανάπτυξη του Τόπου προς όφελος των εργαζομένων, μιας πολιτικής σαν και αυτή που έχει επεξεργαστεί και προτείνει το Κ.Κ.Ε. Πρόκειται για μία πολιτική σε αντιμονοπωλιακή κατεύθυνση που θα ανακουφίζει τους εργαζόμενους από όλα τα βάρη της κρίσης, θα προχωρεί σε ανακατανομή του εθνικού εισοδήματος υπέρ των λαϊκών στρωμάτων και θα περιορίζει την ασυδοσία του μεγάλου κεφαλαίου. Και αυτό είναι φυσικό. Μόνο έτσι μπορεί να περιοριστεί και προοπτικά, ύστερα από ριζικές πολιτικές αλλαγές, να αντιμετωπιστεί η ανεργία, να εκσυγχρονιστεί η οικονομία, να εξασφαλιστεί η άνοδος της παραγωγικότητας, η βελτίωση του βιοτικού επιπέδου των εργαζομένων. Κινητήρια δύναμη για μία τέτοια πορεία είναι το εργατικό κίνημα, το μαζικό κίνημα όλων των εργαζομένων, το κοινωνικό μέτωπο πάλης που αντιπαρατίθεται στην πολιτική των μονοπωλίων και της ιμπεριαλιστικής εξάρτησης.

Για το Κ.Κ.Ε. είναι καθαρό. Η βιομηχανική ανάπτυξη με τα δεδομένα της Ελλάδος, δεν μπορεί να υπάρξει χωρίς αναπτυξιακούς μοχλούς και στρατηγικές μονάδες που ανήκουν στο Δημόσιο, με διακυβέρνηση του Τόπου από δυνάμεις που υπερασπίζουν αποκλειστικά τα λαϊκά συμφέροντα.

Βιομηχανική παραγωγή, παραγωγική ανασυγκρότηση δεν νοείται με υποταγή στις επιλογές των κυρίαρχων δυνάμεων της Ευρωπαϊκής 'Ενωσης. Οι πόροι για την παραγωγική ανασυγκρότηση και την επίτευξη αποδοτικότητας της ελληνικής οικονομίας, μπορούν να βρεθούν, τόσο από την περικοπή της ληστείας που πραγματοποιεί στη Χώρα μας το μεγάλο πολυεθνικό κεφάλαιο, όσο και από την ορθή και παραγωγική ανακύκλωση των κερδών που θα δημιουργούνται από την παραγωγική δραστηριότητα. Ωστόσο χρειάζεται η άμεση λήψη μέτρων για την αντιμετώπιση της ανεργίας, όπως η μείωση των ωρών απασχόλησης σε τριάντα πέντε ώρες την εβδομάδα, χωρίς μείωση αποδοχών και η διεκδίκηση των αυξήσεων που δικαιούνται οι εργαζόμενοι, ο καθορισμός του επταώρου σαν πλήρη απασχόληση, η ουσιαστική προστασία των ανέργων με χορήγηση επιδόματος ίση με το 80% του ημερομισθίου του ανειδίκευτου εργάτη, και για όσο διάστημα παραμένουν άνεργοι, η επιδότηση των νέων που ζητούν για πρώτη φορά δουλειά, δεν βρίσκουν κ.λπ.

'Ομως, η Κυβέρνηση προωθεί, με την παρότρυνση του μεγάλου κεφαλαίου και την στήριξη των άλλων πολιτικών δυνάμεων του Μααστριχτικού τόξου την στενωπό της πολιτικής που εκπορεύεται από το Μάαστριχτ, από την Ευρωπαϊκή 'Ενωση και που φέρνει τους εργαζόμενους αντιμέτωπους με το φάσμα της εξαθλίωσης. Στις συνθήκες αυτές η Κυβέρνηση καλεί τους εργαζόμενους στον διαβόητο κοινωνικό διάλογο που ακούσαμε και εδώ μέσα, που είναι κατά την γνώμη μας μια απάτη με ολοφάνερη στόχευση την εξασφάλιση της συναίνεσης των εργαζομένων στο ξετίναγμα του λεγόμενου κόστους πρόνοιας.

Η ιστορία είναι γνωστή. Η Κυβέρνηση της Νέας Δημοκρατίας ψήφισε παλαιότερα τρεις αντιασφαλιστικούς νόμους. Το ΠΑ.ΣΟ.Κ. τότε σαν αντιπολίτευση διαβεβαίωνε γραπτά και προφορικά ότι θα τους καταργήσει όταν αναλάβει τη διακυβέρνηση της Χώρας. Οι τρεις νόμοι δεν καταργήθηκαν, αλλά τακτοποιούνται όλες οι εκκρεμότητές τους, όπως έγινε πρόσφατα με την ρύθμιση για τις επικουρικές συντάξεις.

Είναι φανερό ότι ο κοινωνικός διάλογος, που θέλει να κάνει κυβέρνηση, θεωρεί δεδομένους τους τρεις νόμους, την κατάργηση των οποίων ζητούν επίμονα οι εργαζόμενοι και οι συνταξιούχοι και ότι τα θέματα που θα συζητηθούν θα βρίσκονται στην ίδια κατεύθυνση και λογική αυτών των νόμων.

Είναι φυσικό η Κυβέρνηση να πάει στον κοινωνικό αυτό, όπως λέει, διάλογο, γιατί το κεφάλαιο, οι πολυεθνικές προσπαθούν να περάσουν τις θέσεις τους, θέσεις που είναι σκληρές, αλλά με τον πιο μαλακό τρόπο, όσο πιο μαλακά είναι δυνατόν. Επιδιώκουν να έχουν την συναίνεση των εργαζομένων για τη δουλειά αυτή. Χρησιμοποιούν δημοσιογράφους αναλυτές, κυβερνήσεις, Βουλευτές, συνδικαλιστές για να πείσουν το κόσμο ότι έτσι πρέπει να κινηθεί. Στη Χώρα μας τον ρόλο αυτό ανέλαβε να τον παίξει το ΠΑ.ΣΟ.Κ., η Κυβέρνηση. Το χορό σέρνει ο ίδιος ο Πρωθυπουργός, ο κ. Σημίτης.

Ομολογούμε ότι έχει μεγάλη ευρηματικότητα: Κεντροαριστερά μπαίνει μέσα στο χορό, κοινωνικός διάλογος κ.λπ.

Πιστεύουμε πως οι εργαζόμενοι δε θα πέσουν σ'αυτήν την παγίδα. Δεν πρόκειται να πάρουν μέρος, σ'αυτό που ονομάζεται κοινωνικός διάλογος, που γίνεται με σημαδεμένα χαρτιά. Οι αποφάσεις έχουν ήδη παρθεί. Ο διάλογος αυτός επιδιώκει να κάνει συνένοχους σ'αυτήν την ανομία και τους ίδιους τους εργαζόμενους. Γι'αυτό και πρέπει να απορριφθεί αυτός ο διάλογος. Οι εργαζόμενοι πρέπει να αντισταθούν και να παλέψουν ενωμένοι, για να αποκρούσουν αυτήν την επίθεση, που κάνει το μεγάλο κεφάλαιο και με αυτούς τους τρόπους. Να παλέψουν ενωμένοι, για να υπερασπιστούν τα κεκτημένα, για τα οποία όλοι λένε σήμερα και πρώτος το είχε πει ο κ. Μητσοτάκης,

και τότε μειδιούσατε και σήμερα το λέτε και εσείς, ότι δεν υπάρχουν κεκτημένα.

Ναι, αυτά τα κεκτημένα πρέπει να τα υπερασπιστούν οι εργαζόμενοι, για να πετύχουν νέες κατακτήσεις. Να δημιουργήσουν ένα ευρύ μέτωπο, που θα παλαίψει με αποφασιστικότητα, κύριε Υπουργέ, για την υπεράσπιση, τόσο των ασφαλιστικών τους δικαιωμάτων, όσο και για τη βελτίωση των συνθηκών διαβίωσής τους. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κολοζώφ.

Ο Κοινοβουλευτικός Εκπρόσωπος της Νέας Δημοκρατίας κ. Παπαγεωργόπουλος έχει το λόγο για δέκα λεπτά.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόδρε, κύριοι συνάδελφοι, θεωρούμε χρήσιμη διαδικαστική ευκαιρία την επερώτηση που συζητάμε, γιατί δίνει τη δυνατότητα για μια ακόμη απόπειρα διευκρίνισης των νεφελωδών κυβερνητικών προθέσεων, σχετικά με το ζήτημα των εργασιακών σχέσεων 

Σελίδα 5430 

και το ασφαλιστικό πρόβλημα της Χώρας. Είναι επίκαιρη παρά ποτέ αυτή η συζήτηση.

Θέλω στην αρχή να δηλώσω, ότι η Νέα Δημοκρατία, χωρίς να επικαλείται το αλάθητο, είναι υπερήφανη για την προσφορά της στο λαό και στον Τόπο. Ειδικότερα δεν έχει λόγο να αρνείται την προσφορά της, σε όσα έπραξε στον τομέα της κοινωνικής ασφάλισης. Αν υπάρχει σήμερα σύστημα κοινωνικής ασφάλισης, αν το ΙΚΑ δεν έχει χρεοκοπήσει, γιατί αυτό ήταν περισσότερο από βέβαιο, αυτό οφείλεται στην πολιτική της Νέας Δημοκρατίας. Αν η Κυβέρνηση βάζει σήμερα σαν όριο βιωσιμότητος, σαν προσδόκιμο βιωσιμότητος του ασφαλιστικού μας συστήματος το 2005, αυτό οφείλεται στο ότι τα μέτρα που έλαβε η Νέα Δημοκρατία στο διάστημα που ήταν κυβέρνηση θα αποδίδουν μέχρι τότε. 'Ετσι έχει η αλήθεια.

Και κανείς να μην ξεχνά το Πάσχα του 1990, με κυβέρνηση Ζολώτα, Οικουμενική, όταν πρώτη είδηση στα Μέσα Μαζικής Ενημέρωσης, ήταν, ότι "κατάφεραν- τότε- να εξοικονομήσουν τις συντάξεις και το Δώρο του Πάσχα 1990"!

Αυτά, για την αποκατάσταση της αλήθειας, που αρκετά γρονθοκοπήθηκε μέχρι αυτήν την ώρα, σ'αυτήν τη συζήτηση. Γιατί εγκαλείται η Νέα Δημοκρατία, σαν να μην έχει πάψει να είναι κυβέρνηση από το 1993.

Εν πάση περιπτώσει, για να έρθουμε στο θέμα μας, με τη συζητούμενη επερώτηση, δίδεται η ευκαιρία, για μια υπεύθυνη τοποθέτηση της Κυβέρνησης στα σημαντικά εργασιακά θέματα και το ασφαλιστικό. Να πει εδώ στη Βουλή, τι επιδιώκει, αν το έχει αποφασίσει, ώστε να πάψει η υπαιτιότητα της ανοιγείσα παραφιλολογία.

Σήμερα, μόλις πριν λίγο, ο ίδιος ο Υπουργός Εργασίας, είπε ότι σήμερα υπάρχει σύγχυση και αποπροσανατολισμός για το θέμα. Το θέμα είναι ποιος προκάλεσε αυτήν την σύγχυση και τον αποπροσανατολισμό; Αναμφίβολα ευατόν ας αιτιάται η Κυβέρνηση για όλη αυτήν την κουβέντα που έχει αρχίσει και όχι τα θεσμοθετημένα όργανα. Γιατί δυστυχώς στη Βουλή και σήμερα ακόμα δεν έχουμε πάρει μέχρι στιγμής κάποια καθαρή, σαφή απάντηση.

Πρέπει να ξεκαθαρίσει η Κυβέρνηση, γιατί κανέναν δε συμφέρει η κοινωνική ένταση, κανέναν δε συμφέρει η φορτισμένη ατμόσφαιρα. Τα αναπάντητα ερωτήματα δηλητηριάζουν και χρειάζονται οπωσδήποτε απαντήσεις.

Είναι μία ευκαιρία ακόμη να αφήσει η Κυβέρνηση της υπεκφυγές, τους χρησμούς -σα να είναι στο Μαντείο των Δελφών συμπεριφέρεται- τις σιβυλλικές δηλώσεις, πρακτική που μέχρι σήμερα ακολουθεί.

Σημειώνω ότι ήταν πολύ φιλότιμη η ακροβατική προσπάθεια του Υπουργού Εργασίας να μιλάει επί τριάντα λεπτά και να μη δώσει σχεδόν καμία απάντηση στα ερωτήματα που με σαφήνεια ετέθησαν από τους επερωτώντες. 'Ετσι, λοιπόν, παραμένουμε στις συζητήσεις εκτός αυτής της Αίθουσας, στη μεθοδολογία των ελεγχόμενων διαρροών, των αντικρουόμενων δηλώσεων που είναι ό,τι χειρότερο για την κοινωνική γαλήνη.

Πριν λίγες μέρες "διέρρευσε" το πόρισμα των εμπειρογνωμόνων για τις εργασιακές σχέσεις. Αμέσως μετά, πάλι "διέρρευσε" το πόρισμα για το ασφαλιστικό. Τι επιδιώκετε; Με ελεγχόμενες δόσεις παραπληροφόρησης και "διαρροών" να επιτύχετε έναν κοινωνικό μιθριδατισμό, κάθε φορά και λιγότερες κοινωνικές αντιδράσεις, μια και με δόσεις τους δίνετε αυτήν την πληροφόρηση;

Ας πάψει, λοιπόν, αυτή η τακτική να είναι η πάγια συνήθειά σας. Μην αναζητάτε αμορτισέρ στους κυβερνητικούς συνδικαλιστές. Μην ζητάτε αερόσακους για τις αυριανές κοινωνικές συγκρούσεις. Είναι τιμιότερο να ξεκαθαρίσετε την άποψή σας, γιατί τα ερωτήματα εκ των πραγμάτων ετέθησαν και ζητούν απαντήσεις. Ζητούν απαντήσεις ερωτήματα που αφορούν το ασφαλιστικό. Δεν είναι αρκετή η διαπίστωσή σας. Συμφωνούμε στις διαπιστώσεις ότι η κατάσταση είναι κρίσιμη, ότι χρειάζονται αλλαγές, ότι πρέπει κάτι να γίνει. Το ζητούμενο είναι, αν έχετε πολιτική, αν έχετε προτάσεις, αν έχετε θέσεις. Tα ερωτήματα είναι σαφή: Θα προβείτε σε συγχωνεύσεις ομοειδών ασφαλιστικών ταμείων; Θα αυξήσετε τα όρια συνταξιοδότησης; Θα αυξήσετε τις ασφαλιστικές εισφορές; Τι θα κάνετε με την περιουσία των ασφαλιστικών ταμείων; Είναι κάποια από τα πολλά ερωτήματα που πρέπει επιτέλους να αρχίσουν να απαντώνται. Τί θα κάνετε, επίσης, με τις εργασιακές σχέσεις; Ελάχιστα, σχεδόν καθόλου, δεν απαντήθηκαν σήμερα. Θα μεταβληθεί το καθεστώς των ομαδικών απολύσεων; 'Ακουσα πως όχι, και χαίρομαι γι'αυτό δεν Θα υιοθετηθούν μορφές ευελιξίας πέραν των υφισταμένων, διότι αναμφίβολα υφίστανται; Θα αλλάξει ο 1264/82 όσον αφορά τα προνόμια των συνδικαλιστών; Θα γίνει διευθέτηση του χρόνου εργασίας, μείωση χρόνου και αποδοχών; Θα μειωθεί το μισθολογικό εργατικό κόστος; Θα εισαχθούν νέες μορφές εργασίας, όπως η τηλε-εργασία κ.λπ.;

Είναι καιρός, λοιπόν, να αφήσετε τις υπεκφυγές και να θέσετε το ζήτημα. Και από εκεί και πέρα, είναι χρέος δικό μας να τοποθετηθούμε με αίσθημα ευθύνης απέναντι στα μεγάλα ζητήματα που απασχολούν την κοινωνία μας.

Η Διαρκής Επιτροπή Κοινωνικών Υποθέσεων είναι ένα πρώτο, αρμόδιο, κατά πάντα, βήμα για να συζητηθούν σε πρώτη φάση αυτά τα μεγάλα θέματα. Εμείς, όταν θα έλθει η ώρα, θα πράξουμε το χρέος μας. Να είσαστε σίγουροι γι'αυτό.

Το ερώτημα είναι εάν έχετε πράγματι καταλήξει, αν ξέρετε τι θέλετε, αν έχετε συγκεκριμένη πολιτική πρόταση, γιατί ούτε αυτό είναι βέβαιο. Το ΠΑ.ΣΟ.Κ. αυτήν την ώρα ψάχνει να βρει τη φιλοσοφία που θα εναρμονίζει το σοσιαλιστικό του παρελθόν με τις κεντροδεξιές πρακτικές που ανεπιτυχώς προσπαθεί να εφαρμόσει.

Η σημερινή Κυβέρνηση, η Κυβέρνηση Σημίτη, παρά τις περί αντιθέτου αναφορές του ιδίου του κου Σημίτη, δεν έχει ούτε πολιτικό στίγμα ούτε πολιτική ταυτότητα. Με χρεοκοπημένες τις δικές της παλαιότερες επιλογές, επιδίδεται σε τυχοδιωκτική αναζήτηση νέας πολιτικής ταυτότητας, νέων ιδεών. Διαγράφει το βεβαρημένο παρελθόν που οδήγησε στη σημερινή χρεοκοπία και με αγωνία αναζητεί ιδανική ιδεολογία, τη δική μας ιδεολογία, την ιδεολογία της Νέας Δημοκρατίας. Και δε θα είχαμε κανένα λόγο να μην τους καλοδεχθούμε στην προσχώρηση στο δικό μας ιδεολογικοπολιτικό χώρο. Το θέμα είναι ότι δεν την πιστεύει. Υποκρίνεται και γι'αυτό δεν την εφαρμόζει σωστά. Αυτό είναι το ζήτημα για εμάς.

Χαρακτηριστική, λοιπόν, είναι και η σημερινή πριν από λίγο ομολογία του Υπουργού Εργασίας, αν σημείωσα σωστά: "Στεκόμαστε με αμηχανία μπροστά στις εξελίξεις. Προσπαθούμε να προσαρμοστούμε." Ε, αυτό αν δεν αποτελεί χρεοκοπία ιδεολογίας και πολιτικής, δώστε εσείς την ορολογία που αρμόζει περισσότερο σ'αυτό.

'Ετσι, λοιπόν, με δανεική πολιτική ταυτότητα και ιδεολογία, προσπαθείτε να πορευθείτε. Αφού ισοπεδώσετε τα πάντα στο βωμό μιας κοινωνικής πολιτικής που δε διένειμε δίκαια όσα θα παρήγοντο, αλλά με δανεικά προσπαθούσε να κάνει κοινωνικές παρεμβάσεις, αφού ανοίξατε τους ασκούς του Αιόλου, σήμερα σε μια επίδειξη σοβαροφάνειας ο κος Σημίτης προσπαθεί να μας πείσει ότι μόνο αυτός έχει πολιτική. Το ζήτημα είναι ότι δεν τα πιστεύει ούτε ο ίδιος. Και το ζήτημα είναι ότι, αν ακολουθήσει τη μέχρι σήμερα πρακτική του, μάλλον δε θα πράξει τίποτε.

Πριν από χρόνια, ο κ.Σημίτης διεπίστωνε ότι τα ελλείμματα των ασφαλιστικών ταμείων αποτελούν νάρκη στα θεμέλια της Οικονομίας, για να μην κάνει στη συνέχεια απολύτως τίποτε. Δυστυχώς, από διαπιστώσεις πάμε καλά. Από μελέτες πάμε ακόμη καλύτερα. Από πολιτική πρακτική υστερούμε.

Ο ίδιος ο Πρωθυπουργός την 26/3/97, σε πολιτική εκδήλωση του Τομέα Συνδικαλισμού του ΠΑ.ΣΟ.Κ., μίλησε για τομές και ριζικές αποφάσεις, για να αναδιατυπώσει, να πάρει εν μέρει πίσω αυτά τα οποία είπε στις 26 Μαρτίου, χθες στις 3 Απριλίου. 'Εχουμε, λοιπόν, μια αναδιατύπωση.

Και γράφει στην πρώτη σελίδα η "ΟΙΚΟΝΟΜΙΚΗ ΚΑΘΗΜΕΡΙΝΗ" μια ακόμη μεγαλύτερη διαφοροποίηση του παριστάμενου Υπουργού Εργασίας κ.Παπαϊωάννου, όσον αφορά τις θέσεις του Πρωθυπουργού.

'Εχουμε λοιπόν τον Πρωθυπουργό να διαφοροποιείται από την πριν από λίγες μέρες θέση του και τον Υπουργό Εργασίας να παίρνει μια ακόμη πιo διαφοροποιημένη θέση.

Σελίδα 5431 

Γι'αυτό η διαπίστωση ότι όλα αυτά εικόνα σοβαρής Κυβέρνησης δεν δείχνουν, είναι δεδομένη.

'Ομως, το θέμα είναι ότι δεν μπορούμε να προχωρήσουμε έτσι. Τουλάχιστον, συνεννοηθείτε μεταξύ σας πριν ζητήσετε από τους άλλους κομματικούς, πολιτικούς φορείς και τις παραγωγικές τάξεις να πουν και αυτοί τη δική τους άποψη. Συνεννοηθείτε τουλάχιστον, ώστε να έχετε ενιαίο λόγο και ενιαία άποψη.

'Ετσι, λοιπόν, έχουμε και την αντιφατικότητα και τη διγλωσσία στη δεδομένη πολιτική ανεπάρκεια της Κυβέρνησης και στην πολιτική της χρεοκοπία.

Ρητό που ακολουθεί η Κυβέρνηση Σημίτη είναι : Λόγια και όχι έργα. Επαναλαμβάνω, μόνο λόγια και όχι έργα. 'Εχει λογική η Κυβέρνηση Σημίτη, λογιστή, διαχειριστή, φοροεισπράκτορα. 'Εχει συμπεριφορά αλαζονική, χωρίς ευαισθησίες, απόμακρη αδιάλλακτη.

Και θα μας ήταν αδιάφορα όλα αυτά, θα μπορούσα να σας πω ότι και ασμένως θα τα αποδεχόμασταν σαν διαπιστώσεις, αν όλα αυτά δεν έβαζαν τα θεμέλια για μια ακόμη χαμένη δεκαετία. 'Οταν η συνεισφορά του ΠΑ.ΣΟ.Κ. στον Τόπο είναι η χαμένη δεκαετία του 1980, όπως και δικά σας μεγάλα στελέχη έχουν ομολογήσει, πολύ φοβάμαι ότι κτίζετε αυτήν την ώρα και την αποτυχία της δεκαετίας του 1990. Ζήτημα που θα το πληρώσει πάνω απ'όλα το 'Εθνος και ο Ελληνικός Λαός.

Σας ευχαριστώ.

ΠΡΟΕΔΡΕΥΩΝ(Παναγιώτης Σγουρίδης): Ο Πρόεδρος του Δημοκρατικού Κοινωνικού Κινήματος κ.Τσοβόλας έχει το λόγο για δέκα λεπτά.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κύριοι συνάδελφοι, πριν από πέντε περίπου χρόνια, η τότε Κυβέρνηση της Νέας Δημοκρατίας και πάλι, όπως και σήμερα, με το πρόσχημα της δήθεν εξυγίανσης και του εκσυγχρονισμού του ασφαλιστικού συστήματος, επέβαλε αύξηση των εισφορών των εργαζομένων και δυσχέρανε τις προϋποθέσεις για τη θεμελίωση συνταξιοδοτικού δικαιώματος στους ασφαλισμένους και στους εργαζόμενους.

Σήμερα, μετά από πέντε περίπου χρόνια, η Κυβέρνηση του σημερινού ΠΑ.ΣΟ.Κ., που ανήκει στον ίδιο ουσιαστικά συντηρητικό χώρο, πάλι με το πρόσχημα της εξυγίανσης, δήθεν, του ασφαλιστικού συστήματος, δια στόματος του κυρίου Πρωθυπουργού, έρχεται να δημιουργήσει κατά την άποψή μας, δυσμενείς, επαχθείς όρους για τους εργαζόμενους, για τους ασφαλισμένους, προκειμένου έτσι, να διαιωνιστεί η κατάσταση πείνας και δυστυχίας που υπάρχει σε ένα μεγάλο κομμάτι του εργαζόμενου Ελληνικού Λαού και να επιταθεί η ήδη άσχημη οικονομική κατάστασή του.

Πράγματι, μετά τις δηλώσεις του κυρίου Πρωθυπουργού, που οδηγούν ευθέως σε αλλαγή των εργασιακών σχέσεων σε βάρος των εργαζομένων και υπέρ της μεγάλης εργοδοσίας, αλλά και σε αλλαγή του ασφαλιστικού συστήματος, αποκαλύπτεται πλήρως πλέον, το αντικοινωνικό, το σκληρό, το απάνθρωπο πρόσωπο της Κυβέρνησης του σημερινού ΠΑ.ΣΟ.Κ.

Πρέπει να αντιληφθεί, επιτέλους, η Κυβέρνηση ότι δεν αντέχουν άλλα βάρη οι συνταξιούχοι, οι εργαζόμενοι και τα λαϊκά στρώματα και ότι στο όνομα της οποιασδήποτε σύγκλισης των αριθμών -που ούτε αυτοί ευημερούν- δεν μπορεί να θυσιάζονται ανθρώπινες αξίες, δεν μπορεί να θυσιάζεται ο άνθρωπος, γιατί η ανάπτυξη και ο εκσυγχρονισμός, πρέπει να υπηρετούν τον άνθρωπο και όχι τους αριθμούς, όπως επιδιώκει η πολιτική και της Νέας Δημοκρατίας, αλλά και του ΠΑ.ΣΟ.Κ. σήμερα που Κυβερνάει τον Τόπο.

Πράγματι, η Κυβέρνηση έχει μια ευρηματικότητα -και επαίρεται γι'αυτό- όπως παραδείγματος χάρη με τις κινητοποιήσεις των αγροτών που η ευρηματικότητά της έφθασε στο σημείο να χρησιμοποιεί τα λάστιχα, τώρα η ευρηματικότητα έφθασε στον κοινωνικό διάλογο, κατ' επίφαση, προκειμένου πράγματι, με πρόσχημα τον κοινωνικό διάλογο, να επιβάλει αυτές τις αντιλαϊκές παρεμβάσεις της στο ασφαλιστικό σύστημα και στις εργασιακές σχέσεις.

'Ηθελα με σοβαρότητα και υπευθυνότητα να επισημάνω στην Κυβέρνηση και στον κύριο Υπουργό Εργασίας, το γεγονός ότι μετά από επτά χρόνια σκληρής λιτότητας για την πλειοψηφία του λαού και αποδιάρθρωσης και περιορισμού του κράτους πρόνοιας, αλλά και παρατεταμένης οικονομικής ύφεσης, το ότι παραμένει σε τέτοια επίπεδα ο πληθωρισμός, τι αποδεικνύει; Αποδεικνύει ότι δεν πρόκειται για πληθωρισμό κόστους εργασίας, αλλά για πληθωρισμό κέρδους από τις πολύ μεγάλες επιχειρήσεις που λειτουργούν μέσα στην Ελλάδα είτε αυτές είναι ελληνικές είτε πολυεθνικές είτε γενικά, ξένες. Γιατί, το να μειώσεις πέντε μονάδες το ρυθμό αύξησης του πληθωρισμού, από το 1989 μέχρι το τέλος του 1996, με παρατεταμένη οικονομική ύφεση, με περιορισμό του κράτους-πρόνοιας, αλλά και με μείωση του πραγματικού εισοδήματος της πλειοψηφίας του Ελληνικού Λαού, αυτό σημαίνει ότι η αισχροκέρδεια, η ασυδοσία των μεγάλων επιχειρήσεων που λειτουργεί στην Ελλάδα, οδηγούν στη διατήρηση σε ψηλά επίπεδα, αναντίστοιχα, μέσα και από τη λογική του ίδιου του νεοκαπιταλιστικού συστήματος, με αυτήν τη μακροχρόνια πολιτική σκληρής λιτότητας για την πλειοψηφία του Ελληνικού Λαού.

Πέρα από το ότι δεν είναι θετικό αποτέλεσμα, που να νομιμοποιεί πολιτικά, ηθικά και ιδεολογικά την Κυβέρνηση, επαίρεται για τη μείωση του πληθωρισμού κατά πέντε μονάδες σε σχέση με το 1989 -μετά από εφτά χρόνια- γιατί θα ήταν θετική έστω η μείωση των πέντε μονάδων, εάν αυτή ήταν αποτέλεσμα διαρθρωτικών αλλαγών της οικονομίας, αν -με άλλα λόγια- ήταν αποτέλεσμα βελτίωσης της παραγωγής και της παραγωγικότητας, που θα επέρχονταν με ανάπτυξη, ενώ ξέρουμε ότι δεν έγινε κάτι τέτοιο. 

Αντίθετα, επί επτά χρόνια που εφαρμόστηκε αυτή η πολιτική, τόσο από τη Νέα Δημοκρατία, όσο και από το ΠΑΣΟΚ, είχαμε αποδιοργάνωση της παραγωγικής βάσης της Χώρας, κλείσιμο εκατόν πέντε χιλιάδων μικρών και μεσαίων επιχειρήσεων, με αύξηση της ανεργίας.

Κατά συνέπεια, για ποιο κοινωνικό πρόσωπο μπορείτε να μιλάτε, κύριοι του ΠΑΣΟΚ, ξεχνώντας αυτό που είναι βασικός προοδευτικός κανόνας, ότι η μεγαλύτερη κοινωνική αδικία είναι η ανεργία; Σε ποια αντιμετώπιση της ανεργίας μπορείτε να μας λέτε ότι στοχεύει η αλλαγή στο ασφαλιστικό σύστημα, αλλά και στις εργασιακές σχέσεις, όταν αυτή η πολιτική οδήγησε και θα οδηγεί κάθε χρόνο, που περνάει από εδώ και πέρα, σε τρομακτική αύξηση της ανεργίας, όχι μόνο της φανερής, αλλά αυτής που δεν μετριέται;

Πάτε να κάνετε αναδιανομή της φτώχειας. Πάτε να περιορίσετε ακόμα περισσότερο, απ' ό,τι μέχρι σήμερα και με σκληρό και παραπλανητικό τρόπο, τα εναπομείναντα ατομικά και κοινωνικά δικαιώματα του εργαζόμενου Λαού.

Ασφαλώς, κύριοι της Κυβέρνησης του ΠΑΣΟΚ, αυτοί που ανέλαβαν εργολαβικά στην Ελλάδα, στην Ιταλία και αλλού -μεταξύ αυτών είναι και η σημερινή Κυβέρνηση- την κατεδάφιση του κράτους-πρόνοιας, δε νομιμοποιούνται πολιτικά να μιλάνε, ούτε για Αριστερά ούτε για Κεντροαριστερά, γιατί εξαπατούν πολιτικά τον 'Ελληνα πολίτη, που υφίσταται τις συνέπειες αυτής της σκληρής συντηρητικής πολιτικής, χρησιμοποιώντας τίτλους που δεν ανήκουν στην Παράταξη που κυβερνάει σήμερα, όπως μετεξελίχθηκε, γιατί ακριβώς κλήθηκε για να εφαρμόσει, με πιο σκληρό τρόπο, απ' ό,τι θα μπορούσε να εφαρμόσει η Νέα Δημοκρατία και οι γνωστές στους λαούς συντηρητικές παρατάξεις, περιορίζοντας μέσα από εφευρηματικότητες, μέσα από δήθεν κοινωνικούς διαλόγους, τα δικαιώματα των λαϊκών στρωμάτων του εργαζόμενου Λαού.

Γι' αυτό, κύριοι συνάδελφοι, εμείς είμαστε κάθετα αντίθετα με αυτήν τη λογική της Κυβέρνησης, ούτε λίγο ούτε πολύ, ο ίδιος ο κύριος Πρωθυπουργός παρότρυνε έμμεσα, πλην σαφώς, σε ιδιωτική ασφάλιση, όταν δεν κάνετε ούτε τα ελάχιστα.

Κύριε Υπουργέ, ζήτησα κατ'επανάληψη σ'αυτήν την Αίθουσα -δεν τιμά την Κυβέρνηση και τους Υπουργούς το ότι δεν έγινε- να δώσετε στοιχεία στη Βουλή, για να ενημερωθεί ο Ελληνικός Λαός. Δεν είναι τσιφλίκι σας τα χρήματα του Κρατικού Προϋπολογισμού. Δεν είναι τσιφλίκι σας οι τράπεζες 

Σελίδα 5432 

και τα ασφαλιστικά ταμεία.

Σας καλούμε και σήμερα να δώσετε στοιχεία σχετικά με το τι χρωστάνε ως ασφαλιστικές εισφορές, αγγελιόσημα κ.λπ. οι μεγάλες επιχειρήσεις των ηλεκτρονικών μέσων ενημέρωσης, για να καταλάβει ο Ελληνικός Λαός πόσο ψεύτικα είναι τα συνθήματα για εξυγίανση.

Για να αντιληφθεί ότι μέσα απ' αυτά τα συνθήματα κάνετε τους πλούσιους πλουσιότερους κάθε μέρα που περνάει και τους φτωχούς φτωχότερους.

Σας καλώ και σήμερα, είσθε ο κατ' εξοχήν αρμόδιος, να καταθέσετε στη Βουλή κατάσταση για τα δισεκατομμύρια χρήματα που χρωστάνε στα ασφαλιστικά ταμεία οι ιδιοκτήτες των μεγάλων καναλιών της Αθήνας. Αν δεν το κάνετε, τότε ομολογείτε σαφέστατα ότι αυτά που λέτε είναι απλά για να παραπλανάτε τον Ελληνικό Λαό, αυτόν το δύσμοιρο 'Ελληνα πολίτη, που υφίσταται τις συνέπειες του αναχρονισμού σας, τον οποίο υποκριτικά ονομάζεται εκσυγχρονισμό, για να βρείτε και αυτήν τη φανταστική λέξη για να οπισθοδρομήσετε τη Χώρα, να αφαιρέσετε κεκτημένα με αγώνες και θυσίες του εργαζόμενου Λαού, δικαιώματα.

Εγώ θα περιμένω να μου δώσετε αυτά τα στοιχεία, που δεν τα έδωσε, παρ' ό,τι τρεις φορές τα ζήτησα στη Βουλή και παρ' όλο που παρότρυνε και ο Πρόεδρος της Βουλής τον Υπουργό Εθνικής Οικονομίας και Οικονομικών, όπως επίσης να φέρετε στη Βουλή όλες τις οφειλές των επιχειρήσεων προς τα ασφαλιστικά ταμεία, προς το ασφαλιστικό σύστημα, που είναι ύψους πάνω από πεντακόσια δισεκατομμύρια δραχμές.

ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα δυτικά γενικά Θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα επτά μαθητές και μαθήτριες και τρεις συνοδοί καθηγητές από τη Γεννάδιο Σχολή.

Η Βουλή τους καλωσορίζει.

(Χειροκροτήματα)

Ο κύριος Υπουργός ζήτησε το λόγο για μία παρέμβαση.

'Εχετε δικαίωμα, κύριε Υπουργέ, να κάνετε παρέμβαση, αλλά στο χρόνο που δικαιούσθε.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Δεν θέλω δευτερολογία. Θα σεβαστώ το χρόνο, δεν θα δευτερολογήσω.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ.Εργασίας και Κοινωνικών Ασφαλίσεων): Απλώς θέλω να πω στον κ. Τσοβόλα, για να μη μένουν εντυπώσεις, γιατί νομίζω ότι αυτός ο χώρος είναι κατ' αρχήν χώρος ουσίας, ότι από τον Υπουργό Εργασίας και Κοινωνικών Ασφαλίσεων στο Υπουργείο -γιατί τα άλλα δεν τα γνωρίζω- δεν έχει ζητήσει μέχρι σήμερα τίποτα. Αυτή είναι η αλήθεια.

Παρακαλώ, λοιπόν, κύριοι συνάδελφοι. Μπορούμε να σας τα στείλουμε ό,τι ώρα θέλετε. 'Οπως γνωρίζετε, έχετε όλο το δικαίωμα -σας το παρέχει ο Κανονισμός της Βουλής- να υποβάλετε μία αίτηση κατάθεσης εγγράφων και θα τα πάρετε μέσα σε ελάχιστο χρόνο . Παρακαλώ, όχι εντυπώσεις.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ζητώ ένα - δύο λεπτά πραγματικά, μόνο σ' αυτό, για να μη μείνουν εντυπώσεις.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, γνωρίζετε πολύ καλά και έχω απόλυτη εμπιστοσύνη και στο κύρος σας και στην αξιοπιστία σας, ότι, όταν συζητήθηκε εδώ το νομοσχέδιο για την περιστολή των κρατικών δαπανών, ομιλώντας ο Αρχηγός του ΔΗ.Κ.ΚΙ. και επί της πρωτολογίας μου και δευτερολογώντας και τριτολογώνας, ζήτησα από τον παριστάμενο τότε Υπουργό Εθνικής Οικονομίας και Οικονομικών, όπως είπα, να μου δώσει αυτά τα στοιχεία. Αναγκάσθηκε, προς τιμήν του ο Πρόεδρος της Βουλής, ο κ. Κακλαμάνης -και υπάρχουν στα Πρακτικά καταχωρημένες οι δηλώσεις του- να συστήσει στον Υπουργό να μου τα δώσει και δε μου τα έδωσε.

Γνωρίζει ο κύριος Υπουργός ότι πριν από λίγες ημέρες στο Συνέδριο που παρέστη κι αυτός και με άκουσε, όταν το είπα, ότι του είπα να δώσει αυτά τα στοιχεία. Το εξήγησα και σήμερα, ότι ζητάω από τη Βουλή, μέσα στη Βουλή -γιατί το ζήτησα την προηγούμενη φορά στο Συνέδριο, την προηγούμενη εβδομάδα- αυτά τα στοιχεία.

Δεν μπορούμε να μετατρέψουμε σε γραφειοκρατικό μηχανισμό τη Βουλή. 'Οταν μιλάνε οι Βουλευτές και οι Αρχηγοί των Κομμάτων εδώ και συζητείται επερώτηση που έχει σχέση με το ασφαλιστικό σύστημα, δεν μπορεί να μας παραπέμπει ο Υπουργός σε αίτηση κατάθεσης εγγράφων. Δεν έχει άμεση σχέση με την επερώτηση που συζητούμε σήμερα; Να μας τα δώσει μέχρι να τελειώσει η συνεδρίαση. Να πάρει ένα τηλέφωνο και να έλθουν εδώ. Αλλιώς, αυτήν την ιστορία την ξέρουμε, με την αίτηση κατάθεσης εγγράφων και ξέρουμε πώς εξελίσσεται. Τελικά μπαίνουν αρχείο. 

ΠΡΟΕΔΡΕΥΩΝ (Παναγιώτης Σγουρίδης): Θα έλεγα, κύριε Πρόεδρε, ότι θα πρέπει να καταθέσετε αίτηση κατάθεσης εγγράφων και σαφώς θα σας δοθούν.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Μα, δεν τα έχω μαζί μου. Τι να δώσω;

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 

Δεν είναι θέμα γραφειοκρατίας. Υπάρχουν συγκεκριμένες διαδικασίες μέσα στο Κοινοβούλιο που, εφόσον τηρούνται, από κει και πέρα η Βουλή μπορεί να επέμβει και να ελέγξει την Κυβέρνηση, γιατί δεν τηρήθηκαν οι προθεσμίες πάνω σ' αυτά τα θέματα.

Από τη στιγμή που μπορείτε να ζητήσετε στοιχεία, με αίτηση κατάθεσης εγγράφων, θα σας δοθούν. 

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Ποιός γνώριζε ότι θα παρέμβει εδώ σήμερα ο Πρόεδρος του ΔΗ.Κ.ΚΙ.;

ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε, κύριε Υφυπουργέ, ότι ο Πρόεδρος του ΔΗ.Κ.ΚΙ. είναι και Κοινοβουλευτικός Εκπρόσωπος του Κόμματός του και συμμετέχει πάντα σε όλες τις επερωτήσεις σαν Κοινοβουλευτικός Εκπρόσωπος.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Δεν αμφισβητήθηκε η δυνατότητα του Προέδρου του του ΔΗ.Κ.ΚΙ. να πάρει το λόγο. Δεν είπα αυτό. Είπα ποιος θα γνώριζε ότι θα ζητούσε αυτά τα στοιχεία εδώ σήμερα .

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με συγχωρείτε, είναι θέμα Κανονισμού πλέον. Κατ'αρχάς δεν ήξερα ότι πρέπει ο Αρχηγός όποιου Κόμματος να ζητάει την άδεια από την Κυβέρνηση για να έλθει να μιλήσει.

ΠΡΟΕΔΡΕΥΩΝ (Παναγιώτης Σγουρίδης): Το κάλυψα, κύριε Τσοβόλα, εγώ.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το είπα και το ζήτησα από τον παριστάμενο Υπουργό την προηγούμενη εβδομάδα. Από ευαισθησία προς τους θεσμούς, γιατί και ο Αρχηγός Κόμματος είναι θεσμός,θα έπρεπε να μου τα στείλει αυτά στις πέντε ημέρες που μεσολάβησαν.

ΠΡΟΕΔΡΕΥΩΝ (Παναγιώτης Σγουρίδης): Υπάρχουν διαδικασίες μέσα στο Κοινοβούλιο και ας τηρούνται.

Ο κ.Αποστόλου έχει το λόγο.

ΜΙΛΤΙΑΔΗΣ ΠΑΠΑΙΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, με συγχωρείτε, επειδή υπάρχουν και τα πρακτικά. Θέσατε το θέμα, κύριε Τσοβόλα, ότι τα ζητήσατε από τον Υπουργό Εθνικής Οικονομίας . Δεν είμαι υποχρεωμένος να γνωρίζω τι ζητήσατε από τον Υπουργό Εθνικής Οικονομίας. Από εμένα δε ζητήσατε. Και εγώ δεν έχω κανένα πρόβλημα, εντός της άλλης εβδομάδος, χωρίς ν'ακολουθηθεί η διαδικασία, να σας τα στείλω αυτά τα στοιχεία. Τελείωσε.

ΠΡΟΕΔΡΕΥΩΝ (Παναγιώτης Σγουρίδης): Πάντως, για να μπορεί και η Βουλή να έχει θέση και λόγο, θα πρέπει να ξέρετε ότι θα πρέπει να ακολουθούνται οι διαδικασίες σύμφωνα με τον Κανονισμό. Αυτά δεν είναι απλώς μόνο για λόγια.

Ορίστε, κύριε Αποστόλου, έχετε το λόγο.

Σελίδα 5433 

ΕΥΑΓΓΕΛΟΣ ΑΠΟΣΤΟΛΟΥ: Η πραγματικά επίκαιρη επερώτηση δε μας έδωσε τη δυνατότητα να μάθουμε τις πραγματικές προθέσεις της Κυβέρνησης για το ασφαλιστικό, αφού ούτε ο κύριος Υπ. μας απήντησε ουσιαστικά.

Αγαπητοί συνάδελφοι, είναι γεγονός ότι την τελευταία δωδεκαετία έχουν εφαρμοστεί στη Χώρα μας τρία σταθεροποιητικά προγράμματα, που είχαν ως αποτέλεσμα την ανακατονομή των εισοδημάτων σε βάρος των δυνάμεων της εργασίας και υπέρ των μεγάλων οικονομικών συμφερόντων.

Αυτές οι πολιτικές φέρουν τους 'Ελληνες εργαζόμενους σε ολοένα και χειρότερη θέση απέναντι στους Ευρωπαίους συναδέλφους τους και ενδεικτικά θα αναφέρω τα παρακάτω:

Τη δεκαετία 1986-1995 το πραγματικό εισόδημα των εργαζόμενων μειώθηκε κατά 20% ενώ στην Ευρώπη αυξήθηκε κατά 10%. Στο ίδιο διάστημα είχαμε στην Ελλάδα αύξηση των βιομηχανικών κερδών κατά 54%. Αυτό δείχνει ότι η βελτίωση της ανταγωνιστικότητας των επιχειρήσεων στηρίχθηκε κατά κύριο λόγο στη μείωση του εργατικού κόστους λόγω της ακολουθούμενης εισοδηματικής πολιτικής.

Αρκεί να αναφέρω ότι το κόστος εργασίας στην Ελλάδα αντιπροσωπεύει το 17% του συνολικού κόστους, ενώ στις ανεπτυγμένες χώρες της Ευρωπαϊκής 'Ενωσης κυμαίνεται γύρω στο 30%. Η κατάσταση αυτή έχει ως αποτέλεσμα σήμερα τα κατώτερα όρια των αποδοχών των εργαζομένων να παραμένουν σε απαράδεκτα χαμηλά επίπεδα, ενώ οι συνταξιούχοι, λόγω και της εφαρμογής των αντιασφαλιστικών νόμων της Κυβέρνησης της Νέας Δημοκρατίας που το ΠΑΣΟΚ δεν έχει καταργήσει -αν και προεκλογικά είχε υποσχεθεί την κατάργησή τους- να χάνουν σε αυτό το διάστημα περί εξακόσια δισεκατομμύρια.

Το ίδιο διάστημα η ανεργία διογκώθηκε και η επισήμως καταγεγραμμένη σήμερα κινείται πλέον σταθερά πάνω από 10%, ενώ έχει αυξηθεί ανησυχητικά η μακρόχρονη ανεργία, η οποία ξεπερνά πλέον στη Χώρα μας το 50% των ανέργων.

Τα επιδόματα ανεργίας είναι τα χαμηλότερα στην Ευρώπη και κινούνται στο 48% του βασικού ημερομισθίου του ανειδίκευτου εργάτη. Ενώ στις περισσότερες χώρες της Ευρωπαϊκής 'Ενωσης φθάνουν στο 80%. 

Επίσης, διευρύνονται οι προβληματικές περιοχές, στις οποίες η ανεργία πλέον κινείται σε επίπεδα από 25%-75% πράγμα που οδηγεί αυτές τις περιοχές σε μαρασμό και απόγνωση.

Και ενώ μπροστά σ'αυτήν την κατάσταση, θα περίμενε κανείς από την Κυβέρνηση τη λήψη συγκεκριμένων μέτρων, έρχεται ο κ. Σημίτης στη γνωστή του ομιλία προς τους συνδικαλιστές του ΠΑΣΟΚ και προαναγγέλει την ολοκληρωτική κατεδάφιση των υπαρχουσών υπολειμμάτων του κράτους-πρόνοιας προβλέπονται και την κατάργηση του ασφαλιστικού συστήματος.

Ουσιαστικά με την ομιλία του αυτή ο κύριος Πρωθυπουργός ανέδειξε ένα νέο πρότυπο απασχόλησης που βρίσκεται σε πλήρη διάσταση με τις κοινωνικές κατακτήσεις των εργαζομένων αλλά και με τις μέχρι πρότινος διακηρύξεις του Κόμματός του. Στην προσπάθειά τους η Κυβέρνηση και ο κ. Σημίτης να κάνουν πιο ευέλικτη την αγορά εργασίας μετατοπίζουν το βάρος άσκησης της κοινωνικής πολιτικής από το κοινωνικό κράτος στο απασχολήσιμο άτομο και χρεώνουν την πολιτική της απασχόλησης με γνήσια στοιχεία νεοφιλελεύθερης έμπνευσης.

Είναι καθαρή η πρόθεση της Κυβέρνησης να καταστρατηγήσει τις ελεύθερες συλλογικές διαπραγματεύσεις αποδυναμώνοντας έτσι το ισχύον νομοθετικό πλαίσιο. Και είπε ο κύριος Πρωθυπουργός ότι στη νέα εποχή της παγκοσμιοποίησης και του χωρίς όρους ανταγωνισμού η Κυβέρνηση προσανατολίζεται στην αναμόρφωση του ασφαλιστικού συστήματος αφού στις σύγχρονες οικονομικές συνθήκες το κόστος του κοινωνικού κράτους όπως λειτουργεί σήμερα δημιουργεί προβλήματα.

Το νέο και αριστερό ΠΑ.ΣΟ.Κ. όπως αποκαλεί ο κ. Σημίτης το Κόμμα του στο όνομα της σύγκλισης και της παγκοσμιοποίησης, έχει αποδεχθεί τη νεοφιλελεύθερη πολιτική και γι' αυτό κάλεσε και τους συνδικαλιστές να αναλάβουν το κόστος της προσαρμογής. Τι άλλο από γνήσια νεοφιλελεύθερη ιδέα μπορεί να είναι η άποψη ότι ένας απασχολήσιμος, όχι απασχολούμενος, και καλά εφοδιασμένος νέος εργαζομένος μπορεί να αναλάβει περισσότερο ο ίδιος τις ευθύνες του για την ασφάλειά του, τη στέγαση και την υγειονομική περίθαλψη με αντίστοιχη μείωση των ευθυνών του Κράτους. Δηλαδή, έχουμε εισαγωγή των πιο προωθημένων νεοφιλελεύθερων σκέψεων για την κατ' άτομο επιχείρηση που θα αντικαταστήσει τελικά το μισθωτό, τη μισθωτή εργασία όπως την ξέραμε, την κοινωνική πρόνοια και την ασφάλιση και θα αναλάβει το ίδιο το άτομο το κόστος συντήρησης, προστασίας, ασφάλισης ακόμα και ανάπτυξης.

Αυτό το μοντέλο προτείνει ουσιαστικά ως βάση αναζήτησης για τον κοινωνικό διάλογο που θα ανοίξει η Κυβέρνηση με το συνδικαλιστικό κίνημα.

Αλλά και στο ζήτημα της απασχόλησης και των εργασιακών σχέσεων ο κύριος Πρωθυπουργός αφού ομολογεί ότι αντιμετωπίζουμε τη συρρίκνωση την εγγυημένη από τις μεγάλες επιχειρήσεις και από το κράτος απασχόλησης, όχι μόνο δεν προτείνει λύσεις όπως π.χ. τη μείωση των ωρών εργασίας, αλλά στην ουσία αντιπαραθέτει τους ανέργους στους προνομιούχους εργαζόμενους.

Επίσης και στην εισοδηματική πολιτική, ο κύριος Πρωθυπουργός δεν ήταν ιδιαίτερα σαφής. Ανέφερε χαρακτηριστικά ότι για να μειωθεί ο πληθωρισμός οφείλουν οι εργαζόμενοι να προσαρμόσουν ανάλογα τις ονομαστικές τους διεκδικήσεις.

Αυτές οι απόψεις όσο και αν ο κ. Σημίτης τις βαπτίζει αριστερές τοποθετούνται στη δεξιά πτέρυγα της Ευρωπαϊκής Σοσιαλδημοκρατίας. Ευθυγραμμίζονται πλήρως με τις κυοφορούμενες θεωρίες της παγκοσμιοποίησης όπου το ατομικό αντικαθιστά το συλλογικό, το ιδιωτικό το κοινωνικό, το περιφερειακό το εθνικό και η αγορά την οργανωμένη αξιακά κοινωνία της αλληλεγγύης και της πρόνοιας.

Η κυβερνητική τακτική των μεθοδευμένων διαρροών της ασάφειας και της διγλωσσίας σχετικά με το σύστημα της κοινωνικής ασφάλισης νοθεύει τον κοινωνικό διάλογο και υπονομεύει τη σοβαρή προσέγγιση των αναγκαίων μεταρρυθμίσεων. Μέσω της σύγχυσης προετοιμάζει το έδαφος για την προώθηση λύσεων υποβάθμισης της κοινωνικής προστασίας των ασφαλισμένων. Το μεγάλο έλλειμμα και η κρίση των ασφαλιστικών οργανισμών που επιχορηγούνται από το κράτος δεν προέκυψαν από μόνα τους. Οφείλονται στη μη αποδοτική αξιοποίηση των αποθεματικών τους τα τελευταία σαράντα χρόνια, στις παρεμβάσεις της κεντρικής διοίκησης, στη λειτουργία, στη διοίκηση και στη διαχείρισή τους, στη χρησιμοποίησή τους για την κάλυψη πελατειακών σχέσεων και κομματικών επιδιώξεων του πολιτικού συστήματος. 

Σήμερα, με την όξυνση των μεγάλων κοινωνικών προβλημάτων της ανεργίας, του κοινωνικού αποκλεισμού, την υποαπασχόλησης, της υπογεννητικότητας και της δημοσιονομικής κρίσης, απαιτείται σοβαρότητα, προβληματισμός και προπάντων κοινωνική συναίνεση για την διαμόρφωση και την προώθηση ενός συστήματος ασφάλισης, κοινωνικά αποδεκτού, αναδιανεμητικού, ανταποδοτικού, βιώσιμου και προπαντώς ανθρωποκεντρικού.

Φαίνεται, ότι στους άμεσους στόχους της Κυβέρνησης, είναι η κατάργηση των κατακτήσεων που κέρδισαν οι εργαζόμενοι μετά από μακροχρόνιους αγώνες και θυσίες.

Αλήθεια, σκοπεύετε, κύριε Υπουργέ, να ενισχύσετε το ωρομίσθιο σε βάρος του κανονικού ημερησίου ωραρίου; Σκοπεύετε να υλοποιήσετε αυτά που έντεχνα διαχέετε ή αφήνετε να εννοηθούν, τόσο εσείς όσο και ο Πρωθυπουργός, στις ομιλίες που κάνετε; Γιατί είναι γεγονός ότι πρέπει να ληφθούν μέτρα για τη σωτηρία του ασφαλιστικού συστήματος, αλλά αυτά τα μέτρα όμως, χρειάζονται οπωσδήποτε τη μεγίστη δυνατή κοινωνική συναίνεση.

Είναι προφανές, κύριε Υπουργέ, ότι η επιδίωξη προώθησης τέτοιων πολιτικών, θα συναντήσει την καθολική αντίδραση των εργαζομένων. Και τα πρόσφατα δείγματα αγωνιστικής γραφής των εργαζομένων είναι νωπά στις μνήμες όλων μας.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον

Σελίδα 5434 

κ.Αποστόλου.

Ο κ. Φοίβος Ιωαννίδης, Κοινοβουλευτικός Εκπρόσωπος του ΠΑ.ΣΟ.Κ., έχει το λόγο για δέκα λεπτά.

ΦΟΙΒΟΣ ΙΩΑΝΝΙΔΗΣ: Κυρίες και κύριοι συνάδελφοι -καίτοι δεν υπάρχει καμία συνάδελφος εδώ- πολύ σύντομα μερικές σκέψεις, που ελπίζω να είναι χρήσιμες.

Επίκαιρη είναι πράγματι η ερώτηση και το θέμα καυτό. Εδώ όμως, οι Βουλευτές του Κομμουνιστικού Κόμματος διερωτώνται για ένα μείζον θέμα. 'Αλλο όμως το θέμα για το αν έχουν δίκιο, γιατί επισημάνσεις κάνουν, επισημάνσεις με τις οποίες θα μπορούσε κανείς εν μέρει να συμφωνήσει ή όχι, προτάσεις όμως για το πώς αντιμετωπίζεται το πρόβλημα, ούτε το Κ.Κ.Ε κάνει ούτε η Νέα Δημοκρατία.

ΝΙΚΟΛΑΟΣ ΓΚΑΤΖΗΣ: Ε, όχι!

ΦΟΙΒΟΣ ΙΩΑΝΝΙΔΗΣ: Προτάσεις οι οποίες να είναι πειστικές ότι οδηγούν στη λύση του προβλήματος.

ΝΙΚΟΛΑΟΣ ΓΚΑΤΖΗΣ: Oδηγούν, αλλά δεν τις θέλετε.

ΦΟΙΒΟΣ ΙΩΑΝΝΙΔΗΣ: Διότι η ανεργία είναι παγκόσμιο φαινόμενο. Δεν έγινε ποτέ κατορθωτό να αντιμετωπιστεί πλήρως, ποτέ και υπό κανένα καθεστώς. Και θα έλεγα ότι ούτε εσείς οι ίδιοι πια υπεραμύνεσθε του καθεστώτος της πρώην Σοβιετικής Ενώσεως, όπως λειτούργησε. 'Αλλο ότι μπορεί να εμμένετε -δικαίωμά σας, σεβαστή η άποψή σας- στη θεωρητική κατασκευή, στο Μαρξισμό, Λενινισμό, αλλά του μοντέλου, όπως λειτούργησε, ούτε εσείς υπεραμύνεσθε πια. 'Αλλωστε, δε θα ήταν πια λογικά δυνατό, δοθέντος ότι το καθεστώς κατέρρευσε από μόνο του.

Κυρίες και κύριοι συνάδελφοι, εγώ ειλικρινά δέχομαι να επικρίνεται η Κυβέρνηση του ΠΑΣΟΚ για λάθη της -δεν είμαστε αλάθητοι- για παραλήψεις της, αλλά εκείνο που με εκπλήσσει είναι η αμφισβήτηση των προθέσεων. Εσείς αμφισβητείτε αν εμείς είμαστε σοσιαλιστικό Κόμμα ή αν έχουμε τις κοινωνικές ευαισθησίες που οφείλει να έχει ένα προοδευτικό σοσιαλιστικό Κόμμα. Τώρα, θα μπορούσαμε να συζητήσουμε και τι είναι προοδευτικό, αν κανείς θεωρεί ότι είναι προοδευτικό να εμμένει σε κάποιες απόψεις οι οποίες παραμένουν, παρά τη μεταβολή των γεγονότων, όταν ζούμε σ' έναν κόσμο μεταβαλλόμενο με εκπληκτική ταχύτητα, όταν αλλάζουν οι συνθήκες, με ιλιγγιώδης ρυθμούς.

Εγώ θαυμάζω το Κ.Κ.Ε. για τη συνέπειά του, αλλά είναι συνέπεια σε λάθος, κατά την άποψή μας. Εσείς πιστεύετε ότι είναι σωστή η θέση σας, εμείς πιστεύουμε ότι είναι λάθος.

Και δεν πιστεύουμε ότι μας δίνετε πρόταση που να λύνει το πρόβλημα. Γιατί αν μας τη δίνατε, γιατί να μην την αποδεχόμασταν;'Εχει κανένα συμφέρον η Κυβέρνηση να έχει λύση σε κάποιο πρόβλημα, όπως είναι η ανεργία, όπως είναι η κοινωνική ασφάλιση και να μην την αποδέχεται;

Μας κατηγορείτε ότι δε δώσαμε όσα έπρεπε να δώσουμε στα πλαίσια του κράτους κοινωνικής προστασίας. Η Νέα Δημοκρατία αντιθέτως μας κατηγορεί ότι δώσαμε πολλά και φέραμε κρίση στο κοινωνικοασφαλιστικό σύστημα.

Για να ξεκαθαρίσουμε τα πράγματα, θα αναφερθώ εν τάχει σε μέτρα που πήραν οι κυβερνήσεις του ΠΑ.ΣΟ.Κ. στον τομέα της κοινωνικής προστασίας.

Αυξήθηκαν θεαματικά τα κατώτατα όρια των συντάξεων του Ι.Κ.Α. από εννέα χιλιάδες το 1981 σε σαράντα εννέα χιλιάδες τότε, δηλαδή το 1989 και σήμερα είναι εκατό χιλιάδες και μαζί με το επικουρικό πάνε παραπάνω.

Καθιερώθηκε η επικουρική σύνταξη για όλους τους ασφαλισμένους του Ι.Κ.Α., που δεν υπήρχε πριν.

Επεκτάθηκε η ασφάλιση του Ι.Κ.Α. σε όλη την Ελλάδα, που δεν υπήρχε πριν. 

Αναγνωρίστηκε ο χρόνος στρατιωτικής υπηρεσίας ως συντάξιμος.

Αναγνωρίστηκε ως συντάξιμος ο χρόνος συμμετοχής στην Εθνική Αντίσταση.

Αναγνωρίστηκε δικαίωμα σύνταξης στους πολιτικούς πρόσφυγες και στους 'Ελληνες του εξωτερικού.

Δόθηκε η δυνατότητα στους ασφαλισμένους του Ι.Κ.Α. που είχαν δύο χιλιάδες επτακόσια ημερομίσθια (2.700) και ηλικίας εξήντα πέντε ετών (65) να αναγνωρίζουν τα υπόλοιπα και να πάρουν σύνταξη. 

Στον Ο.Γ.Α., η σύνταξη από τρεις χιλιάδες (3.000) το 1981 πήγε στις δέκα χιλιάδες (10.000), του αγροτικού ζευγαριού από τέσσερις χιλιάδες πεντακόσιες δραχμές (4.500) τότε, σε 20.000 μιλάω για το 1989, τώρα έχουν πάει παραπάνω -το ξέρετε- με αυξήσεις που έδωσε το ΠΑ.ΣΟ.Κ. και πρόσφατα. Και επίσης, χορηγήθηκε αυτοτελής σύνταξη στην αγρότισσα από 1.1.1982. Χορηγήθηκε δε και το επίδομα κυήσεως, λοχείας και τοκετού τότε, ύψους εβδομήντα χιλιάδων δραχμών (70.000).

Στο Τ.Ε.Β.Ε. η αύξηση μεταξύ 1981 και 1989 των συντάξεων ήταν 400% και στο Ταμείο Εμπόρων 393%. Είναι μικρά βήματα αυτά; Και ακολούθησαν: Η συγχώνευση του Ταμείου Συντάξεων Εκτελωνιστών στο Τ.Ε.Β.Ε., ενός ταμείου που δεν μπορούσε να επιβιώσει λόγω εξαφανίσεως του επαγγέλματος. Η συγχώνευση του Επικουρικού Ταμείου των Οικοδόμων στο Ι.Κ.Α.-Τ.Ε.Α.Μ.

'Οσον αφορά τον Ο.Γ.Α., έχουμε ήδη ψηφίσει νόμο που τον καθιστά πραγματικό ταμείο. Και μία τόσο ουσιαστική παρέμβαση δεν την αναφέρετε καθόλου.

Δώσαμε ειδικά μέτρα για μεγάλες κατηγορίες προβληματικών χώρων, όπως ήταν τα ναυπηγεία ή σε άλλες περιοχές που πάσχουν από ηυξημένη ανεργία. Και βεβαίως, καθιερώθηκε το Ε.Κ.Α.Σ., που είναι μία πολύ σημαντική προς τη σωστή κατεύθυνση πρωτοβουλία.

Ξέρετε ότι η κοινωνική ασφάλιση έχει προβλήματα, αλλά τα προβλήματα δεν είναι αυτά που συνήθως εμφανίζονται ή οι λύσεις δεν είναι όπως εμφανίζονται. Επί παραδείγματι, μίλησε ο Κοινοβουλευτικός Εκπρόσωπος του Συνασπισμού για τα αποθέματα. Πράγματι σε κάποια ταμεία είχαν δεσμευθεί τα αποθεματικά, όχι επί των ημερών του ΠΑ.ΣΟ.Κ., αλλά επί των ημερών των προκατόχων των κυβερνήσεων του ΠΑ.ΣΟ.Κ. Το ΠΑ.ΣΟ.Κ. για πρώτη φορά άρχισε με το 15%, εκεί που ήταν άτοκα, και εν συνεχεία με την επένδυσή τους σε κρατικά ομόλογα και έντοκα γραμμάτια του Δημοσίου, που έχουν την υψηλότερη και ασφαλέστερη απόδοση. Αλλά δεν είναι τόσο αυτό. Το Ι.Κ.Α. δεν είχε ποτέ αποθεματικά. Ο μεγάλος ασφαλιστικός οργανισμός είναι το Ι.Κ.Α. Με το διανεμητικό σύστημα που έχουμε δεν έχει το Ι.Κ.Α. αποθεματικά, ούτε θα ήταν δυνατόν να έχει ούτε είχε και ποτέ. Αλλά το Ι.Κ.Α. -δε θέλω να πάω τόσο πίσω- δημιούργημα του Ελευθερίου Βενιζέλου είναι και αυτό.

Θέλετε να πούμε για την εργατική νομοθεσία του 1911 που ήταν η προοδευτικότερη στον κόσμο τότε; Τώρα η εργατική νομοθεσία που έχει θεσπιστεί πάλι από το ΠΑ.ΣΟ.Κ. είναι η προοδευτικότερη πάντως στην Ευρώπη, δεν ξέρω αν είναι και στον κόσμο.

Μιλούν επίσης για την περιουσία των ταμείων. Μα, το μέγεθος της περιουσίας των ταμείων -δε λέω ότι δεν πρέπει να αξιοποιηθεί καλύτερα- δεν αρκεί για να πληρωθούν ενός μηνός συντάξεις στο Ι.Κ.Α. Επομένως, το μεγάλο πρόβλημα της κοινωνικής ασφάλισης δεν είναι η αξιοποίηση των περιουσιακών στοιχείων των ακινήτων που έχουν κάποια ταμεία.

(Στο σημείο αυτή την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Κυρίες και κύριοι συνάδελφοι -επανέρχομαι στις κυρίες, καίτοι απούσες, φαίνεται ότι πρασύρομαι εν τη ρύμη του λόγου μου ή από συμπάθεια προς τις κυρίες γενικώς- νομίζω ότι πραγματικά έχει παρεξηγηθεί και η πρόθεση της σημερινής Κυβέρνησης να προσαρμοστεί στο μέτρο του δυνατού, στα σημερινά δεδομένα, στις παγκόσμιες εξελίξεις, που μας επηρεάζουν αναποφεύκτως. Δεν μπορούμε να παίζουμε "σόλο βιολί" ως Χώρα.

Και μεγάλη χώρα να ήμασταν, δε θα μπορούσαμε μόνοι μας να παίρνουμε οποιεσδήποτε αποφάσεις θέλουμε, πολύ περισσότερο που δεν είμαστε μεγάλη χώρα, στα πλαίσια αυτά τα διεθνή, μέσα στην παγκοσμιοποιημένη οικονομία, που δεν είναι μια καραμέλλα που την πιπιλίζουμε, για να βρούμε δικαιολογίες, γιατί δεν κάνουμε αυτά που θα θέλαμε να κάνουμε. Αλλά, είναι μια πραγματικότητα.

Σελίδα 5435 

Μέσα σ'αυτά τα πλαίσια, είναι υποχρεωμένη να κινείται η Κυβέρνηση του ΠΑΣΟΚ και κάθε κυβέρνηση, που θα είχε συναίσθηση των ευθυνών της. Και μέσα σ'αυτά τα πλαίσια, όμως, προσπαθούμε να διαφυλάξουμε το κράτος κοινωνικής προστασίας ως κόρην οφθαλμού, γιατί αυτό δεν είναι μόνο πεποίθησή μας. Είναι το ίδιο το πρόσωπό μας. Είναι στοιχείο της ταυτότητας του Ευρωπαίου, αλλά είναι στοιχείο και της ταυτότητας του σοσιαλισμού του δημοκρατικού. Δεν μπορούμε και δεν έχουμε καμία πρόθεση ούτε να το μειώσουμε ούτε να το αναιρέσουμε.

Αλλά, ασφαλώς πρέπει να πάρουμε μέτρα προς την κατεύθυνση εκείνη και επ' αυτών μίλησε και ο Υπουργός, θα απαντήσει και ο Υφυπουργός, τα οποία μέτρα θα εξασφαλίσουν ότι, με τους λιγότερους δυνατούς κλονισμούς, με τις μικρότερες δυνατές θυσίες θα μπορέσουμε να επιβιώσουμε μέσα στα πλαίσια του διεθνούς ανταγωνισμού, διατηρώντας και -αν είναι δυνατόν- και επαυξάνοντας το κράτος κοινωνικής προστασίας, διότι αυτό το αισθανόμαστε ως ένα χρέος μας απέναντι στην Κοινωνία και απέναντι στο Λαό, που μας τιμά με την εμπιστοσύνη του.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης):Κύριοι συνάδελφοι, εισερχόμαστε στο στάδιο των δευτερολογιών.

Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής):Θεωρώ σκόπιμο να κάνω ορισμένες διευκρινίσεις, επειδή ακούστηκαν, νομίζω, ορισμένα ανακριβή πράγματα. 

Σχετικά με το νόμο 1264, ο Υπουργός Εργασίας και Κοινωνικών Ασφαλίσεων, προφανώς επειδή δεν έχει τα ακριβή στοιχεία υπόψη του, είπε ότι "το ΚΚΕ δεν ψήφισε αυτό το νόμο που εμείς τον φέραμε" κλπ. Για την αποκατάσταση της αλήθειας, θα διαβάσω από τα Πρακτικά της συζήτησης του 1982 τις θέσεις του Κόμματός μας:

"Το νομοσχέδιο αυτό είναι αποτέλεσμα" -λέμε εμείς, οι κομμουνιστές- "των μακροχρόνιων αγώνων της εργατικής τάξης. Το νομοσχέδιο αυτό προωθεί τους βασικούς στόχους, δίνει τη δυνατότητα να οικοδομηθεί ένα ταξικό συνδικαλιστικό κίνημα, να ξεπερνά τις δυσκολίες" κλπ. Το νομοσχέδιο αυτό δέχθηκε τα πυρά των εκπροσώπων της Νέας Δημοκρατίας. Γιατί; Μήπως ανοίγει το δρόμο για ριζικές κοινωνικές αλλαγές; Ασφαλώς όχι.

"'Οπως αναφέραμε το νομοσχέδιο είναι θετικό" -συνεχίζει ο Εισηγητής μας- "καταργεί τον 330/76, απαγορεύει την ανταπεργία και τις προσλήψεις για την περίοδο της απεργίας, καθιερώνει την αναλογική" -όχι βέβαια την απλή- "προστατεύονται ορισμένα συνδικαλιστικά στελέχη, καταργείται ο ΟΔΕΠΕΣ" κλπ. Ακολουθεί μια ολοκληρωμένη πρόταση για το πώς έπρεπε εκείνος ο νόμος να πάρει υπόψη του τις προτάσεις των εργαζομένων, προτάσεις βέβαια που δεν έγιναν δεκτές από την Κυβέρνηση.

Σαν κατακλείδα, ο Εισηγητής μας, με όλα αυτά που ειπώθηκαν παραπάνω, έναν όγκο προτάσεων και τις παρατηρήσεις που έγιναν στα επιμέρους άρθρα, καταλήγει ότι το Κ.Κ.Ε. ψηφίζει το νομοσχέδιο. Αυτή είναι η ιστορία γύρω από την υπόθεση. Δε θέλω να φεύγουν στοιχεία, τα οποία μπορεί να λειτουργούν σε ένα κόσμο που είναι "αδιάβαστος" σαν κίνητρο αντιπαραθέσεων. Την αλήθεια να λέμε και από κει και πέρα, ο καθένας ας βγάλει τα συμπεράσματά του.

Σχετικά με τη Λευκή Βίβλο, είπε ο κύριος Υπουργός ότι έχουμε θεμελιακές διαφορές γύρω από το ζήτημα αυτό. Βεβαίως, έχουμε θεμελιακές διαφορές, αφού είναι θεμελιακά αντίθετες οι πολιτικές μας. Αλλά, πιστεύω ότι όταν διαβάζουμε ένα κείμενο, το ίδιο το κατανοεί και ο ένας και ο άλλος, ανεξάρτητα από το πώς το βλέπει, αν είναι θετικό ή αρνητικό, ο καθένας από τη δική του πολιτική σκοπιά . Από τη Λευκή Βίβλο, θα πρέπει να συνεννοηθούμε δηλαδή για το τι είναι καλό και τι είναι κακό και τι θα πει σύγχρονο, αριστερό, δεξιό κ.λπ.

Λέει η Λευκή Βίβλος: Σε πολλές χώρες του Νότου η νομοθεσία που διέπει τους όρους απόλυσης των εργαζομένων, με συμβάσεις απεριορίστου διαρκείας, πρέπει να χαλαρώσει, γεγονός που θα συνέβαλε στον περιορισμό των προσωρινών μορφών εργασίας.Το καθεστώς των απολύσεων να χαλαρώσει. Γίνονται συζητήσεις για το 2%, υπάρχουν κάποιες τοποθετήσεις των αρμόδιων, θα δούμε στην πορεία τι θα γίνει.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Το έχουμε διαψεύσει πολλές φορές.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ξέρω, αυτό υπονοώ και επειδή έχουμε μάθει να είμαστε κάπως προσεκτικοί και ανήσυχοι, "κοντός ψαλμός αλληλούια".

'Ερχομαι τώρα σε ένα άλλο σημείο της Λευκής Βίβλου, όπου λέει ότι η διευθέτηση του χρόνου εργασίας μπορεί να αποβεί σε όφελος της ανταγωνιστικότητας και της διατήρησης, ή δημιουργίας θέσεων απασχόλησης. Κατ'αυτόν τον τρόπο γίνεται αντιληπτό, όπως στη Volkswagen, μία ευέλικτη διαπραγμάτευση γύρω από το θέμα της εβδομάδας, των τεσσάρων ημερών, κατέστησε δυνατή την καθιέρωση της μίας μορφής μερικής ορθολογικής και αλληλέγγυας ανεργίας, δηλαδή το μοίρασμα που λέγαμε.

Επίσης, λέει για το καθεστώς των θεσμοθετημένων ωραρίων στην Ευρώπη και λέει ότι είναι ένα καθεστώς που δε μας βοηθάει. Προκειμένου να εξαλειφθούν τα εμπόδια του καθεστώτος των θεσμοθετημένων ωραρίων, πρέπει ανάλογα με τις διατάξεις που ισχύουν σε κάθε χώρα να αναθεωρηθεί η εργατική νομοθεσία -ρόλος της νόμιμης διάρκειας εργασίας- οι συμβατικές πρακτικές των συμπληρωματικών ωρών και να απλοποιηθεί σε πολλές περιπτώσεις ο υπολογισμός των συνταξιοδοτικών δικαιωμάτων.

Σε άλλο σημείο -τελειώνω με αυτό, γιατί δεν θέλω να κουράσω τους κυρίους Βουλευτές- τα ποσοστά των κοινωνικών εισφορών είναι πολύ υψηλά. Μία μείωση κατά 30% έως 40% των εν λόγω εισφορών -σας είπα πρωτύτερα ότι θα τιναχθεί στον αέρα το σύστημα, με αυτήν την εν λόγω μείωση- κυρίως στις χαμηλές αμοιβές, θα έχει ως αποτέλεσμα την αύξηση της απασχόλησης κατά 2%.

Κοιτάξτε να δείτε, δεν ξέρω τι θεμελιακές διαφορές μπορεί να έχουμε τώρα, αλλά εγώ δεν μπαίνω σ'αυτήν τη συζήτηση. Συμφωνείτε με αυτά τα πράγματα; Απ'ότι φαίνεται συμφωνείτε. Μη μου λέτε τώρα για εκσυγχρονισμούς, για αριστερές, για δεξιές, κ.λπ. Αυτά είναι πρακτικά ζητήματα. Είναι μεγάλες κατακτήσεις του εργατικού κινήματος, κατακτήσεις που έχουν ποτιστεί με ποτάμια αίμα από την εποχή του Σικάγου μέχρι τώρα και πρέπει να πάρει ο καθένας σαφή και κατηγορηματική θέση ότι "κύριοι αυτά δεν ανατρέπονται, πάμε προς τα εμπρός".

Επειδή γίνεται αυτή η συζήτηση για το "πάμε προς τα εμπρός" και επειδή γίνεται συζήτηση για το σύγχρονο, για το μοντέρνο, για το δογματικό, το παραδοσιακό, επιτρέψτε μου να πω δύο λόγια.

Ο πλούτος της ανθρωπότητας το 1886, όταν επιβλήθηκε το οκτάωρο και σιγά-σιγά άρχισε να απλώνεται σε ολόκληρη την ανθρωπότητα, ήταν δέκα. Ο πλούτος της ανθρωπότητας σήμερα, μετά από εκατόν δέκα και πλέον χρόνια, είναι δεκαπλάσιος.

ΦΟΙΒΟΣ ΙΩΑΝΝΙΔΗΣ: Και ο πληθυσμός;

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ο πληθυσμός αυξήθηκε κατά τρεις φορές.

Αυτήν τη στιγμή στην ανθρωπότητα υπάρχουν ένα δισεκατομμύριο άνεργοι, υποαπασχολούμενοι. Στην Ευρώπη υπάρχουν είκοσι εκατομμύρια άνεργοι και στην Ελλάδα τετρακόσιες πενήντα με πεντακόσιες χιλιάδες. Με μία ώρα μείωση του ωραρίου απασχόλησης για την Ελλάδα ανοίγονται διακόσιες πενήντα χιλιάδες θέσεις εργασίας -το λέω εντελώς σχηματικά. Στην Ευρώπη ανοίγονται δεκαπέντε εκατομμύρια θέσεις απασχόλησης και σε όλο τον κόσμο γύρω στα τρακόσια εκατομμύρια θέσεις απασχόλησης. Και όλα αυτά με μόνο μία ώρα μείωσης του ωραρίου απασχόλησης.

Γιατί, λοιπόν, όταν ζητάμε εμείς μείωση του ωραρίου μέσα σ'αυτή την κρίση, -όπως θυμάστε στην αμερικάνικη κρίση το 1929-1933 έγιναν έντονες συζητήσεις για ριζοσπαστική μείωση των ωρών απασχόλησης, χωρίς μείωση των αποδοχών,

Σελίδα 5436 

για να αναθερμανθεί η οικονομία- βρισκόμαστε αντιμέτωποι με το εξής παράλογο -θα έλεγα- επιχείρημα; Τι λέτε κύριοι δογματικοί; Μα, είναι σοβαρά πράγματα; Γιατί είναι σοβαρά πράγματα αυτά που λέτε εσείς και δεν είναι τα δικά μας; Είναι σοβαρό πράγμα η απελευθέρωση των πάντων; 'Οτι είναι σοβαρό πράγμα να μην ξέρει ο άλλος ότι θα πάει το πρωί και θα φύγει το μεσημέρι από τη δουλειά του και θα φύγει το απόγευμα; 'Οτι είναι σοβαρό πράγμα να καταργηθούν τα εφ'άπαξ, τα επιδόματα και η ετήσια άδεια απασχόλησης; Ποια είναι σοβαρά δηλαδή; 'Οταν σας είπα πρωτύτερα ότι ο λογιστής δούλευε με το μολυβάκι -οι μεγαλύτεροι μπορεί να θυμούνται- το σάλιωνε για να γράψει και σήμερα δουλεύει με τον ηλεκτρονικό υπολογιστή, λογικά αντικαθιστά πέντε, έξι, δέκα λογιστές.

Γιατί δεν παίρνουμε αυτά τα πράγματα υπ' όψη μας; Φιλοσοφείστε το λιγάκι. Βεβαίως τρέχουν τα γεγονότα. Το Μάαστριχτ θέλει υλοποίηση, η Λευκή Βίβλος θέλει υλοποίηση, αλλά ένας κυβερνήτης, ένας νους που διευθύνει, δε λέει "ό,τι αποφασίζετε το εφαρμόζω", λέει "στοπ εδώ, μία στιγμή, εγώ είμαι προοδευτικός, είμαι σοσιαλιστής, σοσιαλδημοκράτης, έχω συνδεθεί, όπως συνδέθηκα με αυτές τις κατακτήσεις, τις ασφαλιστικές, τις προνοιακές", ανεξάρτητα προπαγανδιστικά πώς τις σήκωνε και γιατί το έκανε. Πέστε ένα όχι!

ΦΟΙΒΟΣ ΙΩΑΝΝΙΔΗΣ: Το επιχειρεί αυτό η Κυβέρνηση.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν μπορείτε να μας λέτε "δεν έχετε επιχειρήματα", γιατί είναι η αγωνία μας. Αν θέλετε μέσα από αυτήν την αγωνία, βγάλτε εσείς τι περίπου προτείνουμε. Αλλά δεν μπορείτε με μια μονοκονδυλιά να πείτε "δεν έχετε επιχειρήματα, τελειώσαμε κύριοι".

Και να περάσω ευθύς αμέσως στις προτάσεις μας για τα ζητήματα. Θα τις αναφέρω γρήγορα, επειδή έγινε κουβέντα, ότι δεν έχουμε προτάσεις. Νομίζω ότι είναι γνωστές οι προτάσεις μας, αλλά δεν ταιριάζουν με των αλλωνών.

Πρώτον, τα ταμεία να διοικούνται από τους αιρετούς και ανακλητούς εκπροσώπους των εργαζομένων. Δεν το αναλύω περισσότερο. Είναι δικά τους τα ταμεία και είναι θέση του κινήματος επί πενήντα χρόνια να είναι στα χέρια τους. Δεν μπορούμε να κάνουμε το σύγχρονο και να βάλουμε άλλους να τα διοικούν.

Δεύτερον, αυστηροποίηση του συστήματος είσπραξης των εισφορών. Συμπίπτουμε; Δεν ξέρω τι προβλέπεται, αν θα καταργηθούν οι επιτροπές δια κανονισμού ή όχι, γιατί κάποιος χρωστάει πεντακόσια εκατομμύρια, και σου δίνει είκοσι εκατομμύρια. Στάσου. Δικά σου είναι τα λεφτά, κύριε Μήτσο ή κύριε Ιωαννίδη; 'Οχι. Θα τα δώσεις. Μιλάμε για ποινικό αδίκημα.

ΦΟΙΒΟΣ ΙΩΑΝΝΙΔΗΣ: Δεν υπάρχει τέτοια δυνατότητα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Παρακαλώ, προτάσεις είναι. Τι θα πει δεν υπάρχει;

Τρίτον, να διατηρηθεί το σημερινό καθεστώς διασυμμετοχής στις εισφορές, 2/9 των εργαζόμενων, 4/9 του εργοδότη, 3/9 του Kράτους. Μόνο που το Κράτος να τα δίνει τα 3/9.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Αντιπροέδρου).

Τελειώνω, κύριε Πρόεδρε.

Τέταρτο, τα όρια για σύνταξη να μην αλλάξουν. Δεν μπορούμε να πάμε στα ογδόντα. 'Ισα-ίσα, λόγω της πίεσης από το ηφαίστειο της ανεργίας, πρέπει να μειωθεί ο χρόνος και μάλιστα να δούμε το θέμα με τα βαρειά και ανθυγιεινά, που καταργήθηκαν οι επιτροπές κρίσης, και η πρωτοβάθμια και στην ουσία και η δευτεροβάθμια. Γιατί δε λειτουργούν; Πήγαινε να δουλέψεις στο υφαντουργείο με τόσους βαθμούς υγρασίας, να δεις τι παθαίνεις. Πήγαινε να δουλέψεις στη μονομάδερη σκαλωσιά στην οικοδομή, να σου πω εγώ αν ισχύει το βαρύ και ανθυγιεινό. Βγάλαμε τώρα ένα φιρμάνι και λέμε "να σώσουμε τον κόσμο θέλουμε, όχι να του δώσουμε αυξημένη σύνταξη". Σώσε τον πρώτα και μετά κόψε τη σύνταξη. Πριν τον σώσεις, όμως, να τη δώσεις.

Πέμπτον, να λειτουργήσουν κανονικά και σωστά όπως είπα οι επιτροπές για βαριά και ανθυγιεινά.

'Εκτον, η άσκηση κοινωνικής και προνοιακής πολιτικής να μην γίνεται "στου κασιδιάρη το κεφάλι". Θα πληρώνει το Κράτος για την άσκηση προνοιακής πολιτικής και εμείς προτείνουμε να ασκεί κοινωνική και προνοιακή πολιτική. 'Ασε τι λένε οι άλλοι, δε μας ενδιαφέρει.

'Εβδομον, για το ύψος των κατώτατων συντάξεων, ξέρετε ποια είναι η πρότασή μας και η πρόταση του κινήματος γενικότερα. Η λεγόμενη κοινωνική σύνταξη πρέπει να είναι μόνο για τους ανασφάλιστους, οι αναπηρικές συντάξεις για πάνω από 67% αναπηρία να είναι ολόκληρες και να σταματήσει αυτό το παιχνίδι που άρχισε με τους νόμους της Νέας Δημοκρατίας.

'Ογδοον, λόγω συνταγματικών προβλημάτων δεν μπορείς να πεις όχι στην ιδιωτική ασφάλιση, αλλά δεν μπορείς και να τη στηρίξεις, όπως έμμεσα πλην σαφώς κάνει ο κ. Σημίτης στην ομιλία του στα συνδικαλιστικά στελέχη του ΠΑ.ΣΟ.Κ.

'Ενατον, ενοποίηση των ταμείων μόνο με μία προϋπόθεση, δηλαδή να θέλουν οι εργαζόμενοι και να μην χειροτερεύει την κατάστασή τους. Για να μην ερχόμαστε σε αντίθεση σε ζητήματα, στα οποία μπορεί και να συμπέσουμε.

Δέκατον, τα οικονομικά των ταμείων να μην χρησιμοποιηθούν για αλλότριους σκοπούς, αλλά γι' αυτόν το σκοπό που δίνονται, δηλαδή να μπαίνουν στις κρατικές τράπεζες, να δίνεται το τρέχον επιτόκιο και από εκεί και πέρα οι εργαζόμενοι να κάνουν το κουμάντο τους. Δε θα τα παίξουν όπως τα έπαιξαν οι Αμερικάνοι και τινάχθηκαν στον αέρα όλα τα αποθεματικά των ταμείων.

Ενδέκατον, όχι διαφορετικό καθεστώς για τους νέους ασφαλισμένους. Να σταματήσει αυτή η ιστορία. Είναι διαχρονικό το σύστημα της κοινωνικής ασφάλισης, δεν είναι συγκυριακό. Δεν μπορούμε να λέμε "τώρα είμαι εγώ Κυβέρνηση και το αλλάζω" και μετά να έρχεται άλλος και να το διαφοροποιεί.

Δωδέκατον, κανένας εργαζόμενος, 'Ελληνας ή αλλοδαπός, να μην είναι ανασφάλιστος. Να πάρει τέλος αυτό το καθεστώς. Θα μου πεις "μα, δεν έχει κάρτα εργασίας". Ακούστε. Είναι άλλο το ζήτημα της κάρτας εργασίας, άλλο το ζήτημα των συμφωνιών, της ασφάλισης.

ΦΟΙΒΟΣ ΙΩΑΝΝΙΔΗΣ: Σύμφωνα με την ισχύουσα νομοθεσία, υποχρεωτικώς πρέπει να ασφαλίζονται.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ναι, αλλά δεν ασφαλίζονται, κύριε Ιωαννίδη. Τι να κάνουμε δηλαδή;

Κύριε Πρόεδρε, δε θα συνεχίσω, γιατί βέβαια έχω υπερβεί το χρόνο μου. 'Εχω και άλλες προτάσεις και για την κοινωνική ασφάλιση και για τις εργασιακές σχέσεις και για τα λεγόμενα τοπικά σύμφωνα απασχόλησης.

Θα ήταν φρονιμότερο και σκοπιμότερο, όταν σηκώνεται κάποιος και μιλάει, να πει "έχετε, κύριε, αυτές τις προτάσεις που έχετε, οι προτάσεις σας αυτές δεν είναι αντίστοιχες με τις δικές μου, εγώ έχω αυτές, θα το κουβεντιάσουμε και θα καταλήξουμε". 'Οχι να λέει "δεν έχετε προτάσεις".

Μία φορά, κύριε Ιωαννίδη, επιτρέψτε μου να πω, και δε θέλω να αντιδικήσω μαζί σας έτσι για πλάκα...

ΦΟΙΒΟΣ ΙΩΑΝΝΙΔΗΣ: Τώρα άκουσα τις προτάσεις σας.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κλείνω με αυτό, κύριε Πρόεδρε, για να αλλάξει κάπως και το κλίμα.

Είμαι γραμματέας της Γ.Σ.Ε.Ε. και μας λέει τότε η Κυβέρνηση της Νέας Δημοκρατίας "δεν έχετε προτάσεις, δεν έχετε προτάσεις...". Δηλαδή, εδώ που τα λέμε, "μας είχαν πρήξει τη χολή". Είπα σε κάποιον εκεί, "δε μαζεύεις τις προτάσεις όλες από τη Γ.Σ.Ε.Ε."; Τις μαζεύει ο άνθρωπος και φέρνει ένα τσουβάλι και πάμε και τις πετάμε στον αρμόδιο Υπουργό και του λέμε "επιτέλους, σταματήστε αυτήν την κωμωδία. Προτάσεις υπάρχουν. Σε ποια κατεύθυνση κινούνται είναι το όλο ζήτημα.

Aν κινηθούν στην κατέυθυνση της συντήρησης της νεοφιλελεύθερης αντίληψης, είναι καταστροφή για τους εργαζόμενους. Αν κινηθούν προς τη δική μας άποψη, βοηθάνε τους 

Σελίδα 5437 

εργαζόμενους. Αυτό είναι όλο το ζήτημα. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε τον κύριο συνάδελφο.

Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, επιτέλους, δεν ξέρω αν ξανατολμήσει η Κυβέρνηση να πει ότι το Κ.Κ.Ε. δεν έχει προτάσεις για όλα τα κάθε φορά θέματα που συζητάμε, γιατί αυτές οι προτάσεις επανειλημμένα έχουν ειπωθεί, και άλλες προτάσεις και για την οικονομική πορεία της Χώρας και για την κοινωνική πολιτική και για τα θέματα εργασίας και για τα θέματα ανάπτυξης. Το Κ.Κ.Ε. έχει κάνει επανειλημμένες προτάσεις. 'Αλλο τώρα, εάν δεν εκφράζουν την Κυβέρνηση με τη χάραξη που έχει, όπως είπε ο προλαλήσας συνάδελφος, ο σύντροφος Κωστόπουλος, ότι δε συμφέρουν αυτές οι προτάσεις σήμερα σε αυτήν την πολιτική που εφαρμόζει το ΠΑ.ΣΟ.Κ., τη φιλελεύθερη πολιτική, αν συγκρούονται. Και μη μας λέτε τώρα, ότι είναι αριστερό Κόμμα το ΠΑ.ΣΟ.Κ. Είναι αριστερό Κόμμα το ΠΑ.ΣΟ.Κ., όταν είναι ενάντια στα εργασιακά δικαιώματα των εργαζομένων, στις αμοιβές, στα κοινωνικά του προνόμια, που με αίμα και αγώνες έχει κατακτήσει όλο αυτό το διάστημα; Είναι αριστερό Κόμμα το ΠΑ.ΣΟ.Κ. από το '85;

Ναι, κύριε συνάδελφε του ΠΑ.ΣΟ.Κ., αυτά που είπατε προηγούμενα είναι αυτό που λέει ο ποιητής, "διηγώντας τα να κλαις". Τι κάνατε από το '85 μέχρι σήμερα; Που έχετε οδηγήσει τη Χώρα, την οικονομία, την ανάπτυξη, τη γεωργία, τους ανέργους, τους νέους, τις γυναίκες; Στην εξαθλίωση. Αυτή είναι η πολιτική σας.

Ο κύριος Υπουργός λείπει. Επικαλέστηκε τον κοινωνικό διάλογο για ακόμη μία φορά σαν κάτι το οποίο ουσιαστικά είναι αυτό που θα λύσει δήθεν τα προβλήματα. Εμείς δεν είμαστε ενάντια στον κοινωνικό διάλογο. 'Οχι, όμως, όπως τον επικαλείται η Κυβέρνηση και όπως τον παρουσιάζει. Και θα σας θυμίσω, κύριε Υφυπουργέ, γιατί λείπει ο κύριος Υπουργός, ότι όταν στις 21 του Φλεβάρη συνεδρίασε το Υπουργικό σας Συμβούλιο και συζήτησε για τον κοινωνικό διάλογο -γιατί τα γραπτά μένουν- τι γράφτηκε στις εφημερίδες γι' αυτά τα οποία συζητήσατε και αποφασίσατε.

Είπε τότε ο κύριος Πρωθυπουργός, δίνοντας το στίγμα ...

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): 'Οπως γράφουν οι εφημερίδες είπε ο κύριος Πρωθυπουργός;

ΝΙΚΟΛΑΟΣ ΓΚΑΤΖΗΣ: Βεβαίως, γιατί δεν βγήκε κανένας να τα διαψεύσει. Εάν τα διαψεύδατε, θα ήμασταν τότε σε εκείνο το κείμενο που θα είχατε εσείς διαψεύσει.

Με βάση, λοιπόν, εκείνο το Υπουργικό Συμβούλιο, προσδιόρισε ουσιαστικά το πώς εννοεί τον κοινωνικό διάλογο. Και βγήκε από εκεί μέσα ότι ο κοινωνικός διάλογος και η θεσμοποίησή του υπαγορεύονται από την ανάγκη να μετατραπεί σε νόμο, τόσο η κυβερνητική αδιαλλαξία, όσο και η μεθόδευση της πεμπτοφαλαγγίτικης υποκατάστασης του λαϊκού κινήματος από συνετούς συνεργάτες. Αυτό είναι ουσιαστικά. Αυτό ζητάτε. Και να πως το επισφράγισε ο κ. Παπαντωνίου. Είπε, λοιπόν, ο κ. Παπαντωνίου στο ίδιο Υπουργικό Συμβούλιο, που ήταν αποκαλυπτικός και πολύ κατατοπιστικός γι' αυτό το περιεχόμενο του περίφημου κοινωνικού διαλόγου.

Ο κοινωνικός διάλογος, λέει, δεν είναι ανατροπή των όσων ήδη έχουμε κάνει, προγραμματίσει ή εξαγγείλει, αλλά -προσέξτε, κύριε Υφυπουργέ, για να σας τα θυμίσω- η αναζήτηση κοινών τρόπων δράσης για την ταχύτερη εφαρμογή των αναγκαίων πολιτικών, για να επιταχύνουμε τους στόχους μας. Αυτόν τον κοινωνικό διάλογο θέλετε και μη μας λέει ο κύριος Υφυπουργός ότι δεν αποφασίζουμε εμείς για τους εταίρους πριν από αυτούς γι' αυτούς.

Αυτό δείχνει και το πόσο, κύριοι συνάδελφοι της Κυβέρνησης, αριστερά είναι σήμερα η πολιτική σας και το Κόμμα σας. Εδώ που τα λέμε, η αντιλαϊκή σας πολιτική έχει πάρει τέτοια φόρα που ο νεοφιλελευθερισμός σαν πολιτικός όρος θα σας είναι και αυτός στενός κορσές.

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εργασίας και Κοινωνικών Ασφαλίσεων κ. Νικόλαος Φαρμάκης έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριοι συνάδελφοι, είμαι υποχρεωμένος στη δευτερολογία μας να απαντήσω σε όσες μου επιτρέπει ο χρόνος από τις επικρίσεις σας, από τις αμφισβητήσεις σας, από τις θέσεις σας, ακόμη και από τις προτάσεις σας.

Αμφισβητήθηκε το κοινωνικό πρόσωπο της Κυβέρνησης του ΠΑ.ΣΟ.Κ. στις τοποθετήσεις σας, αμφισβητήθηκε ο τρόπος άσκησης της εξουσίας, αμφισβητήθηκε ο κοινωνικός διάλογος, αμφισβητήθηκαν οι προθέσεις της Κυβερνήσεως, γι αυτό μίλησε και ο Κυβερνητικός μας Εκπρόσωπος. 

Ειπώθηκαν πολλά για την Αριστερά και την Κεντροαριστερά και έγιναν βεβαίως και προτάσεις.

Θα ήθελα όμως να πω ότι το κοινωνικό μας πρόσωπο χαρακτηρίζεται κατ'αρχήν από τη συνολική μας πορεία όλα τα χρόνια, που με την ψήφο του Ελληνικού Λαού κυβερνούμε αυτήν τη Χώρα, από το 1981 και μετά. Και νομίζω ότι με πολλά παραδείγματα ο κ.Ιωαννίδης πριν, απέδειξε το κοινωνικό μας πρόσωπο.

Αποδεικνύεται το κοινωνικό μας πρόσωπο από την προστασία των πραγματικών εισοδημάτων των εργαζομένων που έγινε επί των κυβερνήσεών μας και τώρα. Αποδεικνύεται από τον προσανατολισμό των δαπανών του Κρατικού Προϋπολογισμού, που δίνει σημαντική αύξηση στους τομείς της Παιδείας, της Υγείας, της κοινωνικής πρόνοιας και ασφάλισης. Αποδεικνύεται, αν θέλετε, συνολικά από τον τρόπο με τον οποίο ασκούμε την εξουσία. Είναι ένα χαρακτηριστικό σημείο αυτού του τρόπου ο κοινωνικός διάλογος, που τόσο πολύ αμφισβητήθηκε σήμερα εδώ. Ο κ.Κωστόπουλος τον ονόμασε ψευδεπίγραφο αυτόν τον κοινωνικό διάλογο, ο κ.Κολοζώφ είπε πολύ περισσότερα. Είπε είναι φυσικό να πάει η Κυβέρνηση σε έναν τέτοιο διάλογο, διότι εκπροσωπόντας τις πολυεθνικές και το κεφάλαιο πρέπει να περάσει εις βάρος των εργαζομένων και των συνταξιούχων του Ελληνικού Λαού τις απόψεις των πολυεθνικών και του κεφαλαίου, "ότι ο διάλογος αυτός γίνεται με σημαδεμένα χαρτιά" ότι πρέπει να απορριφθεί ο διάλογος ήταν η τελική του πρόταση, όπως αναφέρεται στα Πρακτικά και ήθελα να ρωτήσω πόσο δημοκρατικό είναι αυτό, να λέμε δηλαδή, να απορριφθεί ο διάλογος. Γιατί να απορριφθεί ο διάλογος;

ΟΡΕΣΤΗΣ ΚΟΛΟΖΩΦ: Γιατί δεν είναι διάλογος.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Σας παρακαλώ, κύριε Κολοζώφ.

Ο κ.Κωστόπουλος αναφέρθηκε σε μια σειρά προτάσεων του Κ.Κ.Ε. Προφανώς θα υπάρχουν και κάποιοι άλλοι, που έχουν αντίστοιχες ή διαφορετικές προτάσεις. Εάν απορριφθεί ο διάλογος, όπως προτείνετε, υπονομεύοντας τον εξ αρχής με όσα λέτε, πού θα συζητηθούν αυτές οι προτάσεις του κ. Κωστόπουλου και πώς είναι δυνατόν να ευδοκιμήσουν, να περάσουν ή να απορριφθούν; Πού θα συζητηθούν; Σε ποιο όργανο; Δεν είναι γνωστά τα προβλήματα της ανεργίας, της κοινωνικής ασφάλισης, της απασχόλησης; Δεν πρέπει να συζητηθούν; Εάν δεν ανοίξει το βήμα ενός τέτοιου διαλόγου, πού θα συζητηθούν αυτά τα προβλήματα; Εκτός εάν πρέπει, εκτός αν μας προτείνετε να αποφασίσουμε μόνοι μας χωρίς διάλογο, αλλά υιοθετώντας βέβαια όλες τις προτάσεις σας. Αλλά είναι και αυτό αντιδημοκρατικό, διότι υπάρχουν και άλλα Κόμματα σ'αυτήν τη Βουλή, υπάρχουν και άλλες παρατάξεις εκτός Βουλής, πέραν της δικής σας παράταξης που μπορεί να έχουν άλλες απόψεις, συνεπώς και άλλες προτάσεις για τα μεγάλα προβλήματα και της απασχόλησης και της ανεργίας και του ασφαλιστικού συστήματος της Χώρας μας.

Δεν αποκαλύψαμε, μας κατηγόρησε ο κ.Αποστόλου, Κοινοβουλευτικός Εκπρόσωπος του Συνασπισμού, τις προθέσεις μας εδώ σήμερα. Μα, δεν ήρθαμε εδώ για να αποκαλύψουμε τις προθέσεις μας, για να προαναγγείλουμε τις αποφάσεις μας για τα μελλούμενα να συμβούν ως προτάσεις επίλυσης των προβλημάτων που μας απασχολούν. Εάν επρόκειτο να συμβεί αυτό θα είχαμε καταθέσει σχέδιο νόμου. Δεν ήρθαμε γι'αυτό σήμερα εδώ. Και υποθέτω ότι δεν ήρθατε και σεις με

Σελίδα 5438 

την επερώτησή σας να υποκαταστήσετε το διάλογο.

Εάν απαντούσαμε ως Κυβέρνηση, εάν αποκαλύπταμε σήμερα, όπως λέτε, τις προθέσεις μας, πιθανώς δεν θα είχε έννοια να προσέλθουμε αύριο σε κάποιο διάλογο με τους εργαζόμενους, με τους συνταξιούχους, με τους επιστημονικούς φορείς, με όποιους άλλους, εν πάση περιπτώσει, έχουν άποψη για τα θέματα, για τις αρχές, για το περιεχόμενο αυτού του διαλόγου, που έχουμε δεσμευτεί προεκλογικά και προγραμματικά ότι θα διεξάγουμε και που αρχίζει σε πολύ λίγες μέρες.

Αλλά ας αναφερθώ ειδικότερα και στα θέματα της επερώτησης.

Κύριοι συνάδελφοι, είναι γνωστό ότι σε όλες ανεξαρτήτως τις ευρωπαϊκές χώρες, τις χώρες όλου του κόσμου, έχει διαμορφωθεί τα τελευταία χρόνια μία έντονη προβληματική γύρω από τα θέματα της κοινωνικής προστασίας. Θα αναφερθώ περισσότερο, επιτρέψτε μου λόγω αρμοδιότητας, στα θέματα του ασφαλιστικού μας συστήματος.

Γενεσιουργοί λόγοι προς την κατεύθυνση αυτή, είναι το πλέγμα των συνθηκών που έχουν επικρατήσει σε σύγκριση με τα δεδομένα της εποχής που η κοινωνική προστασία αναπτύχθηκε και εδραιώθηκε με τη σημερινή της μορφή. 'Εχουν αλλάξει πολλά δεδομένα, αυτό έχει ειπωθεί και από άλλους ομιλητές σ'αυτήν την Αίθουσα. Οι ρυθμοί της οικονομικής ανάπτυξης έχουν επιβραδυνθεί, είναι γνωστό. Η εξέλιξη των δημογραφικών δεδομένων έχει ανατρέψει τις αναλογιστικές παραδοχές του παρελθόντος. Η διεθνοποίηση της οικονομίας έχει δημιουργήσει τελείως διαφορετικές συνθήκες ανταγωνισμού με ιδιαίτερα σοβαρές επιπτώσεις στον παράγοντα εργατικό κόστος. Οι αυξητικές τάσεις της ανεργίας προκαλούν μείωση της απόδοσης των παραδοσιακών πηγών χρηματοδότησης του ασφαλιστικού συστήματος. Και η αύξηση των δαπανών και των κοινωνικών παροχών, το κόστος των παροχών ασθένειας για παράδειγμα, αυξάνεται με ταχύτατους ρυθμούς, κυρίως λόγω της ανάπτυξης της ιατρικής τεχνολογίας και της επιμήκυνσης του προσδοκίμου της ζωής, ενός πολύ καλού μεγέθους, όπως υπάρχει σήμερα.

Ακόμα και οι μεταβολές στις κοινωνικές και οικογενειακές δομές έχουν δημιουργήσει ανάγκες νέου τύπου παροχών. Επομένως δεν είναι δυνατός ο εφησυχασμός στο θέμα αυτό. Και μία πολιτική με κεντρικό άξονα να μην πειράξουμε τίποτε, να μη θιγούν σε τίποτε τα σημερινά δεδομένα, θα οδηγούσε ταχύτατα σε αδιέξοδα τόσο κοινωνικά όσο και οικονομικά, ενώ παράλληλα θα άφηνε ακάλυπτες νέες ζώνες αναγκαίας προστασίας, όπως είναι η ενισχυμένη πολιτική τόνωσης της απασχόλησης και η ειδική φροντίδα των ηλικιωμένων.

Η ανάγκη, λοιπόν, προβληματισμού είναι όχι μόνο απαραίτητη αλλά και όρος για την επιβίωση και τον εκσυγχρονισμό της κοινωνικής προστασίας και αυτός είναι ο καθοριστικός λόγος για τον οποίο επιβάλλεται η άμεση έναρξη ενός κοινωνικού διαλόγου.

Για την αντιμετώπιση όλων των παραπάνω προβλημάτων ακούγονται πολλές φωνές και από πολλές κατευθύνσεις. Στην ουσία αναβιώνουν οι τάσεις και οι απόψεις που περιβάλλουν το θεσμό και κάθε πλευρά αντλεί επιχειρήματα από το παραδοσιακό της οπλοστάσιο, όπως ακούστηκε και προηγουμένως.

Η εργοδοσία, για παράδειγμα, επανέρχεται στην επιχειρηματολογία για υπέρμετρη επιβάρυνση του κόστους εργασίας, που επιδρά δήθεν βλαπτικά στην οικονομία. Το συνδικαλιστικό κίνημα θέλει να διατηρήσει, και καλώς, τα οποιαδήποτε κεκτημένα και να διεκδικήσει νέες παροχές.

Τα οικονομικά κυβερνητικά επιτελεία, όλων των κυβερνήσεων, όχι μόνο στη Χώρα, προσβλέπουν στην αποφυγή νέων δημοσιονομικών επιβαρύνσεων. Αυτές είναι οι τρεις απόψεις, ας πούμε, των τριών αυτών αντιπάλων ή εταίρων, μάλλον αντίπαλοι είναι. 

Ανάμεσα σ'αυτές τις αντιτιθέμενες απόψεις πρέπει να γίνουν οι επιβαλλόμενες πολιτικές επιλογές. Αυτός ο προβληματισμός προβάλλεται αναπόφευκτα στη δημοσιότητα καθημερινά, είναι το προσφιλές θέμα, θα έλεγα, των Μέσων Μαζικής Ενημέρωσης και δίνει συνεχώς εναύσματα για εικασίες, για κρυφές δήθεν προθέσεις -αυτό που κάνατε και εσείς σήμερα όσοι μιλήσατε- για άμεσες μεταβολές, για αποφάσεις δήθεν αμέσων μεταβολών, που έχουν ήδη ληφθεί και έτσι θεωρεί ο κύριος Κοινοβουλευτικός Εκπρόσωπος του Κ.Κ.Ε., ότι ο διάλογος γίνεται με σημαδεμένα χαρτιά, ότι έχουν προϋπάρξει δηλαδή οι αποφάσεις. Προβάλλονται επιπλέον μέτρα που δεν έχουν μελετηθεί και διατυπώνονται πληροφορίες για κυβερνητικές συγκεκριμένες αποφάσεις, που δεν έχουν καμία βάση. Αυτό που αναφέρεται για παράδειγμα, επαναληπτικά, για αύξηση των ορίων ηλικίας συνταξιοδότησης, για αλλαγή του τρόπου προσδιορισμού των συντάξεων, δεν έχει καμία βάση.

'Εχουμε κουραστεί να το λέμε αλλά φαίνεται ότι δεν μπορούμε να πείσουμε. Και δεν ξέρω για ποιο λόγο. Θα τον αναζητήσουμε και εμείς το λόγο. 'Εχουμε πει πολλές φορές, ότι δεν έχει τεθεί ποτέ τέτοιο θέμα από κανένα από τα συναρμόδια Υπουργεία και δε συζητήθηκε κανένα τέτοιο θέμα στα κυβερνητικά όργανα. Αυτή είναι η αλήθεια.

Στην ουσία, από πλευράς διαδικασίας, βρισκόμαστε στο πρώτο στάδιο της απογραφής της υπάρχουσας κατάστασης. Επίκειται η έναρξη του δευτέρου σταδίου που είναι ο κοινωνικός διάλογος, στον οποίο θα συμμετέχουν Κόμματα και φορείς και ειδικοί, αλλά επιχειρείται παρόλα αυτά η εκμαίευση -για να μιλήσω λίγο και σαν γιατρός- των κυβερνητικών προθέσεων του τρίτου σταδίου, που θα είναι το στάδιο των τελικών πολιτικών μας επιλογών.

Δεν έχουμε μπει καν στο δεύτερο στάδιο. Σε λίγες μέρες θ' αρχίσουμε το διάλογο. Γίνεται εσκεμμένα αυτό. Ο στόχος είναι να προκληθεί το ενδιαφέρον του κοινού από τα Μέσα Μαζικής Ενημέρωσης, όσο και να ματαιωθούν οι υφιστάμενες ρυθμίσεις, ή να δεσμευθεί ακαίρως η Κυβέρνηση και να υπονομευθεί με αυτόν τον τρόπο ο ίδιος ο κοινωνικός διάλογος.

Να πω λίγα πράγματα ειδικότερα, κύριοι συνάδελφοι, επί του θέματος της κατάργησης των νόμων 1902, 1976 και 2084, που τους συνηθίσαμε να τους λέμε "αντιασφαλιστική νομοθεσία της Νέας Δημοκρατίας".

Σήμερα οι νόμοι αυτοί αποτελούν τμήμα της νομοθεσίας της κοινωνικής ασφάλισης και είναι αυτονόητο, ότι η αιφνίδια και ολοκληρωτική κατάργησή τους δεν είναι δυνατή. Διότι πρέπει εν τω μεταξύ να τους αντικαταστήσουμε. Και αυτό θα προκύψει από το διάλογο. Η Κυβέρνηση βεβαίως δεν τους θεωρεί δεδομένους υπό την έννοια ότι δεν πρόκειται να θιγεί κανένα σημείο τους στο μέλλον. Η ανάγκη παρεμβάσεων και τροποποιήσεων θα καθοριστεί με το διάλογο και τις τελικές επιλογές, για τις οποίες σας μίλησα πριν.

Μέχρι τότε οι ισχύουσες διατάξεις, σε ένα ευνομούμενο κράτος, δεν μπορεί παρά να εφαρμόζονται, κύριε Κωστόπουλε και θα σας πω μετά για την επικουρική σύνταξη, για την οποία για δεύτερη φορά με εγκαλέσατε σήμερα και δεν είναι δυνατόν να ατονούν οι νόμοι κατά τις επιθυμίες των ενδιαφερομένων μελών.

Μας κατηγορήσατε για απόφασή μας να περιορίσουμε το ύψος των επικουρικών συντάξεων στο 20%. Δεν το κάναμε εμείς αυτό. Ως αρμόδιος Υφυπουργός Κοινωνικών Ασφαλίσεων, ζήτησα από τα ταμεία επικουρικής ασφάλισης να προβούν στην εκπόνηση αναλογιστικών μελετών μέχρι το τέλος του έτους, ώστε να δούμε την οικονομική τους δυνατότητα, όπως προβλέπει η ισχύουσα νομοθεσία, μήπως μπορέσουν να δίδουν μεγαλύτερου από το 20%, ύψους, συντάξεις. Γιατί το προβλέπει αυτό ο νόμος, όπως γνωρίζετε. Μπορούν τα ταμεία να δώσουν πέραν του 20% επικουρικές συντάξεις, εφόσον έχουν την οικονομική δυνατότητα, η οποία, όμως, πρέπει να αποδειχθεί από αναλογιστική μελέτη.

Για την αύξηση του ορίου ηλικίας σας, μίλησα. Επίσης και για τους υπολογισμούς των συντάξεων.

Μιλάτε για μείωση του ποσοστού της κύριας ασφάλισης, 60% του μέσου μισθού και 20% της επικουρικής. Υπάρχει τέτοια ισχύουσα ρύθμιση, τη γνωρίζετε, αλλά για τους νέους ασφαλισμένους, η οποία σε συνδυασμό με τις διατάξεις του

Σελίδα 5439 

ίδιου νόμου, για τα κατώτατα όρια των νέων ασφαλισμένων, καταλήγει σε λύσεις, που δίνουν πράγματι αφορμή για προβληματισμό, με στόχο τη βελτίωσή τους. Θα το κουβεντιάσουμε.

Ως προς τους παλαιούς ασφαλισμένους, δεν υπάρχει συγκεκριμένη απόφαση και το όλο θέμα θα κουβεντιαστεί στις γενικές λύσεις που θα δοθούν. Είναι γνωστό το αίτημα να πάμε στο 80% κ.λπ.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αυτό προβλέπεται στο πρόγραμμα του ΠΑΣΟΚ.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Υφυπουργέ.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Θα τελειώσω με δυο λόγια, κύριε Πρόεδρε.

Δεν υπάρχει απόφαση παρέμβασης στο θεσμό των βαρέων και ανθυγιεινών επαγγελμάτων. Δεν υπάρχει από τη πλευρά μας τέτοια απόφαση ή και πρόθεση. Και αυτό είναι θέμα που μπορεί να τεθεί ή να μην τεθεί στον κοινωνικό διάλογο. Εκεί θα συζητηθούν όλα τα μεγάλα θέματα. Δεν μπορεί να μη συζητηθούν θέματα για την οργάνωση και τη λειτουργία του ασφαλιστικού συστήματος, για την πολυνομία και τη νομοθεσία. Δεν μπορεί να μην τεθούν θέματα χρηματοδότησης του ασφαλιστικού συστήματος. Ο διάλογος θα είναι ανοιχτός, θα είναι ειλικρινής. Θα έχει αρχές και θα έχει και περιεχόμενο. Πρέπει να προσέλθετε, πιστεύοντας σ' αυτήν την ειλικρίνεια και οι όποιες κριτικές ή επικρίσεις σας, ας γίνουν τουλάχιστον εκ των υστέρων ή κατά τη διάρκεια της εξέλιξης αυτού του διαλόγου. Γιατί να τον υπονομεύουμε αμφισβητώντας τις προθέσεις της Κυβερνήσεως εκ προοιμίου;

Κατά συνέπεια, κλείνοντας, επειδή έχει τελειώσει και ο χρόνος, θα σας παρακαλέσω να περιμένετε, να μην υπάρχει τόσο έντονη αμφισβήτηση των προθέσεών μας, να μην υπονομευθεί αυτός ο διάλογος και πιστεύω ότι θα μπορέσουμε, αν όχι να συμφωνήσουμε πλήρως, να συνεννοηθούμε, ώστε να βοηθήσουμε στην επιβίωση του ασφαλιστικού μας συστήματος και στο μέλλον.

Σας ευχαριστώ. 

ΠΡΟΕΔΡΕΥΩΝ (Λουκάς Αποστολιδης): Ευχαριστώ και εγώ, κύριε Υφυπουργέ.

Πριν δώσω το λόγο στον Κοινοβουλευτικο Εκπρόσωπο του Κομμουνιστικού Κόμματος Ελλάδος κ. Ορέστη Κολοζώφ, έχω την τιμή να ανακοινώσω στο Σώμα -διότι βλέπω και τον Κοινοβουλευτικό Εκπρόσωπο του ΠΑ.ΣΟ.Κ, τον κ. Ιωαννίδη, να βλέπει τους συμπατριώτες του- ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα τέσσερις μαθητές και τέσσερις συνοδοί καθηγητές από το Γυμνάσιο Κουτσουρά Λασιθίου Κρήτης.

(Χειροκροτήματα απ' όλες τις Πτέρυγες)

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ έχει το λόγο για δέκα λεπτά.

ΟΡΕΣΤΗΣ ΚΟΛΟΖΩΦ: Κύριε Υπουργέ, κύριοι συνάδελφοι, αμφισβητήθηκε ότι οι προτάσεις που γίνονται -και δεν είναι σημερινές, σήμερα κωδικοποιημένες δόθηκαν από τον κύριο Πρωθυπουργό στη γνωστή του ομιλία- ουσιαστικά προέρχονται από την Ευρωπαϊκή 'Ενωση και ότι είναι κάτι το οποίο εσείς σκεφθήκατε για να αντιμετωπίσετε τις δυσκολίες των προβλημάτων που έχει η Χώρα μας.

Εγώ θα ήθελα να υπενθυμίσω ότι η Λευκή Βίβλος έχει ακριβώς αυτό τον τίτλο. Τρία άλφα. Ανταγωνισμός, ανάπτυξη, απασχόληση. Αυτό ήταν και το σύνθημα που ειπώθηκε εδώ από την Κυβέρνηση. Και όταν πάμε να δούμε τι σημαίνει ανταγωνισμός, τι σημαίνει ανάπτυξη, τι σημαίνει απασχόληση για την Κυβέρνηση, βρισκόμαστε πολλές φορές και με τις ίδιες ακριβώς διατυπώσεις στα κείμενα που προτείνει "συμβουλευτικά" η Ευρωπαϊκή 'Ενωση, το Διευθυντήριό της, οι βιομήχανοι της Ευρώπης για να το πω έτσι απλά δεδομένου ότι όλο εκείνο το πλαίσιο το επεξεργάστηκαν οι βιομήχανοι και το έδωσαν. Είναι γνωστός σε όλους μας ο τρόπος με τον οποίο έγινε η συμφωνία του Μάαστριχτ.

ΦΟΙΒΟΣ ΙΩΑΝΝΙΔΗΣ: Αν μου επιτρέπετε, υπάρχει και η Πράσινη Βίβλος.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Ιωαννίδη.

ΟΡΕΣΤΗΣ ΚΟΛΟΖΩΦ: Μόνο η Πράσινη Βίβλος, κύριε Ιωαννίδη; Εδώ έχουμε γεμίσει από τα χαρτιά της Ευρωπαϊκής 'Ενωσης και δεν προλαβαίνουμε ούτε να τα διαβάσουμε και τα πρωτοκολλούμε εδώ στο Κοινοβούλιο. Το ξέρετε αυτό το πράγμα. Το ζήτημα είναι να μπορέσουμε να συνεννοηθούμε. Κινείσθε προς την κατεύθυνση που έχει χαράξει το διευθυντήριο της Ευρωπαϊκής 'Ενωσης και σ' αυτόν το χώρο, όπως και σε όλους τους άλλους χώρους. Εξωτερική πολιτική, οικονομική πολιτική, κοινωνική πολιτική. Πού διαφοροποιείσθε τέλος πάντων;

Και τα αποτελέσματα, το τι θα γίνει, είναι επεξεργασμένα και ήταν γνωστά. Και εμείς τα λέγαμε. Γιατί τα είχαμε διαβάσει και εμείς αυτά, μόνο που δεν είχαμε αυτήν την εμβέλεια που έχετε εσείς με τα Μέσα Μαζικής Ενημέρωσης και τις δυνατότητες που έχει μια Κυβέρνηση, για να ενημερώσουμε τον Ελληνικό Λαό.

Μικρομεσαίοι: Πότε αντιλήφθηκαν το πρόβλημα οι μικρομεσαίοι; 'Οταν άρχισαν να λειτουργούν οι κανόνες της Ευρωπαϊκής 'Ενωσης, απελευθέρωση του κεφαλαίου. Και ξαφνικά είδε ο μπακάλης της γειτονιάς, ότι τον ανταγωνίζεται το μεγάλο κεφάλαιο.

Η κατεύθυνση είναι αυτή και δε βλέπουμε καμία αντίσταση. Αυτό είναι το ζήτημα. Και μπορούμε να προβλέψουμε πού θα μας βγάλει αυτή η πορεία.

Αυτήν την πορεία της εφαρμογής των Συμφωνιών του Μάαστριχτ σ'αυτόν τον τομέα με τον οποίο απασχολείται η επερώτησή μας, την έχει αρχίσει η κυβέρνηση της Νέας Δημοκρατίας. Η Νέα Δημοκρατία άνοιξε το δρόμο. Και μαζί ήμασταν που τα λέγαμε αυτά τα πράγματα. Τότε ήμασταν μαζί ΠΑ.ΣΟ.Κ. και ΚΚΕ και κατακεραυνώναμε την τότε Κυβέρνηση της Νέας Δημοκρατίας για τα ασφαλιστικά νομοσχέδια. Αυτά τα τρία ασφαλιστικά, που λέτε ότι σήμερα δεν μπορούν, από τη μια μέρα στην άλλη να ανατραπούν, γιατί θα έχει τις όποιες συνέπειες. Βεβαίως κάθε αλλαγή έχει συνέπειες. Το θέμα είναι να τη βάλεις μπροστά, να την προγραμματίσεις, να την προωθήσεις την αλλαγή. Αντί γι'αυτό βλέπουμε ότι είστε η συνέχεια της πολιτικής της Νέας Δημοκρατίας στο ζήτημα αυτό. 'Ολα όσα "συμβουλευτικά" μας λένε οι βιομήχανοι, τα εφαρμόζετε. Και μη με παρεξηγείτε όταν λέω ότι είστε εκφραστές αυτής της πολιτικής. Δεν το λέω με την έννοια ότι είστε πληρωμένοι, που πάτε να εφαρμόσετε. 'Ομως, ακριβώς κάτω απ'αυτήν την πίεση που ασκούν σήμερα οι πολυεθνικές και τα μονοπώλια σε όλα τα επίπεδα, κάνετε πίσω και εφαρμόζετε την πολιτική αυτή που εφαρμόζετε.

Και ακριβώς επειδή καταλαβαίνετε ότι βρίσκεστε σε αντίφαση με τον εαυτό σας, θέλετε να την επενδύσετε με κάτι. Και η επένδυση που κάνετε σήμερα -γιατί κάνατε πολλές φορές τέτοιες προσπάθειες- είναι αυτό που ονομάζετε "κοινωνικό διάλογο". Αφού πρώτα τοποθετείτε τα πλαίσια μέσα στα οποία θα γίνει αυτός ο διάλογος, αφού οριοθετείτε αυτό τον διάλογο, ύστερα λέτε στις κοινωνικές οργανώσεις "ελάτε να κάνουμε διάλογο". Μα, η βάση αυτού του διαλόγου, όπως τον προτείνει ο κύριος Πρωθυπουργός, είναι ανατροπή του συστήματος αυτού που μέχρι σήμερα ισχύει. Τι να συζητήσει το εργατικό κίνημα; Δεν είναι συνέχεια του πού βρίσκεται σήμερα το εργατικό κίνημα και ποιες είναι οι προσπάθειες που πρέπει να κάνει για να καλυτερέψει τη θέση του. 'Ερχεται ανάποδα. 'Ολη η λογική έρχεται ανάποδα.

Οι τεχνολογίες, οι νέες συνθήκες, η διεθνοποίηση αλλάζουν. Αλλάζουν τα πάντα. Επομένως και εμείς πρέπει ν' αλλάξουμε τα πάντα. Και μας έρχεται ανάποδα η πρόταση. Δηλαδή, να αποδεχθούμε τους όρους που μας βάζουν τα μονοπώλια και οι πολυεθνικές εν ονόματι των δυσκολιών και να προχωρήσουμε προς αυτήν την κατεύθυνση με έναν διάλογο. 'Οχι. Αυτό το διάλογο ο εργαζόμενος δεν πρέπει να τον δεχθεί.

Σελίδα 5440 

Πρέπει να τον παλαίψει. Πρέπει να προσπαθήσει να βάλει όρους τέτοιους -να δημιουργήσει συνθήκες τέτοιες, με αυτήν την έννοια όρους- έτσι ώστε πραγματικά να είναι μια προσπάθεια συντονισμένη, όλων των εργαζομένων της ελληνικής κοινωνίας. Και μακάρι να έλθουν κυβερνήσεις ή άλλα Κόμματα προς αυτήν την κατεύθυνση για να δούμε ποια λύση θα δοθεί στα προβλήματα που υπάρχουν σήμερα, προς την κατεύθυνση εξυπηρέτησης των εργαζόμενων και όχι διευκόλυνση του κεφαλαίου.

Ειπώθηκε, κύριε Υπουργέ -και δεν είναι η πρώτη φορά που μας το λέει η Κυβέρνηση, μας το έλεγαν, όπως είπε ο Εισηγητής μας, και οι προηγούμενες κυβερνήσεις της Νέας Δημοκρατίας, κάθε κυβέρνηση μας το λέει και το λέει δημόσια και το επαναλαμβάνουν τα Μέσα Μαζικής Ενημέρωσης και τελικά έγινε κοινός τόπος- ότι το Κομμουνιστικό Κόμμα Ελλάδας δεν έχει θέσεις.

Και κοιτάξτε τις αντιθέσεις. Λέει ο κύριος Υπουργός, που δυστυχώς δεν είναι εδώ να με ακούσει -πιστεύω ότι έχει ανειλημμένες υποχρεώσεις, δεν είναι αυτό αιχμή προς τον Υπουργό- λέει ότι εμείς αντλούμε τις προτάσεις μας από το παραδοσιακό οπλοστάσιο και γι'αυτό είναι αναποτελεσματικές. Και κλείνει την ομιλία του λέγοντας ότι δεν έχουμε προτάσεις.

Πρέπει να σταματήσουμε να παίζουμε μ' αυτά τα πράγματα.

Πάρτε, κύριε Υπουργέ, τις προτάσεις μας. Κάνατε μία προσπάθεια. Λέω όμως, σαν Κυβέρνηση, εάν θέλετε σοβαρά να συζητήσουμε, πάρτε τις προτάσεις μας και αντιπαραθέστε επιχειρήματα, να μας πείσετε και εμάς ότι έχουμε λάθος. Εμείς αυτό το κάνουμε συνέχεια σε κάθε συζήτηση εδώ πέρα. Πριν από λίγο συζητήσαμε για τα ζητήματα της Υγείας και πολλά πράγματα δεν τα αναφέρω τώρα, γιατί συζητήσαμε προηγουμένως για τα ασφαλιστικά κ.λπ.'Ημασταν συγκεκριμένοι. Αντιπαραθέσαμε επιχειρήματα στα επιχειρήματά σας. Σήμερα προσπαθούμε να κάνουμε αυτό. Αλλά μη μας λέτε ότι δεν έχει το ΚΚΕ προτάσεις. Πείτε ότι δεν είναι καλές.

Θα ήθελα να επιμείνω, κύριε Υφυπουργέ, σε κάτι το οποίο και εντυπωσίασε, όμως, είναι και πάρα πολύ σοβαρό. 

Το θέμα που προτείνουν οι πολυεθνικές και το ξαναβάζει ο κ. Σημίτης στην ομιλία του, ελπίζω να μη γίνει αποδεκτό από κανέναν. Το έδωσε και με ένα νέο όρο καταναλώσιμο, δηλαδή αυτής της συνεχούς εκπαίδευσης των εργαζομένων.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Τους απασχολήσιμους.

ΟΡΕΣΤΗΣ ΚΟΛΟΖΩΦ: Τους απασχολήσιμους. Εγώ τους είπα καταναλώσιμους, γιατί έτσι καταντούν, όπως είναι η κατάσταση. 

Θα ήθελα να απορριφθεί, κύριε Υπουργέ, αυτό το πράγμα. Εμείς δεν είμαστε αντίθετοι με τη συνεχή εκπαίδευση των εργαζομένων στον τόπο δουλειάς. Θα ήταν αδιανόητο για ένα κομμουνιστικό Κόμμα να μην επιδιώκει ένα τέτοιο πράγμα.'Ομως, δεν μπορεί αυτό να το βάζουμε σαν κανόνα λειτουργίας στην προοπτική ότι θα μπορεί να αλλάζει δουλειά. Γιατί; Γιατί δεν θα είναι μόνιμες οι συνθήκες εργασίας, γιατί τα ωρομίσθια και όλες οι άλλες διευθετήσεις που προτείνονται σήμερα από το κεφάλαιο, θα δίνουν την ευχέρεια στον εργοδότη να το διώχνει. Και αυτός θα πρέπει να είναι έτοιμος όταν τον διώχνουν από τη μία δουλειά να πάει να ψάξει να βρει κάπου αλλού δουλειά. Δηλαδή θα εναλλάσσονται οι εργαζόμενοι, ενώ θα απασχολούνται σε μόνιμες θέσεις εργασίας.

Το δεύτερο αφορά και εσάς, κύριε Υπουργέ. Το είπατε εδώ πέρα. Αλλάξτε το αυτό. Καταλαβαινόμαστε και ο κόσμος καταλαβαίνει. Δεν μπορεί στους νέους εργαζόμενους να φέρεστε διαφορετικά από ό,τι στους προηγούμενους εργαζόμενους. Θέλετε να το αλλάξετε; Αλλάξτε το για όλους. Γιατί το κάνετε αυτό; Γιατί ασφαλώς δεν μπορείτε να πάρετε πίσω κεκτημένα από τους άλλους, γιατί θα αντιδράσουν και το βάζετε στους νέους που δεν έχουν εμπειρίες. Αντί να βοηθηθούν, τους δημιουργείτε συνθήκες τέτοιες, που όταν γίνουν και αυτοί "παλιοί" δε θα έχουν τη δυνατότητα να ανταποκριθούν στο minimum που απαιτεί η ζωή τους.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Για να κλείσει ο σημερινός διάλογος θα κάνω μία παρέμβαση ενός λεπτού, κύριε Πρόεδρε.

Για όσα ελέχθησαν και πάλι και έχουν σχέση με την τελευταία ομιλία του Πρωθυπουργού, που τάραξε τα νερά, θέλω να πω ότι ο Πρωθυπουργός δεν έκανε τίποτε παραπάνω από το να περιγράψει τη σημερινή κοινωνική και οικονομική πραγματικότητα και της Xώρας και της Ευρώπης και του κόσμου. Και είπε και αυτήν την φορά όλη την αλήθεια, έστω και αν αυτό ενόχλησε.

Είπε καθαρά, ότι, ενόψει αυτής της πραγματικότητας δεν μπορούμε να στεκόμαστε απαθείς. Πρέπει κάτι να κάνουμε. Αυτό είναι τελικά η κεντρική ιδέα όσων είπε ο Πρωθυπουργός και τίποτε περισσότερο. 'Ολα τα άλλα είναι παρερμηνείες. Και είναι διαστρέβλωση προθέσεων. Τίποτε άλλο. Αυτά ήθελα να πω γι' αυτό το θέμα.

Θα σας παρακαλέσω δε κύριε συνάδελφοι των Κ.Κ.Ε., να μη μας αδικείτε τόσο. Υπάρχουν διακριτές διαφορές ανάμεσα στις πολιτικές μας και τις πολιτικές της Νέας Δημοκρατίας.

Κύριε Κολοζώφ, η ταύτιση του ΠΑ.ΣΟ.Κ. με τη Νέα Δημοκρατία, που με όλους τους τόνους επιχειρεί τον τελευταίο καιρό το Κομμουνιστικό Κόμμα Ελλάδος, είναι απαράδεκτη. Επιτρέψτε μου να το πω έτσι, όπως το αισθάνομαι.

ΟΡΕΣΤΗΣ ΚΟΛΟΖΩΦ: Το κάνετε εσείς. Αυτή είναι η αλήθεια.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Είναι απαράδεκτη.

Για όσα επαναλάβατε για τον κοινωνικό διάλογο, ότι δηλαδή δεν πρέπει να γίνει αποδεκτός από τους εργαζόμενους, γιατί κατακεραυνώνετε, γιατί υπονομεύετε μία κατ' εξοχήν δημοκρατική λειτουργία, πριν ακόμα αυτή αρχίσει; Για ποιο λόγο ακυρώνετε μία κατ' εξοχήν δημοκρατική διαδικασία, μέσα από την οποία μπορεί να προκύψουν σημαντικά συμπεράσματα;

Εάν δεν προκύψουν, εάν θεωρήσετε ότι είναι "σικέ", ότι είναι "σημαδεμένα" τα χαρτιά του διαλόγου, ότι δεν καθοδηγείται σωστά ή μάλλον ότι ποδηγετείτε για να μην καταλήξει σωστά, να το κάνετε, όταν έλθει η ώρα. Γιατί το κάνετε εκ προοιμίου; Είναι πραγματικά ένα ερώτημα, που απευθύνουμε στο Κ.Κ.Ε., σε μία δύναμη -θα επαναλάβω- πολιτική, όπως ανέφερε και ο Υπουργός, από την οποία προερχόμαστε πολλοί από εμάς και την οποία σεβόμαστε για τους κοινωνικούς και τους άλλους αγώνες της. Γιατί θέλετε να ακυρώσετε εκ προοιμίου μία διαδικασία, που μπορεί να βοηθήσει στην επίλυση πολλών προβλημάτων, που έχει σήμερα η κοινωνία και η οικονομία μας;

Θέλω να πω, κλείνοντας, για να σας καθησυχάσω και αν δεν μπορώ εσάς, για να καθησυχάσω τον Ελληνικό Λαό, για τις τελικές λύσεις που -επαναλαμβάνω- δεν έχουν σε καμία περίπτωση διαμορφωθεί από την πλευρά της Κυβέρνησης. Θα υιοθετηθεί από την Κυβέρνηση πνεύμα διατήρησης υψηλού επιπέδου κοινωνικής προστασίας, που θα προσδιορίζεται από τα σύγχρονα δεδομένα. Δεν πρόκειται τεχνικές λύσεις και προτάσεις άλλων κρατών και διεθνών οργανισμών, να οδηγήσουν σε μέτρα, που θα έχουν τελικό αποτέλεσμα τη συρρίκνωση των δικαιωμάτων των εργαζομένων και της ασφαλιστικής τους προστασίας.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υφυπουργέ.

Κηρύσσεται περαιωμένη η συζήτηση επί της υπ' αριθμόν 39/26-3-97 επερώτησης των Βουλευτών του Κομμουνιστικού Κόμματος Ελλάδος κυρίων Δημητρίου Κωστόπουλου, Λεωνίδα (Λέοντα) Αυδή, Νικολάου Γκατζή, Αχιλλέα Κανταρτζή, Ευστρατίου Κόρακα, Μαρίας Μπόσκου, Ευάγγελου Μπούτα, Σταύρου Παναγιώτου, Αποστόλου Τασούλα κατά του Υπουργού Εργασίας και Κοινωνικών Ασφαλίσεων, σχετικά με την πολιτική της Κυβέρνησης στο κοινωνικοασφαλιστικό σύστημα και στον τομέα της αντιμετώπισης των προβλημάτων της απασχόλησης - ανεργίας.

Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Σελίδα 5441 

Με τη συναίνεση του Σώματος και ώρα 14.47', λύεται η συνεδρίαση για τη Δευτέρα, 7 Απριλίου 1997 και ώρα 18.00', με αντικείμενο εργασιών του Σώματος κοινοβουλευτικό έλεγχο, πρώτον, συζήτηση επικαίρων ερωτήσεων και δεύτερον, συζήτηση επερωτήσεως, σύμφωνα με την ημερήσια διάταξη. 


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 5442 
