ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΛΑ΄
Πέμπτη 17 Μαίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από το 7ο Δημοτικό Σχολείο Θήβας και το 2ο Δημοτικό Σχολείο Βούλας.σελ.
2. Ειδική Ημερήσια Διάταξη.
Συζήτηση και λήψη απόφασης για τις αιτήσεις άρσης ασυλίας των Βουλευτών κ.κ. Ν. Γεωργιάδη, Μ. Αποστολάκη, Λ. Λωτίδη και Ι.Κουτσούκου.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 18 Μαίου 2007.σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών,
i) σχετικά με τη χρήση πετρελαίου με μειωμένη τιμή στα αγροτικά μηχανήματα πολλαπλής χρήσης κ.λπ. σελ.
ii) σχετικά με τη λειτουργία της βιομηχανίας Φωσφορικών Λιπασμάτων Καβάλας κ.λπ. σελ.
β) Προς τον Υπουργό Ανάπτυξης, σχετικά με την τήρηση των αναγκαίων μέτρων προστασίας της υγείας και ασφάλειας των εργαζομένων στη Δ.Ε.Η. κ.λπ. σελ.
γ) Προς τον Υπουργό Απασχόλησης και Κοινωνικής Προστασίας, σχετικά με τους ενοικιαζόμενους εργαζόμενους κ.λπ. σελ.
δ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καθυστέρηση απάντλησης του πετρελαίου από το ναυάγιο του SEA DIAMOND κ.λπ.σελ.
ε) Προς τον Υπουργό Εθνικής Άμυνας, σχετικά με τη λειτουργία του εργοστασίου της ΕΛΒΟ κ.λπ. σελ.
στ) Προς τον Υπουργό Εμπορικής Ναυτιλίας, σχετικά με την καθυστέρηση απάντλησης του πετρελαίου από το ναυάγιο του SEA DIAMOND κ.λπ.

Γ. ΝΟΜΟΘΕΤΙΚΗ ΕΡΓΑΣΙΑ
ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ 
α) Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Μεταφορών και Επικοινωνιών « Κύρωση της Συμφωνίας Έδρας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών. σελ.
β) Η Διαρκής Επιτροπή Μορφωτικών Υποθέσεων καταθέτει την Έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Δημιουργία φορέα διαχείρισης ολοκληρωμένου προγράμματος Δια Βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις».σελ.

ΟΜΙΛΗΤΕΣ
Α) Επί της Ειδικής Ημερήσιας Διάταξης:
ΚΟΥΤΣΟΥΚΟΣ Ι. σελ.
ΤΑΣΟΥΛΑΣ Κ. σελ.
Β) Επί των επικαίρων ερωτήσεων:
ΑΓΟΡΑΣΤΟΣ Κ. σελ.
ΑΛΑΒΑΝΟΣ Α. σελ.
ΓΙΑΚΟΥΜΑΤΟΣ Γ. σελ.
ΕΜΙΝΙΔΗΣ Σ. σελ.
ΚΑΛΟΓΙΑΝΝΗΣ Σ. σελ.
ΚΕΦΑΛΟΓΙΑΝΝΗΣ Ε. σελ.
ΛΟΒΕΡΔΟΣ Α. σελ.
ΜΙΧΑΛΟΛΙΑΚΟΣ Β. σελ.
ΜΠΕΖΑΣ Α. σελ.
ΝΕΡΑΝΤΖΗΣ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΤΖΕΚΗΣ Α. σελ.
ΤΣΙΟΓΚΑΣ Δ. σελ.
ΦΩΛΙΑΣ Χ. σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΡΛΑ΄
     Πέμπτη 17 Μαΐου 2007
     
     Αθήνα, σήμερα στις 17 Μαΐου 2007, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λάρισας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά, με την οποία ο Δήμος Μηθύμνης Χανίων ζητεί την επισκευή και διάσωση του μεσαιωνικού κτίσματος «βίλα Τρεβιζάν».
      2) Ο Βουλευτής B΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία το Σωματείο Πληρωμάτων Ασθενοφόρων Κέντρων Υγείας και Νοσοκομείων Βορείου Ελλάδος ζητεί τη δημιουργία ενιαίου φορέα διακομιδής ασθενών πανελλαδικά.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Λασιθίου ζητεί να του παραχωρηθεί οικόπεδο του δημοσίου για τις κοινωνικές και πολιτιστικές ανάγκες του δήμου του.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορές,         με τις οποίες οι κυρίες Αικατερίνη Γεροφώτη και Αναστασία Χατζηευαγγέλου ζητούν οι εκπαιδευτικοί της κατηγορίας ΠΕ 16 να διορίζονται μόνον από αποφοίτους πανεπιστημιακών τμημάτων μουσικής επιστήμης.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Ιωάννης Καρνιαδάκης ζητεί την επίλυση ιδιοκτησιακού του προβλήματος.
      6) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο Αγροτικός Συνεταιρισμός Φραουλοπαραγωγών Σβορώνου Πιερίας ζητεί την αποζημίωση των παραγωγών φράουλας της περιοχής του που οι καλλιέργειές τους επλήγησαν λόγω της κακοκαιρίας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Αποφοίτων Σ.Τ.Υ.Α. ζητεί την άμεση κατάθεση και ψήφιση του νέου μισθολογίου των στρατιωτικών.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία το Σωματείο Εργαζομένων ΕΛ.Β.Ο. Θεσσαλονίκης ζητεί τη λήψη μέτρων για την αναβάθμιση και συνέχιση της λειτουργίας της ΕΛ.Β.Ο..
      9) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία η ΄Ενωση Πολιτών Σκύρου για την προστασία του περιβάλλοντος ζητεί να εξαιρεθεί η Σκύρος από τη χωροθέτηση έργων Α.Π.Ε..
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμος Τήνου ζητεί την επίσπευση των διαδικασιών για την εγκατάσταση μονάδας αφαλάτωσης στην Τήνο.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμος Υδρούσας Κυκλάδων ζητεί την ενεργοποίηση των υπαρχόντων λατομείων της Υδρούσας .
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Επαρχείο Μήλου ζητεί την άμεση στελέχωση του Τμήματος Πολεοδομίας Νήσου Μήλου.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο ΄Επαρχος Θήρας ζητεί την έγκριση της μελέτης επέκτασης του Κέντρου Υγείας Θήρας.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Κ.Τ.Ε.Λ. ΘΗΡΑΣ Α.Ε. ζητεί τα συμμαχικά λεωφορεία ιδιοκτησίας Κ.Τ.Ε.Λ. να έχουν τη δυνατότητα απόκτησης τουριστικής δημόσιας άδειας.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η ΄Επαρχος Πάρου – Αντιπάρου ζητεί τη δρομολόγηση πλοίου τύπου Ρ – Ρ στην ακτοπλοϊκή γραμμή της Πάρου.
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο ΄Επαρχος Θήρας ζητεί την απάντληση του πετρελαίου και όλων των ρυπογόνων ουσιών από το ναυάγιο του «SEA DIAMOND» καθώς και την ανέλκυση και απομάκρυνσή του από το λιμάνι της Σαντορίνης.
      17) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά, με την οποία η Πανελλήνια Ομοσπονδία Θεάματος Ακροάματος ζητεί την αύξηση της κρατικής χρηματοδότησης του χώρου της κινηματογραφικής παραγωγής.
      18) Ο Βουλευτής Ηρακλείου κ. ΜΑΝΟΛΗΣ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η αποκατάσταση του κάστρου Κούλε στο Ηράκλειο Κρήτης.
      19) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Διεύθυνση Αγροτικής Ανάπτυξης της Νομαρχιακής Αυτοδιοίκησης Καστοριάς ζητεί την αποζημίωση των αγροτών του Νομού Καστοριάς που οι μηλοκαλλιέργειές τους επλήγησαν από ακαρπία.
      20) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Βαρθολομιού Ηλείας ζητεί την άμεση λειτουργία του νέου υδροθεραπευτηρίου στα Λουτρά Κυλλήνης Ηλείας.
      21) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Φιγαλείας Ηλείας ζητεί να του χορηγηθεί όχημα για την κάλυψη των αναγκών του Προγράμματος «Βοήθεια στο Σπίτι».
      22) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Αντιπυρηνικό Παρατηρητήριο Μεσογείου διαμαρτύρεται για την κατασκευή πυρηνικού εργοστασίου στην Τουρκία.
      23) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η κ. Αναστασία Σταυρουλάκη ζητεί οι διορισμοί των εκπαιδευτικών κατηγορίας ΠΕ16 να γίνονται αποκλειστικά από πτυχιούχους πανεπιστημιακών τμημάτων μουσικών σπουδών.
      24) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η λήψη μέτρων για την αντιμετώπιση της άγνωστης ασθένειας που έχει παρουσιαστεί στους βλαστούς των σταφιδαμπέλων του Νομού Ηλείας.
      25) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η συνέχιση της λειτουργίας των καταστημάτων του Ο.Τ.Ε. στην Αρχαία Ολυμπία, τα Κρέστενα και την Ανδρίτσαινα Ηλείας.
      26) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία η ΄Ενωση Υπαλλήλων Πυροσβεστικού Σώματος Νομού Ηλείας ζητεί την πρόσληψη προσωπικού για την κάλυψη των αναγκών των πυροσβεστικών υπηρεσιών του Νομού Ηλείας.
      27) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία το Δημοτικό Διαμέρισμα Αντρωνίου Δήμου Λασιώνος Ηλείας ζητεί τη χρηματοδότηση αντιολισθητικών έργων στην περιοχή του.
      28) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Βαρθολομιού Ηλείας ζητεί την άμεση λειτουργία του νέου υδροθεραπευτηρίου Κυλλήνης.
      29) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Χρήστος Τασιός, εργαζόμενος με σύμβαση μίσθωσης έργου στο Δήμο Θεσσαλονίκης, ζητεί τη μονιμοποίησή του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5382/12-3-07 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. ΥπΠΟ/ΓΡ.ΥΠ./Κ.Ε./443/17-4-07 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 5382/12.03.07 ερώτησης του Βουλευτή κ. Παναγιώτη Αντωνακόπουλου, σας γνωρίζουμε τα εξής:
     Ο Οργανισμός Πνευματικής Ιδιοκτησίας συνέταξε και υπέβαλε τον lούλιο του 2006 εισηγητική έκθεση σύμφωνα με τα άρθρα 2 εφ. β΄ του π.δ.311/1994 και 54 ν. 2121/1993 σχετικά με τους οργανισμούς συλλογικής διαχείρισης (ΟΣΔ) και στον τρόπο λειτουργίας τους. Η εν λόγω έκθεση είχε ως σκοπό τη συνδρομή στον Υπουργό Πολιτισμού ως αρμόδιο βάσει του άρθρου 54 παρ. 5, 6 και 9 του ν. 2121/1993 να προβεί στον τελικό έλεγχο των οργανισμών συλλογικής διαχείρισης και την τυχόν επιβολή κυρώσεων στους παραβάτες.
     Ο νόμος 2121/1993 ορίζει γενικά πως τόσο κατά την κατάστρωση όσο και κατά την εφαρμογή των αμοιβολογίων οι ΟΣΔ οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις, ενώ υφίσταται και η δυνατότητα κατάρτισης συμφωνιών μεταξύ ΟΣΔ και οργανώσεων αντιπροσωπευτικών των χρηστών, που να ρυθμίζουν την οφειλόμενη αμοιβή και άλλα σχετικά ζητήματα (άρθρο 56 παρ. 3 εδ. στ' και ζ΄ ν. 2121/1993).
     Κατά πάγια τακτική των ΟΣΔ και όπως προκύπτει από τα δημοσιευμένα αμοιβολόγια τους, ο προσδιορισμός των αμοιβών για τη χρήση των έργων του ρεπερτορίου τους δεν είναι ενιαίος και ομοιόμορφος για όλες τις κατηγορίες των χρηστών αλλά πραγματοποιείται καταρχήν βάσει διαφόρων κριτηρίων και παραγόντων (τρόπος ή μέσο, με τον οποίο γίνεται η δημόσια εκτέλεση, σκοπός της, η χωρητικότητα του καταστήματος με βάση τα τετραγωνικά μέτρα, το γεγονός αν πρόκειται για αστική, τουριστική ή επαρχιακή περιοχή, οι τιμές των ποτών σε μια επιχείρηση κ.α.).
     Σύμφωνα με το ισχύον νομοθετικό καθεστώς ο Ο.Π.Ι. δεν μπορεί να επέμβει στον προσδιορισμό των αμοιβών για τη χρήση των έργων του ρεπερτορίου των ΟΣΔ που καθορίζεται αποκλειστικά από αυτούς. Οι οργανισμοί συλλογικής διαχείρισης διαμορφώνουν κατά νόμο το αμοιβολόγιο τους ελευθέρως ελεγχόμενοι από την Επιτροπή Ανταγωνισμού βάσει των σχετικών διατάξεων. Ο ν. 2121/1993 και οι διεθνείς συμβάσεις δεν επιτρέπουν άλλη παρέμβαση στα αμοιβολόγια αυτά ιδίως από το ΥΠ.ΠΟ. και τον Ο.Π.Ι.. Επομένως η επέμβαση του ΥΠ.ΠΟ. ή και του Ο.Π.Ι. στον τρόπο σύνταξης των αμοιβολογίων προϋποθέτει προηγούμενη νομοθετική μεταρρύθμιση.
     Σε κάθε περίπτωση ας σημειωθεί ότι οι δυνατότητες παρέμβασης του ΥΠ.ΠΟ. και ιδίως του Ο.Π.Ι. σε όμοιες περιπτώσεις περιορίζονται ακριβώς βάσει του άρθρου 56 του ν. 2121/1993, όπου σύμφωνα με την παρ. 5 οι διαφορές μεταξύ των οργανισμών συλλογικής διαχείρισης και των χρηστών ως προς το ύψος της αμοιβής, που θα πρέπει να καταβάλλει ο χρήστης στον οργανισμό συλλογικής διαχείρισης είναι δυνατό να υπαχθούν σε διαιτησία.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     2. Στην με αριθμό 6558/2-4-07 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. ΥΥΠΟ/ΓΡ.ΥΠ./Κ.Ε./445/23-4-07 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6558/02.04.07 ερώτησης της Βουλευτού κ. Αγγελικής Γκερέκου, σας γνωρίζουμε τα εξής:
     Με την αριθ. ΥΠΠΟ/ΔIΟΙΚ/Α5/ΠΜΥ/56087/28-6-2006 απόφαση του Υπουργού Πολιτισμού, τοποθετήθηκε με τριετή θητεία, ο Σταυρινός Μιχάλης, μόνιμος υπάλληλος με βαθμό Α΄ του κλάδου ΠΕ Μηχανικών ειδ. Αρχιτεκτόνων του ΥΠ.ΠΟ., ως Προϊστάμενος της Υπηρεσίας Νεωτέρων Μνημείων και Τεχνικών Έργων Ιονίων Νήσων (Κέρκυρα).
     Όσον αφορά στην λειτουργία της νεοσύστατης Υπηρεσίας Νεωτέρων Μνημείων και Τεχνικών Έργων Ιονίων Νήσων, αυτή θα πραγματοποιηθεί αμέσως μόλις ολοκληρωθούν οι διαδικασίες στέγασης, στελέχωσης και διάθεσης πιστώσεων για την οργάνωσή της. Μέχρι τότε, τις αρμοδιότητές τους εξασκούν οι υφιστάμενες Εφορείες Νεωτέρων Μνημείων. Εκ των ανωτέρω προκύπτει ότι τις αρμοδιότητες της Υπηρεσίας Νεωτέρων Μνημείων και Τεχνικών Έργων Ιονίων Νήσων ασκεί η αντίστοιχη Υπηρεσία με έδρα τα Ιωάννινα, η οποία έχει και την εποπτεία των νεωτέρων Μνημείων της Κέρκυρας κ.λπ. Ιονίων Νήσων.
     Το Εργοστάσιο Γραφικών Τεχνών ΑΣΠΙΩΤΗ, στη Βίλλα Βαλέτα, σε τμήμα της Ιονίου Ακαδημίας και η Χαρτοποιία ΚΕΡΚΥΡΑ, στο Λιβάδι του Ρόπα, δεν έχουν μέχρι σήμερα χαρακτηρισθεί από το ΥΠ.ΠΟ. ως μνημεία.
     Το σαπωνοποιείο ΠΑΤΟΥΝΗ, στην Πλατεία Σαρόκο που λειτουργεί και παράγει ακόμα σαπούνι, βρίσκεται σε διαδικασία χαρακτηρισμού και το θέμα εκκρεμεί στο Κεντρικό Συμβούλιο Νεωτέρων Μνημείων.
     Η Ελαιουργία ΑΕΒΕΚ, στην περιοχή Μαντούκι και το εργοστάσιο γιούτας, λίνου και κάνναβης της ΔΕΣΥΛΛΑ Α.Ε. στη Γαρίτσα, έχουν χαρακτηριστεί ως μνημεία με τις Υπουργικές Αποφάσεις ΥΠΠΟ/ΔIΛΑΠ/Γ/2474/17262/3-4-96 (ΦΕΚ 276/Β/23-4-96) και ΥΠΠΟ/ΔIΛΑΠ/Γ/1683/25518/5-6-89 (ΦΕΚ 471/Β/16-6-89) και με επέκταση ζώνης προστασίας, με την ΥΠΠΟ/ΔIΛΑΠ/Γ/1328/38483/13-6-94 (ΦΕΚ 613/Β/8-8-94) Υπουργική Απόφαση. Τα δυο αυτά εργοστάσια βρίσκονται σε διαδικασία αξιοποίησης τους και για το λόγο αυτό έχει κατατεθεί στην Υπηρεσία Νεωτέρων Μνημείων και Τεχνικών Έργων Ηπείρου για το εργοστάσιο ΔΕΣΥΛΛΑ, αίτημα των ιδιοκτητών για έγκριση σωστικών εργασιών, σύμφωνα με το άρθρο 41 του ν. 3028/02, την οποία θα ακολουθήσει πλήρης μελέτη σχεδιαστικής τεκμηρίωσης και αποτύπωσης των διατηρητέων κτηρίων.
     Για το εργοστάσιο της ΑΕΒΕΚ, με Υπουργική Απόφαση εγκρίθηκε η τροποποίηση του Ρυμοτομικού Σχεδίου στο ΟΤ 450β, εντός του οποίου βρίσκεται το συγκρότημα. Η μελέτη αποκατάστασης και αξιοποίησης των διατηρητέων κτιρίων με παράλληλη ανάπλαση των ακάλυπτων χώρων, θα υποβληθεί για έγκριση στο ΥΠ.ΠΟ..
     Όσον αφορά τις καταστροφές που έχουν υποστεί τα χαρακτηρισμένα ως μνημεία κτίρια, είναι υποχρέωση των νομέων ή κατόχων ακινήτων μνημείων να μεριμνούν και να εκτελούν εργασίες συντήρησης με δική τους δαπάνη και υπό την εποπτεία και τις υποδείξεις της αρμόδιας Υπηρεσίας του ΥΠ.ΠΟ., σύμφωνα με το άρθρο 11 του ν. 3028/2002.
     Οι καταστροφές που έχουν υποστεί τα διατηρητέα κτίρια οφείλονται κυρίως στη χρόνια εγκατάλειψη σε συνδυασμό με τις καιρικές συνθήκες του νησιού, καθώς και από αυθαίρετες καθαιρέσεις, που έχουν προβεί οι ιδιοκτήτες τους, χωρίς την απαιτούμενη έγκριση του ΥΠ.ΠΟ..
     Ειδικά για το βιομηχανικό συγκρότημα ΔΕΣΥΛΛΑ, όταν ζητήθηκε από τους νέους ιδιοκτήτες ο καθαρισμός του χώρου από τα μπάζα στις αρχές του 2006, αποκαλύφθηκε η πραγματική κατάσταση των κατεδαφισμένων τμημάτων του συγκροτήματος και για τον λόγο αυτό συστάθηκε πενταμελής Επιτροπή του άρθρου 41 του ν. 3028/2002, η οποία σε επιτόπια αυτοψία διαπίστωσε την έκταση των καταστροφών του χαρακτηρισμένου ως μνημείου χώρου. Στη συνέχεια η Διεύθυνση Νεώτερης και Σύγχρονης Αρχιτεκτονικής Κληρονομιάς ακολούθησε την επιβαλλόμενη από την κείμενη νομοθεσία διαδικασία και τη διαβίβαση του φακέλου του θέματος στον αρμόδιο Εισαγγελέα, για αναζήτηση ποινικών ευθυνών, σύμφωνα με το άρθρο 56 του ν. 3028/2002.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 6198/27-3-07 ερώτηση των Βουλευτών κυρίων Νικολάου Γκατζή και Τσιόγκα Δημητρίου δόθηκε με το υπ’ αριθμ. 2898/18-4-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 6198/27-03-2007 ερώτηση, που κατατέθηκε στη Βουλή από τους Βουλευτές κ.κ. Ν. Γκατζή και Τ. Τσιόγκα, σχετικά με τα προβλήματα των μελών της Διοίκησης του Εργατικού Κέντρου Βόλου, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Α. Ο Νόμος 1264/1982 «για τον εκδημοκρατισμό του Συνδικαλιστικού Κινήματος και την κατοχύρωση των συνδικαλιστικών ελευθεριών των εργαζομένων» κατοχυρώνει τα συνδικαλιστικά δικαιώματα των εργαζομένων και ρυθμίζει την ίδρυση, οργάνωση, λειτουργία και δράση των συνδικαλιστικών οργανώσεών τους. Για την εφαρμογή του νόμου, εργαζόμενοι είναι όσοι απασχολούνται με σχέση εξαρτημένης εργασίας ιδιωτικού δικαίου (μισθωτοί), στους οποίους περιλαμβάνονται και οι εργαζόμενοι στο δημόσιο ή Ν.Π.Δ.Δ. ή Ο.Τ.Α..
      Σύμφωνα με τις διατάξεις του άρθρου 14 παράγραφοι 5, 6 και 7 είναι άκυρη η καταγγελία της σχέσης εργασίας των μελών της διοίκησης (άρθρο 92 Α.Κ.), της συνδικαλιστικής οργάνωσης.
      Η απαγόρευση της καταγγελίας ισχύει κατά τη διάρκεια της θητείας και ένα χρόνο μετά τη λήξη της, εκτός εάν συντρέχει ένας από τους περιοριστικά αναφερόμενους λόγους της παραγράφου 10 του άρθρου 14 του ν. 1264/1982 και διαπιστωθεί από την Επιτροπή Προστασίας Συνδικαλιστικών Στελεχών του άρθρου 15 του ιδίου νόμου.
      Σύμφωνα με τις διατάξεις του άρθρου 23 παρ. 2 ν. 1264/1982, ο εργοδότης και οι εκπρόσωποί του, που παραβαίνουν τις διατάξεις του άρθρου 14 παρ. 5 τιμωρούνται με φυλάκιση ή και με χρηματική ποινή μέχρι 1.000.000 δρχ. για κάθε παράβαση.
      Β. Στις 01-08-2006 προσέφυγαν στο Τμήμα Κοινωνικής Επιθεώρησης Μαγνησίας οι πρώην εργαζόμενοι της Δημοτικής Επιχείρησης Ύδρευσης Αποχέτευσης Μείζονος Βόλου (Δ.Ε.Υ.Α.Μ.Β.) Μιχάλης Ματζαβίνος και Παναγιώτης Τριανταφυλλάκος, οι οποίοι ζήτησαν να κληθεί η επιχείρηση στην Επιθεώρηση Εργασίας προς επίλυση εργατικής διαφοράς με θέμα «αποζημίωση λόγω καταγγελίας της συμβάσεως εργασίας, αποδοχή υπηρεσιών από 7/6/06-13/6/06, μη καταβολή οφειλομένων αποδοχών (αναδρομικά έξοδα κίνησης, διαφορές λόγω αύξησης αποδοχών έτους 2006, μη καταβολή αργιών- αναπαύσεων, δεδουλευμένα ημερομίσθια, αποδοχές αδείας 2005-2006)». Η προαναφερόμενη Υπηρεσία κάλεσε εγγράφως την επιχείρηση για συζήτηση της εργατικής διαφοράς στις 02-08-2006.
      Στις 02-08-2006 προσήλθαν οι προσφεύγοντες και εκπρόσωπος της επιχείρησης. Στη συζήτηση παρέστησαν ο Πρόεδρος και δύο μέλη του Δ.Σ. του Εργατικού Κέντρου Βόλου. Τα δύο μέρη ανέπτυξαν τις απόψεις τους, που συνοψίζονται στα εξής:
      (α) Η επιχείρηση θεωρεί ότι :
      ~ οι συμβάσεις είναι ορισμένου χρόνου, διότι οι προσλήψεις έγιναν μέσω επιδοτούμενου προγράμματος του Ο.Α.Ε.Δ. διάρκειας 18+6 μηνών, 
      ~ ως προς τις προσλήψεις υπόκειται στους περιορισμούς του ν. 2190/94
      ~ οι εργαζόμενοι γνώριζαν τη διάρκεια του προγράμματος και για το λόγο αυτό δεν δικαιούνται αποζημίωσης λόγω απολύσεως, ούτε προστατεύονται από το ν. 1264/82, διότι οι συμβάσεις τους ήταν ορισμένης διάρκειας και όχι αορίστου χρόνου.
    (β) Οι προσφεύγοντες ισχυρίζονται και εμμένουν στις απόψεις τους ότι:
      ~ η σχέση εργασίας τους είναι αορίστου χρόνου,
      ~ καλύπτουν πάγιες και διαρκείς ανάγκες της Δημοτικής Επιχείρησης Ύδρευσης και Αποχέτευσης Μείζονος Βόλου,
      ~ πρέπει να τους καταβληθεί αποζημίωση απολύσεως,
      ~ η απόλυσή τους είναι άκυρη και καταχρηστική λόγω της συνδικαλιστικής τους ιδιότητας και επί πλέον επειδή είναι υποψήφιοι στις δημοτικές-νομαρχιακές εκλογές διώκονται και πολιτικά.
      Με τις απόψεις τους συμφώνησαν και συνηγόρησαν ο Πρόεδρος και τα παρευρισκόμενα δύο μέλη της Διοίκησης του Εργατικού Κέντρου Βόλου.
      γ) Η άποψη της αρμόδιας Υπηρεσίας του Σώματος Επιθεώρησης Εργασίας (Σ.ΕΠ.Ε.), όπως καταγράφηκε και στο Δελτίο Εργατικής Διαφοράς (114/2-8-06), είναι η ακόλουθη:
      Εφόσον οι απολυθέντες θεωρούν ότι καλύπτουν πάγιες και διαρκείς ανάγκες, έστω και ως συμβασιούχοι μέσω προγράμματος Ο.Α.Ε.Δ., θα πρέπει να προσφύγουν στα αρμόδια πολιτικά δικαστήρια, τα οποία μπορούν να υπεισέλθουν και στην ουσία της διαφοράς.
        Κατά τα λοιπά αρμόδια να απαντήσουν είναι τα συνερωτώμενα Υπουργεία.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      4. Στις με αριθμό 5491/13-3-07 και 5591/14-3-07 ερωτήσεις των Βουλευτών κυρίων Ηλία Καλλιώρα και Άγγελου Μανωλάκη δόθηκε με το υπ’ αριθμ. 2998/3027/4-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ανωτέρω σχετικών ερωτήσεων, σας ενημερώνουμε ότι κατά την κύρωση της σύμβασης της Ιόνιας Οδού στη Βουλή ο σύλλογος του προσωπικού της ΤΕΟ ΑΕ. ευχαρίστησε τον Υπουργό ΠΕΧΩΔΕ για τις σχετικές νομοθετικές ρυθμίσεις οι οποίες συνοψίζονται ως εξής:
      1. Το σύνολο του υπηρετούντος σήμερα τακτικού προσωπικού στην ΤΕΟ Α.Ε. ανέρχεται σε 562 υπαλλήλους, εκ των οποίων οι 238 προέρχονται από το Ν.Π.Δ.Δ. και χαρακτηρίζονται ως «μόνιμοι» και οι 324 χαρακτηρίζονται ως «αορίστου χρόνου». Από το ανωτέρω προσωπικό, στο συγκεκριμένο τμήμα που παραχωρείται με την κηρούμενη Σύμβαση Παραχώρησης της Ιόνιας Οδού υπηρετούν 126 υπάλληλοι, εκ των οποίων μόνιμοι 43 και αορίστου χρόνου 83.
   2. Το προσωπικό της Τ.Ε.Ο. Α.Ε., το οποίο κατά την ημερομηνία έναρξης ισχύος του παρόντος νόμου υπηρετεί σε μόνιμες προσωποπαγείς θέσεις της παραγρ. 1 του άρθρου 12 του ν. 2938/2001 ή με σχέση εργασίας αορίστου χρόνου στους σταθμούς διοδίων που περιλαμβάνονται στο τμήμα του ΠΑΘΕ της παραγράφου 1 του παρόντος άρθρου και το οποίο δεν επιθυμεί να προσληφθεί κατά προτεραιότητα από τον Παραχωρησιούχο, σύμφωνα με το άρθρο 4.4.1 (χν) της κυρούμενης Συμβάσεως Παραχώρησης, εφαρμόζεται η διάταξη της παραγρ. 7 του άρθρου 12 του ν. 2938/2001, η οποία έχει ανάλογη εφαρμογή και για το ανωτέρω προσωπικό με σχέση εργασίας αορίστου χρόνου.
        3. α) Το προσωπικό της προηγούμενης παραγράφου το οποίο μετατάσσεται ή μεταφέρεται στο Δημόσιο ή σε Ν.Π.Δ.Δ. ή Ο.Τ.Α. διατηρεί την ίδια σχέση εργασίας, εντάσσεται σε αντίστοιχες κενές θέσεις και, εφόσον δεν υπάρχουν, σε προσωποπαγείς θέσεις που συνιστώνται με την πράξη μετάταξης ή μεταφοράς προσωπικού και εξακολουθεί να ασφαλίζεται στους ίδιους φορείς κύριας και επικουρικής ασφάλισης.
        Το μετατασσόμενο προσωπικό της παραγρ. 1 του άρθρου 12 του ν. 2938/2001 εξακολουθεί να δικαιούται το εφάπαξ χρηματικό βοήθημα του ν. 10311975 (ΦΕΚ Α΄ 167), με ανάλογη εφαρμογή κατά τα λοιπά των εδαφίων τρίτου έως και έκτου της παρ. 1 του άρθρου 8 του ν. 3010/2002 (ΦEK Α΄91). Το μεταφερόμενο προσωπικό της Τ.Ε.Ο. Α.Ε. που υπηρετεί με σχέση εργασίας αορίστου χρόνου, δικαιούται κατά τη συνταξιοδότησή του αποζημίωσης, κατά τις κείμενες διατάξεις.
        β) Οι μετατασσόμενοι ή μεταφερόμενοι κατατάσσονται σε μισθολογικά κλιμάκια της οικείας κατηγορίας, ανάλογα με τα τυπικά τους προσόντα και τον συνολικό χρόνο υπηρεσίας που αναγνωρίζεται από την Τ.Ε.Ο. Α.Ε.
      Κατά τα λοιπά εφαρμόζεται η παράγραφος 3 του άρθρου 20 του ν. 2515/1997 (ΦΕΚ Α΄154).
      Το προσωπικό της παρ. 1 του άρθρου 12 του ν. 2938/2001 που μετατάσσεται ή μεταφέρεται, σύμφωνα με την προηγούμενη παράγραφο, εντάσσεται σε βαθμό με βάση την οικεία κατηγορία και το συνολικό χρόνο υπηρεσίας που διανύθηκε στο Ν.Π.Δ.Δ. «Ταμείο Εθνικής Οδοποιίας» και στην Τ.Ε.Ο. Α.Ε. Για την ως άνω βαθμολογική ένταξη, εφαρμόζονται οι διατάξεις του άρθρου 98 του υπαλληλικού κώδικα (ν. 3528/2007, ΦΕΚ Α΄26).
      4. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων καθορίζεται η διαδικασία και η επιλογή του φορέα μετάταξης ή μεταφοράς του ανωτέρω προσωπικού και κάθε αναγκαία λεπτομέρεια.
      5. Από την έναρξη ισχύος του νόμου, με τον οποίον παύουν να λειτουργούν περαιτέρω τμήματα της Τ.Ε.Ο. Α.Ε., οι διατάξεις των ανωτέρω παρ. 2 έως και 4 επεκτείνονται και περιλαμβάνουν και το υπόλοιπο προσωπικό των ανωτέρω κατηγοριών που υπηρετεί σε αυτά.
      6. Στο προσωπικό το οποίο κατά την έναρξη ισχύος του παρόντος νόμου υπηρετεί στην εταιρεία Τ.Ε.Ο. Α.Ε., θεμελιώνει δικαίωμα πλήρους συντάξεως μέχρι την 31.12.2012 και επιλέγει ως φορέα συνταξιοδότησης το ΙΚΑ-ΕΤΑΜ, αναγνωρίζεται ως πλασματικός χρόνος κύριας και επικουρικής ασφάλισης, ο χρόνος που απαιτείται για τη λήψη σύνταξης κατά την ανωτέρω ημερομηνία. Η σύνταξη καταβάλλεται αμέσως στον δικαιούχο, ανεξάρτητα από τη συμπλήρωση του ορίου ηλικίας συνταξιοδότησης Επίσης καταβάλλεται στους δικαιούμενους και το αναλογούν, κατά τον χρόνο αποχώρησης λόγω συνταξιοδότησης, εφάπαξ χρηματικό βοήθημα του ν. 103/1975 ή, κατά περίπτωση, η προβλεπόμενη από τις κείμενες διατάξεις αποζημίωση.
      7. Το προσωπικό που εμπίπτει στις διατάξεις της προηγούμενης παραγράφου και επιθυμεί να υπαχθεί σε αυτές, πρέπει να υποβάλει σχετική έγγραφη αίτηση εντός δύο μηνών από την έναρξη ισχύος του παρόντος νόμου. Η αίτηση δεν ανακαλείται.
      8. Η δαπάνη που θα προκύψει για την αναγνώριση του πλασματικού χρόνου κύριας και επικουρικής ασφάλισης θα καλυφθεί από την Τ.Ε.Ο. Α.Ε., με άμεση και εφάπαξ καταβολή των αντιστοίχων εισφορών στους φορείς κύριας και επικουρικής ασφάλισης. Οι βαρύνουσες τους εργαζομένους εισφορές θα παρακρατηθούν από τα ποσά του εφάπαξ χρηματικού βοηθήματος ή της αποζημίωσης της παραπάνω παρ. 6.
      Ο Υφυπουργός
      Θ. ΞΑΝΘΟΠΟΥΛΟΣ»
      5. Στην με αριθμό 6067/23-3-07 ερώτηση της Βουλευτού κ. Πόπης Φουντουκίδου δόθηκε με το υπ’ αριθμ. 1066/18-4-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Π. Φουντουκίδου, για τα θέματα της αρμοδιότητάς μας, σας πληροφορούμε τα εξής:
      Στις διατάξεις του άρθρου 5 του  ν.3147 /2003 προβλέπεται ότι αυθαίρετοι κάτοχοι δημόσιας επoικιστικής έκτασης κοινόχρηστης ή διαθέσιμης, εντός ή εκτός ορίων οικισμού που δεν έχει τη μορφή δάσους ή δασικής έκτασης ή δεν έχει κηρυχθεί αναδασωτέα, δύνανται να την εξαγοράσουν με τις προϋποθέσεις που θέτει ο παραπάνω νόμος. Η προθεσμία για την υποβολή αίτησης εξαγοράς από τους ενδιαφερόμενους έληγε 2 έτη μετά τη δημοσίευση του Νόμου αυτού. Με τη διάταξη του άρθρου 20 παρ. 3 του ν. 3399/2005 η παραπάνω προθεσμία παρατάθηκε από τότε που έληξε και για ακόμα ένα έτος από τη δημοσίευσή του, ήτοι μέχρι την 18-10-2006.
      Μετά και την παραπάνω παράταση της προθεσμίας για την υποβολή αιτήσεων εξαγοράς, η Δ/νση Πολιτικής Γης του Υπουργείου Aγρoτικής Ανάπτυξης και Τροφίμων δεν εξετάζει, προς το παρόν, το ενδεχόμενο νέας παράτασης.
      Ο Υφυπουργός
      Α. ΚΟΝΤΟΣ»
	6. Στην με αριθμό 6653/4-4-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 38810/ΙΗ/27-4-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6653/4-4-07, την οποία κατέθεσε ο Βουλευτής κ. Μανόλης Στρατάκης σχετικά με την «Ανησυχητικής αύξησης της νεανικής παραβατικότητας» και στα θέματα της αρμοδιότητάς μας, σας γνωρίζουμε τα ακόλουθα:
      Στο πλαίσιο του σχεδίου δράσης του ΥΠΕΠΘ για τη στήριξη των μαθητών, των γονέων και των εκπαιδευτικών σε θέματα σχετικά με την εφηβεία, τη χρήση εξαρτησιογόνων ουσιών, την ενδοσχολική βία, την παραβατικότητα των νέων και την κοινωνική τους ένταξη έχουν τοποθετηθεί Υπεύθυνοι Αγωγής Υγείας σε όλες τις Διευθύνσεις Πρωτοβάθμιας και Δευτεροβάθμιας Εκπαίδευσης και έχουν ιδρυθεί 16 Συμβουλευτικοί Σταθμοί Νέων (ΣΣΝ), από τους οποίους λειτουργούν 15 σε ισάριθμες Διευθύνσεις Β/θμιας Εκπαίδευσης της χώρας.
      Οι Υπεύθυνοι Αγωγής Υγείας των Διευθύνσεων Πρωτοβάθμιας και Δευτεροβάθμιας Εκπαίδευσης καθοδηγούν και στηρίζουν τους εκπαιδευτικούς - συντονιστές των προγραμμάτων Αγωγής Υγείας, που εφαρμόζονται στα σχολεία από τάξεις ή ομάδες μαθητών και μαθητριών. Από τα προγράμματα Αγωγής Υγείας, που υλοποιούνται στα σχολεία, το 10% περίπου αφορά στην πρόληψη της ξενοφοβίας, του ρατσισμού και της διαφορετικότητας, θέματα που σχετίζονται, σε μεγάλο βαθμό, με την παραβατική συμπεριφορά. Γενικότερα, τα φαινόμενα της βίας και της παραβατικότητας αντιμετωπίζονται με την υλοποίηση προγραμμάτων Αγωγής Υγείας που αφορούν στη θεματική ενότητα «Ψυχική Υγεία - Διαπροσωπικές Σχέσεις», τα υλοποιούμενα προγράμματα της οποίας ανέρχονται στο 30%, περίπου, επί του συνόλου των προγραμμάτων. Στόχος αυτών των προγραμμάτων είναι η ενίσχυση της αυτοεκτίμησης και η κατάκτηση της αυτογνωσίας, ώστε να ενισχύονται οι αντιστάσεις των μαθητών έναντι των φαινομένων κοινωνικής παθογένειας. Η συμμετοχή των μαθητών στα προγράμματα είναι ενεργητική και βασίζεται στην ομαδοσυνεργατική μέθοδο, ενώ δίνεται προτεραιότητα στην βιωματική μάθηση. Κατά την υλοποίηση τους οι σχολικές μονάδες μπορεί να συνεργάζονται με επιστημονικούς και άλλους κοινωνικούς φορείς, που σχετίζονται με το αντικείμενο των προγραμμάτων.
      Τα υλοποιούμενα προγράμματα στηρίζονται σε εκπαιδευτικό υλικό, που έχει παραχθεί από τους αρμόδιους φορείς, έχει αξιολογηθεί από το Παιδαγωγικό Ινστιτούτο και έχει αγοραστεί από το ΥΠΕΠΘ. Το υλικό αυτό αξιοποιείται από τους συντονιστές των προγραμμάτων - επιμορφωμένους εκπαιδευτικούς, σε συνεργασία με τους Υπευθύνους Αγωγής Υγείας Πρωτοβάθμιας και Δευτεροβάθμιας Εκπαίδευσης σε όλους τους νομούς της χώρας και τους Υπευθύνους και τα μέλη των Συμβουλευτικών Σταθμών Νέων (ΣΣΝ).
      Οι ΣΣΝ έχουν ως σκοπό την εφαρμογή, στήριξη και παρακολούθηση προγραμμάτων Αγωγής Υγείας για τους μαθητές, τη συνεχή ενημέρωση-επιμόρφωση των εκπαιδευτικών, την ψυχοκοινωνική κάλυψη των αναγκών των σχολικών μονάδων, την προληπτική παρέμβαση στο πλαίσιο στήριξης της οικογένειας, τον εντοπισμό, διάγνωση & βραχεία ψυχολογική παρέμβαση σε μαθητές που αντιμετωπίζουν ιδιαίτερα προβλήματα και γενικότερα την ευαισθητοποίηση της ευρύτερης κοινότητας σε θέματα Αγωγής Υγείας. Επιπροσθέτως, με Κοινή Υπουργική Απόφαση (αρ. πρωτ. 104492/Γ7/1/0-1/0-2006, ΦΕΚ 1556/τ.8'/24-10-2006) των συναρμόδιων Υπουργών Εθνικής Παιδείας & Θρησκευμάτων, Υγείας & Κοινωνικής Αλληλεγγύης και Εθνικής Οικονομίας & Οικονομικών ιδρύθηκαν 43 νέοι ΣΣΝ, ώστε το Δίκτυο των 58 ΣΣΝ να καλύψει όλους τους νομούς της χώρας, συμπεριλαμβανομένων και των σχολείων Πρωτοβάθμιας Εκπαίδευσης.
Ο Υφυπουργός
ΓΕΩΡΓΙΟΣ ΚΑΛΟΣ»
      7. Στην με αριθμό 6541/2-4-07 ερώτηση του Βουλευτή κ. Ντίνου Βρεττού δόθηκε με το υπ’ αριθμ. Δ3/Α/2783/27-4-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 6541/2.4.2007 που κατέθεσε στη Βουλή των Ελλήνων ο Βουλευτής κ. Ντίνος Βρεττός, σχετικά με ρύπους στην Αττική και με βάση τα όσα μας ενημέρωσε η διοίκηση της ΕΛ.ΠΕ. Α.Ε., σας γνωστοποιούμε τα ακόλουθα:
.	«Η επικείμενη επένδυση της ΕΛΛΗΝΙΚΑ ΠΕΤΡΕΛΑΙΑ στο διυλιστήριο Ελευσίνας δεν αποτελεί επέκταση αλλά εκσυγχρονισμό και αναβάθμιση των εγκαταστάσεων αυστηρά εντός των υπαρχόντων εδαφικών ορίων της. Επιπλέον το έργο είναι απολύτως εναρμονισμένο με το γράμμα και το πνεύμα της κείμενης νομοθεσίας στη βάση του νέου νομοθετικού πλαισίου (Ν.3325/2005), που αφορά τις μεγάλες βιομηχανικές επενδύσεις καθώς επίσης και περιβαλλοντικά συνεισφέρει τα μέγιστα στην περιβαλλοντική βελτίωση του Θριασίου αφού οι εκπομπές S02 του εκσυγχρονισμένου διυλιστηρίου θα μειωθούν κατά 70% από τις σημερινές. Η επένδυση θεωρείται, από την εταιρεία, απαραίτητη αφενός για την παραγωγή προϊόντων σύμφωνα με τις νέες προδιαγραφές της Ευρωπαϊκής Ένωσης και αφετέρου για τη διατήρηση της ανταγωνιστικής λειτουργίας του διυλιστηρίου Ελευσίνας σ' ένα διαρκώς αυξανόμενο ανταγωνιστικό περιβάλλον στη Ν.Α. Ευρώπη. Τα άλλα διυλιστήρια της περιοχής (Ελλάδα, Βαλκάνια) έχουν ήδη εκσυγχρονιστεί ή βρίσκονται σε διαδικασία εκσυγχρονισμού.
	Η διαπιστωθείσα εκροή μικρής ποσότητας πετρελαιοειδούς φάσης στην ακτογραμμή έμπροσθεν της ΠΥΡΚΑΛ τον Μάιο του 2004 αντιμετωπίστηκε με συνέπεια εξ' αρχής και ελήφθησαν όλα τα απαραίτητα μέτρα για τον περιορισμό της ρύπανσης σε μικρή έκταση λίγων μέτρων, και βεβαίως εμποδίστηκε η επέκταση στην ανοικτή θάλασσα.
.
1
.
      Η πλήρης απορρύπανση της ακτογραμμής καθυστέρησε λόγω της απαγόρευσης από την ΠΥΡΚΑΛ διάνοιξης γεωτρήσεων. Μετά την άρση απαγόρευσης από την ΠΥΡΚΑΛ άρχισε η διεργασία/διαδικασία επιχείρησης διάνοιξης γεωτρήσεων για τη γρήγορη αποκατάσταση του μικρού εναπομείναντος μέρους.
.	Η ΕΛΛΗΝΙΚΑ ΠΕΤΡΕΛΑΙΑ Α.Ε. έχει κατ' επανάληψη προτείνει τη συμμετοχή έγκυρων επιστημονικών φορέων στις διαδικασίες διαρκών ελέγχων, μετρήσεων κ.λ.π. που αφορούν το σύνολο της λειτουργίας των βιομηχανικών εγκαταστάσεων.
.	Επισημαίνεται τέλος ότι σύμφωνα με έγκυρους επιστημονικούς φορείς την τελευταία δεκαετία έχει υπάρξει σημαντική περιβαλλοντική βελτίωση στη θαλάσσια περιοχή του κόλπου της Ελευσίνας, ενώ πρόσφατα και ύστερα από έρευνα του Πανεπιστημίου Αθηνών διαπιστώθηκε μείωση της ρύπανσης του υδροφόρου ορίζοντα του Θριασίου Πεδίου.
Ο Υφυπουργός
ΑΝ. ΝΕΡΑΝΤΖΗΣ»
    8. Στην με αριθμό 6446/30-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1138/18-4-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
    Στον Καν. (ΕΟΚ) 1576/89 του Συμβουλίου για τη θέσπιση των γενικών κανόνων σχετικά με τον ορισμό, το χαρακτηρισμό και την παρουσίαση των αλκοολούχων ποτών, δεν περιλαμβάνεται διάταξη σχετική με την αναγραφή στις ετικέτες των συσκευασιών των αλκοολούχων ποτών προειδοποιητικών αναφορών για τις επιπτώσεις της κατανάλωσης αλκοόλ.
    Εmπλέον, παρόμοια διάταξη δεν περιλαμβάνεται ούτε στο υπό συζήτηση Σχέδιο Κανονισμού του Ευρωπαϊκού Κοινοβουλίου και Συμβουλίου για τον ορισμό, την περιγραφή, την παρουσίαση και την επισήμανση των αλκοολούχων ποτών.
    Δεδομένου ότι η παραγωγή αλκοολούχων ποτών συνιστά σημαντική διέξοδο για τα γεωργικά προϊόντα της Κοινότητας, η λήψη μέτρων για την κατανάλωση αλκοόλ δεν εξετάζεται στο πλαίσιο του ισχύοντος αλλά και του επικείμενου Κανονισμού για τα αλκοολούχα ποτά.
    Ο Υπουργός
    Ε. ΜΠΑΣΙΑΚΟΣ»
    9. Στην με αριθμό 5206/7-3-07 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 945/18-4-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. A. Κατσιφάρας, σας πληροφορούμε τα εξής:
    Η υποβολή των αιτήσεων ενιαίας ενίσχυσης καθώς και οι επισυναπτόμενες σε αυτές συμβάσεις των γεωργών με πρώτους μεταποιητές, με στόχο τη χρησιμοποίηση των γεωργικών πρώτων υλών για την παρασκευή ενός ή περισσοτέρων από τα ενεργειακά προϊόντα, ολοκληρώνεται, σύμφωνα με τους Κοινοτικούς Κανονισμούς, την 15η Μαΐου εκάστου έτους. Συνεπώς για την εμπορική περίοδο .2007-2008 δεν είναι διαθέσιμα, τα στοιχεία των εκτάσεων που έχουν καλλιεργηθεί με ενεργειακά φυτά.
    Το Υπουργείο Αγροτικής Ανάπτυξης και Τροφίμων θα εξετάσει τη δυνατότητα εφαρμογής σχεδίου ζωνοποίησης κατά φυτικό είδος ενώ έχει θέσει το θέμα της χαμηλής στρεμματικής ενίσχυσης των ενεργειακών καλλιεργειών στα αρμόδια Κοινοτικά όργανα όλων των επιπέδων διαπραγμάτευσης και έχει ζητήσει αύξηση των 4,5 ευρώ/στρ., ώστε να αποτελεί πραγματικό κίνητρο για. τους γεωργούς, που προτίθενται να καλλιεργήσουν φυτά για ενεργειακούς σκοπούς.
    Το Υπουργείο Αγροτικής Ανάπτυξης και Τροφίμων σε συνεργασία με συναρμόδια Υπουργεία έχει προβεί σε όλες τις απαραίτητες ενέργειες (έκδοση ΚΥΑ, ενημέρωση των γεωργών και όλων των 'εμπλεκόμενων φορέων κ.λπ.), προκειμένου να αναπτυχθεί ο τομέας των ενεργειακών καλλιεργειών και να ανταποκριθεί η χώρα στις απαιτήσεις της Ε.Ε.
    Συμπληρωματικά των ανωτέρω, σας διαβιβάζουμε συνημμένα τα με αριθμ. πρωτ. 1075/21-3-2007, 3119/14-3-2007 και 38541/23-3-2007 έγγραφα του Ειδικού Γραμματέα του Γ΄ ΚΠΣ, των Προέδρων του Εθνικού Ιδρύματος Αγροτικής Έρευνας (ΕΘΙΑΓΕ) και του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ).
    Ο Υφυπουργός
    Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 18 Μαΐου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 555/15.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με την απόδοση στα Ασφαλιστικά Ταμεία των οφειλομένων χρημάτων από τις φαρμακευτικές εταιρείες κ.λπ.. 
      2. Η με αριθμό 561/15.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με την κάλυψη από τον Κρατικό Προϋπολογισμό των λειτουργικών δαπανών και της μισθοδοσίας των υπαλλήλων του Κέντρου Εκπαίδευσης και Αποκατάστασης Τυφλών.
      3. Η με αριθμό 554/15.5.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την παραχώρηση της παραλίας του Ελληνικού από το Υπουργείο στη Γενική Γραμματεία Αθλητισμού κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 556/15.5.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Περιβάλλοντος, Χωροταξίας και Δημοσίων Έργων, σχετικά με το χαρακτηρισμό των υγροβιότοπων Δέλτα Νέστου – Βιστωνίδας – Ισμαρίδας ως Εθνικό Πάρκο κ.λπ..
      2. Η με αριθμό 560/15.5.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Κρατικό Νοσοκομείο Νίκαιας κ.λπ..
      3. Η με αριθμό 552/15.5.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Ανάπτυξης, σχετικά με τις υπερτιμολογήσεις των τιμολογίων κατανάλωσης της Δ.Ε.Η. κ.λπ..
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η πρώτη με αριθμό 534/14.5.2007 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Οικονομίας και Οικονομικών, σχετικά με τη χρήση πετρελαίου με μειωμένη τιμή στα αγροτικά μηχανήματα πολλαπλής χρήσης κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Τα Αγροτικά Μηχανήματα Πολλαπλής Χρήσης (Α.Μ.Π.Χ.), όπως άλλωστε προκύπτει από τον τίτλο τους, χρησιμοποιούνται κατά κόρον στην Ελλάδα ως αγροτικά μηχανήματα και ως τέτοια θα χρησιμοποιούνται μέχρι τέλους της ζωής τους, ακόμα και στην περίπτωση μεταβίβασής τους.
      Στο ν. 3193/Α/03, ο οποίος έδωσε τη δυνατότητα χρήσης από τους αγρότες πετρελαίου σε μειωμένη τιμή (το λεγόμενο «αγροτικό πετρέλαιο»), δεν υπάρχει κανένας περιορισμός ως προς τα μηχανήματα-οχήματα που χρησιμοποιούν το πετρέλαιο αυτό, αρκεί φυσικά να διατίθενται αποκλειστικά στη γεωργία.
      Επειδή, σύμφωνα με το πνεύμα και το γράμμα του νόμου, αγροτικό πετρέλαιο πρέπει να χρησιμοποιείται απ’ όλα τα μηχανήματα που είναι άρρηκτα συνδεδεμένα με το αντικείμενο της γεωργικής εκμετάλλευσης, επειδή τα Αγροτικά Μηχανήματα Πολλαπλής Χρήσης (Α.Μ.Π.Χ.) συμβάλλουν στον πρωτογενή τομέα της οικονομίας, συμβάλλουν σε όλες τις εργασίες που είναι απαραίτητες στη γεωργική ή την κτηνοτροφική εκμετάλλευση ανάλογα με τις συνθήκες που επικρατούν σ’ αυτήν, ερωτάται ο κύριος Υπουργός:
      1. Προτίθεται η ηγεσία του Υπουργείου Οικονομίας και Οικονομικών να επιτρέψει τη χρήση αγροτικού πετρελαίου στα Αγροτικά Μηχανήματα Πολλαπλής Χρήσης (Α.Μ.Π.Χ.), τα οποία έχουν εισαχθεί στη χώρα μας ως αγροτικά μηχανήματα και συμμετέχουν στην παραγωγική διαδικασία της γεωργικής εκμετάλλευσης;
      2. Προτίθεται η ηγεσία του Υπουργείου Οικονομίας και Οικονομικών να διαγράψει τα πρόστιμα που είχαν επιβληθεί κατά το παρελθόν σε κατόχους οχημάτων Α.Μ.Π.Χ. για χρήση αγροτικού πετρελαίου, καθώς επίσης και τα πρόστιμα που έχουν επιβληθεί σε αγρότες για μη προβλεπόμενη χρήση αγροτικού πετρελαίου;».
      Στην επίκαιρη ερώτηση του κ. Αγοραστού θα απαντήσει ο Υφυπουργός Οικονομίας και Οικονομικών κ. Αντώνης Μπέζας. 
      Ορίστε, κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριε συνάδελφε, πριν απαντήσω ακριβώς στα ερωτήματα τα οποία έχετε θέσει, νομίζω ότι είναι καλό να αναφερθώ, όσο πιο σύντομα, στην υφιστάμενη  σήμερα νομοθεσία, προκειμένου να υπάρχει μια συνολικότερη εικόνα για την κατάσταση που έχει διαμορφωθεί.
      Όπως είναι, λοιπόν, γνωστό με βάση τον Εθνικό Τελωνιακό Κώδικα και συγκεκριμένα με βάση το άρθρο 78 του ν. 2960/2001, όπως ισχύει, από 16 Οκτωβρίου του 2003 χορηγείται στους αγρότες πετρέλαιο εσωτερικής καύσης θέρμανσης, το λεγόμενο αγροτικό πετρέλαιο, το οποίο έχει μειωμένο συντελεστή ειδικού φόρου κατανάλωσης στα 21 ευρώ το χιλιόλιτρο. 
      Να υπενθυμίσω ότι παρά την αναπροσαρμογή που έγινε σε όλους τους συντελεστές ειδικών φόρων κατανάλωσης των πετρελαιοειδών από 1/7/2006, στο αγροτικό πετρέλαιο ο συντελεστής παραμένει στα κατώτερα κοινοτικά επίπεδα φορολογίας, στα 21 ευρώ το χιλιόλιτρο. 
      Το αγροτικό πετρέλαιο θα πρέπει να χρησιμοποιείται αποκλειστικά για χρήσεις που έχουν σχέση με τη γεωργία, να χρησιμοποιείται δηλαδή αποκλειστικά από μηχανήματα του πρωτογενούς τομέα και δεν μπορεί να χρησιμοποιηθεί από τα φορτηγά και τα επιβατικά αυτοκίνητα των αγροτών.
      Έρχομαι τώρα στην ειδική περίπτωση των Α.Μ.Π.Χ., των αγροτικών μηχανημάτων πολλαπλής χρήσης. Τα αυτοκίνητα αυτά τύγχαναν απαλλαγής από το τέλος ταξινόμησης, σύμφωνα με τις διατάξεις των νόμων 363/76 και 1906/1990, πράγμα το οποίο σημαίνει πρακτικά ότι εξομοιώνονταν με τα γεωργικά μηχανήματα. 
      Με τη λήξη, όμως, ισχύος των μεταβατικών διατάξεων του ν. 2093/92 από 8.8.1992 καταργήθηκε αυτή η ειδική φορολογική μεταχείριση των Α.Μ.Π.Χ. έναντι όλων των άλλων φορτηγών και επιβατικών οχημάτων, λόγω ιδιαίτερων προβλημάτων που υπήρχαν εκείνη την περίοδο και από τότε εισπράττεται τέλος ταξινόμησης για την εισαγωγή οχημάτων τύπου τζιπ, που ταξινομούνται ως Α.Μ.Π.Χ., ανεξάρτητα από τη χρήση για την οποία προορίζονται.
      Μετά από αυτό το γεγονός, η ευνοϊκή διάταξη στην οποία αναφέρθηκα προηγουμένως, το άρθρο 78 του ν. 2960/2001, δεν εφαρμόζεται για τα αυτοκίνητα τύπου τζιπ των αγροτών, είτε αυτά είναι εφοδιασμένα με άδεια Α.Μ.Π.Χ. είτε όχι, επομένως μετά τις 16/10/2003 δεν επιτρέπεται σε αυτά τα οχήματα η χρήση αγροτικού πετρελαίου, δηλαδή πετρελαίου θέρμανσης με ειδικό φόρο κατανάλωσης 21 ευρώ το χιλιόλιτρο.
      Όπως είναι γνωστό, κύριε συνάδελφε, το Υπουργείο προετοιμάζει εδώ και καιρό την αναμόρφωση του Τελωνειακού Κώδικα. Το σχετικό σχέδιο νόμου θα δοθεί σε δημόσια διαβούλευση τις επόμενες ημέρες. Ετοιμάζουμε μια αναμόρφωση, προκειμένου να προσαρμοστεί ο Τελωνειακός Κώδικας στα νέα δεδομένα του εξαγωγικού και του εισαγωγικού εμπορίου, να γίνει επικαιροποίηση των τελωνειακών διατάξεων και να προσαρμοστούν αυτές οι διατάξεις σε αποφάσεις ανώτατων διοικητικών δικαστηρίων και γνωμοδοτήσεις του Νομικού Συμβουλίου του Κράτους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω ένα λεπτό, κύριε Πρόεδρε, από τη δευτερολογία μου.
      Επειδή τα συγκεκριμένα οχήματα είναι εφοδιασμένα και χαρακτηρισμένα ως Α.Μ.Π.Χ. με ειδικές σχετικές άδειες που έχουν δοθεί από το Υπουργείο Αγροτικής Ανάπτυξης και Τροφίμων και επιπλέον υπόκεινται σε περιορισμούς στην κατοχή και κυκλοφορία τους, ώστε να διασφαλίζεται η χρήση τους αποκλειστικά για τη γεωργία, θεωρούμε ότι θα πρέπει να υπάρξει εξομοίωση αυτών των μηχανημάτων, δηλαδή των Α.Μ.Π.Χ., με τα υπόλοιπα γεωργικά μηχανήματα.
      Για το λόγο αυτόν, στις ρυθμίσεις του νέου Τελωνειακού Κώδικα, είναι στην πρόθεσή μας να συμπεριλάβουμε και διάταξη, με την οποία θα δίνεται η δυνατότητα χρήσης πετρελαίου εσωτερικής καύσης θέρμανσης, δηλαδή αγροτικού πετρελαίου για χρήση στη γεωργία και στα αγροτικά μηχανήματα πολλαπλής χρήσης, στα Α.Μ.Π.Χ. που έχουν τελωνιστεί μέχρι 31/12/1992 και τα οποία τυγχάνουν απαλλαγής από το τέλος ταξινόμησης. 
      Με τη ρύθμιση αυτή και με δεδομένο, όπως προανέφερα, ότι από 16/10/2003 επιτρέπεται η χρήση αγροτικού πετρελαίου στη γεωργία, τη δασοκομία, θα υπάρχει ίση μεταχείριση των Α.Μ.Π.Χ. ως προς τη χρήση πετρελαίου, με τα υπόλοιπα γεωργικά μηχανήματα που έχουν τη δυνατότητα χρήσης αγροτικού πετρελαίου. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε Υπουργέ.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Ευχαριστώ, κύριε Πρόεδρε.
      Κύριε Υπουργέ, αναμφίβολα η τοποθέτησή σας είναι για τους αγρότες εξαιρετικά σημαντική. Λύνει ένα θέμα, το οποίο ταλάνιζε τους αγρότες μας εδώ και καιρό και προσπαθούσαν να βρουν λύσεις.
      Οπωσδήποτε, όμως, πρέπει να δούμε και το θέμα των προστίμων. Πρέπει να δούμε τι θα γίνει με τα πρόστιμα, τι θα γίνει με τις δίκες, οι οποίες εκκρεμούν γι’ αυτούς τους ανθρώπους, που έχουν σε εξέλιξη αυτές τις δίκες.
      Θέλω να σας πω ακόμη ότι περιοδεύοντας στα χωριά του νομού μου κάθε εβδομάδα -όπως και σεις γνωρίζω ότι πολύ καλά κάνετε- είμαι σε θέση να σας διαβεβαιώσω ότι οι άνθρωποι της υπαίθρου εργάζονται κάτω από πολύ σκληρές και αντίξοες συνθήκες. Δεν χρειάζονται μεγάλα λόγια και υποσχέσεις, παρά θέλουν έργα και απτά αποτελέσματα. 
      Σήμερα πραγματικά δίνετε ένα πολύ καλό παράδειγμα, ένα απτό αποτέλεσμα μιας πολιτικής και αποδοχής ενός αιτήματος, που συζητούμε εδώ και πολύ καιρό. Χρειαζόμαστε αποτελεσματικότητα και αυτή την αποτελεσματικότητα την επιδεικνύετε σήμερα ως Υπουργείο, αλλά και ως Κυβέρνηση.
      Ακόμη θα πρέπει να δούμε και το θέμα του πετρελαίου μια και το θίξατε. Το θέμα του πετρελαίου είναι το πρόβλημα που δημιουργεί και τη μεγαλύτερη φοροδιαφυγή. Και υπάρχουν πολλά έσοδα του κράτους που, ενώ έπρεπε να εισπραχθούν, αυτό δεν γίνεται, με αποτέλεσμα να υπάρχει και αθέμιτος πλουτισμός και αθέμιτος ανταγωνισμός. 
      Πρέπει να βρεθεί μια λύση να καταργηθούν οι διακρίσεις στο πετρέλαιο. Και γνωρίζουμε αυτήν τη στιγμή πολύ καλά ότι εάν επεξεργαστεί η βάση δεδομένων του Ο.Σ.Δ.Ε. των αγροτών, θα μπορούμε να γνωρίζουμε στο ακέραιο πόσο κάθε αγρότης, κάθε κτηνοτρόφος, κάθε μελισσοκόμος πετρέλαιο χρειάζεται για να εκπληρώσει την εργασία του.
      Γνωρίζω ότι το έχετε στο μυαλό σας και επεξεργάζεστε ένα τέτοιο σύστημα πάταξης της φοροδιαφυγής. Μπορούμε να δούμε πως είναι δυνατόν να υπάρξει διαφορετικός τρόπος χορήγησης του πετρελαίου προκειμένου, επαναλαμβάνω, να πατάξουμε το φαινόμενο της φοροδιαφυγής. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Οικονομίας και Οικονομικών κ. Μπέζας .
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, όπως ανέφερα και στην πρωτολογία μου με τη ρύθμιση, που θα προωθήσουμε, θα επιτρέπεται η χρήση αγροτικού πετρελαίου εσωτερικής καύσης θέρμανσης και στα Α.Μ.Π.Χ. που έχουν τελωνιστεί μέχρι 31.12.92. Πρόκειται προφανώς για μια ρύθμιση η οποία θα οδηγήσει σ’ ένα καθεστώς ίσης μεταχείρισης. 
      Να διευκρινίσω ότι αναφέρομαι στην ημερομηνία 31.12.92, διότι η ιδιαίτερη φορολογική μεταχείριση των Α.Μ.Π.Χ. καταργήθηκε μεν από 8.8.92, δόθηκε όμως η δυνατότητα σε όσα οχήματα είχαν αφιχθεί στη χώρα να τελωνιστούν με απαλλαγή, χωρίς δηλαδή τέλος ταξινόμησης, μέχρι 31.12.92. Ομιλούμε, λοιπόν, για ένα συγκεκριμένο αριθμό οχημάτων, που υπάρχουν στη χώρα και μάλιστα σύμφωνα με την πληροφόρηση την οποία έχουμε το 80% περίπου αυτών των οχημάτων έχει ήδη, λόγω παλαιότητας, αποσυρθεί. 
      Από τη στιγμή –και αναφέρομαι εδώ στο άλλο θέμα που έχετε θέσει για τα πρόστιμα που έχουν επιβληθεί και για τις κυρώσεις- που θα επιτραπεί η χρήση αγροτικού πετρελαίου στα Α.Μ.Π.Χ. είναι προφανές ότι θα πρέπει να ρυθμίσουμε και τις εκκρεμείς υποθέσεις, οι οποίες έχουν όντως δημιουργήσει προβλήματα σε μεγάλο μέρος του αγροτικού κόσμου. 
      Έτσι με βάση άλλη διάταξη η οποία θα περιλαμβάνεται στις διατάξεις του νέου Tελωνιακού Kώδικα, θα δοθεί σε όλους τους αγρότες είτε του ειδικού, είτε του κανονικού καθεστώτος, οι οποίοι μετά τις 16.10.03, που έχει επιτραπεί η χρήση του αγροτικού πετρελαίου, έχουν κάνει χρήση στα Α.Μ.Π.Χ. οχήματά τους αγροτικού πετρελαίου και όχι πετρελαίου κίνησης, θα τους δοθεί, επαναλαμβάνω, η δυνατότητα να καταβάλουν μόνο τις φορολογικές επιβαρύνσεις, που έχουν βεβαιωθεί κατά το χρόνο διαπίστωσης της παράβασης. Θα τους δοθεί δηλαδή η δυνατότητα να καταβάλουν τη διαφορά επί της διαπιστωθείσης ποσότητας μεταξύ ειδικού φόρου κατανάλωσης πετρελαίου κίνησης και πετρελαίου θέρμανσης, που ίσχυε βέβαια, όπως είναι προφανές κατά το χρόνο βεβαίως της παράβασης, χωρίς να επιβάλλονται οι ποινικές κυρώσεις και χωρίς να επιβάλλονται τα πρόστιμα, τα οποία προβλέπονται από τις ισχύουσες διατάξεις. 
      Νομίζω, κύριε συνάδελφε, ότι με τις ρυθμίσεις αυτές ικανοποιείται ένα λογικό και δίκαιο αίτημα των αγροτών και από την άλλη πλευρά απεμπλέκεται παράλληλα τόσο η τελωνειακή διοίκηση, όσο και τα δικαστήρια από πλήθος μικροπαραβάσεων αγροτών, οι οποίες επισείουν τελικά κυρώσεις δυσανάλογα επαχθείς σε σχέση με το αντικείμενο της παράβασης και οι οποίες δεν αποδίδουν κάποιο σημαντικό όφελος στο ελληνικό δημόσιο.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Προχωρούμε τώρα στη συζήτηση της δεύτερης με αριθμό 533/14.5.07 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Σάββα Εμινίδη προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία της βιομηχανίας Φωσφορικών Λιπασμάτων Καβάλας κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Η Κυβέρνηση της Νέας Δημοκρατίας μεθοδεύει το οριστικό κλείσιμο της Βιομηχανίας Φωσφορικών Λιπασμάτων Καβάλας. Οι αντιφάσεις, οι ανακολουθίες και οι σκόπιμες παραλήψεις της δεξιάς διακυβέρνησης σηματοδοτούν για ακόμη μια φορά την εφαρμογή της αντιλαϊκής πολιτικής της σε βάρος των εργαζομένων της Βιομηχανίας Φωσφορικών Λιπασμάτων Καβάλας και αποκαλύπτουν το ρόλο της ως υπερασπιστή των τραπεζών και του κεφαλαίου.
      Στις 10-1-2006 η Βιομηχανία Φωσφορικών Λιπασμάτων Α.Ε. μεγαλομέτοχος της οποίας είναι η Εμπορική Τράπεζα, αποφάσισε αφ’ενός μεν το κλείσιμο του εργοστασίου της Θεσσαλονίκης με τις γνωστές σε όλους συνέπειες για τους εργαζομένους, αφ’ετέρου δε τη ρύθμιση των υφιστάμενων οφειλών και την εκπόνηση επενδυτικού σχεδίου οικονομικής εξυγίανσης προκειμένου να διασφαλιστεί η απρόσκοπτη λειτουργία του εργοστασίου της Καβάλας. 
      Παρ’όλα αυτά και μέχρι σήμερα, ούτε έγινε, αλλά ούτε και εφαρμόστηκε οτιδήποτε από τα προαποφασισθέντα.
      Επειδή η λειτουργία της Βιομηχανίας Φωσφορικών Λιπασμάτων Καβάλας άπτεται της βιώσιμης και αειφόρου εθνικής ανάπτυξης και 
      Επειδή είναι προφανές πλέον ότι η Κυβέρνηση της Νέας Δημοκρατίας ξεπουλά «μισοτιμής» στα συμφέροντα των ιδιωτών μεγαλοεισαγωγέων λιπασμάτων τη βιομηχανία, τους εργαζόμενους, αλλά και τους Έλληνες αγρότες, ερωτάστε: 
      1. Για την ολιγωρία σας να παρέμβετε στις εξελίξεις που μεθοδεύονται και οδηγούν άμεσα στο οριστικό κλείσιμο της Βιομηχανίας Φωσφορικών Λιπασμάτων Καβάλας. 
      2. Για την τυχόν μέριμνα που υπήρξε –εάν υπήρξε- εκ μέρους του Υπουργού Οικονομίας και Οικονομικών ή κάποιου άλλου κυβερνητικού στελέχους σας και αφορούσε στη διασφάλιση τόσο της απρόσκοπτης λειτουργίας της Βιομηχανίας Φωσφορικών Λιπασμάτων Καβάλας όσο και των εργαζομένων σ’ αυτήν κατά τη διαδικασία πώλησης του πλειοψηφικού πακέτου των μετόχων της Εμπορικής Τράπεζας στην Credit Agricole». 
      Στην επίκαιρη ερώτηση του κ. Εμινίδη θα απαντήσει ο Υφυπουργός Οικονομίας και Οικονομικών  κ. Χρήστος Φώλιας.
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Θα ήθελα να ενημερώσω τον κύριο συνάδελφο –τον οποίο και ευχαριστώ για την επίκαιρη ερώτηση- ότι η εταιρεία από τον Ιανουάριο του 2006 έχει ήδη ξεκινήσει μια διαδικασία εξυγίανσης και αναδιάρθρωσης με τη σαφή στήριξη των μετόχων. 
      Θέλω, επίσης, να πω ότι αυτή η επίκαιρη ερώτηση είχε υποβληθεί και την περασμένη βδομάδα από τον συνάδελφο τον κ. Τζέκη, οπότε είχα δώσει και σχετική απάντηση. 
      Επαναλαμβάνω, λοιπόν, ότι παρά το μεγάλο κόστος αδράνειας και τις μεγάλες οικονομικές επιβαρύνσεις, που είχε η εταιρεία, η πρόθεση είναι η πλήρης λειτουργία του εργοστασίου της Καβάλας, χωρίς καμμία μείωση του παραγωγικού δυναμικού της, καθώς και η πλήρης διασφάλιση των θέσεων δουλειάς των εργαζομένων με σύμφωνη γνώμη πιστωτών και μετόχων. 
      Μετά από αλλεπάλληλες συσκέψεις και με τελευταία αυτήν της 10ης Μαΐου, που έχουν πραγματοποιηθεί στο Υπουργείο Οικονομίας και Οικονομικών μεταξύ του Υπουργείου, εκπροσώπων των Ο.Τ.Α. και Βουλευτών της περιοχής, αλλά και εκπροσώπων των εργαζομένων στην εταιρεία το Υπουργείο ανακοίνωσε και επαναλαμβάνει ότι μέσα στο προσεχές δεκαπενθήμερο θα υπάρξει λύση στο θέμα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Εμινίδης έχει το λόγο.
      ΣΑΒΒΑΣ ΕΜΙΝΙΔΗΣ: Ακριβώς γι’ αυτόν το λόγο, κύριε Υπουργέ, κατετέθη η επίκαιρη ερώτηση και βρισκόμαστε σήμερα εδώ. 
      Πριν από μια βδομάδα οι εργαζόμενοι με πόνο ψυχής, αλλά και όλοι οι πολιτικοί παράγοντες, όπως είπατε, όλοι οι φορείς της Καβάλας ήρθαν εδώ και διατράνωσαν ότι δεν υπάρχει περίπτωση να κλείσει το εργοστάσιο της Βιομηχανίας Φωσφορικών Λιπασμάτων Καβάλας. Τότε κανείς Υπουργός δεν δέχθηκε να συνομιλήσει μαζί τους. Ο κ. Σιδηρόπουλος, ο οποίος ασχολείται με το θέμα, μίλησε για δεκαπενθήμερο και σήμερα, ενώ έχουν περάσει περίπου δέκα μέρες, δεν έχετε να μας πείτε κάτι συγκεκριμένο. 
      Μετέπειτα πήγαν προς το Μαξίμου –στα πεντακόσια μέτρα, εδώ στη γωνία- εξακόσιοι εργαζόμενοι και όλοι οι τοπικοί Βουλευτές και βγήκε ένας κλητήρας να αντιμετωπίσει μια επιτροπή και τους Βουλευτές. Δεν καταδέχθηκε να βγει κανείς ούτε καν ο Διευθυντής του κυρίου Πρωθυπουργού ούτε καν κάποιος άλλος  εκπρόσωπος- για να παραλάβει ένα ψήφισμα. Είναι απαράδεκτες αυτές οι ενέργειες. 
      Έρχομαι τώρα στην ουσία. Στις 10-1-2006 η βιομηχανία –που τότε μεγαλομέτοχος ήταν η κρατική Εμπορική Τράπεζα- αποφάσισε αφ’ ενός το κλείσιμο του εργοστασίου της Θεσσαλονίκης με τις γνωστές σε όλους συνέπειες για τους εργαζομένους και αφ’ ετέρου τη ρύθμιση των υφιστάμενων οφειλών και την εκπόνηση επενδυτικού σχεδίου οικονομικής εξυγίανσης για να διαφυλαχτεί η λειτουργία του εργοστασίου της Καβάλας. 
      Από τότε, με απόφαση του τότε Υπουργού κ. Σάββα Τσιτουρίδη, η βιομηχανία περιέπεσε σε κρίση. Δημιουργήθηκαν επιτροπές, παραεπιτροπές για να καταλήξουμε σ’ ένα αποτέλεσμα να συντηρηθεί η κρίση στη βιομηχανία και η εταιρεία να βρίσκεται στα πρόθυρα της χρεοκοπίας. Υπερχρεώσατε στο διπλάσιο από πέρσι την εταιρεία. 
      Αυτό βέβαια είναι ξεκάθαρο. Από την αρχή είχατε ως στόχο το κλείσιμο των δύο εργοστασίων, για να εξυπηρετήσετε τα ιδιωτικά συμφέροντα και τους μεγαλοεισαγωγείς λιπασμάτων. Βέβαια, προκαλέσατε ήδη την αντίδραση όλων των εργαζομένων και αύριο τον ξεσηκωμό των αγροτών, γιατί θα τους στερήσετε τη δυνατότητα να προμηθεύονται ένα αξιόπιστο λίπασμα.
      Σήμερα, λοιπόν, θέλουν όλοι οι εργαζόμενοι, όλοι οι φορείς του Νομού Καβάλας μία ξεκάθαρη θέση από εσάς. Είπατε προηγουμένως για συνέχιση. Ποια, λοιπόν, θα είναι η θέση σας συγκεκριμένα εδώ μέσα στη Βουλή, αφού τρεις μήνες όλοι οι φορείς του Νομού Καβάλας δεν μπορούν να σας δουν στα Υπουργεία; 
      Και δεύτερον, όταν πουλήθηκε πέρυσι η Εμπορική που ήταν 42% μέτοχος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, ολοκληρώστε. 
      ΣΑΒΒΑΣ ΕΜΙΝΙΔΗΣ: Θα ολοκληρώσω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Από τον Κανονισμό καθορίζεται η ολοκλήρωση. Κλείστε, σας παρακαλώ. 
      ΣΑΒΒΑΣ ΕΜΙΝΙΔΗΣ: Θα είχα ολοκληρώσει τώρα, κύριε Πρόεδρε.
      Γιατί δεν διασφαλίσατε, όταν πουλήθηκε η Εμπορική, τη λειτουργία του εργοστασίου της Καβάλας;
      Και κάτι ακόμα. Ειρηνική ήταν η πορεία των εργαζομένων και δεν πετάχτηκε ούτε τασάκι. Ίσα-ίσα, με εμπαιγμό αντιμετωπιστήκαμε και στους δρόμους μείναμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Σέβομαι και εκτιμώ την προσπάθειά σας να παρουσιάσετε ένα θέμα με τον τρόπο που επιθυμείτε. Όμως, επιτρέψτε μου να μείνω στην ουσία του θέματος. Θα μπορούσα και εγώ να ομιλώ για ένα πεντάλεπτο, αλλά δεν υπάρχει κανένας λόγος. Εδώ, θέλω να είμαστε ουσιαστικοί και αποτελεσματικοί. Δεν κάνουμε παράσταση με ακροατές και θεατές αυτούς, των οποίων η θέση –κατά την άποψη ορισμένων- κινδυνεύει. 
      Θέλω να είμαστε ουσιαστικοί και επιτρέψτε μου … 
      ΣΑΒΒΑΣ ΕΜΙΝΙΔΗΣ: Εσείς τις δίνετε τόσο καιρό τις παραστάσεις.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε συνάδελφε, σας άκουσα με ευλάβεια. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Εμινίδη. Είστε καινούργιος στην Αίθουσα. Ακολουθείται ένας Κανονισμός και μία διαδικασία, σύμφωνα με την οποία δεν επιτρέπονται οι διακοπές και οι ομιλίες πρέπει να είναι μέσα στους προβλεπόμενους χρόνους. Σας παρακαλώ πάρα πολύ.
      ΣΑΒΒΑΣ ΕΜΙΝΙΔΗΣ: Περιμένω την απάντηση του κυρίου Υπουργού.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ, κύριε συνάδελφε.
      Συνεχίστε, κύριε Υπουργέ.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Θέλω να είμαι σαφέστατος. Θα επαναλάβω αυτό που είπα. Λίγων ημερών υπομονή, θα μας δώσει τη δυνατότητα να γίνουμε μάρτυρες επιλύσεως του θέματος, το οποίο  βεβαίως δεν δημιουργήθηκε από μας. Παρ’ όλα αυτά, θα επιλυθεί από εμάς. 
      Θέλω να σας διαβεβαιώσω ότι είναι εγγυημένη η διασφάλιση των ασφαλιστικών και των συνταξιοδοτικών δικαιωμάτων των εργαζομένων και βεβαίως αυτό που είπα απαντώντας και στην ερώτηση της προηγούμενης εβδομάδος ισχύει και τώρα, ότι δηλαδή εντός ολίγων ημερών -15 ημέρες ήταν αυτό που συζητήθηκε και σας απαντήθηκε κατά την παρουσίαση στο Υπουργείο μας, 15 ημέρες είπα και σήμερα και ούτε μια εβδομάδα δεν πέρασε- θα υπάρχει λύση σ’ αυτό το θέμα, ούτως ώστε όλοι να είμαστε ευτυχείς, κυρίως δε ένα εργοστάσιο ζωντανό, το οποίο λειτουργεί στην Καβάλα, να συνεχίσει να παράγει και μία μεγάλη ομάδα εργαζομένων να συνεχίσει να κουβαλάει το μεροκάματο στο σπίτι.
      Κλείνοντας, θέλω να πω ένα πράγμα ακόμα. Θέλω να σας διαβεβαιώσω ότι κανείς σ’ αυτήν την Αίθουσα δεν ενδιαφέρεται ούτε λιγότερο ούτε περισσότερο από κάποιο άλλο για τις τύχες και των επιχειρήσεων και των εργαζομένων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Τώρα θα συζητήσουμε την τρίτη, τη με αριθμό 538/14.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την τήρηση των αναγκαίων μέτρων προστασίας της υγείας και ασφάλειας, των εργαζομένων στη Δ.Ε.Η. κ.λπ.. 
      Το ειδικότερο περιεχόμενο της επίκαιρης ερώτησης του κ. Τσιόγκα έχει ως εξής:
      «Το νέο θανατηφόρο ατύχημα στο σιλό τέφρας της 5ης μονάδας του ΑΗ.Σ. Αγίου Δημητρίου στην Κοζάνη, που στοίχισε τη ζωή σ’ ένα σαρανταδυάχρονο εργαζόμενο, πατέρα τριών ανήλικων παιδιών, επιβεβαιώνει τις ολέθριες αλλά και τραγικές συνέπειες της παραχώρησης από μέρους της Δ.Ε.Η. παραγωγικών μονάδων της σε εργολάβους.
      Αναδεικνύονται οι τεράστιες ευθύνες της ιδιωτικοποιημένης πλέον «Δ.Ε.Η. Α.Ε.» και της Κυβέρνησης της Νέας Δημοκρατίας, η οποία, συνεχίζοντας την πρακτική των προηγούμενων κυβερνήσεων, στο όνομα του ανταγωνισμού και της αύξησης των κερδών, με την απελευθέρωση της αγοράς ενέργειας, αντί να λειτουργεί με μόνιμο τακτικό προσωπικό, προσλαμβάνει εποχικό, ανεκπαίδευτο και φθηνό εργατικό δυναμικό είτε απευθείας είτε μέσω εργολάβων, οι οποίοι έχουν τους εργαζόμενους να δουλεύουν κάτω από μεσαιωνικές συνθήκες εργασίας (υπερεντατικοποίηση εργασίας, έλλειψη  μέτρων ασφαλείας κ.λπ.).
      Ερωτώνται οι κ.κ. Υπουργοί:
      Τι προτίθεται να κάνει η Κυβέρνηση για την τήρηση όλων των αναγκαίων μέτρων για την προστασία της υγείας και ασφάλειας των εργαζομένων από τη «Δ.Ε.Η. Α.Ε.» και για να εξαλειφθεί το απαράδεκτο καθεστώς των εργολάβων;
      Είχε διασφαλισθεί επαρκής σήμανση και εκπαίδευση των εργαζομένων για την εφαρμογή του σχετικού Κανονισμού Εργασίας καθώς και των υποδείξεων της Γραπτής Εκτίμησης του Επαγγελματικού Κινδύνου της Επιχείρησης;».
      Στην επίκαιρη ερώτηση του κ. Τσιόγκα θα απαντήσει ο Υφυπουργός Ανάπτυξης κ. Νεράντζης.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Είναι αλήθεια ότι πρόσφατα συνέβη ένα ατύχημα στον Ατμοηλεκτρικό Σταθμό του Αγίου Δημητρίου. Ο ατυχής εργαζόμενος, ονόματι Μορφίδης, εργαζόταν σε μια ιδιωτική εταιρεία, η οποία είχε αναλάβει κάποια έργα στο σταθμό αυτό. 
      Στη συγκεκριμένη σύμβαση, όπως πληροφορούμεθα αρμοδίως, η οποία συνέδεε τη Δ.Ε.Η. με το συγκεκριμένο ανάδοχο, προβλεπόντουσαν διαδικασίες εκτελέσεως του συγκεκριμένου έργου, καθώς και λεπτομερώς τα μέτρα ασφαλείας και υγείας, τα οποία θα έπρεπε να ληφθούν από τον εργολάβο.
      Επίσης, προβλεπόταν στη σύμβαση και η ευθύνη του αναδόχου για την εφαρμογή των γενικών αρχών πρόληψης και ασφάλειας στην εργασία, καθώς και η υποβολή από τον εργολάβο στη Δ.Ε.Η., πριν από την έναρξη των εργασιών, σχεδίου ασφαλείας και υγείας.
      Επιπλέον, στη συγκεκριμένη μονάδα της Δ.Ε.Η. υπήρχε η προβλεπόμενη από την ισχύουσα νομοθεσία γραπτή εκτίμηση επαγγελματικού κινδύνου, στην οποία αναφέρονταν επίσης τα μέτρα και οι πρακτικές ασφαλείας.
      Σύμφωνα με όσα μας ενημερώνουν οι αρμόδιες υπηρεσίες μας, ο ανάδοχος του έργου στη σύμβαση, κατά την εκτέλεση της οποίας συνέβη το εργατικό ατύχημα στις 8/5/2007 στον Ατμοηλεκτρικό Σταθμό Αγίου Δημητρίου, ήταν εφοδιασμένος με όλα τα κατά το νόμο προβλεπόμενα, δηλαδή είχε τεχνικό ασφαλείας, είχε επιβλέποντα του έργου, ο δε παθών ήταν έμπειρος τεχνίτης.
      Εν πάση, όμως, περιπτώσει ως προς τα αίτια, τις συνθήκες και γενικά όλα εκείνα τα περιστατικά που συνετέλεσαν στην πρόκληση του ατυχήματος, διεξάγεται έρευνα την οποία πραγματοποιεί η αρμόδια τοπική υπηρεσία του Σ.Ε.Π.Ε.. Η έρευνα βρίσκεται σε εξέλιξη και εξετάζεται ενδελεχώς το κατά πόσο ελήφθησαν όλα εκείνα τα μέτρα ασφαλείας, που προβλέπονταν και στη σύμβαση και στη γραπτή εκτίμηση επαγγελματικού κινδύνου της Δ.Ε.Η..
      Επίσης, εξετάζεται αυτό που θέτετε και στην ερώτησή σας, δηλαδή εάν ο θανών είχε υποστεί προηγουμένως την εκπαίδευση και ενημέρωση που προβλέπεται από τη νομοθεσία και τέλος, αν ήταν εφοδιασμένος και με τα κατάλληλα μέτρα ατομικής προστασίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, είπατε ότι ήταν ένα ατυχές περιστατικό. Εμείς λέμε ότι είναι ακόμα ένα έγκλημα της εργοδοσίας σε βάρος της εργατικής τάξης. Άλλος ένας εργαζόμενος έπεσε στο βωμό του κέρδους. Σκοτώθηκε για να κερδίζουν περισσότερα  οι μέτοχοι και οι εργολάβοι. Και βέβαια, πρέπει να πούμε ότι άφησε πίσω του τρία ορφανά παιδιά και γυναίκα. Πρέπει να πούμε ότι το έγκλημα έγινε, όταν μπήκε στη χοάνη της τέφρας, για να καθαρίσει το χώρο. Υπήρχε πίεση από τον εργολάβο για να τελειώσει τη δουλειά –να εντατικοποιήσει τη δουλειά του- και δεν είναι τυχαίο ότι με βάση τα στοιχεία των υπηρεσιών σας, τα εργατικά ατυχήματα είναι πάρα πολλά στους εργολάβους.
      Οι εργολάβοι φέρνουν ανασφάλιστους και σας ρωτάμε να απαντήσετε αν ήταν ασφαλισμένος ή όχι και αν ήταν εκπαιδευμένος ή όχι. Αποδείχτηκε για άλλη μια φορά ότι τα μέτρα ασφαλείας είναι ανύπαρκτα. Πού ήταν ο τεχνικός ασφαλείας; Του είπε να μπει κάτω από το παράθυρο και μετά μέσα, για να καθαρίσει την τέφρα, η οποία έπεσε πάνω του; Έτσι καθαρίζονται τα σιλό; Μπαίνοντας από κάτω; 
      Συνεπώς, λοιπόν, υπάρχει τεράστια ευθύνη και εμείς ζητάμε να μονιμοποιηθούν όλοι οι εργαζόμενοι των εργολάβων που δουλεύουν στη Δ.Ε.Η., να διώξετε τους εργολάβους και να αποζημιωθεί η οικογένεια. Και βέβαια, πρέπει να πούμε ότι υπάρχουν ένοχοι γι’ αυτά τα εργοδοτικά εγκλήματα που, όπως είπα και πριν, πληθαίνουν, γιατί καταστρατηγείται κάθε έννοια εργατικής νομοθεσίας από το κράτος, από τους ελεγκτικούς μηχανισμούς οι οποίοι κάνουν τα στραβά μάτια. Εσείς βάζετε πλάτες στους εργοδότες. Όμως, υπάρχουν και οι συμβιβασμένες πλειοψηφίες των συνδικάτων, οι οποίες δεν ενδιαφέρονται. 
      Εμείς, ως Κομμουνιστικό Κόμμα Ελλάδας, λέμε ότι στην περίοδο αυτή που ζούμε, στη φάση αυτή του ανταγωνισμού και της απελευθέρωσης της αγοράς, θα εντείνονται τα εργατικά ατυχήματα, θα την πληρώνουν περισσότεροι εργαζόμενοι και με τη ζωή τους, αλλά και με την εντατικοποίηση, την πίεση, την απλήρωτη εργασία, τα καθημερινά εργατικά ατυχήματα. 
      Οι εργαζόμενοι, λοιπόν, στο βωμό του κέρδους είναι τα θύματα. Εμείς λέμε: 
      Πρώτον, να προσληφθούν όλοι οι εργαζόμενοι, που είναι στους εργολάβους, από τη Δ.Ε.Η.. Να διώξετε τους εργολάβους. Να δουλεύουν όλοι με τις συνθήκες που δουλεύουν οι μόνιμοι, με τα μέτρα ασφαλείας των μονίμων εργαζομένων και, βέβαια, να μας απαντήσετε αν ήταν ασφαλισμένος στο Ι.Κ.Α. και αν θα αποζημιωθεί η οικογένειά του. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόγκα. 
      Ο Υφυπουργός Ανάπτυξης κ. Νεράντζης έχει το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ειλικρινώς απορώ με την τοποθέτησή σας. Σας είπα ότι όλα αυτά ερευνώνται. Δεν υπάρχει ζημία χωρίς αποζημίωση. Ζητάτε να σας απαντήσω αν θα αποζημιωθεί. Ασφαλώς, όπου υπάρχει ζημία και όπου υπάρχουν ένοχοι, αυτοί είναι υπόχρεοι προς αποζημίωση. 
      Δεύτερον, είναι γνωστή η άποψη του κόμματός σας. Όλοι συνωμοτούν: τα «συμβιβασμένα» συνδικάτα, όπως τα λέτε, η εντατικοποίηση της εργασίας κ.λπ.. Σας υπενθυμίζω –έτσι για να μην ξεχνιόμαστε- ότι ατυχήματα συνέβαιναν ακόμη και στις κρατικές υπηρεσίες, ακόμη και όταν ήταν κρατική εταιρεία η Δ.Ε.Η. και όταν, επίσης, δεν ήταν εντατικοποιημένη από τον ιδιώτη η εργασία…
      ΑΓΓΕΛΟΣ ΤΖΕΚΗΣ: Μα, τι λέτε τώρα! 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Σας λέω, λοιπόν, τώρα…
      ΑΓΓΕΛΟΣ ΤΖΕΚΗΣ: Μπείτε μέσα σε κάποια στοά, σε κάποιο σταθμό να δείτε πώς δουλεύουν οι εργάτες, που θα μας πεις ότι «γαργαλιόμαστε»! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Υπό ποια ιδιότητα μιλάτε; Μήπως είστε στην Κ.Ο.Β.Α. και δεν το έχετε αντιληφθεί; 
      (Θόρυβος στην Αίθουσα από την πτέρυγα του Κ.Κ.Ε.)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, με συγχωρείτε, αλλά έχει καμία σχέση ο κύριος συνάδελφος με τη συζήτηση; 
      Κύριε Τζέκη, τι είστε, ο συνήγορος του συναδέλφου σας; 
      ΑΓΓΕΛΟΣ ΤΖΕΚΗΣ: Κύριε Πρόεδρε, να πάρει πίσω αυτά που είπε ο κ. Υπουργός!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Να τα ξαναπούμε, λοιπόν, άλλη μια φορά. Πάντως συνήγορος του συναδέλφου σας δεν είστε! 
      ΑΓΓΕΛΟΣ ΤΖΕΚΗΣ: Ο πονηρός Υπουργός!
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, σας παρακαλώ! Μη με αναγκάσετε να εφαρμόσω τον Κανονισμό! 
      ΑΓΓΕΛΟΣ ΤΖΕΚΗΣ: Ναι, κύριε Πρόεδρε, αλλά τέτοια απρεπέστατη έκφραση! 
      ΠΡΟΕΔΡΕΥΩΝ (Σωτήρης Χατζηγάκης): Μα, έχω δίκιο τώρα, εφόσον δημιουργείται ένα θέμα. Όμως, πού να το βρω το δίκιο; 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, μας προκαλεί, όταν μας λέει ότι «γαργαλιόμαστε»! 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, η παράσταση έληξε! Καθίστε τώρα κάτω. Σας παρακαλώ! 
      Ορίστε, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Υπηρετώ ένα πολίτευμα και ένα σύστημα στο οποίο ο διάλογος είναι θεσμοθετημένος. Δεν μπορείτε να λέτε, οτιδήποτε, χωρίς να περιμένετε απάντηση και δεν μπορείτε να αναμένετε τη συνηγορία του συναδέλφου σας, ο οποίος διαρκώς παρεμβαίνει, ακόμη και όταν δεν ερωτά! Για όνομα του Θεού! 
      ΑΓΓΕΛΟΣ ΤΖΕΚΗΣ: Με ευπρέπεια, κύριε Υπουργέ! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Στην παρατήρηση την οποία κάνετε μέσα στην επίκαιρη ερώτησή σας, ότι δήθεν όλα έχουν εκχωρηθεί στους εργολάβους, σας λέω το εξής: Η συντήρηση των έργων γίνεται από το μόνιμο και τακτικό προσωπικό της Δ.Ε.Η.. Απλούστατα, εργασίες καθαρισμού και μικρότερης σημασίας εργασίες συντηρήσεως ανατίθενται σε εργολάβους. Όμως, αυτό δεν είναι ελληνική πατέντα. Αυτό το κάνει όλη η Ευρώπη. Αυτό το κάνουν και οι ανταγωνιστές της Δ.Ε.Η.. Απλώς, το κράτος λαμβάνει αυστηρότατα μέτρα, προκειμένου να τηρούνται και οι προϋποθέσεις ασφαλείας και οι προϋποθέσεις υγείας και οι προϋποθέσεις προηγούμενης εκπαίδευσης του προσωπικού που ασχολείται μ’ αυτά. 
      ΔΗΜΗΤΡΙΟΣ ΤΣΙΟΓΚΑΣ: Υπάρχουν αυτά, κύριε Υπουργέ; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Από εκεί και πέρα, τα  υπόλοιπα ερευνώνται και εφόσον καταλήξει η ανάκριση που διεξάγεται από εμπείρους και πολύ λεπτομερείς μηχανισμούς του Υπουργείου Εργασίας –υπάρχει ένα ειδικό Σώμα- θα επιβληθούν οι κυρώσεις και θα υπάρξουν και αποκαταστατικές διαδικασίες. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Θα συζητηθεί τώρα η με αριθμό 551/14-5-2007 τέταρτη επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Απασχόλησης και Κοινωνικής Προστασίας, σχετικά με τους ενοικιαζόμενους εργαζόμενους κ.λπ..
      Η ερώτηση του Προέδρου κ. Αλαβάνου σε περίληψη έχει ως εξής:
      «Ο θεσμός των ενοικιαζόμενων εργαζόμενων (ν. 2956/2001) αποτελεί την πιο σκληρή από τις ευέλικτες μορφές απασχόλησης, αφού προκειμένου κάποιες επιχειρήσεις να έχουν μεγαλύτερα οικονομικά οφέλη, τους δίνεται η δυνατότητα να πληρώνουν εργασιακά ή άλλα επιδόματα, δεν παρέχουν βαθμολογική εξέλιξη, καταβάλλουν μικρότερες ή καθόλου αποζημιώσεις απόλυσης κ.α.. Παρά το απαράδεκτο αυτό καθεστώς για τους ενοικιαζόμενους εργαζόμενους, οι εμπλεκόμενες επιχειρήσεις (έμμεσος και άμεσος εργοδότης) φροντίζουν να καταστρατηγούν ακόμα και τις ελάχιστες προστατευτικές διατάξεις του ν. 2956/2001. Ενώ ο νόμος προβλέπει ότι μετά από ανώτατο χρονικό όριο δεκαοκτώ μηνών απασχόλησης στον έμμεσο εργοδότη η σύμβαση μετατρέπεται αυτοδικαίως σε σύμβαση αορίστου χρόνου, οι εταιρείες αρνούνται την εφαρμογή του νόμου. Επικαλούνται δε ψευδώς ως κύριο νομικό επιχείρημα ότι δεν υπάγονται στο ν. 2956/2001.
      Με δεδομένο ότι υπάρχουν πολλές εκατοντάδες εργαζόμενοι οι οποίοι καλύπτουν πάγιες και διαρκείς ανάγκες, εργάζονται συνεχώς και αδιαλείπτως για πολλά χρόνια κυρίως στον τραπεζικό τομέα (Εθνική Τράπεζα, Αlpha Bank, Ταχυδρομικό Ταμιευτήριο, Αγροτική Τράπεζα, Γενική Τράπεζα, Aspis Bank, Τράπεζα Κύπρου, Eurobank) και οι οποίοι θίγονται από την καταστρατήγηση του νόμου, 
      Ερωτάται ο κύριος Υπουργός:
      -Προτίθεται να προβεί σε νομοθετική ρύθμιση προκειμένου να προστατεύσει τα δικαιώματα των ανωτέρω εργαζόμενων από τις εμπλεκόμενες επιχειρήσεις, οι οποίες έχουν καταστήσει τις προστατευτικές διατάξεις του νόμου και ιδίως το άρθρο 24 παράγραφος 4  και παράγραφος 5 ανενεργό;»
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε του Συνασπισμού Ριζοσπαστικής Αριστεράς, πραγματικά υπάρχει ένα νομοθετικό πλαίσιο το οποίο προστατεύει την ενοικιαζόμενη εργασία και τα δικαιώματα του εργαζόμενου. Θα συμφωνήσω μαζί σας ότι υπάρχει καταστρατήγηση. Θα πρέπει, όμως, να δεχθείτε ότι αυτή η Κυβέρνηση πήρε ένα Σ.ΕΠ.Ε. διαλυμένο λόγω των γνωστών ταλαιπωριών που είχε μεταφερθεί η δράση και ο ρόλος τους στις νομαρχίες και ξαναήλθε στο Υπουργείο.
       Ήδη με νομοσχέδιο που προωθούμε από τη Δευτέρα αναβαθμίζουμε το Σώμα Επιθεωρητών από Ειδική Γραμματεία σε Γενική Γραμματεία και το πλαισιώνουμε και το στελεχώνουμε με προσωπικό, για να μπορέσει να βρει λύση σ’ αυτήν την εργασιακή ζούγκλα που κάποιοι προσπαθούν να φέρουν στον τόπο μας. Το λέω αυτό γιατί υπάρχει νομοθετικό πλαίσιο συγκεκριμένο. 
      Ο ν. 2956/2001 στο άρθρο 22 -και όχι στο άρθρο 24 που λέτε εσείς- ξεκαθαρίζει απόλυτα ότι η διάρκεια της απασχόλησης του μισθωτού από τον έμμεσο εργοδότη δεν επιτρέπεται να είναι μεγαλύτερη από οκτώ μήνες. Και τον προστατεύει. Λέει ο νόμος ξεκάθαρα, ότι επιτρέπεται για τον ίδιο εργαζόμενο άλλους οκτώ μήνες παράταση και δύο μήνες που να είναι σιωπηρά. Άρα, το μάξιμουμ είναι δεκαοκτώ μήνες, εάν γίνει χρήση. Εάν περάσει μία μέρα από τους δεκαοκτώ μήνες, κύριε Πρόεδρε, τότε αυτός είναι αορίστου χρόνου. 
      Εάν υπάρχουν, κύριε Αλαβάνο, σήμερα εργαζόμενοι με τέτοιες συμβάσεις εργασίας, είτε όπως αναφέρετε στις τράπεζες είτε οπουδήποτε, τότε παρανομούν και μάλιστα είναι βαριά παρανομία. 
      Το Σ.ΕΠ.Ε. παρακολουθεί, χρειάζεται όμως και βοήθεια και η βοήθεια είναι ότι θα πρέπει να εφαρμόζονται οι νόμοι. Εμείς πιστεύουμε ότι οι νόμοι αυτοί θα εφαρμοστούν και δεν έχουμε στόχο να αλλάξουμε το προστατευτικό αυτό πλαίσιο, αυτή τη μορφή απασχόλησης που υπάρχει στη χώρα μας με νόμο του κράτους του 2001 και θα εξασφαλίσουμε και τα άλλα δικαιώματα. Το εξασφαλίζει ο νόμος, το άρθρο 5 που λέτε. Ποιες είναι οι προϋποθέσεις; Δεν μπορεί να τον χρησιμοποιήσει  όταν γίνεται απεργία για να υπάρχει κάλυψη; Ο ενοικιαζόμενος εργαζόμενος έχει συνδικαλιστικά δικαιώματα μισθωτού και δεν παραβλάπτονται τα συνδικαλιστικά του δικαιώματα. Είναι καλός ο νόμος. Καλοί δεν είναι αυτοί που τον εφαρμόζουν, κύριε Αλαβάνο.  Κι εδώ χρειάζεται η βοήθεια όλων, πολιτών, κομμάτων και φορέων. Αυτό κάνουμε και αυτό προσπαθούμε να εξασφαλίσουμε στο χώρο δουλειάς. Να δούμε τα δικαιώματα των εργαζομένων και να τα προφυλάσσουμε.
       Ευχαριστώ. 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
	Ο κ. Αλαβάνος έχει το λόγο.
	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, κατ’ αρχάς οφείλω να πω μία κουβέντα σε σχέση με την προηγούμενη ερώτηση. Ξέρω ότι η Ελλάδα είναι η χώρα μέσα στην Ευρωπαϊκή Ένωση των δεκαπέντε με το μεγαλύτερο αριθμό ατυχημάτων σε σχέση με τον εργαζόμενο πληθυσμό της και η Δ.Ε.Η. είναι η επιχείρηση εκείνη η οποία έχει το μεγαλύτερο αριθμό ατυχημάτων σε σχέση με τους εργαζόμενους μέσα στην Ελλάδα. Πρόκειται για ένα σφαγείο το οποίο κατά κύριο λόγο οφείλεται στην ασυδοσία των εργολάβων.
	ΠΡΟΕΔΡΕΥΩΝ (Σωτήρης Χατζηγάκης): Ελάτε όμως στην επίκαιρη ερώτηση, κύριε Πρόεδρε, γιατί δεν είναι αυτό το θέμα μας τώρα.
	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ναι, αλλά είναι μεγάλο το ζήτημα και το οφείλουμε στην οικογένεια του θύματος αλλά πρέπει και θεσμικά μέτρα να ληφθούν για να μην επαναληφθούν αυτά.
	Έρχομαι στο θέμα που σας έθεσα, κύριε Υπουργέ. Δεν μπορείτε να μου απαντάτε έτσι, σαν να είστε άσχετοι. Είστε η Κυβέρνηση της χώρας. Δεν μπορείτε να μου λέτε ότι κληρονομήσατε το Σώμα Επιθεωρητών Εργασίας και ότι δεν μπορείτε να πάρετε μέτρα. 
      Εδώ πέρα έχουμε τις τράπεζες, οι οποίες είναι γνωστό ότι έχουν τα μεγαλύτερα υπερκέρδη, ότι έχουν τη μεγαλύτερη «ψαλίδα» καταθέσεων και χορηγήσεων σ’ όλη την Ευρώπη, ότι δυναστεύουν όλον τον πληθυσμό και την ίδια στιγμή είναι ασύδοτες. 
      Αυτός ο νόμος είναι απαράδεκτος, είναι ένας νόμος του ΠΑ.ΣΟ.Κ., που εφαρμόζετε εσείς και που «νοικιάζει» τους εργαζόμενους σα να είναι ποδήλατα ή μοτοσυκλέτες. Έστω. Ούτε καν τις διατάξεις αυτού του νόμου δεν εφαρμόζετε, που λέει για δεκαοκτώ μήνες μάξιμουμ, όπως είπατε κι εσείς, στο άρθρο 22, παράγραφοι 4 και 5. Εδώ πέρα υπάρχουν στην Εθνική Τράπεζα εργαζόμενοι, οι οποίοι δουλεύουν από το 1998 ως «ενοικιαζόμενοι» πρώτα μέσα από την εταιρεία «INTERSIS», μετά μέσα από την εταιρεία «DATAPLAN», μετά μέσα από την εταιρεία «DΕLΤA SINGULAR», μετά μέσα από την εταιρεία «ACTION PLAN», όλες αυτές που είναι, ουσιαστικά, εταιρείες-«μαϊμούδες», που κάνει η Εθνική Τράπεζα, προκειμένου να μην τους προσλάβει η ίδια, να μην έχουν τα ίδια εργασιακά και ασφαλιστικά δικαιώματα, τα ίδια επιδόματα, τα ίδια δικαιώματα στην άδεια κ.λπ.. Έχουμε μία τράπεζα–δεν μιλάω και για τις άλλες, και οι άλλες κάνουν το ίδιο- η οποία βρίσκεται υπό κρατικό έλεγχο και η οποία εξαπατάει και έχουμε μία Κυβέρνηση η οποία «κάνει την πάπια». 
      Αυτό που θέλω από σας είναι μία απάντηση ότι, τουλάχιστον, στην Εθνική Τράπεζα άμεσα αλλά και στις άλλες τράπεζες, θα καλέσετε το Σώμα των Επιθεωρητών Εργασίας να αντιμετωπίσει αυτό το πρόβλημα, αυτήν την ασυδοσία. Είναι κράτος εν κράτει. Μας κυβερνούν οι παράνομοι. Τους είχαμε στην εταιρεία «ΑΚΡΟΠΟΛΙΣ», τους έχουμε στην καταλήστευση των νέων εργαζομένων. Δεν μπορεί παιδιά τριάντα, τριάντα δύο, είκοσι πέντε χρονών χωρίς διακοπή των συμβάσεων επί δεκαετία στις ίδιες θέσεις, στο ίδιο αντικείμενο, παράγοντας τραπεζικό έργο…
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αφήστε με να συνεχίσω, κύριε Πρόεδρε.
	…καλύπτοντας πάγιες και διαρκείς ανάγκες με προϊστάμενους υπάλληλους της Εθνικής στα κτήρια της Εθνικής με τραπεζικό ωράριο, με κάρτα εισόδου, με αριθμό μητρώου, με κωδικούς για την πρόσβαση στα μηχανογραφικά, να είναι δεύτερης κατηγορίας εργαζόμενοι. 
	Υπάρχει απόφαση του Πρωτοδικείου Αθηνών το Νοέμβρη του 2006 που δικαιώνει εργαζόμενο σε ανάλογη περίπτωση. Θέλω κάτι συγκεκριμένο από σας, ότι θα το ελέγξετε και ότι αυτή δεν είναι μία Κυβέρνηση η οποία «γονατίζει» και φοβάται τις τράπεζες.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
	Ο κ. Υπουργός έχει το λόγο για να δευτερολογήσει.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Αλαβάνο, μιας που μπήκατε στο ζωικό βασίλειο και μιλάτε για πάπιες, θέλω να σας ενημερώσω ότι κάνετε λάθος. Είμαστε «αετοί» και αυτό θα το καταλάβετε πολύ σύντομα, διότι πρέπει να έχετε υπ΄ όψιν σας ότι δεν φοβόμαστε κανέναν, ότι συγκρουόμαστε με τους πάντες και τα πάντα. 
      Θα σας πω κάτι πολύ απλό. Δεν είπα ότι είμαστε άσχετοι και για το Σ.ΕΠ.Ε.. Απλώς έκανα μία αναδρομή της ταλαιπωρίας του Σώματος Επιθεωρητών και έκανα μία σύγκριση με το χθες και ανέφερα πώς το αναβαθμίζουμε και πώς το στελεχώνουμε. 
      Βέβαια δεν μπορεί να υπάρξει σ’ αυτήν τη χώρα ένας εργαζόμενος με το ν. 2956, άρθρο 4, όπου λέει ότι για έστω και μία μέτρα παραπάνω από δεκαοκτώ μήνες είναι αορίστου χρόνου, κύριε Πρόεδρε. Θα το ελέγξουμε και καθημερινά θα ελέγχουμε. 
      Θα σας πω το εξής: Αφού κάνετε επίκαιρη ερώτηση εσείς, ένα σοβαρό, «κουλτουρέ» κόμμα όπως είναι ο Συνασπισμός, δεν θα έπρεπε, κύριε Πρόεδρε, τα άξια στελέχη σας, τα οποία είναι και σ’ όλους τους συνδικαλιστικούς χώρους, να σας φέρουν μία επίσημη καταγγελία; 
     Θα στείλω στο γραφείο σας τα πρόστιμα, τις διοικητικές και ποινικές κυρώσεις όπου υπάρχει καταστρατήγηση. 
     Εμείς είμαστε εκείνοι, κύριε Αλαβάνο, που τριπλασιάσαμε τα διοικητικά πρόστιμα, που διπλασιάσαμε τις ποινικές ευθύνες…
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας ρώτησα για την Εθνική Τράπεζα. Φοβάστε να μας δώσετε μία απάντηση;
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Αλαβάνο.	
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή η Κυβέρνηση, κύριε Αλαβάνο, φοβάται μόνο το Θεό που πιστεύει και το λαό που την εμπιστεύεται. Κανέναν άλλο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Έχετε καταγγελία από Πρόεδρο κόμματος.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Αλαβάνο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Πέστε τη λέξη «Εθνική».
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Αλαβάνο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα στείλω στο γραφείο σας και τις κυρώσεις της Εθνικής. Βέβαια η Εθνική Τράπεζα δεν είναι κρατική. Έχει ιδιωτικοποιηθεί.
     Θα σας πω, όμως, ότι για την Εθνική, την πανεθνική, όπως και να λέγεται, τράπεζα, θα σας στείλω όλο το φάκελο για να δείτε τι κάναμε. Βάλαμε ένα μήνα με μόνο στόχο του Σ.ΕΠ.Ε. τον έλεγχο των τραπεζών. Ένα μήνα αφιερώσαμε, όπως ένα μήνα αφιερώσαμε για τις εταιρείες γάλακτος, ένα μήνα για τις εταιρείες καθαρισμού. Και έχουμε και έκτακτους ελέγχους.
     Κύριε Αλαβάνο, ένα να ξέρετε: Δεν φοβόμαστε κανέναν. Συγκρουόμαστε με τους πάντες. Και θα έχετε στο γραφείο σας σε δύο μέρες όλους τους ελέγχους και πάνω απ’ όλα της Εθνικής Τράπεζας, καθώς και τις κυρώσεις. Και ό,τι στοιχείο υπάρχει, το Υπουργείο είναι δίπλα. Είναι πολιτικό καθήκον ενός κόμματος σαν το δικό σας, του Συνασπισμού, να βοηθήσει.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μας ενδιαφέρει αυτά τα παιδιά που δουλεύουν αορίστου χρόνου, να ασκήσουν τα δικαιώματά τους.
     ΠΡΟΕΔΡΕΥΩΝ (Σωτήρης Χατζηγάκης): Κύριε Αλαβάνο, παρακαλώ πολύ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτά τα παιδιά…
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ.
     Κύριε Αλαβάνο, είστε Πρόεδρος του κόμματος. Παρακαλώ πολύ σεβαστείτε τον Κανονισμό.
     Κλείστε, κύριε Υπουργέ. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θέμα φλέγον είναι, κύριε Πρόεδρε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επειδή έχω δυο Προέδρους, ενός κόμματος και μιας Βουλής…
     ΠΡΟΕΔΡΕΥΩΝ (Σωτήρης Χατζηγάκης): Σεβαστείτε τον Κανονισμό. Ολοκληρώστε παρακαλώ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε του Συνασπισμού, να ξέρετε ότι αυτά τα παιδιά είναι και παιδιά δικά μας. Είναι παιδιά Ελλήνων. Κι αυτή η Κυβέρνηση είναι δίπλα, κοντά και στηρίζει αυτά τα παιδιά. Θα το δείτε στην πράξη λίαν συντόμως. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
     Επίκαιρες ερωτήσεις δεύτερου κύκλου:
     Κυρίες και κύριοι συνάδελφοι, η πρώτη με αριθμό 548/14.5.2007 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα έργα παράκαμψης Βασιλικού και Αμαρύνθου στην Εύβοια κ.λπ. διαγράφεται λόγω κωλύματος του κυρίου Υπουργού.
     Θα συζητηθεί η δεύτερη με αριθμό 535/14.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καθυστέρηση απάντλησης του πετρελαίου από το ναυάγιο του «SEA DIAMOND» κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Ενώ έχει περάσει ήδη ένας μήνας από το ναυάγιο του «SEA DIAMOND» στη Σαντορίνη και ενώ έχει εκπνεύσει η δεκαπενθήμερη προθεσμία που δόθηκε στην εταιρεία απορρύπανσης να ολοκληρώσει την προμελέτη, η οποία θα οδηγήσει στο οριστικό σχέδιο απάντλησης των καυσίμων του βυθισμένου πλοίου, δεν υπάρχει καμμία αντίδραση από το Υπουργείο ΠΕ.ΧΩ.Δ.Ε., παρ’ όλο που αυτό έχει την ευθύνη για την προστασία του περιβάλλοντος. Εν τω μεταξύ, το πετρέλαιο του βυθισμένου πλοίου εξακολουθεί να διαρρέει, προκαλώντας τεράστιο πρόβλημα ρύπανσης, αφού τα πλωτά φράγματα, δεν μπορούν, τελικώς, να συγκρατήσουν τις ποσότητες του αναδυόμενου πετρελαίου. Είναι ορατός ο κίνδυνος, όταν αρχίσει, τελικώς, η απάντληση των καυσίμων, να στερείται αντικειμένου, αφού στο μεταξύ το σύνολο των καυσίμων θα έχει διαρρεύσει στη θάλασσα.
     Κατόπιν αυτών και επειδή δεν έχει αντιδράσει ουσιαστικώς το Υπουργείο σας,
     Ερωτάσθε κύριε Υπουργέ:
     1. Με ποια μέτρα αντιμετωπίζετε την καθυστέρηση της εταιρείας στην υποβολή και την έναρξη εφαρμογής του σχεδίου απάντλησης του πετρελαίου; Πότε επί τέλους θα αρχίσει η απάντληση;
     2. Πώς προτίθεσθε να αντιμετωπίσετε την ήδη προκληθείσα ρύπανση και με ποιο ολοκληρωμένο σχέδιο θα προστατεύετε το περιβάλλον στη συγκεκριμένη περιοχή της χώρας μας;».
     Στην ερώτηση του κ. Λοβέρδου θα απαντήσει ο Υφυπουργός ΠΕ.ΧΩ.Δ.Ε. κ. Καλογιάννης.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε. 
     Απαντώντας στην ερώτηση του κυρίου συναδέλφου, θέλω να πω εξ’ αρχής ότι το Υ.ΠΕ.ΧΩ.Δ.Ε. δεν έχει καμμία απολύτως αρμοδιότητα με το θέμα το οποίο αναφέρεται στο κείμενο της ερώτησης. 
     Η ελληνική νομοθεσία ήδη από το ν.743/1977, προ τριακονταετίας, για την προστασία του θαλασσίου περιβάλλοντος, προέβλεπε ότι αρμόδιο Υπουργείο είναι το Υπουργείο Εμπορικής Ναυτιλίας. Ο ν.2252/1994 με τον οποίο κυρώθηκε η διεθνής σύμβαση για την αντιμετώπιση έκτακτων περιστατικών ρύπανσης από πετρέλαιο, προέβλεπε την έκδοση ενός προεδρικού διατάγματος, του π.δ.11/2002, το οποίο ρητά αναφέρει ότι αρμόδιος φορέας για την κατάρτιση και την παρακολούθηση της ρύπανσης, τόσο μέσω εθνικού σχεδίου όσο και μέσω τοπικών σχεδίων, είναι το Υπουργείο Εμπορικής Ναυτιλίας
    Το Υ.ΠΕ.ΧΩ.Δ.Ε. δεν έχει καMμία απολύτως εμπλοκή με το θέμα της άντλησης της απάντλησης του πετρελαίου από το βυθισμένο σκάφος. Το Υπουργείο Εμπορικής Ναυτιλίας έχει αναθέσει στο ΕΛ.Κ.Θ.Ε., την αξιολόγηση των επιπτώσεων από τη ρύπανση. Οι επιπτώσεις αυτές θα αξιολογηθούν από το Υπουργείο Εμπορικής Ναυτιλίας και εφόσον χρειαστεί και από το Υ.ΠΕ.ΧΩ.Δ.Ε.. Αυτό οπωσδήποτε θα γίνει. 
    Εκείνο που θέλω να επισημάνω, κύριε Πρόεδρε, είναι ότι αμέσως μετά το ατυχέστατο συμβάν οι δυο yπουργοί, ο κ. Σουφλιάς και ο παριστάμενος yπουργός Εμπορικής Ναυτιλίας κ. Κεφαλογιάννης, είχαν άμεση συνεργασία. Υπάρχουν επίσημες δηλώσεις και στο ελληνικό Κοινοβούλιο ότι το Υ.ΠΕ.ΧΩ.Δ.Ε. στέκεται αρωγός στο Υπουργείο Εμπορικής Ναυτιλίας και θα παράσχει κάθε δυνατή βοήθεια που θα απαιτηθεί. 
    Ευχαριστώ πολύ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. Ορίστε, κύριε Λοβέρδο, έχετε το λόγο.
    ΑΝΔΡΕΑΣ ΛΟΒΕΡΔΟΣ: Δεν κατάλαβα, κύριε Υφυπουργέ, γιατί κάνατε αυτή την εισαγωγή περί αρμοδιοτήτων. Ξεχνάτε ότι ο Υπουργός Περιβάλλοντος προΐσταται της διυπουργικής επιτροπής συνολικά, για όσα ζητήματα περιβάλλοντος έχει η χώρα; Ξεχνάτε ότι έχετε το συντονισμό όλων των υπουργείων ως αρμόδιος κατ’ εξοχήν υπουργός για ζητήματα προστασίας του περιβάλλοντος; Και ξεχνάτε από τι απειλείται η Σαντορίνη αυτή τη στιγμή; Και ξεχνάτε από τι απειλείται το Αιγαίο; Και ξεχνάτε ότι έχουμε καθυστερήσεις στα ζητήματα της απάντλησης του πετρελαίου από το βυθισθέν «SEA DIAMOND;» Θαρρώ, λοιπόν ότι η τοποθέτησή σας ήταν ατυχέστατη. 
    Θα καταλάβετε από το ύφος μου και απ’ αυτά που θα πω στο λίγο χρόνο που έχω ότι δεν ήρθα εδώ για μικροπολιτική. Ήρθα εδώ για να δώσουμε, εμείς που ρωτάμε, ο Συνασπισμός στη συνέχεια, εσείς και ο κ. Κεφαλογιάννης, με τη συζήτησή μας την κατάλληλη ενημέρωση στο έλληνα πολίτη που ξέρει πόσο σοβαρό για τη χώρα είναι το πρόβλημα από την απάντληση του πετρελαίου του «SEA DIAMOND». Δεν υπάρχει άλλο υψηλότερο αγαθό από το υπαρξιακό πια αγαθό του περιβάλλοντος και της ανάγκης προστασίας του. Τίποτα δεν συγκρίνεται μ’ αυτό, οποιοδήποτε κόστος και αν έχει. Και αυτά όλα τα ξέρετε καλά ως Υπουργός που έχει αναλάβει και τη διεθνή εκπροσώπηση της χώρας στα ζητήματα αυτά. 
    Κύριε Υπουργέ, η απάντληση είναι απαραίτητη. Κάθε άλλη μεθοδολογία σκέψης είναι λάθος. Λάθος εγκληματικό. Κάθε λύση έμμεση, κάθε μεθοδολογία σκέψης, το να σκέφτεστε δηλαδή «δεν πειράζει, ό,τι διαρρέει θα το απαντλούμε» είναι απαράδεκτη. Παραλείπει το ουσιώδες, ότι, δηλαδή, συλλέγεται από ό,τι διαρρέει σε ποσοστό 15%-20%. Αν διαρρέουν εκατό τόνοι συλλέγονται μόνο οι είκοσι. Και οι βλάβες που επιφέρει η διαρροή, ειδικά στις παραλίες ή στις βραχώδεις ακτές, είναι βλάβες που δεν μπορούν να διορθωθούν. Και η Σαντορίνη για μας, για τη χώρα, για την Ευρώπη, έχει μια σημασία και ένα ρόλο. 
    Το Αιγαίο δεν είναι για να αστειεύεται κανείς. Και ως αρμόδιος Υπουργός Περιβάλλοντος έπρεπε να έχετε ενεργοποιηθεί και να ανησυχείτε. Όπως έγινε η πρώτη συνάντηση Σουφλιά-Κεφαλογιάννη πρέπει να γίνουν πολλές και να είναι σίγουρο το Υ.ΠΕ.ΧΩ.Δ.Ε. και να μας ενημερώσει για το πώς θα πορευθεί σε σχέση με την απάντληση. Όποιο κόστος και αν υπάρχει να το αναδεχθείτε. Και αν η εταιρεία εν όψει του κόστους δυσκολεύεται, να μπείτε εσείς μπροστά και να χρεώσετε τους υπόχρεους. 
    Ένα είναι βέβαιο. Δεν μπορούμε αυτό το πρόβλημα να το κοιτούμε χωρίς να παρεμβαίνουμε ανεξαρτήτως σε ποιο κόμμα ανήκουμε. Το περιβάλλον είναι υπαρξιακό ζήτημα πια. Η μεταβολή του κλίματος το έχει καταστήσει ορατό σε όλους. Σας παρακαλώ, δώστε μια εμπεριστατωμένη απάντηση. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Επιτρέψτε μου να πω ότι ο αγαπητός κατά τα άλλα συνάδελφος έχει κάνει λάθος. Δεν γνωρίζει ποιες είναι οι αρμοδιότητες του Υ.ΠΕ.ΧΩ.Δ.Ε. και ποιες είναι οι αρμοδιότητες του Υπουργείου Εμπορικής Ναυτιλίας. Παρ’ ότι παρακολουθεί θέματα περιβάλλοντος. 
    ΑΝΔΡΕΑΣ ΛΟΒΕΡΔΟΣ: Μα τι λέτε, κύριε Υπουργέ. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το π.δ. 11/2002 –θα το καταθέσω στα Πρακτικά, κύριε Πρόεδρε- αναφέρει στο κεφάλαιο 1, παράγραφο 1, ότι «αρμόδιος φορέας για την κατάρτιση και παρακολούθηση εφαρμογής σχεδίου έκτακτης ανάγκης για την αντιμετώπιση της ρύπανσης της θάλασσας και των ακτών από πετρέλαια είναι το Υπουργείου Εμπορικής Ναυτιλίας».
      Εις επίρρωσιν των όσων λέω, αναφέρω ότι αμέσως μετά, κυρίες και κύριοι συνάδελφοι, θα συζητηθεί στο Σώμα επίκαιρη ερώτηση Βουλευτού του Συνασπισμού, η οποία απευθύνεται, ορθώς, προς τον Υπουργό Εμπορικής Ναυτιλίας, ο οποίος είναι –επαναλαμβάνω- ο καθ’ ύλην αρμόδιος να απαντήσει.
      Τα θέματα, τα οποία τίθενται στην ερώτηση, δηλαδή με ποια μέτρα αντιμετωπίζει το Υ.ΠΕ.ΧΩ.Δ.Ε. την καθυστέρηση της εταιρείας στην υποβολή και, έναρξη εφαρμογής σχεδίου απάντλησης του πετρελαίου και δεύτερον, πώς προτίθεται το Υ.ΠΕ.ΧΩ.Δ.Ε. να αντιμετωπίσει την ήδη προκληθείσα ρύπανση από το πετρέλαιο, επαναλαμβάνω ότι δεν είναι στην αρμοδιότητα του Υ.ΠΕ.ΧΩ.Δ.Ε., αλλά στην αρμοδιότητα του Υπουργείου Εμπορικής Ναυτιλίας.  
      ΑΝΔΡΕΑΣ ΛΟΒΕΡΔΟΣ: Είστε επικεφαλής. Εποπτεύετε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Η συνεργασία μεταξύ των δύο Υπουργείων είναι πάρα πολύ στενή…
      ΑΝΔΡΕΑΣ ΛΟΒΕΡΔΟΣ: Λέτε ανακρίβειες.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Μη με διακόπτετε. Είπατε πράγματα, τα οποία δεν ισχύουν. Αυτή είναι η πραγματικότητα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, σας παρακαλώ πολύ. 
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, είναι τρόπος αυτός που απαντάτε;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Αν θέλετε να το ακούσετε, ακούστε το. Δεν θέλετε… 
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, σας παρακαλώ πολύ.  ‘Οπως θέλει σας απαντάει. Μέσα στον Κανονισμό είναι και στην ευπρέπεια. Σας παρακαλώ!.
      ΑΝΔΡΕΑΣ ΛΟΒΕΡΔΟΣ: Είναι πολιτικός, κύριε Πρόεδρε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Η συνεργασία των δύο Υπουργείων από την πρώτη στιγμή ήταν πάρα πολύ στενή. 
      ΑΝΔΡΕΑΣ ΛΟΒΕΡΔΟΣ: Εποπτεύει τα πάντα, κύριε Πρόεδρε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):   Και επαναλαμβάνω ότι ο Υπουργός, ο κ. Σουφλιάς, έχει διαβεβαιώσει τον κ. Κεφαλογιάννη ότι το Υπουργείο είναι στην απόλυτη διάθεση για οποιοδήποτε μέτρο χρειαστεί, επιπλέον των μέτρων που λαμβάνει το Υπουργείο Εμπορικής Ναυτιλίας.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Θα συζητήσουμε τώρα τη τρίτη με αριθμό 546/14.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικά με τη λειτουργία του εργοστασίου της ΕΛ.Β.Ο. κλπ.
      Η επίκαιρη ερώτηση του κ. Τζέκη έχει ως εξής:
      «Για μία ακόμη χρονιά, σημαντικά κονδύλια από τον κρατικό προϋπολογισμό προορίζονται για αμυντικές δαπάνες, που όμως είναι πλήρως υποταγμένες στο γενικότερο σχεδιασμό του ΝΑΤΟ.
      Με ευθύνη της Κυβέρνησης της Νέας Δημοκρατίας, που συνεχίζει και σε αυτόν τον τομέα την ίδια πολιτική με τις προηγούμενες κυβερνήσεις του ΠΑ.ΣΟ.Κ., από τη μία μεριά δεν υπηρετούνται οι πραγματικές ανάγκες της χώρας και ταυτόχρονα, από την άλλη, τα τεράστια ποσά, που προέρχονται από τη βαριά και άδικη φορολογία και το υστέρημα του ελληνικού λαού, ενισχύουν μεγάλες ξένες πολυεθνικές παραγωγής και εμπορίας όπλων και πολεμικού υλικού.
      Τις συνέπειες αυτής της πολιτικής βιώνουν και οι επτακόσιοι τριάντα εργαζόμενοι της ΕΛ.Β.Ο. και εκφράζουν δικαιολογημένη ανησυχία για το εργασιακό τους μέλλον, αφού, παρά τις διαβεβαιώσεις, που είχε δώσει η Κυβέρνηση στη Βουλή κατά τη συζήτηση επικαίρων ερωτήσεων του Κ.Κ.Ε., παρουσιάζεται και πάλι το ίδιο πρόβλημα:
      Δεν υπάρχει κανένας σχεδιασμός για νέες συμβάσεις μεταξύ του ελληνικού δημοσίου και της ΕΛ.Β.Ο., σύμφωνα με το μνημόνιο συνεργασίας, με αποτέλεσμα να μην υπάρχει και παραγωγικό αντικείμενο για το 2008.
      Και ο επιχειρηματικός, όμως, όμιλος, που ασκεί τη διεύθυνση μετά την εκχώρηση του 43% επί κυβέρνησης ΠΑ.ΣΟ.Κ., έχοντας στρέψει το ενδιαφέρον του σε άλλους τομείς, πιο κερδοφόρους, δεν ενδιαφέρεται για το μέλλον της ΕΛ.Β.Ο..
      Επιβεβαιώνεται έτσι για άλλη μία φορά ότι για τη συγκεκριμένη βιομηχανία, όπως και για τις άλλες που καλύπτουν τις ανάγκες της ελληνικής πολεμικής βιομηχανίας και έχουν στρατηγική σημασία, η μόνη φιλολαϊκή λύση, που προϋποθέτει την αλλαγή των πολιτικών και κοινωνικών συσχετισμών, είναι να τεθούν υπό τον πλήρη έλεγχο του δημοσίου, χωρίς ιδιώτες μάναντζερ, υπό ενιαίο φορέα, ώστε με συγκεκριμένο σχεδιασμό να λειτουργούν προς όφελος των Ενόπλων Δυνάμεων, της οικονομίας και των εργαζομένων.
      Ερωτάται ο κύριος Υπουργός, τι σχεδιασμός υπάρχει για το  παραγωγικό αντικείμενο της ΕΛ.Β.Ο., καθώς και για το ιδιοκτησιακό της καθεστώς.»
      Στην επίκαιρη ερώτηση του κ. Τζέκη θα απαντήσει ο Υφυπουργός Εθνικής Άμυνας κ. Βασίλης Μιχαλολιάκος.
      Ορίστε, κύριε Υπουργέ, έχετε το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Ευχαριστώ και τον καλό συνάδελφο κ. Τζέκη για τη συγκεκριμένη επίκαιρη ερώτηση. Οφείλω να δηλώσω δημοσίως ότι και το ενδιαφέρον του είναι ειλικρινές και η ούτως ή άλλως πολιτική, κοινωνική ευαισθησία, που τον χαρακτηρίζει στην πολιτική του δράση.
      Οφείλω, επίσης, να πω, ότι αυτού του είδους η κοινοβουλευτική δραστηριότητα είναι πολλαπλώς χρήσιμη και στην Κυβέρνηση, μια κυβέρνηση η οποία καλοπροαίρετα δέχεται οποιαδήποτε πρόταση, που τη χαρακτηρίζει κοινωνική ευαισθησία. Δεν δέχεται, βεβαίως, μαθήματα κοινωνικής ευαισθησίας από κανέναν πολιτικό χώρο, γιατί κεντρικός και ιδεολογικός στόχος αυτής της Κυβερνήσεως και πολιτική της δράση είναι η κοινωνία της συνοχής και της αλληλεγγύης.
      Είναι η πολλοστή φορά που μιλάμε για την ΕΛ.Β.Ο.. Είναι γνωστό ότι παραλάβαμε ένα ιδιότυπο ιδιοκτησιακό καθεστώς, όπου το κράτος διατηρεί την πλειοψηφία των μετοχών και ο ιδιώτης έχει τη διαχείριση, τη διοίκηση, το μάνατζμεντ, όπως λέγεται.
      Αυτό είναι το καθεστώς που παραλάβαμε από την κυβέρνηση του ΠΑ.ΣΟ.Κ..
      Επίσης, ένα σύνολο συμβατικών υποχρεώσεων του δημοσίου προς τον ιδιώτη, όπου μετά βεβαιότητας καθιστούσε την επιχείρηση κερδοφόρο, αλλά δυστυχώς άφηνε τους εργαζόμενους χωρίς καμμία κατοχύρωση.
      Η σημερινή Κυβέρνηση, η Κυβέρνηση του Κώστα Καραμανλή, η Κυβέρνηση της κοινωνικής ευαισθησίας, της κοινωνικής συνοχής αναδεικνύει το θέμα της εθνικής αμυντικής βιομηχανίας ως ένα από τα κορυφαία θέματα της πολιτικής της, διότι η εθνική αμυντική βιομηχανία μας συμβάλλει στην οικονομία, συμβάλλει στην ανάπτυξη νέων τεχνολογιών, συμβάλλει προπαντός στην ανεξαρτησία των Ενόπλων Δυνάμεων και στη διασφάλιση θέσεων εργασίας.
      Θέλω να πω ότι το κράτος έχει συνέχεια και αυτές τις συμβατικές μας υποχρεώσεις τις υλοποιούμε στο ακέραιο, διατηρώντας όμως το δικαίωμα της επαναδιαπραγμάτευσης, επ’ ωφελεία του δημοσίου συμφέροντος, το οποίο υπηρετεί αυτή η Κυβέρνηση. Κάθε φορά που έχουμε ενεργοποίηση μιας συμβατικής υποχρέωσης, υπερβαίνουμε ακόμη και τις εκ του νόμου δυνατότητές μας, απαιτώντας από τη διοίκηση να διασφαλίζει το σύνολο των θέσεων εργασίας.
      Άρα, λοιπόν, καλοπροαίρετη η αγωνία σας, αλλά θέλω να σας διαβεβαιώσω ότι και η δική μας πολιτική κινείται στην ίδια κατεύθυνση. Έχουμε εγγυηθεί το σύνολο των θέσεων εργασίας. Οι συμβατικές μας υποχρεώσεις υλοποιούνται, αλλά με σκληρή διαπραγμάτευση, για να υπερασπιστούμε τις θέσεις εργασίας. Βεβαίως τα διάφορα εξοπλιστικά μας προγράμματα δεν είναι πια σύμφωνα με τις ανάγκες κάποιων, αλλά σύμφωνα μόνο με τις ανάγκες των Ενόπλων Δυνάμεων, γιατί ο ελληνικός λαός πληρώνει ακριβές αμυντικές δαπάνες, για να έχει ασφάλεια, ειρήνη και αξιοπρέπεια. Εάν χρειαστεί στη δευτερολογία μου θα σας πω  ακριβώς τι εξοπλιστικά προγράμματα υπάρχουν, τα οποία καλύπτει η ΕΛ.Β.Ο.. 
      Ελπίζω να μη θέλει και το Κ.Κ.Ε. περισσότερα από όσα χρειάζονται οι Ένοπλες Δυνάμεις. Είμαι βέβαιος ότι σ’ αυτόν τουλάχιστον τον τομέα με το Κ.Κ.Ε. δεν θα έχουμε απόκλιση. Εξοπλιστικά προγράμματα μόνο όσα χρειάζονται οι Ένοπλες Δυνάμεις για την υπεράσπιση της εδαφικής μας ακεραιότητας, της εθνικής μας ανεξαρτησίας και της τιμής της πατρίδας, για να προσπαθήσουμε να μειώσουμε τις αμυντικές δαπάνες, αγαπητοί συνάδελφοι της Αριστεράς, υπέρ του κοινωνικού κράτους, υπέρ της υγείας, της παιδείας. Νομίζω ότι σ’ αυτό συγκλίνουν όλες οι πολιτικές δυνάμεις, υπό την προϋπόθεση ότι εξασφαλίζουμε και το αξιόμαχο των Ενόπλων Δυνάμεων.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Ακούσαμε με ιδιαίτερη προσοχή τον κύριο Υφυπουργό. Θέλω να τονίσω, βέβαια, ότι το Κομμουνιστικό Κόμμα Ελλάδας δεν δίνει μαθήματα σε κανέναν. Εκείνο που κάνει το Κομμουνιστικό Κόμμα Ελλάδας, είναι να κρίνει πολιτικές, να κρίνει ιδεολογίες και να τοποθετείται σε αυτά. Βέβαια, η ίδια η ζωή αποδεικνύει κατά πόσον είναι αληθές ή όχι αυτό που λέει το Κομμουνιστικό Κόμμα Ελλάδας. 
      Κύριε Πρόεδρε, για τη συγκεκριμένη περίπτωση, είναι γεγονός ότι το Κομμουνιστικό Κόμμα Ελλάδας και βέβαια θέλει να μειωθούν οι αμυντικές δαπάνες, γιατί είναι γνωστό ότι το 25% του εξωτερικού χρέους προέρχεται από στρατιωτικές δαπάνες, πράγμα που σημαίνει ότι δαπανούμε πάρα πολλά χρήματα από την τσέπη του Έλληνα και ιδίως των λαϊκών στρωμάτων για εξοπλιστικά προγράμματα.
      Κύριε Πρόεδρε, εμείς βεβαίως και θέλουμε οι αμυντικές δαπάνες να διαφυλάττουν την εδαφική ακεραιότητα της χώρας και να γίνεται η προμήθεια όλου αυτού του υλικού σύμφωνα με τις ανάγκες των Ενόπλων Δυνάμεων, όμως δεν μπορούμε να δεχτούμε ότι στα πλαίσια των Ευρωνατοϊκών δομών γίνεται αυτό. Απεναντίας, μας επιβάλλουν εξοπλιστικά προγράμματα δισεκατομμυρίων ευρώ, που πηγαίνουν σε συγκεκριμένες πολυεθνικές είτε των Ηνωμένων Πολιτειών της Αμερικής είτε της Ευρωπαϊκής Ένωσης, σε βάρος βέβαια της ελληνικής αμυντικής βιομηχανίας. Γι’ αυτό και οι εργαζόμενοι στην ΕΛ.Β.Ο. ανησυχούν, γιατί δεν ξέρουν τι θα κάνουν το 2008. 
      Περιμένω να μου πείτε ποιο είναι το πρόγραμμα σας, γιατί έχω και το μνημόνιο που υπογράψατε τον Ιούνιο του 2005, το οποίο δεσμεύει το ελληνικό δημόσιο, την Κυβέρνηση, ότι πρέπει να κλείσει μακροπρόθεσμες συμφωνίες, πενταετείς συμφωνίες, για να υπάρχει συνεχώς η παραγωγική διαδικασία της ΕΛ.Β.Ο..
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε, με αυτό.
      Πιστεύω πως είστε γνώστης ότι ο κ. Μυτιληναίος, που έχει το 43%, από την προηγούμενη Κυβέρνηση του ΠΑ.ΣΟ.Κ., έχει αποχωρήσει.
      Εμείς σας ρωτάμε ποια είναι η θέση σας για το ιδιοκτησιακό καθεστώς. Διότι εμείς διατυπώνουμε τη θέση μας ότι μπορεί η ΕΛ.Β.Ο., μαζί με τις άλλες βιομηχανίες, να αποτελέσουν αυτόν τον εθνικό φορέα, που παραδειγματικά θα ωφελήσει τις Ένοπλες Δυνάμεις, την ελληνική οικονομία και θα δίνει διαχρονικές εργασιακές σχέσεις στους εργαζόμενους. Δεν μπορούμε, δηλαδή, να δεχθούμε αυτό που λέτε, ότι υπάρχει ένα ιδιοκτησιακό καθεστώς που διαπραγματευόμαστε. Με τον εαυτό της μπορεί να διαπραγματευτεί η Κυβέρνηση, όταν έχει το 51%; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, καταχράσθε της ευαισθησίας του Προεδρείου προς την πτέρυγά σας.
      ΑΓΓΕΛΟΣ ΤΖΕΚΗΣ: Εγώ, κύριε Πρόεδρε;
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, ξεχάσατε να ρυθμίσετε το χρόνο.
      ΠΡΟΕΔΡΕΥΩΝ (Σωτήρης Χατζηγάκης): Το συμψήφισα και ήταν διπλάσιος ο χρόνος, αν το είδατε. Δεν αδικώ στο χρόνο κανένα συνάδελφο, κύριε Τσιόγκα.
      Το λόγο έχει ο Υφυπουργός Εθνικής Άμυνας κ. Μιχαλολιάκος.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ο αγαπητός συνάδελφος άνοιξε πολλά θέματα με την τοποθέτησή του, θέματα εξωτερικής πολιτικής, εάν πρέπει η Ελλάδα να είναι μέλος του Ν.Α.Τ.Ο. ή όχι. Αυτά τα έχει λύσει η ζωή. Η Ελλάδα είναι μέλος του Ν.Α.Τ.Ο., όχι επειδή το επιβάλλουν οι σημερινές συγκυρίες, αλλά επειδή ήταν δική της επιλογή. Δεν είναι κατ’ ανάγκην, είναι επειδή η ίδια το επιθυμούσε. Δεν είναι, όπως άλλοι λαοί, που μετά από την κατάργηση του Συμφώνου της Βαρσοβίας σπεύδουν να ζητήσουν τη βοήθεια της Ελλάδας, για να γίνουν μέλη του Ν.Α.Τ.Ο.. Όμως, δεν θα το λύσουμε σήμερα αυτό, στη συζήτησή μας για την ΕΛ.Β.Ο.. 
      Θα τονίσω για άλλη μια φορά –και θέλω να το αναγνωρίσετε- ότι από το 2004 μέχρι σήμερα, μέσα από τη σκληρή προσπάθεια που καταβάλλουμε, δεν έχει χάσει τη θέση του κανένας εργαζόμενος. Βεβαίως, τηρούμε όλες μας τις συμβατικές υποχρεώσεις, προσπαθώντας να επαναδιαπραγματευτούμε το κόστος της υπέρ του ελληνικού δημοσίου. Αυτό είναι το χρέος μίας Κυβερνήσεως που σέβεται τον λαό, τον οποίο εκπροσωπεί.
      Δεν είμαστε υπέρ ή εναντίον κάποιων συγκεκριμένων επιχειρηματιών, είμαστε υπέρ της επιχειρηματικότητας που δημιουργεί πλούτο υπέρ του δημοσίου και διασφαλίζει θέσεις εργασίας. Δεν ήρθαμε στην Κυβέρνηση για να κάνουμε επανακρατικοποιήσεις, δεν το είπαμε ποτέ αυτό στον ελληνικό λαό. Αυτά που λέμε τα υλοποιούμε. 
      Σας λέω, λοιπόν, ότι δεν είναι μία ιδιωτικοποίηση από αυτές που θα επέλεγε η Κυβέρνηση, να έχει ο ιδιώτης τις λιγότερες μετοχές, να έχει το απόλυτο management, να μην κατοχυρώνει τους εργαζόμενους και ταυτόχρονα το δημόσιο να αναλαμβάνει ένα σύνολο συμβατικών υποχρεώσεων που να εξασφαλίζει την κερδοφορία, γιατί δεν είναι και ο καλύτερος ανταγωνισμός.
      ΑΓΓΕΛΟΣ ΤΖΕΚΗΣ: Τι θα γίνει με το ιδιοκτησιακό καθεστώς;
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κλείνω, τονίζοντας ότι δίνουμε υψηλή προτεραιότητα στο σύνολο της εθνικής μας αμυντικής βιομηχανίας, η οποία τις τελευταίες δύο δεκαετίες έχει εγκαταλειφθεί είτε αφορά στρατιωτικά εργοστάσια είτε την ΕΛ.Β.Ο. είτε την Ε.Α.Β. είτε τα Ε.Α.Σ.. Τονίζω για άλλη μια φορά ότι το κάνουμε με κανόνες απολύτου διαφάνειας, γιατί αυτό ωφελεί την οικονομία μας, αλλά και τους εργαζόμενους, διότι δημιουργεί θέσεις εργασίας. 
      Εγώ θα σας δώσω, αγαπητέ συνάδελφε, τις παραγγελίες, τις συμβατικές υποχρεώσεις που υλοποιούνται. Γνωρίζετε τη σύμβαση για τα τετρακόσια ένα «HAMMER» αξίας 73.500.000 ευρώ, για τα σαράντα οχήματα μεταφοράς πυρομαχικών αξίας 11.300.000 ευρώ και ούτω καθεξής. 
      ΑΓΓΕΛΟΣ ΤΖΕΚΗΣ: Για πόσα χρόνια; Γιατί συμφωνία το 2008 δεν προβλέπεται.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, σας παρακαλώ!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, επιτρέψτε μου.
      Δεν πρόκειται αυτή η Κυβέρνηση να δώσει ούτε μία παραγγελία που δεν την χρειάζονται οι Ένοπλες Δυνάμεις για το αξιόμαχό τους, δεν πρόκειται να δώσει σε οποιονδήποτε μεσάζοντα δουλειά, παρά μόνο θα προηγείται η εθνική αμυντική βιομηχανία. Ό,τι παράγει ή επισκευάζει η εθνική αμυντική βιομηχανία ανήκει σε αυτήν και ενισχύει και προγράμματα έρευνας και τεχνολογίας που μπορεί να αυξήσουν τις δυνατότητες παραγωγής της εθνικής αμυντικής βιομηχανίας.  
      ΑΓΓΕΛΟΣ ΤΖΕΚΗΣ: Το 2008 θα έχουμε;
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Είναι σταθερός ιδεολογικός και πολιτικός στόχος. Και με το νέο νόμο που έχουμε κάνει, ξέρετε ότι δεσμεύουμε και την πολιτεία. 
      Ευχαριστούμε για την ευαισθησία σας, που συμπίπτει με τη δική μας. Σας θεωρούμε σύμμαχό μας στην προσπάθειά μας να μην χάσει κανένας εργαζόμενος την εργασία του. Υπ’ αυτήν την έννοια βοηθά η ερώτησή σας.
      ΑΓΓΕΛΟΣ ΤΖΕΚΗΣ: Για το ιδιοκτησιακό καθεστώς να μας πείτε. Σε αυτό δεν απαντήσατε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά, 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και δύο συνοδοί διδάσκαλοι από το 7ο Δημοτικό Σχολείο Θήβας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Θα συζητήσουμε τώρα την τελευταία επίκαιρη ερώτηση με αριθμό 549/14-5-2007 της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη–Αικατερινάρη προς τον Υπουργό Εμπορικής Ναυτιλίας, σχετικά με την καθυστέρηση απάντλησης του πετρελαίου από το ναυάγιο του «SEA DIAMOND» κ.λπ..
      Η επίκαιρη ερώτηση της κ. Ξηροτύρη έχει ως εξής:
      «Απαράδεκτη είναι η καθυστέρηση της πλοιοκτήτριας εταιρίας στην εφαρμογή του σχεδίου απάντλησης του πετρελαίου του «Sea Diamond» και έχει ήδη εκπνεύσει η προθεσμία των δεκαπέντε ημερών που έχει δοθεί στην εταιρεία απορρύπανσης για τις τεχνικές μετρήσεις και την ολοκλήρωση της προμελέτης που θα οδηγήσει στο οριστικό σχέδιο απάντλησης. Οι τοπικές αρχές και φορείς της Σαντορίνης δεν γνωρίζουν τι ακριβώς θα γίνει με τη διαδικασία της απάντλησης και με εξώδικο προς την πλοιοκτήτρια εταιρία ζητούν εξηγήσεις για την καθυστέρηση, όπως και στοιχεία για το εάν η πραγματική ποσότητα πετρελαίου υπερβαίνει τους τετρακόσιους τριάντα τόνους που εκτιμά το Υ.Ε.Ν.. Σύμφωνα με τους αρμόδιους για την απορρύπανση μέχρι τώρα έχει γίνει συλλογή χιλίων  τόνων γαλακτώματος, εκ των οποίων εκτιμάται ότι οι διακόσιοι τριάντα είναι πετρέλαιο. Αυτό το στοιχείο κρίνεται, ως ασαφές. Παρ’ όλα αυτά, αν ισχύει σε λίγο καιρό η μεγαλύτερη ποσότητα πετρελαίου θα έχει αναδυθεί στην επιφάνεια και θα διαχέεται στην περιοχή, λόγω και των αδυναμιών των υφιστάμενων πλωτών φραγμάτων να περιορίσουν την πορεία της πετρελαιοκηλίδας, ενώ η προμελέτη απάντλησης δεν θα έχει ολοκληρωθεί. Οι κάτοικοι της Οίας ειδικότερα, ανησυχούν αν τα πετρελαιοειδή μπουν στο εργοστάσιο αφαλάτωσης νερού, από όπου υδρεύεται όλη η περιοχή και αν τελικά καταστραφούν οι μεμβράνες του. Επειδή από την πλευρά του Υπουργείου δεν υπάρχει ουσιαστική αντίδραση στη μεγάλη αυτή καθυστέρηση της πλοιοκτήτριας εταιρίας και στην αδυναμία της εδώ και σαράντα μέρες να δώσει στοιχεία για την πραγματική ποσότητα και τις θέσεις συγκέντρωσης του πετρελαίου, ερωτάται ο κύριος Υπουργός:
      1. Γιατί δεν αντιδρά στην αδικαιολόγητη καθυστέρηση της εταιρείας για την υποβολή του οριστικού σχεδίου απάντλησης και με την έναρξη εφαρμογής του; Πώς και πότε θα επιλυθεί το πρόβλημα;
      2. Ποιο είναι το ύψος του προστίμου για την εταιρεία και μήπως τελικά την εξυπηρετεί να πληρώνει το πρόστιμο αντί να προβεί στην απάντληση;»
      Στην επίκαιρη ερώτηση της κ. συναδέλφου, θα την απαντήσει ο Υπουργός Εμπορικής Ναυτιλίας, ο κ. Κεφαλογιάννης.
      Ορίστε, κύριε Υπουργέ,  έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, το Υπουργείο Εμπορικής Ναυτιλίας και ο θάλαμος επιχειρήσεων ενεργοποιήθηκε άμεσα για το τραγικό ατύχημα που έγινε στην περιοχή της Σαντορίνης και δόξα σοι ο Θεός, χίλιοι εξακόσιοι επιβάτες και μέλη του πληρώματος διασώθηκαν. Κι αυτό είναι κάτι για το οποίο θέλω ιδιαίτερα να ευχαριστήσω τον Αρχηγό του Λιμενικού Σώματος, την ηγεσία, τα στελέχη του Λιμενικού Σώματος, τους ανθρώπους της Σαντορίνης, όλους όσους έλαβαν μέρος σ’ αυτήν τη μεγάλη προσπάθεια και είχαμε ένα πολύ θετικό αποτέλεσμα. 
      Στο θέμα του περιβάλλοντος ενεργοποιηθήκαμε από την πρώτη στιγμή. Το ναυάγιο έγινε περίπου στις τέσσερις η ώρα. Στις τέσσερις και δέκα περίπου ενημερώθηκε ο Θάλαμος Επιχειρήσεων. Στις επτά η ώρα είχαν ήδη αποπλεύσει απορρυπαντικά σκάφη, όχι μόνο του Υπουργείου Εμπορικής Ναυτιλίας και του Λιμενικού Σώματος, αλλά και ιδιωτών, για να καλύψουν το μεγάλο περιβαλλοντικό πρόβλημα που δεν ξέραμε ποιες διαστάσεις θα είχε εκείνη τη στιγμή. 
      Σήμερα έχουμε μια κατάσταση, η οποία είναι απόλυτα ελεγχόμενη. Από το γαλάκτωμα που βγαίνει μέσα από τα ύφαλα του πλοίου και το οποίο περισυλλέγεται και  αντλείται από τα απορρυπαντικά σκάφη, γίνεται διαχωρισμός και υπάρχει συγκεκριμένο πλοίο τάνκερ στο οποίο αποθηκεύεται πια το καθαρό πετρέλαιο και τα υπόλοιπα απορρυπαντικά, έχουμε δει ότι περισσότερο από τα δύο τρίτα του εγκλωβισμένου πετρελαίου και των απορρυπαντικών έχουν απαντληθεί. Αυτό είναι πολύ σημαντικό. Σημαίνει ότι υπάρχει ένας πλήρης έλεγχος των περιβαλλοντικών επιπτώσεων στην περιοχή της Οίας.
      Επίσης θέλω να σας πω ότι η εταιρεία –πολύ σωστά αναφέρεται η κυρία Ξηροτύρη- ήταν υποχρεωμένη εντός σαράντα οκτώ ωρών να καταθέσει ένα πρόγραμμα απάντλησης των πετρελαίων. ‘Εχουν επιβληθεί τριάντα πέντε πρόστιμα, τα οποία ξεκινούν από 8.500 ευρώ ημερησίως και φθάνουν, μέχρι τα 19.000 ευρώ ημερησίως. Έχουν ήδη βεβαιωθεί τα είκοσι πέντε από αυτά και τα υπόλοιπα είναι στη διαδικασία για να βεβαιωθούν στο δημόσιο ταμείο. 
      Το Υπουργείο Εμπορικής  Ναυτιλίας για το ναυάγιο θα επιβάλλει το μέγιστο των προστίμων που δυστυχώς δεν μπορούν να ξεπεράσουν το 1.000.000 ευρώ. ‘Εχει συσταθεί η επιτροπή, η οποία μέχρι τέλος Ιουνίου, θα καταθέσει πόρισμα στο Υπουργείο Εμπορικής Ναυτιλίας.
      (Στο σημείο αυτό ο Υπουργός Εμπορικής Ναυτιλίας κ. Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχει αποσταλεί γράμμα σε εννέα συναρμόδια Υπουργεία, στην Περιφέρεια του Νοτίου Αιγαίου, στον Νομάρχη Κυκλάδων, στον Έπαρχο Θήρας, στο Δήμαρχο Θήρας και στον Πρόεδρο της Κοινότητας της Οίας, διότι είναι πρόθεση του Υπουργείου Εμπορικής Ναυτιλίας και της ελληνικής Κυβέρνησης, να εγείρει αστικές αξιώσεις σε βάρος της πλοιοκτήτριας εταιρείας και της εταιρείας αλληλασφάλισης, στην οποία είναι ασφαλισμένο το συγκεκριμένο πλοίο, που με βάση τη διεθνή πρακτική, μπορεί να προσεγγίσουν και το 1.000.000.000 ευρώ. Τα ναυάγια αυτά είναι ασφαλισμένα σ' αυτό το επίπεδο και αν δούμε τη διεθνή πρακτική η οποία έχει ακολουθηθεί σε άλλα μεγάλα ναυάγια, όπως είναι το ναυάγιο του πετρελαιοφόρου «Prestige», στην περιοχή του Ατλαντικού, στις ακτές της Ισπανίας και της Γαλλίας, οι απαιτήσεις που έχουν εγερθεί  στα P & I Clubs, δηλαδή στους οργανισμούς αλληλασφάλισης αυτών  των πλοίων, προσεγγίζουν ακόμη και τα 3.000.000.000 ευρώ. 
      Θα καταθέσω αυτές τις δύο αποφάσεις στο Υπουργείο Εμπορικής Ναυτιλίας, για τη σύσταση της επιτροπής και την επιστολή στα αρμόδια Υπουργεία. 
      Να μην έχετε καμμία αμφιβολία, κυρία συνάδελφε, ότι θα αντληθεί και η τελευταία σταγόνα από τα απορρυπαντικά και τα πετρέλαια, τα οποία βρίσκονται στα ύφαλα του πλοίου και ότι θα εξαντληθεί η αυστηρότητα του νόμου και οι διεκδικήσεις του ελληνικού δημοσίου σε διεθνείς ασφαλιστικούς οργανισμούς για τις αποζημιώσεις. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είχα μεγάλη ανησυχία, αλλά τώρα κύριε Υπουργέ, μου φαίνεται και βεβαιώθηκα ότι έτσι όπως πάει το πράγμα -μετά από σαράντα ημέρες να μην υπάρχει το σχέδιο που θα έπρεπε να το έχει σε σαράντα οκτώ ώρες η εταιρεία- τελικά και εσείς ακολουθείτε τη διαδικασία να βγει όλο το πετρέλαιο στην επιφάνεια και να το περισυλλέξουμε. Εγώ θεωρώ, από τα στοιχεία που έχουμε, από τη διεθνή εμπειρία, ότι μόνο το 15% μπορεί να περισυλλεγεί. Δεν μπορεί παραπάνω. Δηλαδή, δι’ αυτής της οδού θα λύσουμε τελικά το πρόβλημα;
      Κύριε Υπουργέ, από την αρχή του ναυαγίου εμείς σας είχαμε τονίσει ότι μεταξύ των άλλων θα πρέπει να κινητοποιήσει η Κυβέρνηση όλα τα μέσα για την άντληση των καυσίμων του πλοίου και την ασφαλή απομάκρυνσή τους. Δεν αρκούν μόνο τα πρόστιμα, κύριε Υπουργέ. Σας το είπαμε από την αρχή αυτό. Δεν μπορεί πλέον να ισχύσει γι’ αυτή την περιοχή μόνο η αρχή: «ο ρυπαίνων πληρώνει». Η απαίτησή μας είναι να υπάρξει πλήρης αποκατάσταση της προηγούμενης κατάστασης της Σαντορίνης, σύμφωνα με τις σύγχρονες αντιλήψεις για την περιβαλλοντική ευθύνη. 
      Μια ολόκληρη πολιτεία, κύριε Υπουργέ, είναι βυθισμένη, μια ολόκληρη πολιτεία που είναι γεμάτη πετρέλαιο, που έχει τα καύσιμα, τα λιπαντικά, τα απορρυπαντικά, τα τοξικά κ.λπ. ακόμη, για να εξυπηρετεί δύο χιλιάδες κατοίκους. Τι περιμένετε δηλαδή με το σύστημα το οποίο έχετε; Ότι θα επιβάλλετε τα πρόστιμα και εσείς θα κάνετε την περισυλλογή όλων αυτών των λιπαντών; Δεν γίνεται αυτό το πράγμα. 
      Από την άλλη πλευρά και το σύστημα περισυλλογής το οποίο υπάρχει αυτή τη στιγμή, έχει προβλήματα. Θα υπάρξουν και πολύ μεγαλύτερα προβλήματα με τις διαφορές θερμοκρασίας, τα ρεύματα κ.λπ. που δημιουργούνται, διότι τα τρία πλωτά φράγματα που έχετε κάνει είναι επιφανειακά, μετακινούνται, πρέπει να βυθιστούν σε μεγαλύτερο βάθος κ.ο.κ.. 
      Πρέπει δηλαδή να αλλάξει αυτό το σύστημα και να γίνει πιο ασφαλές. Αλλά λέω εγώ, να γίνει πιο ασφαλές για αυτά τα οποία βγαίνουν στην επιφάνεια και δεν μπορούν με άλλο τρόπο να περισυλλεγούν αυτή τη στιγμή. Το πετρέλαιο όμως, δεν γίνεται να το περιμένετε κύριε Υπουργέ. Είναι πεντακόσιοι τόνοι πετρέλαιο για τα καύσιμα, άλλοι διακόσιοι για την παραγωγή ρεύματος από τις ηλεκτρογεννήτριες κ.ο.κ.. Επτακόσιους τόνους πετρελαίου ή βενζίνης δεν είναι δυνατόν να τους περιμένετε και ούτε μας ικανοποιεί, σε καμμία περίπτωση, το ότι επιβάλλετε μόνο τα πρόστιμα. Εδώ πρέπει να δράσετε. Έχετε ευθύνη. Πρέπει να δράσετε σ' αυτό το θέμα. Δεν είναι δυνατόν να περιμένετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε κ. Ξηροτύρη.
      Ο κύριος Υπουργός, έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω πως δεν έγινα κατανοητός από την αγαπητή συνάδελφο. Σας είπα ότι το ναυάγιο έγινε 5 του μηνός Απριλίου. Από τις 9 μέχρι τις 13 επιβάλλονται πρόστιμα. Στις 13 του μηνός Απριλίου κατατέθηκε το σχέδιο απάντλησης, το οποίο εκτελείται κανονικά, δηλαδή οκτώ μέρες μετά, ενώ επιβάλλαμε τα πρόστιμα τις προηγούμενες ημέρες. Στις 11 Μαΐου ξεκίνησε η δεύτερη φάση. Όλα λοιπόν, πηγαίνουν σύμφωνα με το σχέδιο. Αυτά όσον αναφορά την απάντηση. 
      Δεύτερον, σας είπα ότι περισσότερα από τα 2/3, δηλαδή τετρακόσιοι τόνοι από τους πεντακόσιους έχουν ήδη απαντληθεί.  
      Τρίτον, επειδή δεν εφησυχάζουμε, είπαμε ότι θα απαντληθεί και η τελευταία σταγόνα λιπαντικών και πετρελαίων. 
      Πέρα απ’ όλα αυτά, για ψυχική οδύνη, για χρήματα που ξόδεψε το ελληνικό δημόσιο, για τη ρύπανση, για διαφυγόντα κέρδη των ξενοδόχων, για την βοήθεια των ψαράδων, για προβλήματα ρύπανσης στις ακτές, για προβλήματα ρύπανσης στην Οία ή στη Σαντορίνη, οτιδήποτε σχετίζεται, υπάρχει ένας οργανισμός αλληλασφάλισης. Χθες είχαμε την ευκαιρία στο Ελληνικό Κοινοβούλιο να ψηφίσουμε το συγκεκριμένο νομοσχέδιο. Αυτοί οι οργανισμοί αλληλασφάλισης με βάση τον παγκόσμιο ναυτιλιακό οργανισμό ασφαλίζουν τα πλοία σε περίπτωση ναυαγίου σε επίπεδο 1.000.000.000 ευρώ. Και σε παρόμοια ατυχήματα οι διεκδικήσεις μπορούν να φτάσουν και τα τρία δισεκατομμύρια ευρώ, όπως στο «PRESTIGE». 
      Και θα ήθελα και ο Συνασπισμός να συνηγορήσει στην πολιτική του Υπουργείου Εμπορικής Ναυτιλίας και της πολιτικής του ηγεσίας, που κατήργησε από λιμένα καταφυγής τον Αθηνιό της Σαντορίνης, δηλαδή το πιο διαφημισμένο κομμάτι της ελληνικής τουριστικής βιομηχανίας που η προηγούμενη κυβέρνηση του ΠΑ.ΣΟ.Κ με δύο αποφάσεις -του 2003 και του Ιανουαρίου του 2004- τον είχε καταστήσει λιμένα καταφυγής. Δηλαδή, οποιοδήποτε πετρελαιοφόρο περνούσε από τη Μεσόγειο και είχε πρόβλημα, θα πήγαινε στη Σαντορίνη να εναποθέσει, όχι τους πεντακόσιους τόνους για τους οποίους κοπτόμαστε όλοι –και συμμερίζομαι τις ανησυχίες σας,  κυρία Ξηροτύρη- αλλά χίλιες φορές πάνω, τους πεντακόσιους χιλιάδες τόνους. Εκεί περίμενα να ακούσω ένα μπράβο και από το Συνασπισμό και από τα άλλα κόμματα της Αντιπολίτευσης γενικότερα. Αυτήν την πολιτική ακολουθούμε. 
      Περιμένετε ένα μήνα, όταν τα συναρμόδια Υπουργεία μάς δώσουν όλα τα στοιχεία για την θετική και την αποθετική ζημία την οποία έχουν υποστεί όλοι οι φορείς, κοινωνικοί και επαγγελματικοί και βεβαίως το ελληνικό δημόσιο, και τότε θα τα ξαναπούμε. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      Θα διακόψουμε μέχρι τις 12.30΄, οπότε και θα εισέλθουμε στην ειδική ημερησία διάταξη, όπου θα έχουμε και ονομαστική ψηφοφορία. Τώρα είναι η Διάσκεψη των Πρόεδρων. Θα τελειώσει μέχρι τις 12.30΄, οπότε θα συνεχίσουμε. Παρακαλώ να μην απομακρυνθείτε.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, επαναλαμβάνεται  η διακοπείσα συνεδρίαση. 
      Εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΑΙΤΗΣΕΙΣ ΑΡΣΗΣ ΑΣΥΛΙΑΣ ΒΟΥΛΕΥΤΩΝ
      Συζήτηση και λήψη απόφασης, σύμφωνα με το άρθρο 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας των Βουλευτών κ.κ. Νικολάου Γεωργιάδη, Μαρίας-Ελένης Αποστολάκη, Λάζαρου Λωτίδη και  Ιωάννη Κουτσούκου. 
      Η συζήτηση διεξάγεται με τη διαδικασία του άρθρου 108 παράγραφος 1 εδάφιο β΄ και επομένως το λόγο δικαιούται να πάρει ο Βουλευτής που έχει αντίρρηση στην αίτηση του εισαγγελέα για άρση της ασυλίας. 
      Ο λόγος δίνεται πάντα, εφόσον ζητηθεί , στο Βουλευτή στον οποίο αφορά η αίτηση και στους Κοινοβουλευτικούς Εκπροσώπους, οι οποίοι ομιλούν μετά τους τυχόν ομιλητές της κάθε υπόθεσης. 
      Σύμφωνα με το άρθρο 83 του Κανονισμού, η Βουλή δεν εισέρχεται στην ουσία των υποθέσεων, αλλά ερευνάται  μόνο εάν η πράξη για την οποία ζητείται η άρση της ασυλίας, συνδέεται με την πολιτική δραστηριότητα του Βουλευτή ή εάν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος της Βουλής ή του Βουλευτή ή να παρακωλυθεί ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της Κοινοβουλευτικής Ομάδας, στην οποία ανήκει ο Βουλευτής. 
      Τέλος, υπενθυμίζω ότι έχουμε δεχθεί, επί των αιτήσεων άρσης ασυλίας, η Βουλή να αποφασίζει με ονομαστική ψηφοφορία, για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος που θα μπορούσε να οδηγήσει σε αμφισβητήσεις των αποτελεσμάτων και για τη διευκόλυνση και μόνο της ονομαστικής ψηφοφορίας να καταρτίζεται ψηφοδέλτιο. Το ψηφοδέλτιο, στο οποίο κάθε συνάδελφος θα αναγράφει το όνομά του, θα καταχωρίζεται στα αντίστοιχα Πρακτικά. Ανταποκρινόμεθα έτσι στις διατάξεις του άρθρου 83, που απαιτεί φανερή ψηφοφορία. 
      Αφού, λοιπόν, ολοκληρωθεί η συζήτηση επί των τεσσάρων περιπτώσεων της σημερινής Ειδικής Ημερήσιας Διάταξης, θα προχωρήσουμε σε ονομαστική ψηφοφορία, όπως σας περιέγραψα. 
      Πριν μπούμε στην πρώτη υπόθεση, θα ήθελα να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: «Κύρωση της Συμφωνίας Έδρας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών». 
      Δεύτερον, η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Δημιουργία φορέα διαχείρισης ολοκληρωμένου προγράμματος Δια Βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις». 
      Προχωρούμε στην πρώτη υπόθεση, η οποία αφορά στο συνάδελφο κ. Νικόλαο Γεωργιάδη, ο οποίος κατηγορείται για τέλεση προπαρασκευαστικών πράξεων του άρθρου 138 παράγραφος 1 του Ποινικού Κώδικα. Η δεύτερη υπόθεση αφορά στη συνάδελφο κ. Μαρία-Ελένη Αποστολάκη, η οποία κατηγορείται για παράβαση των άρθρων 363 και 362 του Ποινικού Κώδικα για συκοφαντική δυσφήμιση. Η τρίτη αφορά στο συνάδελφο κ. Λάζαρο Λωτίδη, ο οποίος κατηγορείται για παράβαση του άρθρου 20 παράγραφος 12γ του ν. 2996/1999 περί Κ.Ο.Κ. και η τέταρτη υπόθεση αφορά στο συνάδελφο κ. Ιωάννη Κουτσούκο, ο οποίος κατηγορείται επίσης για παράβαση του άρθρου 20 παράγραφος 12γ του ν. 2996/1999 περί Κ.Ο.Κ..
      Οι λεπτομέρειες και των τεσσάρων υποθέσεων αναφέρονται στο σχετικό ενημερωτικό σημείωμα που διενεμήθη μαζί με την ειδική ημερήσια διάταξη. Επίσης, έχει διανεμηθεί και η έκθεση της Επιτροπής Δεοντολογίας, η οποία έχει συμβουλευτικό χαρακτήρα.
      Επί της αιτήσεως που αφορά την άρση ασυλίας του κ. Νικολάου Γεωργιάδη υπάρχει συνάδελφος που ζητά το λόγο κατά το άρθρο 108 του Κανονισμού; Ομιλεί όποιος αντιτίθεται. Ποιος σηκώνει το χέρι του; Ο κ. Τασούλας.
      Ορίστε, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, δράττομαι της ευκαιρίας της αιτήσεως άρσεως ασυλίας του συναδέλφου κ. Γεωργιάδη για να εκφράσω την αντίρρησή μου επί μίας πρακτικής, η οποία εν προκειμένω είναι ανάγλυφη. Όσον αφορά εις τους Βουλευτάς, για πολλούς συμπατριώτες μας η έννοια του ότι κατηγορούνται ή καταγγέλλονται ταυτίζεται με την έννοια του ότι έχουν καταδικαστεί ήδη από πλευράς ηθικού στιγματισμού. 
    Επίσης, ξέρουμε όλοι ότι ο εισαγγελέας ο οποίος παραλαμβάνει μια μήνυση έχει υποχρέωση, εάν αυτή είναι προφανώς αβάσιμη στην ουσία της, να τη θέτει στο αρχείο. Το αδίκημα τη εσχάτης προδοσίας βάσει του άρθρου 138 του Ποινικού Κώδικα που θα ετιμωρείτο δια θανατικής ποινής, εάν δεν είχαμε εναρμονισθεί με τα κρατούντα διεθνώς, είναι ένα αδίκημα το οποίο τελείται δι’ ενεργειών, διά πράξεων και δεν τηρείται δια δηλώσεων ή δια σκέψεων ή δια προθέσεων ή δια βουλητικών διεργασιών! 
    Όταν παραλαμβάνει ένας εισαγγελικός λειτουργός μήνυση για εσχάτη προδοσία κατά Βουλευτού στο κλίμα το οποίο υπάρχει και εις το οποίο καταγγέλλομαι σημαίνει ότι έχω ήδη καταδικαστεί, λόγω του ότι οι Βουλευτές είναι η πρώτη ύλη για τα σαγόνια της δημοσιότητας όταν ενέχονται σε κάτι, οφείλει κατά την άποψή μου να δει εάν αυτή η μήνυση είναι προφανώς αβάσιμη στην ουσία της. Επιπλέον, υπάρχει το άρθρο 54 της Ποινικής Δικονομίας που λέει ότι ακόμα και όταν απαιτείται άδεια της αρχής για να ασκηθεί δίωξη, μπορεί να διενεργηθούν προ της αδείας ανακριτικές πράξεις, αρκεί να μη θίγουν το πρόσωπο του Βουλευτή. Και έχει νομολογηθεί από το 2002 ότι πράξεις μη θίγουσες το πρόσωπο του Βουλευτή είναι ακόμα και η έκδοση απαλλακτικού βουλεύματος αλλά για λόγους παντελούς ελλείψεως ενδείξεων ενοχής.
    Εξηγώ για τους μη νομικούς ότι μπορεί να εκδοθεί απαλλακτικό  βούλευμα, όχι  μόνο για λόγους παντελούς ελλείψεως ενδείξεων ενοχής αλλά και για λόγους μη ύπαρξης επαρκών ενδείξεων, πράγμα διαφορετικό, ή για λόγους παραγραφής ή για λόγους μειωμένου καταλογισμού κάποιου. Όμως αυτοί οι λόγοι θίγουν το πρόσωπο υπέρ του οποίου εκδίδεται. Ενώ η παντάπασιν έλλειψη ενδείξεων δεν θίγει. Όταν, λοιπόν, είναι γνωστό ότι συνάδει με την έννοια της ασυλίας η παραπομπή του θέματος στο αρχείο για προφανώς αβάσιμη μήνυση, πώς είναι δυνατόν σήμερα εδώ να αποφασίσουμε εάν κάποιος δια δηλώσεων επετέλεσε, το αδίκημα της εσχάτης προδοσίας, το οποίο επαναλαμβάνω, εάν δεν ήμασταν χώρα της Ευρωπαϊκής Ένωσης θα εκτελείτο δια θανατικής ποινής; Οπότε θα έβγαινε ο επιλαχών εάν εκτελείτο η θανατική ποινή!
    Νομίζω, όμως, ότι επειδή είναι γνωστό ότι ειδικά για τους Βουλευτές, κατηγορώ το Βουλευτή, σημαίνει ότι είναι ήδη καταδικασμένος αμετάκλητα, θα έπρεπε οι εισαγγελικοί λειτουργοί οι οποίοι παραλαμβάνουν τέτοιες προφανώς αβάσιμες εγκλήσεις και κατηγορίες, να εφαρμόζουν το νόμο και να θέτουν στο αρχείο αυτή τη μήνυση. Το λέω διότι πληροφορήθηκα ότι κάποιος εξ ημών, θα κατηγορηθεί προσεχώς ότι σκότωσε το μαμούθ του γείτονά του. Και είναι γνωστό ότι μαμούθ δεν υπάρχουν. Αλλά με βάση αυτή τη λογική θα έρθει η άρση της ασυλίας επειδή σκότωσε κάποιος το μαμούθ του γείτονά του, επειδή όμως είναι Βουλευτής.
    Ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη-Ψαρούδα): Υπάρχει άλλος συνάδελφος που θέλει να λάβει το λόγο; Όχι. 
    Προχωρούμε στην επόμενη αίτηση της εισαγγελικής αρχής, η οποία αφορά τη συνάδελφο την κ. Μιλένα Αποστολάκη.
    Ποιος συνάδελφος θέλει να πάρει το λόγο; Κανείς. 
      Οι δύο τελευταίες αιτήσεις αφορούν παράβαση του Κ.Ο.Κ. και οι λεπτομέρειες των υποθέσεων αυτών βρίσκονται στο σχετικό σημείωμα που σας έχει διανεμηθεί. Προχωρούμε στην αίτηση άρσεως ασυλίας για το συνάδελφο κ. Λάζαρο Λωτίδη. Θέλει κάποιος συνάδελφος να πάρει το λόγο; Όχι.
      Προχωρούμε τέλος στην αίτηση άρσεως ασυλίας που αφορά το συνάδελφο κ. Γιάννη Κουτσούκο. Θέλει κάποιος συνάδελφος να πάρει το λόγο; 
      ΓΙΑΝΝΗΣ ΚΟΥΤΣΟΥΚΟΣ: Εγώ θα ήθελα να πάρω το λόγο, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Κουτσούκο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κυρία Πρόεδρε. 
      Θέλω να ζητήσω συγγνώμη από το Σώμα που το απασχολώ, αλλά πιστεύω, κυρία Πρόεδρε, ότι τέτοιες υποθέσεις, απλές παραβάσεις του Κώδικα και μάλιστα με εκατόν τέσσερα χιλιόμετρα δεν πρέπει καν να απασχολούν τη Βουλή. Θα παρακαλούσα στα πλαίσια των αρμοδιοτήτων σας να δείτε πως μπορούν να οδεύουν κατευθείαν στην οδό της δικαιοσύνης, χωρίς να μας εκθέτουν όλους ότι μπλέκουμε σε μία συζήτηση που μας κάνει κάτι ξεχωριστό από τους απλούς πολίτες.
      Φυσικά έχω ζητήσει από την επιτροπή την άρση της ασυλίας μου και παρακαλώ τους συναδέλφους να πράξουν το ίδιο. 
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Αφήστε, κύριε Κουτσούκο, να ψηφίσουμε και καμμία άρση ασυλίας! 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων,  τριάντα οκτώ μαθητές και μαθήτριες και τέσσερις συνοδοί καθηγητές από το Β΄ Δημοτικό Σχολείο Βούλας.
      Η Βουλή τους καλωσορίζει εγκαρδίως. Βέβαια δεν θα παρακολουθήσουν συνεδρίαση, αλλά ψηφοφορία. 
      (Χειροκροτήματα απ’ όλες τις πτέρυγες της Βουλής)
      Προχωρούμε στην ψηφοφορία για τις αιτήσεις άρσεως ασυλίας. Για την οικονομία του χρόνου, θα ήθελα να σας προτείνω να διεξαχθεί η ψηφοφορία ταυτοχρόνως και για τις τέσσερις περιπτώσεις με μία εκφώνηση καταλόγου. 
      Το Σώμα συμφωνεί; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα συμφώνησε ομόφωνα, να διεξαχθεί μία ψηφοφορία.
      Επαναλαμβάνω ότι για διευκόλυνση της ψηφοφορίας έχει καταρτισθεί ψηφοδέλτιο με τα ονόματα των συναδέλφων για τους οποίους ζητείται η άρση ασυλίας και στο οποίο έχει καταγραφεί η σχετική πρόταση της Επιτροπής Κοινοβουλευτικής Δεοντολογίας.
      Κάθε συνάδελφος θα σημειώνει την ψήφο του δίπλα στο όνομα του συναδέλφου για τον οποίο ζητείται η άρση ασυλίας. 
      Εκείνος που ψηφίζει υπέρ της άρσης της ασυλίας σημειώνει την προτίμησή του δίπλα στο όνομα του Βουλευτή και στη στήλη «ΝΑΙ», δηλαδή λέει «ΝΑΙ» στην αίτηση του εισαγγελέως που ζητεί την άρση ασυλίας. 
      Εκείνος που ψηφίζει κατά της άρσης της ασυλίας σημειώνει δίπλα στο όνομα του Βουλευτή και στη στήλη «ΟΧΙ», αντιστοίχως «ΟΧΙ».
      Εκείνος που ψηφίζει «ΠΑΡΩΝ», θα το σημειώσει στην αντίστοιχη στήλη του ψηφοδελτίου.
      Στο ψηφοδέλτιο θα αναγράφει κάθε συνάδελφος το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική. Στη συνέχεια και με την εκφώνηση του ονόματός του από τους επί του καταλόγου συναδέλφους θα παραδίδει το ψηφοδέλτιο στους συναδέλφους, που είναι ο κ. Γεώργιος Γαρουφαλιάς από τη Νέα Δημοκρατία και η κ. Θεοδώρα Τζάκρη από το ΠΑ.ΣΟ.Κ., οι οποίοι θα το μονογράφουν και θα ανακοινώνουν ότι ο Βουλευτής εψήφισε. 
      Μετά το τέλος της ψηφοφορίας θα γίνει η καταμέτρηση των ψήφων, όπως θα προκύψουν από τα ψηφοδέλτια τα οποία θα καταχωριστούν μαζί με το πρωτόκολλο ψηφοφορίας στα Πρακτικά της σημερινής συνεδρίασης. 
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το Σώμα συνεφώνησε, ομοφώνως.
      Καλούνται επί του καταλόγου οι Βουλευτές κύριοι Σταύρος Καλαφάτης από τη Νέα Δημοκρατία και Κωνσταντίνος Σπηλιόπουλος από το ΠΑ.ΣΟ.Κ. 
      Για την καταμέτρηση των ψήφων και την εξαγωγή του αποτελέσματος, καλούνται οι Βουλευτές κ. Γεώργιος Γαρουφαλιάς από τη Νέα Δημοκρατία και η κ. Θεοδώρα Τζάκρη από το ΠΑ.ΣΟ.Κ.. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος, ο οποίος δεν άκουσε το όνομά του; Κανείς.
      Κυρίες και κύριοι συνάδελφοι, κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
         (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας επί των αιτήσεων άρσεως της ασυλίας συναδέλφων Βουλευτών. 
      Ψήφισαν συνολικά 185 Βουλευτές.
      Για το συνάδελφο κ. Νικόλαο Γεωργιάδη, υπέρ της άρσεως ασυλίας, δηλαδή «ΝΑΙ», ψήφισαν 3 Βουλευτές, κατά της άρσεως ασυλίας, δηλαδή «ΟΧΙ», ψήφισαν 173 Βουλευτές, ψήφισαν «ΠΑΡΩΝ» 9 Βουλευτές.
      Συνεπώς η αίτηση της εισαγγελικής αρχής απορρίπτεται.
      Για τη συνάδελφο κ. Μιλένα Αποστολάκη, υπέρ της άρσεως ασυλίας, δηλαδή «ΝΑΙ», ψήφισαν 3 Βουλευτές, κατά της άρσεως ασυλίας, δηλαδή «ΟΧΙ», ψήφισαν 177 Βουλευτές, ψήφισαν «ΠΑΡΩΝ» 5 Βουλευτές.
      Συνεπώς η αίτηση της εισαγγελικής αρχής απορρίπτεται.
      Για το συνάδελφο κ. Λάζαρο Λωτίδη, υπέρ της άρσεως ασυλίας, δηλαδή «ΝΑΙ», ψήφισαν 118 Βουλευτές, κατά της άρσεως ασυλίας, δηλαδή «ΟΧΙ», ψήφισαν  59 Βουλευτές, ψήφισαν «ΠΑΡΩΝ» 8 Βουλευτές.
      Συνεπώς η αίτηση της εισαγγελικής αρχής γίνεται δεκτή.
      Για το συνάδελφο κ. Γιάννη Κουτσούκο, υπέρ της άρσεως ασυλίας, δηλαδή «ΝΑΙ» ψήφισαν 118 Βουλευτές, κατά της άρσεως ασυλίας, δηλαδή «ΟΧΙ» ψήφισαν 59 Βουλευτές, ψήφισαν «ΠΑΡΩΝ» 8 Βουλευτές, συνεπώς η αίτηση της εισαγγελικής αρχής γίνεται δεκτή. 
      (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής: 
«ΟΝΟΜΑΣΤΙΚΗ ΨΗΦΟΦΟΡΙΑ»
      							ΕΠΙΚΡΑΤΕΙΑΣ                  Έβερτ Μιλτιάδης      -            Σουφλιάς Γεώργιος      -            Μπερνιδάκη- Άλντους Ελευθερία      +            Ρουσόπουλος Θεόδωρος      -            Βαληνάκης Ιωάννης      -            Καρύδη Χρυσή      +            Διαμαντοπούλου Άννα      -            Δαμανάκη Μαρία      +            Μάνος Στέφανος      -            Ανδρουλάκης Δημήτρης (Μίμης)      -            Ανδριανόπουλος Ανδρέας                  Κοσμίδης Σωκράτης      +            Bρεττού Αγάθη (Ρόζα)      -                              Α΄ ΑΘΗΝΩΝ                   Αβραμόπουλος Δημήτριος      -            Βουλγαράκης Γεώργιος      -            Αλογοσκούφης Γεώργιος      -            Παυλόπουλος Προκόπιος      -            Γιαννάκου Mαριέττα      -            Μπενάκη-Ψαρούδα Άννα      +            Κωνσταντάρας Δημήτριος      +            Κουντουρά Έλενα      +            Κοντού Μάρω      +            Παπουτσής Χρήστος      +            Αλευράς Αθανάσιος (Νάσος)      +            Τσούρας Αθανάσιος      -            Ράπτη Αναστασία-Συλβάνα      +            Παπαντωνίου Ιωάννης (Γιάννος)      +            Αρσένης Γεράσιμος      +            Κανέλλη Γαρυφαλλιά (Λιάνα)      -            Κωνσταντόπουλος Νικόλαος      -                              Β΄ ΑΘΗΝΩΝ                  Τζαννετάκης Τζαννής      +            Μητσοτάκης Κυριάκος      +            Σπηλιωτόπουλος Αριστόβουλος (Άρης)      -            Καμμένος Παναγιώτης (Πάνος)      -            Μεϊμαράκης Ευάγγελος - Βασίλειος      -            Παναγιωτόπουλος Παναγιώτης (Πάνος)      -            Παπακώστα-Σιδηροπούλου Κατερίνα      +            Πολύδωρας Βύρων      -            Βαρβιτσιώτης Μιλτιάδης      -            Γιακουμάτος Γεράσιμος      -            Λιάπης Μιχάλης - Γιώργος      -            Βούλτεψη Σοφία      +            Πετραλιά-Πάλλη Φάνη      -            Ζαγορίτης Ελευθέριος (Λευτέρης)      -            Σταθάκης Αριστοτέλης (Άρης)      +            Παπαθανασίου Γιάννης      -            Κασσίμης Θεόδωρος      -            Ανδρεουλάκος Απόστολος      +            Καρράς Κώστας      +            Αποστολάκη Ελένη-Μαρία(Μιλένα)      +            Λοβέρδος Ανδρέας      +            Δημαράς Ιωάννης       +            Παπανδρέου Βασιλική (Βάσω)      +            Κακλαμάνης Απόστολος      +            Ευθυμίου Πέτρος      +            Παπαδόπουλος Αλέξανδρος (Αλέκος)      +            Χυτήρης Τηλέμαχος      -            Κουλούρης Κίμων      +            Γείτονας Κωνσταντίνος      +            Πρωτόπαπας Χρήστος      -            Ανωμερίτης Γεώργιος      +            Μπένος Σταύρος-Ιωάννης      +            Κατσέλη Ελεονώρα (Νόρα)      +            Παπαϊωάννου Μιλτιάδης      +            Τζουμάκας Στέφανος      -            Γιαννόπουλος Αργύριος      +            Παπαρήγα Αλεξάνδρα      -            Κολοζώφ Ορέστης      -            Σκυλλάκος Αντώνιος      +            Αλαβάνος Αλέξανδρος      -            Κουβέλης Φώτιος-Φανούριος      +            Δραγασάκης Ιωάννης      +                              ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Σαλμάς Μάριος      +            Καραγκούνης Ανδρέας      +            Αγγελόπουλος Νικόλαος      +            Μαγγίνας Βασίλειος      -            Κωστόπουλος Απόστολος      +            Βερελής Χρίστος      +            Μωραΐτης Αθανάσιος(Θάνος)      +            Μακρυπίδης Ανδρέας      -                              ΝΟΜΟΣ ΑΡΓΟΛΙΔΟΣ                   Μανώλης Ιωάννης      +            Παπαδημητρίου Ελισάβετ (Έλσα)      +            Μανιάτης Ιωάννης      +                              ΝΟΜΟΣ ΑΡΚΑΔΙΑΣ                  Τατούλης Πέτρος      -            Λυκουρέντζος Ανδρέας      +            Ρέππας Δημήτριος      +                              ΝΟΜΟΣ ΑΡΤΗΣ                  Καραμπίνας Κωνσταντίνος      +            Παπαγεωργίου Γεώργιος      +            Κολιοπάνος Θεόδωρος      +                              ΝΟΜΟΣ ΑΤΤΙΚΗΣ                  Βλάχος Γεώργιος      +            Μπούρας Αθανάσιος      +            Δούκας Πέτρος      -            Κατσιγιάννης Αθανάσιος      +            Κατσίκης Θεόδωρος      -            Σταύρου Απόστολος      +            Πάγκαλος Θεόδωρος      -            Βρεττός Κωνσταντίνος (Ντίνος)      -            Χριστοφιλοπούλου Παρασκευή (Εύη)      -            Οικονόμου Βασίλειος      +            Παπαηλίας Ηλίας      -            Λεβέντης Αθανάσιος      +                              ΝΟΜΟΣ ΑΧΑΪΑΣ                  Σπηλιωτόπουλος Σπήλιος      +            Νικολόπουλος Νικόλαος      -            Βασιλείου Θεόφιλος      -            Μπεκίρης Μιχαήλ      -            Βέρρας Μιλτιάδης      -            Σπηλιόπουλος Κωνσταντίνος      +            Κατσιφάρας Απόστολος      +            Θωμά Μαρία      +            Κοσιώνης Παναγιώτης      +                              ΝΟΜΟΣ ΒΟΙΩΤΙΑΣ                  Μπασιάκος Ευάγγελος      -            Γιαννάκης Μιχαήλ      +            Ακριβάκης Αλέξανδρος      -            Τόγιας Βασίλειος      -            
      ΝΟΜΟΣ ΓΡΕΒΕΝΩΝ                   Φώλιας Χρήστος      -                              ΝΟΜΟΣ ΔΡΑΜΑΣ                  Δαϊλάκης Σταύρος      +            Τζίμας Μαργαρίτης      +            Αηδόνης Χρήστος      +                              ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης      -            Καραμάριος Αναστάσιος      +            Χρύσης Βασίλειος      +            Καΐσερλης Κωνσταντίνος      +            Παρασκευάς Ιωάννης      +                              ΝΟΜΟΣ ΕΒΡΟΥ                  Δερμεντζόπουλος Αλέξανδρος      +            Κελέτσης Σταύρος      +            Φωτιάδης Απόστολος      -            Ντόλιος Γεώργιος      +                              ΝΟΜΟΣ ΕΥΒΟΙΑΣ                   Λιάσκος Αναστάσιος      -            Κεδίκογλου Συμεών (Σίμος)      +            Μαρκόπουλος Κωνσταντίνος      -            Περλεπέ-Σηφουνάκη Αικατερίνη      -            Παπαγεωργίου Γεώργιος      -            Πιπεργιάς Δημήτριος      +                              ΝΟΜΟΣ ΕΥΡΥΤΑΝΙΑΣ                  Τσιαμάκης Δημοσθένης      +                              ΝΟΜΟΣ ΖΑΚΥΝΘΟΥ                  Βαρβαρίγος Δημήτριος      +                              ΝΟΜΟΣ ΗΛΕΙΑΣ                  Αδρακτάς Παναγιώτης      +            Κοντογιάννης Γεώργιος      -            Κανελλοπούλου Κρινιώ      +            Κουτσούκος Γιάννης      +            Αντωνακόπουλος Παναγιώτης      +            Γεωργακόπουλος Δημήτριος      -                              ΝΟΜΟΣ ΗΜΑΘΙΑΣ                  Χαλκίδης Μιχαήλ      -            Φωτιάδης Ηλίας      +            Χρυσοχοΐδης Μιχαήλ      +            Σιδηρόπουλος Αναστάσιος      -                              ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ      -            Δεικτάκης Γεώργιος      +            Μπαντουβάς Κωνσταντίνος      +            Στρατάκης Εμμανουήλ      +            Φραγκιαδουλάκης Μάνος      -            Ματζαπετάκης Στυλιανός      +            Κεγκέρογλου Βασίλειος      -            Σκουλάς Ιωάννης      -                              ΝΟΜΟΣ ΘΕΣΠΡΩΤΙΑΣ                  Μπέζας Αντώνιος      -                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος      -            Γκιουλέκας Κωνσταντίνος      +            Ιωαννίδης Ιωάννης      -            Ορφανός Γεώργιος      -            Παπαθεμελής Στυλιανός- Άγγελος      +            Ράπτη Ελένη      -            Καλαφάτης Σταύρος      +            Σπηλιόπουλος Αναστάσιος      +            Παπανδρέου Γεώργιος      -            Καστανίδης Χαράλαμπος      +            Βενιζέλος Ευάγγελος      +            Αράπογλου Χρυσή      +            Τσοχατζόπουλος Απόστολος-Αθανάσιος      +            Μαγκριώτης Ιωάννης      +            Χουρμουζιάδης Γεώργιος      -            Ξηροτύρη-Αικατερινάρη Ασημίνα      +                              Β΄ ΘΕΣΣΑΛΟΝΙΚΗΣ                   Ρεγκούζας Αδάμ      +            Σαλαγκούδης Γεώργιος      +            Καράογλου Θεόδωρος      -            Γαλαμάτης Δημήτριος      -            Γερανίδης Βασίλειος      +            Τσιόκας Θεοχάρης      +            Τζέκης Άγγελος      +                              ΝΟΜΟΣ ΙΩΑΝΝΙΝΩΝ                  Καλογιάννης Σταύρος      -            Τασούλας Κωνσταντίνος      +            Φούσας Αντώνιος      -            Αργύρης Ευάγγελος      +            Παντούλας Μιχαήλ      +                              ΝΟΜΟΣ ΚΑΒΑΛΑΣ                  Καλαντζής Γεώργιος      -            Χριστοφιλογιάννης Δημήτρης       +            Τσακλίδης Ιωάννης      -            Εμινίδης Σάββας      +                              ΝΟΜΟΣ ΚΑΡΔΙΤΣΗΣ                   Σιούφας Δημήτριος      -            Ταλιαδούρος Σπυρίδων      -            Τσιάρας Κωνσταντίνος      +            Ρόβλιας Κωνσταντίνος      +            Σαλαγιάννης Νικόλαος      +                              ΝΟΜΟΣ ΚΑΣΤΟΡΙΑΣ                  Αγγελής Ανέστης      +            Πετσάλνικος Φίλιππος      +                              ΝΟΜΟΣ ΚΕΡΚΥΡΑΣ                  Γεωργιάδης Νικόλαος      +            Δένδιας Νικόλαος-Γεώργιος      +            Γκερέκου Αγγελική (Άντζελα)      -                              ΝΟΜΟΣ ΚΕΦΑΛΛΗΝΙΑΣ                   Αλιβιζάτος Πέτρος -Παύλος      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος      +            Τσιτουρίδης Σάββας       -            Φλωρίδης Γεώργιος      +                              ΝΟΜΟΣ ΚΟΖΑΝΗΣ                  Τσιαρτσιώνης Νικόλαος      +            Παπαδόπουλος Μιχάλης      +            Κασαπίδης Γεώργιος      -            Λωτίδης Λάζαρος      -            Βλατής Ιωάννης      +                              ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος      -            Κόρκα-Κώνστα Αθηνά      +            Μανωλάκης Άγγελος      +            Χωρέμης Αναστάσιος      -                              ΝΟΜΟΣ ΚΥΚΛΑΔΩΝ                  Χωματάς Ιωάννης      +            Μανούσου-Μπινοπούλου Αριάδνη      -            Ρήγας Παναγιώτης      -                              ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης      +            Δαβάκης Αθανάσιος      +            Γρηγοράκος Λεωνίδας      +                              ΝΟΜΟΣ ΛΑΡΙΣΗΣ                  Ζώης Χρήστος      +            Χαρακόπουλος Μάξιμος      +            Γαρουφαλιάς Γεώργιος      +            Αγοραστός Κωνσταντίνος      +            Έξαρχος Βασίλειος      -            Νασιώκας Έκτορας      +            Χατζημιχάλης Νικόλαος- Φώτιος      +            Τσιόγκας Δημήτριος      +                              ΝΟΜΟΣ ΛΑΣΙΘΙΟΥ                  Πλακιωτάκης Ιωάννης      +            Καρχιμάκης Μιχαήλ      +                              ΝΟΜΟΣ ΛΕΣΒΟΥ                  Γιαννέλης - Θεοδοσιάδης Ιωάννης      +            Καλογήρου Χριστιάνα      +            Σκοπελίτης Σταύρος       -                              ΝΟΜΟΣ ΛΕΥΚΑΔΑΣ                  Βεργίνης Ξενοφών      +                              ΝΟΜΟΣ ΜΑΓΝΗΣΙΑΣ                  Νάκος Αθανάσιος      -            Μακρή Ζωή (Ζέττα)      +            Σούρλας Γεώργιος      -            Ζήση Ροδούλα       +            Γκατζής Νικόλαος      +                              ΝΟΜΟΣ ΜΕΣΣΗΝΙΑΣ                  Σαμπαζιώτης Δημήτριος      +            Καλαντζάκου Σοφία      +            Λαμπρόπουλος Ιωάννης      -            Κουσελάς Δημήτριος      +            Κατσιλιέρης Πέτρος      -                              ΝΟΜΟΣ ΞΑΝΘΗΣ                  Κοντός Αλέξανδρος      -            Τσαλίδης Φίλιππος      +            Σγουρίδης Παναγιώτης      +                              Α΄ ΠΕΙΡΑΙΩΣ                  Μαντούβαλος Πέτρος      +            Μιχαλολιάκος Βασίλειος      -            Καλός Γεώργιος       -            Μελάς Παναγιώτης      +            Σημίτης Κωνσταντίνος      -            Παντελάκη Ελπίδα      -                              Β΄ ΠΕΙΡΑΙΩΣ                  Νεράντζης Αναστάσιος      -            Τραγάκης Ιωάννης      +            Βασιλείου Γεώργιος      -            Κουράκος Ιωάννης      +            Νιώτης Γρηγόριος       -            Λιντζέρης Δημήτριος      +            Διαμαντίδης Ιωάννης      +            Νικολαΐδου Βαρβάρα (Βέρα)      -                              ΝΟΜΟΣ ΠΕΛΛΗΣ                  Καρασμάνης Γεώργιος      +            Τζαμτζής Ιορδάνης (Δάνης)       +            Φουντουκίδιου-Θεοδωρίδου Παρθένα      +            Τζάκρη Θεοδώρα      +                              ΝΟΜΟΣ ΠΙΕΡΙΑΣ                  Κωνσταντόπουλος Γεώργιος      -            Πολύζος Ευάγγελος      +            Καρπούζας Αντώνιος      +            Παπαγεωργίου Αθανάσιος      +                              ΝΟΜΟΣ ΠΡΕΒΕΖΗΣ                  Τσαντούλας Δημήτριος      +            Παπαχρήστος Ευάγγελος      +                              ΝΟΜΟΣ ΡΕΘΥΜΝΗΣ                  Κεφαλογιάννης Ιωάννης      +            Όθωνας Εμμανουήλ      +                              ΝΟΜΟΣ ΡΟΔΟΠΗΣ                  Στυλιανίδης Ευριπίδης      -            Αχμέτ Ιλχάν      +            Μανωλιά Χρυσάνθη      -                              ΝΟΜΟΣ ΣΑΜΟΥ                  Θαλασσινός Θαλασσινός      +                              ΝΟΜΟΣ ΣΕΡΡΩΝ                  Χαϊτίδης Ευγένιος      +            Λεονταρίδης Θεόφιλος      +            Κόλλια - Τσαρουχά Μαρία      +            Τσιπλάκης Κωνσταντίνος      -            Καριπίδης Αναστάσιος      +            Μουσιώνης Αριστείδης      +            Μπόλαρης Μάρκος      -                              ΝΟΜΟΣ ΤΡΙΚΑΛΩΝ                  Λέγκας Νικόλαος      +            Σκρέκας Θεόδωρος      +            Χατζηγάκης Σωτήριος      +            Χάϊδος Χρήστος      +            Μερεντίτη Αθανασία      -                              ΝΟΜΟΣ ΦΘΙΩΤΙΔΑΣ                   Γιαννόπουλος Αθανάσιος      -            Καλλιώρας Ηλίας      +            Σταυρογιάννης Νικόλαος      +            Αντωνίου Αντωνία (Τόνια)      +            Παπαδήμας Λάμπρος      +                              ΝΟΜΟΣ ΦΛΩΡΙΝΗΣ                  Κορτσάρης Νικόλαος      +            Λιάνης Γεώργιος      +                              ΝΟΜΟΣ ΦΩΚΙΔΟΣ                  Μπούγας Ιωάννης      +                              ΝΟΜΟΣ ΧΑΛΚΙΔΙΚΗΣ                   Βαγιωνάς Γεώργιος      +            Πάππας Βασίλειος      -            Δριβελέγκας Ιωάννης      +                              ΝΟΜΟΣ ΧΑΝΙΩΝ                  Μαρκογιαννάκης Χρήστος      -            Νικηφοράκης Στυλιανός      -            Χριστοδουλάκης Νικόλαος      -            Σκουλάκης Εμμανουήλ      +                              ΝΟΜΟΣ ΧΙΟΥ                  Πίττας Ιωάννης      +            Τσουρή Ελπίδα      -      
ΣΥΝΟΛΟ ΨΗΦΙΣΑΝΤΩΝ:	                                         185

Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
      
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.55΄, λύεται η συνεδρίαση για αύριο ημέρα Παρασκευή 18 Μαΐου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης των Βουλευτών του Συνασπισμού Ριζοσπαστικής Αριστεράς προς τον Υπουργό Υγείας και Κοινωνικής Αλληλεγγύης, σχετικά με τη διασφάλιση του δημόσιου χαρακτήρα των υπηρεσιών υγείας, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ



1


Τελευταία Αποθήκευση:	22/5/2007 10:34:00 μμ	Από:	A.zoudiari
Εκτυπώθηκε:	22/5/2007 12:02:00 μμ

