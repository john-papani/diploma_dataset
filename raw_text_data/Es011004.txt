 
ΣΥΝΕΔΡΙΑΣΗ Ε΄ 
Πέμπτη 4 Οκτωβρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
 
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθεί ο Γενικός Γραμματέας του Συμβουλίου της Ευρώπης κ. Σβίλερ, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 5 Οκτωβρίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Οικονομικών σχετικά με την καταβολή των δεδουλευμένων στους απολυμένους της πρώην ΒΑΜΒΑΚΟΥΡΓΙΑΣ ΒΟΛΟΥ Α.Ε., σελ.
β) Προς τον Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της στέγασης των Τεχνολογικών Επαγγελματικών Εκπαιδευτηρίων στη Θεσσαλονίκη, σελ.
γ) Προς τον Υπουργό Εθνικής ΄Αμυνας, σχετικά με τις προθέσεις της Κυβέρνησης για την Αμυντική Στρατηγική Αναθεώρηση των Ενόπλων Δυνάμεων, σελ.
δ) Προς τον Υπουργό Ανάπτυξης, σχετικά με τις επιπτώσεις στον τουρισμό μετά την τρομοκρατική επίθεση στις Ηνωμένες Πολιτείες της Αμερικής, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Υγείας και Πρόνοιας: "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις" του Υπουργείου Υγείας και Πρόνοιας, σελ.
2. Αίτηση ονομαστικής ψηφοφορίας Βουλευτών της Νέας Δημοκρατίας του σχεδίου νόμου του Υπουργείου Υγείας και Πρόνοιας, επί του άρθρου 2, δηλαδή επί των παραγράφων 1 και 5 της τροπολογίας με γενικό αριθμό 732 και ειδικό 55, σελ.
3. Κατάθεση Εκθέσεων Διαρκών Επιτροπών:
Ι) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος, σχετικά με τη διαστημική συνεργασία για ειρηνικούς σκοπούς", σελ.
ΙΙ) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στα σχέδια νόμων του Υπουργείου Εσωτερικών, Δημόσιας Διοίκησης και Αποκέντρωσης, α: "Κύρωση του προαιρετικού πρωτοκόλλου στη σύμβαση για την εξάλειψη όλων των μορφών διακρίσεων κατά των γυναικών", σελ. β: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία στον τομέα της πρόληψης και της αντιμετώπισης των φυσικών και ανθρωπογενών καταστροφών", σελ. γ: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΙΤΣΙΩΤΗΣ Μ., σελ.
ΓΚΑΤΖΗΣ Ν., σελ.
ΚΑΛΑΦΑΤΗΣ Α., σελ.
ΚΟΛΟΖΩΦ Ο., σελ.
ΞΗΡΟΤΥΡΗ Α., σελ.
ΠΕΤΣΑΛΝΙΚΟΣ Φ., σελ.
ΤΣΟΧΑΤΖΟΠΟΥΛΟΣ Α., σελ.
ΦΩΤΙΑΔΗΣ Α., σελ.
Β. Επί του σχεδίου νόμου του Υπουργείου Υγείας και Πρόνοιας:
ΒΑΡΒΙΤΣΙΩΤΗΣ Ι., σελ.
ΓΑΡΟΥΦΑΛΙΑΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Ν., σελ.
ΚΕΦΑΛΟΓΙΑΝΝΗΣ Ι., σελ.
ΚΙΛΤΙΔΗΣ Κ., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΑΦΑΖΑΝΗΣ Π., σελ.
ΜΑΓΚΡΙΩΤΗΣ Ι., σελ.
ΜΑΝΤΖΑΠΕΤΑΚΗΣ Σ., σελ.
ΜΗΤΣΟΤΑΚΗΣ Κ., σελ.
ΠΑΥΛΟΠΟΥΛΟΣ Π., σελ.
ΡΕΓΚΟΥΖΑΣ Α., σελ.
ΣΠΥΡΑΚΗ Χ., σελ.
ΣΠΥΡΙΟΥΝΗΣ Κ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ E'
Πέμπτη 4 Οκτωβρίου 2001
 
Αθήνα, σήμερα στις 4 Οκτωβρίου, ημέρα Πέμπτη και ώρα 10.34' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Νικόλαο Γκατζή, Βουλευτή Μαγνησίας τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Παρασκευής 5 Οκτωβρίου 2001.
A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ. 2 και 3, 130 παρ. 2 και 3 Καν. Βουλής)
1. Η με αριθμό 22/3.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με δημοσιεύματα του Τύπου αναφερόμενα στο ύψος της επιδότησης του ελαιόλαδου για την παραγωγή της περιόδου 2000-2001 κλπ.
2. Η με αριθμό 10/1/1.10.2001 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με τις προθέσεις της Κυβέρνησης να καταθέσει στη Βουλή το σχέδιο νόμου κατά της διαπλοκής κλπ. (Θα απαντήσει ο Υπουργός Τύπου και Μέσων Μαζικής Ενημέρωσης, άρθρο 129 παρ. 3 Κ.τ.Β.).
3. Η με αριθμό 16/3.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την αλλαγή του Κανονισμού για την επιδότηση του βαμβακιού κλπ.
4. Η με αριθμό 20/3.10.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με τη λήψη μέτρων για τη στήριξη της καπνοκαλλιέργειας, κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 18/3.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Εθνικής Παιδείας και Θρησκευμάτων, σχετικώς με τις ελλείψεις σε βιβλία στο χώρο της Δευτεροβάθμιας Εκπαίδευσης.
2. Η με αριθμό 15/3.10.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Δημόσιας Τάξης, σχετικώς με την παρουσία αστυνομικών σε σύσκεψη εργατικών σωματείων στον Πειραιά κλπ.
3. Η με αριθμό 11/2/3.10.2001 επίκαιρη ερώτηση του Ανεξάρτητου Βουλευτή κ. Στέφανου Μάνου προς τον κύριο Πρωθυπουργό, σχετικώς με τις δηλώσεις του Υπουργού Περιβάλλοντος, Χωροταξίας και Δημοσίων Έργων για τη δίωξη που άσκησε ο Εισαγγελέας Πρωτοδικών για το Κτηματολόγιο (θα απαντήσει ο Υπουργός Τύπου και Μέσων Μαζικής Ενημέρωσης, άρθρο 129 παρ. 3 Κ.τ.Β.)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 2/1.10.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τους Υπουργούς Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, σχετικώς με τα προβλήματα που αφορούν την ασφάλεια των πτήσεων και τις περιβαλλοντικές επιπτώσεις από τη λειτουργία του νέου αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ" στα Σπάτα, διαγράφεται λόγω κωλύματος του κυρίου Υπουργού.
Θα συζητηθεί η δεύτερη με αριθμό 7/1.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εθνικής Οικονομίας, Εργασίας και Κοινωνικών Ασφαλίσεων, σχετικώς με την καταβολή των δεδουλευμένων στους απολυμένους της πρώην "ΒΑΜΒΑΚΟΥΡΓΙΑΣ ΒΟΛΟΥ Α.Ε."
Η επίκαιρη ερώτηση του κ. Γκατζή έχει ως εξής:
"Η αντεργατική πολιτική της Κυβέρνησης αποκαλύπτεται σε όλο της το μεγαλείο στην περίπτωση των πεντακοσίων δεκατεσσάρων εργαζομένων στην πρώην "ΒΑΜΒΑΚΟΥΡΓΙΑ ΒΟΛΟΥ Α.Ε." οι οποίοι δίκαια αγανακτισμένοι πραγματοποιούν αγωνιστικές κινητοποιήσεις. Όπως είναι γνωστό, εδώ και τεσσεράμισι χρόνια που η επιχείρηση έκλεισε και απολύθηκαν, εξακολουθούν όχι μόνο να είναι άνεργοι, αλλά να μην έχουν πάρει ούτε τις δεδουλευμένες αποδοχές, τις αποζημιώσεις απόλυσης κλπ., οι οποίες, σύμφωνα με τελεσίδικες δικαστικές αποφάσεις, ανέρχονται σε 3,3 δισ. δραχμές.
Με προκλητικό τρόπο η εκκαθαρίστρια Εθνική Κεφαλαίου Α.Ε. παραβιάζει την ισχύουσα νομοθεσία (άρθρο 975 του Κώδικα Πολιτικής Δικονομίας) και τη σχετική Απόφαση του Αρείου Πάγου (1348/1995) για προνόμιο ικανοποίησης των πάσης φύσεως εργατικών απαιτήσεων και των τόκων τους και -μετά από απαίτηση των τραπεζών- περιέκοψε αρχικά κατά τα 2/3 το ποσό που είχε επιδικαστεί στους εργαζόμενους. Και σαν να μην έφτανε αυτό, παρά την έκφραση "συμπάθειας" και τις επανειλημμένες υποσχέσεις της Κυβέρνησης, πρόσφατα το ελληνικό δημόσιο έκανε με τη σειρά του ανακοπή διεκδικώντας το υπόλοιπο 1/3 του ποσού, με αποτέλεσμα να μην μένει τίποτα για τους εργαζόμενους!
Ερωτώνται οι κύριοι Υπουργοί:
Ποια μέτρα πρόκειται να πάρει η Κυβέρνηση και πότε, ώστε οι πεντακόσιοι δεκατέσσερις εργαζόμενοι στην πρώην "ΒΑΜΒΑΚΟΥΡΓΙΑ ΒΟΛΟΥ Α.Ε." να πάρουν τα χρήματα που δικαιούνται, σύμφωνα με τη στοιχειώδη ηθική υποχρέωση κράτους και τραπεζών, αλλά και σύμφωνα με την ισχύουσα νομοθεσία και τις αποφάσεις των δικαστηρίων;"
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, η Κυβέρνηση ουδέποτε αμφισβήτησε τα δικαιώματα των εργαζομένων και το ότι έχουν λαμβάνειν αυτά τα οποία διά τελεσιδίκων αποφάσεων επιδικάσθηκαν. Αντίθετα μάλιστα τα τελευταία δύο χρόνια διά του Τμήματος Κοινωνικής Επιθεώρησης Μαγνησίας παρενέβη θετικά υπέρ των εργαζομένων σε όλες τις φάσεις της διένεξής τους της εργασιακής με την εταιρεία, η οποία απασχολώντας κατ' αρχήν χίλια εκατό άτομα, έφθασε στα πεντακόσια άτομα την περίοδο της κρίσης. 
Η συγκεκριμένη εταιρεία ετέθη υπό εκκαθάριση, διορίστηκε δε από το δικαστήριο ειδικός εκκαθαριστής η "Εθνική Κεφαλαίου", όπως ορθά μνημονεύετε. Κατά τη διαδικασία της εκκαθάρισης ως όφειλε το ελληνικό δημόσιο αναγγέλθηκε για το ποσό των 400 εκατομμυρίων περίπου δραχμών, που είναι μέρος της επιδότησης, η οποία κατεβλήθη στην εταιρεία και νομίμως διεκδικείται από το Υπουργείο. Κατ' αρχήν η αναγγελία από την πλευρά του προϊσταμένου της Δ.Ο.Υ. και ακολούθως η άσκηση της ανακοπής από το Νομικό Συμβούλιο -και όχι από το Υπουργείο Οικονομικών- έγινε στα πλαίσια της νομίμου διαδικασίας, δεν στρέφεται απ' ό,τι φαίνεται και από το κείμενο της ανακοπής εναντίον των εργαζομένων, αλλά στρέφεται εναντίον της διαχείρισης, εναντίον του ειδικού εκκαθαριστού και των τραπεζών οι οποίες αναγγέλθηκαν, αφού κατά τρόπο παρά το νόμο ο εκκαθαριστής δεν κατέταξε σε ένα ποσοστό και το ελληνικό δημόσιο. Μετά την προνομιακή κατάταξη των εργαζομένων θα έπρεπε να καταταγεί και το ελληνικό δημόσιο για ένα ποσοστό. Επομένως η διαφορά θα έλεγα ότι είναι μεταξύ του δημοσίου και των τραπεζών και του ειδικού εκκαθαριστή και όχι των εργαζομένων.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Σύμφωνα με πάγια νομολογία των δικαστηρίων, εάν κάποιο κονδύλιο δεν προσβάλλεται από την ανακοπή, το κονδύλιο αυτό οριστικοποιείται και επομένως εάν δεν υπήρχε από την πλευρά των τραπεζών προσβολή της προνομιακής κατάταξης των εργαζομένων -το τονίζω, από την πλευρά των τραπεζών και όχι του ελληνικού δημοσίου- δεν θα υπήρχε κανένα απολύτως πρόβλημα, θα συνεχιζόταν η δικαστηριακή διένεξη μεταξύ τραπεζών και του ελληνικού δημοσίου και οι εργαζόμενοι θα έπαιρναν τα χρήματά τους. Απ' ό,τι γνωρίζετε, δεν υπάρχει δυνατότητα του Υπουργείου Οικονομικών και Εθνικής Οικονομίας να παρέμβει σε δικαστικές διενέξεις και μάλιστα μεταξύ τραπεζών, οι πλείστες των οποίων είναι ιδιωτικές. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριε Υπουργέ, όπως πιστεύω θα ξέρετε, οι αποζημιώσεις και τα δεδουλευμένα των εργαζομένων είναι 3,5 δισεκατομμύρια. Η επιχείρηση πουλήθηκε μετά την εκκαθάριση δύο δισεκατομμύρια εκατόν ογδόντα έξι. Καταλαβαίνετε, λοιπόν, 3,5 δισ. τα δικαιώματα των εργαζομένων από δεδουλευμένα, πουλήθηκε η επιχείρηση δύο δισεκατομμύρια εκατόν ογδόντα έξι. Δεν καταλαβαίνω τι διεκδικεί το δημόσιο και από ποιον παράνομα και δεν ξέρω γιατί δεν έχει παρέμβει το δημόσιο για την παρανομία που έκανε η εκκαθαρίστρια εταιρεία, όταν έδωσε τα 720 εκατομμύρια στην Εθνική Τράπεζα και άλλες τράπεζες. Γιατί δεν παρενέβη ως πολιτική ηγεσία που ελέγχει ουσιαστικά -και μέσω της Τράπεζας της Ελλάδος- τη διακίνηση των τραπεζών σαν χρηματοπιστωτικό σύστημα και να πει ότι αυτά τα 720 εκατομμύρια ανήκουν στους εργαζόμενους; Αυτό είναι το ένα.
Δεύτερον, γίνονται ανακοπές. Υπήρχαν υποσχέσεις από το Υπουργείο Εθνικής Οικονομίας ότι θα παρέμβει για να άρει και η Εθνική Τράπεζα και οι άλλες την προσβολή που έκαναν απέναντι στους εργαζομένους ζητώντας επιπλέον από τα επτακόσια είκοσι εκατομμύρια, διότι "τρώγοντας έρχεται η όρεξη". 
Εδώ, κύριε Πρόεδρε, παρουσιάζονται οι τράπεζες ως κράτος εν κράτει. Κλέβουν από τους εργαζόμενους τα επτακόσια είκοσι εκατομμύρια, κάνουν παρεμβάσεις ανακοπής και ζητούν και τα υπόλοιπα. Και έρχεται και προστίθεται και το δημόσιο. 
Κύριε Υπουργέ, η μόνη παρέμβαση που πρέπει να κάνετε και πρέπει να είναι πολιτική, γιατί πολιτικό είναι το πρόβλημα είναι ότι θα πρέπει να παρέμβετε ούτως ώστε όλα τα λεφτά να πάνε στους εργαζόμενους. Τα δύο δισεκατομμύρια εκατόν ογδόντα έξι εκατομμύρια θα πρέπει να τα πάρουν οι εργαζόμενοι έναντι τουλάχιστον των 3,5 δισεκατομμυρίων που δικαιούνται. Δεν είναι θέμα λοιπόν οι δικαστικές διενέξεις ούτε ότι δεν μπορεί το κράτος, η Κυβέρνηση, ως πολιτική ηγεσία όλων αυτών των τραπεζών, που είναι ουσιαστικά κρατικές, με μεγάλο μερίδιο και μετοχικό κεφάλαιο του κράτους, να παρέμβει. 
Αυτό, κύριε Υπουργέ, δείχνει, θα μου επιτρέψετε να πω την κοινωνική αναλγησία που υπάρχει απέναντι στους εργαζόμενους, αλλά και το πόσο ευνοϊκά η Κυβέρνηση στρέφεται προς τις τράπεζες. Πρέπει να λύσετε αυτό το πρόβλημα. Είναι πολιτικό το θέμα. Πρέπει να παρέμβετε και να πάρουν οι εργαζόμενοι τα λεφτά τους, οι οποίοι εργαζόμενοι, κύριε Πρόεδρε, βρίσκονται σε συνεχείς κινητοποιήσεις. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, πρέπει να γίνει απόλυτα σαφές ότι η ειδική εκκαθάριση ρυθμίζεται από νόμο που η ίδια η Βουλή ψήφισε εδώ, ότι ο ειδικός εκκαθαριστής ορίζεται με απόφαση του εφετείου και θα έλεγα ότι την ευθύνη του δικαστηρίου για τον ορισμό του εκκαθαριστού. Εάν ο εκκαθαριστής δεν κάνει τα σωστά, είναι αρμοδιότητα πάλι των δικαστηρίων, με προσφυγή των ενδιαφερομένων που έχουν παράπονο να προσβάλουν τη συγκεκριμένη απόφαση. Η εκκαθαρίστρια εταιρεία, η ορισθείσα με απόφαση του δικαστηρίου, κατέταξε κατά συγκεκριμένο τρόπο τις απαιτήσεις. Το ελληνικό δημόσιο, επαναλαμβάνω, δεν έχει καμιά απολύτως διένεξη με τους εργαζόμενους. Ομολογεί την απαίτηση των εργαζομένων, η διαφορά του εξαντλείται μεταξύ των επτά ιδιωτικών τραπεζών και του ιδίου. Αυτοί οι οποίοι έχουν πρόβλημα αμφισβήτησης των απαιτήσεων των εργαζομένων είναι οι επτά τράπεζες, οι οποίες στην ανακοπή τους στρέφονται και κατά των εργαζομένων και κατά του ελληνικού δημοσίου. 
Από εκεί και πέρα πιστεύω ότι θα έχει γίνει κατανοητό ότι δεν έχει καμία δυνατότητα το Υπουργείο Εθνικής Οικονομίας και Οικονομικών να παρέμβει σε μία αστικού τύπου διαφορά, άσχετα αν τυχόν στέκεται πολύ κοντά στους εργαζομένους, όπως το έχει ήδη αποδείξει. Ήταν θετική η στάση του και όταν γίνονταν οι παράνομες απολύσεις και όταν έγινε καταγγελία, χωρίς την καταβολή της αποζημίωσης. Στις διάφορες φάσεις η Κυβέρνηση ήταν πάντα κοντά στους εργαζόμενους διά της Διεύθυνσης Κοινωνικής Επιθεώρησης της Μαγνησίας. 
Επομένως τίποτα άλλο δεν νομίζω ότι μπορεί να γίνει, παρά μόνο να αναμένεται η έκδοση των αποφάσεων ή, εν πάση περιπτώσει, η παραίτηση από της ανακοπής των τραπεζών, κάτι όμως που δεν είναι στην αρμοδιότητα του Υπουργείου Εθνικής Οικονομίας και Οικονομικών, να πράξει , να πιέσει δηλαδή να παραιτηθούν από τις ανακοπές τους οι τράπεζες, οι οποίες δρουν με βάση τα δικά τους τραπεζικά συμφέροντα, κάνοντας αποδεκτές πιθανές εισηγήσεις των δικών τους νομικών συμβούλων. 
Επομένως εμείς δεν διεκδικούμε τίποτε από τους εργαζόμενους, θέλουμε να πληρωθούν οι εργαζόμενοι, αλλά δεν είναι ευθύνη της Κυβέρνησης και του Υπουργείου, ούτε έχει νομική δυνατότητα να παρέμβει σε μία δικαστική διένεξη. 
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη με αριθμό 6/1-10-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με την επίλυση του προβλήματος της στέγασης των Τεχνολογικών Επαγγελματικών Εκπαιδευτηρίων στη Θεσσαλονίκη. 
Η επίκαιρη ερώτηση της κας Αικατερινάρη έχει ως εξής:
"Οξύνονται τα προβλήματα της σχολικής στέγης στη Θεσσαλονίκη και ιδιαίτερα στην τεχνική εκπαίδευση. Στον "Ευκλείδη" στεγάζονται επτά Τεχνολογικά Επαγγελματικά Εκπαιδευτήρια (ΤΕΕ) και η Σχολή Εκπαιδευτικών Λειτουργών Μέσης Εκπαίδευσης (ΣΕΛΕΤΕ) με τέσσερις χιλιάδες μαθητές. Τα μαθήματα γίνονται σε τρεις κύκλους, από τις 8 π.μ. έως στις 10 μ.μ. ακόμα και σε υπόγειες αίθουσες, που εξαιτίας της συνεχούς λειτουργίας τους δεν είναι δυνατόν να καθαριστούν και να αεριστούν σωστά. Το ηλεκτρολογικό σύστημα είναι παλιό, όπως και η αποχέτευση. Τα 3ο, 5ο, 9ο, 12ο και 13ο ΤΕΕ που στεγάζονται στο ίδιο σχολικό κτίριο, χωρίς αυλή, έχουν ακριβώς τα ίδια προβλήματα. Ενώ υπάρχει χώρος για να κτιστεί νέα σχολική στέγη, τίποτα δεν προχωρά παρά την κατάθεση μελετών πέντε φορές. Τα 1ο, 2ο, 3ο, και 5ο ΤΕΕ Σταυρούπολης (ερώτησή μας 5294/2001) λειτουργούν επίσης σε δύο κύκλους, δεν έχουν αυλή και επιπλέον στεγάζονται σε κτίριο επικίνδυνο, χωρίς στατική και αντισεισμική επάρκεια.
Επειδή α) είναι σημαντικό έλλειμμα της πολιτείας να μην έχει επιλύσει το πρόβλημα της σχολικής στέγης στη Θεσσαλονίκη, σε βάρος της εκπαίδευσης των μαθητών, β) το ίδιο το ΥΠ.Ε.Π.Θ. διαπιστώνει ότι χρειάζονται άλλες εκατόν ογδόντα δύο αίθουσες για τα Τ.Ε.Ε. στη Θεσσαλονίκη, που θα χρηματοδοτηθούν με 5,5 δισ., γ) όσο δεν βελτιώνεται η κατάσταση στη δημόσια παιδεία, θα ωθούνται οι οικογένειες προς την ιδιωτική, με δυσμενείς συνέπειες και έλλειψη ίσων ευκαιριών για όσες έχουν χαμηλά εισοδήματα:
Ερωτάται ο κύριος Υπουργός: 
1. Ποιο είναι το ακριβές χρονοδιάγραμμα κατασκευής των εκατόν ογδόντα δύο νέων αιθουσών που εκτιμά ότι χρειάζονται για τα Τ.Ε.Ε., ποιο είναι το συνολικό κόστος κατασκευής τους και από ποιους πόρους θα καλυφθεί; Έχουν αυτοί εξασφαλισθεί;
2. Ειδικότερα για τα Τ.Ε.Ε. Σταυρούπολης, έχει ολοκληρωθεί η διαδικασία ένταξής τους στο Γ' Κ.Π.Σ. και πότε θα αρχίσουν οι εργασίες;"
Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Για την επίλυση του στεγαστικού προβλήματος στη Θεσσαλονίκη, όπως γνωρίζει και η συνάδελφος που έχει υποβάλει και την ερώτηση, έχουμε εκπονήσει ένα ειδικό πρόγραμμα, μετά από στενή συνεργασία τόσο με τη Νομαρχιακή Αυτοδιοίκηση όσο και με ένα έκαστο των δήμων του Νομού Θεσσαλονίκης. Αυτό το ειδικό πρόγραμμα περιόδου 2001-2006 ήταν συνολικά ύψους 60 δισ. δραχμών και όπως γνωρίζετε, κυρία συνάδελφε, το αυξήσαμε στα 70 δισ. δραχμές -τον περασμένο μήνα είχαμε κάνει σχετικές ανακοινώσεις- προκειμένου να επιταχυνθεί και η διαδικασία της πρόσκτησης οικοπέδων. 
Στα πλαίσια αυτού του προγράμματος με τη συγκεκριμένη θα έλεγα κατά δήμο μελέτη που έχει εκπονηθεί, προβλέπεται να κατασκευασθούν και έξι συγκροτήματα Τ.Ε.Ε., χωροταξικά κατανεμημένα, που θα καλύψουν τις ανάγκες ολόκληρου του πολεοδομικού συγκροτήματος της Θεσσαλονίκης και σε χώρους που είναι δυνατή η στέγασή τους και δεν υπάρχουν υποχρεώσεις στα οικόπεδα για καταβολή αποζημιώσεων. 
Πιο συγκεκριμένα προβλέπεται το μεγάλο συγκρότημα του νέου Τ.Ε.Ε. στη Σταυρούπολη, όπως αναφέρετε στην ερώτηση -θα έρθω πιο κάτω σε αυτό- Τ.Ε.Ε. στην Πυλαία, στη Μενεμένη, στην Καλαμαριά, στο Δήμο Συκεών και επίσης στο χώρο που βρίσκεται πίσω από τον "Ευκλείδη". Οι πόροι χρηματοδότησης αυτού του ειδικού προγράμματος, όπως έχουμε πει πολλές φορές, έχουν εξασφαλισθεί τόσο από το πρόγραμμα δημοσίων επενδύσεων του Υπουργείου Παιδείας, δηλαδή τους εθνικούς πόρους, όσο και από τα κονδύλια που έχουμε αποκεντρώσει στο ΠΕΠ Κεντρικής Μακεδονίας, αλλά και από το σκέλος του δικού μας Γ' Κοινοτικού Πλαισίου Στήριξης, Πρόγραμμα για το Υπουργείο Εθνικής Παιδείας.
Σε ό,τι αφορά τώρα το συγκρότημα του "Ευκλείδη", με δική μου παρέμβαση απομακρύνθηκε γρηγορότερα από ό,τι είχε προγραμματισθεί, μεταστεγάστηκε το ΤΕΙ και στο χώρο που απελευθερώθηκε, αρκετές αίθουσες και εργαστηρίων και διδασκαλίας, στεγάστηκε ένα από τα ΤΕΕ, ώστε να είναι πρωινής βάρδιας το ένα από τα τέσσερα ΤΕΕ, τα άλλα τέσσερα πηγαίνουν πρωί-απόγευμα. Σε ό,τι αφορά την επισήμανσή σας ότι δουλεύουν μέχρι τις 22.00', πρέπει να έχετε υπόψη σας ότι δύο ΤΕΕ είναι εσπερινά. Τα εσπερινά ΤΕΕ όντως θα δουλεύουν μόνο το βράδυ. Και βέβαια, όπως είπα, στον πίσω χώρο του "Ευκλείδη" προβλέπεται η κατασκευή ενός συγκροτήματος που θα αποσυμφορήσει πλήρως σε συνδυασμό με την ανέγερση των άλλων κτιρίων. 
Από πλευράς Υπουργείου Παιδείας αυτήν τη στιγμή εκπονείται το κτιριολογικό πρόγραμμα και βέβαια η Νομαρχιακή Αυτοδιοίκηση προχωρά στις δικές της διαδικασίες. Επί παραδείγματι, σε ό,τι αφορά το συγκρότημα Σταυρούπολης που λειτουργεί σε δύο κύκλους, έχουν ολοκληρωθεί όλες οι μελέτες, έχει ολοκληρωθεί μάλιστα και το τεχνικό δελτίο του έργου. Αυτό το χρηματοδοτούμε, όπως είπα, από το ΠΕΠ, είναι ύψους περίπου 4 δισεκατομμυρίων, και εκτιμούμε ότι στο αμέσως επόμενο χρονικό διάστημα θα καταστεί δυνατή η δημοπράτηση από τη Νομαρχιακή Αυτοδιοίκηση Θεσσαλονίκης του έργου αυτού. 
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Κύριε Υπουργέ, σας έκανα την ερώτηση αυτή, γιατί ξεκινάμε τη σχολική χρονιά και πράγματι όπως αποτυπώνεται η κατάσταση τουλάχιστον στην τεχνική εκπαίδευση, γιατί η υπόλοιπη εκπαίδευση αποτέλεσε ήδη για τις περισσότερες ερωτήσεις θέμα, βρίσκεται σε πολύ άσχημη κατάσταση.
Είχαμε κάνει πέρυσι έναν αγώνα να εξασφαλιστεί τελικά αυτό το ποσό, το οποίο αναφέρατε τώρα, για την επίλυση μέχρι το 2006 του προβλήματος της σχολικής στέγης. Ο αγώνας αυτός, για μας που ζούμε στη Θεσσαλονίκη, κρατάει είκοσι χρόνια. Κάθε φορά δεν φτάνουν μόνο οι εξαγγελίες, ακόμη μερικές φορές δεν φτάνουν και τα χρονοδιαγράμματα που δίνετε, έστω και με τη σχετική σαφήνεια. 
Διότι πρέπει να κινητοποιηθούν επιτέλους όλοι οι παράγοντες γι' αυτό. Κάναμε μεγάλο αγώνα πέρυσι, τουλάχιστον να ξεκινήσει και να συνεχιστεί η ροή χρηματοδότησης η οποία δεν ήταν ικανοποιητική. Πρέπει να εξασφαλιστεί και να ενισχυθεί αυτή η ροή που υπήρξε τα τελευταία χρόνια για την απόκτηση αιθουσών. 
Χάσαμε όμως ένα χρόνο με το να μελετάτε πάλι μέσα από επιτροπές κλπ. πράγματα τα οποία ήταν πέρα για πέρα ξεκαθαρισμένα. Έτσι είμαστε ακόμα στην κατάσταση τα ΤΕΕ να λειτουργούν με αυτόν τον τρόπο, να έχουμε ακόμη τα νηπιαγωγεία με τον αμίαντο και ούτω καθ' εξής.
Επομένως, πέρα από το ότι μας έχετε πει εδώ ότι έχουν διασφαλιστεί οι πιστώσεις και οι πρόσθετες εξαγγελίες τουλάχιστον για την αγορά οικοπέδων για τα δέκα δισεκατομμύρια έγιναν δέκα μέρες πριν την έλευση του Πρωθυπουργού στην έκθεση, προκειμένου να προλάβετε ενδεχομένως τις πολύ σημαντικές αντιδράσεις των κατοίκων για ένα πολύ σοβαρό θέμα το οποίο δεν επιλύεται -όπως σας είπα- επί σειρά ετών τώρα.
Θα ήθελα να σας πω ότι και με αυτές τις απαντήσεις που μου δώσατε, εγώ δεν είμαι ευχαριστημένη και δεν ξέρω αν τελικά θα κινητοποιηθούν όλοι οι παράγοντες, ούτως ώστε -έστω και τόσο καθυστερημένα- να αρχίσει η εφαρμογή αυτού του προγράμματος. Από το ότι χάσαμε ένα χρόνο πέρυσι, από το ότι για δύο χρόνια δεν μπόρεσε να λειτουργήσει η νομαρχία για να συνεχίσει το πρόγραμμά της, έχουν δημιουργηθεί αδράνειες και μη αναστρέψιμες καταστάσεις και στα θέματα των μελετών και στα θέματα του συντονισμού των υπηρεσιών, ακόμη και στις διαδικασίες της Περιφέρειας Κεντρικής Μακεδονίας, για να επιτευχθεί η ένταξη αυτών των έργων. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κυρία Ξηροτύρη, είχα την αίσθηση ότι επειδή ακριβώς κατοικείτε στη Θεσσαλονίκη, θα γνωρίζετε καλύτερα την όλη εικόνα και την όλη πορεία των έργων. Λυπάμαι με αυτά που άκουσα και θα είμαι πολύ συγκεκριμένος.
Μιλάτε για αγώνα είκοσι ετών για το θέμα της σχολικής στέγης. Θα σας θυμίσω ότι το 1994 που ήμουν στο Υπουργείο Παιδείας και πάλι, εκπονήσαμε ειδικό πρόγραμμα για τη σχολική στέγη στη Θεσσαλονίκη που παρήγαγε, έκτισε δηλαδή, από το 1995 μέχρι και σήμερα χίλιες τετρακόσιες αίθουσες και χρηματοδοτήθηκε με τριάντα πέντε δισεκατομμύρια. Δεν είναι τίποτε όλα αυτά κατά την άποψή σας; 
Κάνετε ένα άλλο τεράστιο λάθος εσείς όλοι οι παράγοντες της Θεσσαλονίκης για πάρα πολλά χρόνια όταν ασκείτε κριτική. Και όταν λέω παράγοντες, εννοώ όσους συμμετείχατε στη διαμόρφωση αποφάσεων. 
ΠΡΟΕΔΡΕΥΩΝ (Κωνσταντίνος Γείτονας): Παράγοντες της δημόσιας ζωής, πείτε το έτσι, ολοκληρωμένα, γιατί η λέξη είναι παρεξηγημένη.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δεν υπάρχουν διαθέσιμα οικόπεδα και καταβάλλονται τώρα τεράστιες προσπάθειες με πολύ μεγαλύτερο κόστος μήπως και εξευρεθούν κατάλληλα οικόπεδα ειδικά στο κέντρο για να ανεγερθούν σχολεία. Αλλά τα τριάντα πέντε δισεκατομμύρια με το ειδικό εκείνο πρόγραμμα και η παραγωγή χιλίων τριακοσίων αιθουσών, που μείωσε σημαντικότατα το ποσοστό διπλής βάρδιας, δεν μπορεί και δεν δικαιούται κανείς να τα μηδενίζει επιτέλους. 
Δεύτερον, δεν χάθηκε κανένα χρονικό διάστημα. Πέρυσι εκπονήσαμε το δεύτερο ειδικό πρόγραμμα της περιόδου 2001-2006 και εξασφαλίσαμε, όπως είπα, τη χρηματοδότηση των εβδομήντα δισεκατομμυρίων. Και οι μελέτες ξεκινούν και όταν ολοκληρώνονται προχωράμε.
Γι' αυτό το τεράστιο έργο της Σταυρούπολης των τεσσάρων δισεκατομμυρίων ολοκληρώθηκαν οι μελέτες, μέσα σε λιγότερο από ένα χρόνο, για να είναι έτοιμο τώρα να δημοπρατηθεί. Επίσης όταν λέτε ότι θα πρέπει να υπάρξει κινητοποίηση όλων των τοπικών φορέων, εκεί θα με βρείτε σύμφωνο.
Στην ερώτησή σας λέτε για παράδειγμα ότι χρειάζονται εκσυγχρονισμό οι τουαλέτες και κάποιες άλλες εγκαταστάσεις του συγκροτήματος του "Ευκλείδη". Τι έχετε κάνει προς την κατεύθυνση του δήμου, ο οποίος φέτος έχει χρηματοδοτηθεί με ποσό για επισκευές -μόνο ο Δήμος Θεσσαλονίκης- 365.900.000 δραχμές; Είναι αυξημένο κατά 183% σε σχέση με τα κονδύλια που είχαν δοθεί πέρυσι για επισκευές και όπως γνωρίζετε, η αποκλειστική αρμοδιότητα επισκευών εκσυγχρονισμού κλπ. ανήκει στην Τοπική Αυτοδιοίκηση. 
Γι' αυτό καλό θα είναι να συμβάλετε στην ενεργοποίηση και των τοπικών φορέων, όπως ο Δήμος Θεσσαλονίκης, για να μην παρουσιάζονται αυτά τα μικροπροβλήματα που περιγράψατε στην ερώτησή σας. Το ειδικό πρόγραμμα για τη Θεσσαλονίκη θα το τηρήσουμε έτσι όπως το έχουμε εκπονήσει και μέχρι στιγμής δεν έχουμε χάσει ούτε μια εβδομάδα ούτε ένα μήνα. Είμαστε πλήρως μέσα στο χρονοδιάγραμμα και γι' αυτό θα δημοπρατηθεί το μεγάλο συγκρότημα της Σταυρούπολης, στο οποίο αναφέρθηκα νωρίτερα.
ΠΡΟΕΔΡΕΥΩΝ (Κωνσταντίνος Γείτονας): Eισερχόμαστε στις επίκαιρες ερωτήσεις δεύτερου κύκλου.
Κύριοι συνάδελφοι, κύριε Βαρβιτσιώτη, ζητώ την έγκρισή σας να προηγηθεί η δεύτερη επίκαιρη ερώτηση του κ. Κολοζώφ. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΙΩΑΝΝΗΣ ΒΑΡΒΙΤΣΙΩΤΗΣ: Βεβαίως, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί λοιπόν η δεύτερη επίκαιρη ερώτηση με αριθμό 8/1-10-2001 του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εθνικής Άμυνας, σχετικώς με τις προθέσεις της Κυβέρνησης για την Αμυντική Στρατηγική Αναθεώρηση των Ενόπλων Δυνάμεων.
Η επίκαιρη ερώτηση του κ. Κολοζώφ έχει ως εξής:
"Αξιοποιώντας το τρομοκρατικό χτύπημα της 11ης Σεπτεμβρίου 2001 στις ΗΠΑ, η ελληνική Κυβέρνηση -ευθυγραμμιζόμενη πλήρως με την πολιτική κήρυξης πολέμου από την αμερικανική ηγεσία- προχωρά μέσω του Υπουργείου Εθνικής Άμυνας στην παραπέρα αλλαγή της αποστολής των Ενόπλων Δυνάμεων.
Όπως είναι γνωστό, εκτός από την κύρια αποστολή των Ενόπλων Δυνάμεων, που πάγια ήταν γνωστή, δηλαδή την υπεράσπιση της εδαφικής ακεραιότητας και κυριαρχίας της χώρας μας, η Κυβέρνηση -υλοποιώντας τις Αμερικανονατοϊκές κατευθύνσεις- ενέταξε και μία συμπληρωματική αποστολή, δηλαδή την ανάγκη συμμετοχής στα πλαίσια διεθνών οργανισμών, καθιερώνοντας μάλιστα και την υποχρεωτική συμμετοχή των μονίμων στελεχών των Ενόπλων Δυνάμεων, αντί της προαιρετικής που ήταν μέχρι τώρα.
Τώρα, κάνοντας λόγο η Κυβέρνηση για απειλές που ξαφνικά και αυθαίρετα προσδιόρισε (π.χ. κινδύνους από ραδιοβιολογικά και χημικά όπλα, αλλά και λαθρομετανάστες), προχωρά μέσα από την Αμυντική Στρατηγική Αναθεώρηση σε παραπέρα αλλαγή του στρατιωτικού δόγματος της χώρας, αναθέτοντας στις Ένοπλες Δυνάμεις και αποστολές αστυνομικού τύπου στο εσωτερικό της χώρας, επικαλούμενη "ασύμμετρες απειλές".
Επειδή με την αλλαγή της αποστολής των Ενόπλων Δυνάμεων, που τους ανατίθενται καθήκοντα αστυνομικού τύπου, γεγονός που ανοίγει το δρόμο στο ενδεχόμενο να θεωρηθεί εχθρός ο ίδιος ο λαός μας: 
Ερωτάται ο κύριος Υπουργός ποιες είναι οι προθέσεις της Κυβέρνησης με την Αμυντική Στρατηγική Αναθεώρηση;"
Ο Υπουργός Εθνικής Άμυνας κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κύριε Πρόεδρε, κατ΄ αρχήν ευχαριστίες -ευχαριστώ και το συνάδελφο κ. Βαρβιτσιώτη- διότι μου δίνεται η δυνατότητα να έλθω απευθείας στη συζήτηση της επίκαιρης ερώτησης την οποία απηύθυνε ο κ. Κολοζώφ.
Αμέσως να ξεκαθαρίσω ένα πράγμα. Ουδεμία αλλαγή υπάρχει στο ρόλο και στο χαρακτήρα των Ενόπλων Δυνάμεων. Οι Ένοπλες Δυνάμεις της χώρας μας, βάσει των νόμων αλλά και από μία σειρά σημαντικών αποφάσεων του Κοινοβουλίου, είναι ταγμένες να προασπίσουν την εθνική ανεξαρτησία, τα κυριαρχικά δικαιώματα και να έχουν την ικανότητα προστασίας του ελληνικού λαού προωθώντας ένα ολοκληρωμένο, σύγχρονο αμυντικό δόγμα αποτρεπτικού χαρακτήρα με επάρκεια όμως, για δημιουργία ισοδύναμου τετελεσμένου, έτσι ώστε να εγγυηθούμε την ειρήνη και την ασφάλεια του ελληνικού λαού.
Βέβαια δεν μπορούμε να παραβλέψουμε ότι μπήκαμε σε μία νέα εποχή. Στον κόσμο αλλάζουν πάρα πολλά πράγματα. Ιδιαίτερα ο περιβάλλον γεωπολιτικός μας χώρος είναι γεμάτος από κρίσεις. Χαρακτηρίζεται από σημαντική γεωπολιτική ρευστότητα και ως εκ τούτου η Ελλάδα, ως η μόνη χώρα της περιοχής η οποία συμμετέχει στην Ευρωπαϊκή Ένωση, στο ΝΑΤΟ, στον ΑΣΕ, στο Περιφερειακό Σύμφωνο Ασφάλειας των Βαλκανικών Χωρών και επιπλέον βασικό στέλεχος της υλοποίησης της ευρωπαϊκής πολιτικής ασφάλειας και άμυνας, ασκεί ένα ρόλο σταθεροποιητικό, ειρηνικό, ρόλο που διασφαλίζει τη συνεργασία με τους γειτονικούς λαούς σε ισότιμη βάση.
Κυρίες και κύριοι συνάδελφοι, η Αμυντική Στρατηγική Αναθεώρηση -ΑΣΑ- στην οποία αναφέρεστε, είναι συνέπεια αυτών των εξελίξεων. Στη νέα εποχή πρέπει να δώσουμε νέες απαντήσεις. Και η Αμυντική Στρατηγική Αναθεώρηση δίνει τη νέα απάντηση των Ενόπλων Δυνάμεων προωθώντας το στρατό του 21ου αιώνα. Χαρακτηριστικά του είναι η αξιοποίηση της τεχνολογικής επανάστασης, η εισαγωγή, δηλαδή, της ψηφιακής εποχής στις Ένοπλες Δυνάμεις. Όπως έχουμε την οικονομία της γνώσης, όπως έχουμε την κοινωνία της γνώσης, έχουμε τις ένοπλες δυνάμεις της γνώσης. Αυτό είναι σημαντικό στοιχείο αλλαγών που σε συνδυασμό με την προώθηση θεσμικών αλλαγών δομής λειτουργίας και οργάνωσης και εκπαίδευσης, μεταξύ των οποίων η διαλειτουργικότητα δίνει τη δυνατότητα να έχουμε Ένοπλες Δυνάμεις μειωμένες σε όγκο, μικρότερες σε σχηματισμούς, ευέλικτες στη δυνατότητα κίνησης ανά πάσα στιγμή, οπουδήποτε ανά τον κόσμο, υψηλής αποτελεσματικότητας και υψηλής τεχνολογικής ικανότητας διαχείρισης όλων των δεδομένων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, ένα λεπτό. Τα υπόλοιπα θα τα πω μετά. 
Στη βάση αυτής της πολιτικής της νέας ικανότητας την οποία αποκτούμε, οι Ελληνικές Ένοπλες Δυνάμεις συμμετέχουν στους διεθνείς οργανισμούς για την αντιμετώπιση των λεγόμενων "ασύμμετρων απειλών", στις οποίες αναφέρεστε, μεταξύ των οποίων συμπεριλαμβάνονται -και δεν προσδιορίστηκαν αυθαίρετα από εμάς, κύριε Κολοζώφ- το διεθνές έγκλημα, ο πληροφοριακός πόλεμος, η διάδοση μέσων μαζικής καταστροφής, η τρομοκρατία.
Όλα αυτά αποτελούν υπαρκτές απειλές, οι οποίες έχουν εντοπιστεί και έχουν αναγνωριστεί από τη διεθνή κοινότητα. Οι διεθνείς οργανισμοί στρατιωτικής ασφάλειας τις αναγορεύουν ως πρώτο θέμα αντιμετώπισης και μέχρι σήμερα είναι αλήθεια ότι η αντιμετώπισή τους έχει ανατεθεί αποκλειστικά στην αρμοδιότητα της Δημόσιας Τάξης και του Υπουργείου Δικαιοσύνης στο εσωτερικό των χωρών, διότι αντιμετωπιζόταν ως μία εσωτερικού απειλή κινδύνου. 
Βλέπετε ότι στη σύγχρονη εποχή η παγκοσμιοποιημένη μορφή πέρασε και στην τρομοκρατία. Αποτέλεσμα: Τα τραγικά εγκληματικά γεγονότα στρατιωτικού χαρακτήρα και πολεμικής μορφής. Επίθεση εναντίον των Ηνωμένων Πολιτειών της Αμερικής με θύματα τους χιλιάδες αθώους, μια επίθεση η οποία νομίζω ότι δεν μπορεί να αφήνει αδιάφορο κανέναν άνθρωπο. Συνολικά, σχεδόν μαζικά η διεθνής κοινότητα εξέφρασε την αλληλεγγύη της, καταδίκασε την τρομοκρατία και δηλώνει συμμετοχή σε μια ευρύτατη παγκόσμιας εμβέλειας συμμαχίας για την αντιμετώπιση της τρομοκρατίας. Υπάρχει λοιπόν ανάγκη να προωθήσουμε μια ολοκληρωμένη σύγχρονη πολιτική ασφάλειας που θα αποτρέψει την επανάληψη αυτών των γεγονότων και προς αυτήν την κατεύθυνση συμμετέχει η Ελλάδα από την πρώτη στιγμή και ως μέλος του ΝΑΤΟ και της Ευρωπαϊκής Ένωσης, κάνοντας σαφείς τους όρους της συμμετοχής της, όπως επίσης βέβαια η αντιμετώπιση αυτών των μορφών της τρομοκρατίας παραμένει ως μία εξωτερική απειλή και μόνο στο βαθμό που υπάρχει εξωτερική απειλή πρέπει να έχουν την ικανότητα οι ένοπλες δυνάμεις των χωρών να την αντιμετωπίσουν. Καμία σχέση και καμία ανάμειξη δεν έχει ο ελληνικός στρατός, έστω και αποκτώντας την ικανότητα αντιμετώπισης αυτών των νέων απειλών με τα εσωτερικά δεδομένα της χώρας μας. Εδώ είναι αποκλειστική αρμοδιότητα του Υπουργείου Δημόσιας Τάξης, εδώ είναι αποκλειστική αρμοδιότητα του Υπουργείου Δικαιοσύνης. Στο βαθμό που προωθείται η αστυνομική αντιμετώπιση των δεδομένων της τρομοκρατίας -έτσι είχαμε μέχρι σήμερα- αρμόδιοι είναι αυτοί οι φορείς. Οι Ένοπλες Δυνάμεις δεν έχουν καμία ανάμιξη στο εσωτερικό της χώρας, άρα δεν υπάρχει και κανένας λόγος για τις ανησυχίες τις οποίες εκφράσατε.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, νομίζω ότι με την παρέμβασή του ο κύριος Υπουργός επεβεβαίωσε τις ανησυχίες μας. Κατ' αρχήν πρέπει να πούμε ορισμένα πράγματα σχετικά με τη νέα κατάσταση. Η νέα κατάσταση απλώς επιταχύνει διαδικασίες που έχουν δρομολογηθεί από πάρα πολύ καιρό. Οι λεγόμενες ασύμμετρες απειλές που εντάχθηκαν τώρα στην αμυντική στρατηγική αναθεώρηση υπάρχουν από πάρα πολύ καιρό. Δηλαδή η τρομοκρατία, το οργανωμένο έγκλημα, η λαθρομετανάστευση, η διασπορά όπλων μαζικής καταστροφής, πληροφοριακός πόλεμος και μια σειρά από άλλα τέτοια ζητήματα, δεν είναι καινούρια. Ήδη έχουν ενταχθεί στο δόγμα του ΝΑΤΟ πριν από τη νέα κατάσταση που έχει δρομολογηθεί. Από τότε άρχισαν να προετοιμάζονται αυτές οι αλλαγές και σε προπαγανδιστικό επίπεδο και σε θεωρητικό επίπεδο. 
Με τη νέα κατάσταση που δημιουργήθηκε μετά τις 11 του Σεπτέμβρη γίνονται προσπάθειες να επιταχυνθούν όλες αυτές οι διαδικασίες από τις ΗΠΑ και το ΝΑΤΟ και η Κυβέρνηση -ας μου επιτραπεί- δουλικά σπεύδει να ικανοποιήσει αυτές τις απαιτήσεις των ΗΠΑ και του ΝΑΤΟ. 
Η αλλαγή του αμυντικού δόγματος που λέτε ότι δεν υπάρχει, υπάρχει και πάρα πολύ μάλιστα. Με την εισαγωγή της έννοιας των ασύμμετρων απειλών είναι άκρως επικίνδυνη. Έχει και μια σειρά από συνέπειες η εφαρμογή αυτών των όσων είπατε εσείς. Κατ' αρχήν η προετοιμασία των Ενόπλων Δυνάμεων στην αναγκαιότητα αυτής της αποστολής.
Επομένως αυτό σημαίνει εντατική προετοιμασία των Ενόπλων Δυνάμεων σε προπαγάνδα, σε πλύση εγκεφάλου θα έλεγα εγώ, σχετικά με τις ευαισθησίες που πρέπει να έχει γύρω απ' αυτά τα ζητήματα. 
Η τρομοκρατία για την οποία μιλήσατε δεν μπορεί να καθοριστεί καθαρά, όπως απαιτούν οι στρατιωτικοί κανόνες. Αυτό ποια σημασία έχει; Έχει τη σημασία ότι κάθε κυβέρνηση μπορεί αυτόν το στόχο να τον διευρύνει ή να τον περιστέλλει και να αναφέρεται σε μια σειρά από ζητήματα βαφτίζοντάς τα σαν τρομοκρατία. Διευρύνοντας έτσι αυτό το φάσμα των απειλών θα στέλνονται οι στρατιωτικοί μας εκεί όπου δεν είναι δικιά τους δουλειά να βρίσκονται. 
Οι ασύμμετρες απειλές στο οργανωμένο έγκλημα δεν είναι δουλειά, κύριε Πρόεδρε, των Ενόπλων Δυνάμεων. Η έννοια του εσωτερικού εχθρού και της εσωτερικής ασφάλειας μας επιστρέφουν σε άλλες εποχές, τις γνωρίσαμε, τις δοκιμάσαμε, ο ελληνικός λαός τις έχει απορρίψει επανειλημμένα και δεν θα επανέλθουμε.
Η ενασχόληση των Ενόπλων Δυνάμεων μ' αυτές τις αρμοδιότητες θα έχει σαν συνέπεια την αποδυνάμωση της κύριας αποστολής τους και θα τις φέρει σε αντιπαράθεση με το λαό που όποια κυβέρνηση μπορεί να τον ονομάσει εχθρό.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός Εθνικής Άμυνας έχει το λόγο. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κύριε Πρόεδρε, θα ήθελα να επαναλάβω ότι οι Ένοπλες Δυνάμεις της χώρας είναι σταθερά προσανατολισμένες στην αντιμετώπιση της εξωτερικής απειλής και μόνο. Όλα τα σχετικά για ανάμειξη σε αντιμετώπιση εσωτερικού εχθρού δεν αφορούν στις Ένοπλες Δυνάμεις, οι οποίες δεν έχουν καμία σχέση με την εσωτερική ασφάλεια της χώρας. Αυτό τουλάχιστον πρέπει να είναι καθαρό μεταξύ μας για να μην υπάρχουν αμφισβητήσεις. Τουλάχιστον δεν μπορεί να αμφισβητηθεί ως επίσημη θέση της Κυβέρνησης και θα έλεγα όλων των κυβερνήσεων. Εγώ δεν ξέρω καμία κυβέρνηση που να έχει διαφορετική άποψη στο παρελθόν.
Υπάρχουν όμως δύο θέματα που θα ήθελα να τονίσω, κ. Κολοζώφ, διότι εσείς αφήνετε να εννοηθεί ότι με το γεγονός ότι η Ελλάδα συμμετέχει σε διεθνείς αποστολές στα Βαλκάνια διασφάλισης της σταθερότητας, της ειρήνης και της συνεργασίας έχουμε εκτροπή του...
ΟΡΕΣΤΗΣ ΚΟΛΟΖΩΦ: Όπως στη Βοσνία και στο Κοσσυφοπέδιο.
ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κύριε Κολοζώφ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Αυτό υπαινίσσεστε κι εγώ σας λέω, κύριε συνάδελφε, ότι πρέπει να γίνει σαφές ότι η Ελλάδα συμμετέχοντας στους διεθνείς οργανισμούς προωθεί το εθνικό συμφέρον της χώρας μας. Διότι είναι εθνικό συμφέρον της Ελλάδος να μην αλλάξουν τα σύνορα στη Βαλκανική και να διατηρηθεί η σταθερότητα, η ειρήνη και η συνεργασία. Είναι προώθηση του εθνικού συμφέροντος της χώρας μας να συμμετέχουμε σε διεθνείς οργανισμούς, οι οποίοι προωθούν μια συνολική παγκόσμια πολιτική ασφάλειας έναντι εξωτερικής απειλής, έναντι εξωτερικού εχθρού. 
Και στην προκειμένη περίπτωση ήθελα να ήξερα: Βεβαίως οι ασύμμετρες απειλές είναι καταγραμμένες. Και σας είπα εγώ ο ίδιος ότι στους διεθνείς οργανισμούς μέχρι σήμερα, ενώ ήταν καταγραμμένες ως ασύμμετρες ανορθόδοξης μορφής απειλές, δεν προέβλεπαν αντιμετώπιση από τις Ένοπλες Δυνάμεις, αλλά η αντιμετώπισή τους αφηνόταν στις εσωτερικές δομές ασφάλειας, που είναι το Υπουργείο Δημόσιας Τάξης, που είναι το Υπουργείο Δικαιοσύνης. 
Έχουμε όμως νέα δεδομένα. Σ' αυτά τα νέα δεδομένα η συμμετοχή των Ενόπλων Δυνάμεων προβάλλεται ως αναγκαιότητα. Βεβαίως αυτό θα συζητηθεί. Βεβαίως αυτό θα μπει στις συμμαχίες, πάντοτε όμως ως αντιμετώπιση εξωτερικής απειλής. Δεν έχει καμία σχέση με την υπόθεση του οποιουδήποτε ανάλογου προβλήματος που μπορεί να υπάρχει στον εσωτερικό χώρο, που παραμένει αποκλειστική αρμοδιότητα του Υπουργείου Δημόσιας Τάξης και του Υπουργείου Δικαιοσύνης.
Γι' αυτόν ακριβώς το λόγο, κύριε Πρόεδρε, τελειώνοντας θα ήθελα να πω ότι η ΑΣΑ, την οποίαν επικαλεστήκατε για να καταθέσετε αυτές τις ερωτήσεις, δηλαδή η Αμυντική Στρατηγική Αναθεώρηση των Ενόπλων Δυνάμεων συμβάλλει στο να αποκτήσουμε ένα σύγχρονο, αποτελεσματικό, ευέλικτο, δυνατό στρατό του 21ου αιώνα, που να μπορεί ακριβώς να υπηρετήσει το εθνικό συμφέρον της χώρας αλλά και την ασφάλεια των πολιτών μας. 
ΠΡΟΕΔΡΕΥΩΝ (Κωνσταντίνος Γείτονας): Επόμενη και τελευταία που θα συζητηθεί είναι η πρώτη με αριθμό 5/1.10.2001 επίκαιρη ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τους Υπουργούς Εμπορικής Ναυτιλίας, Ανάπτυξης, σχετικώς με τις επιπτώσεις στον τουρισμό μετά την τρομοκρατική επίθεση στις Ηνωμένες Πολιτείες της Αμερικής.
Η επίκαιρη ερώτηση του κ. Βαρβιτσιώτη έχει ως εξής: 
"Οι πρώτες επιπτώσεις για τη χώρα μας από το απίστευτο τρομοκρατικό χτύπημα στη Νέα Υόρκη άρχισαν να εκδηλώνονται στον ευαίσθητο τομέα του τουρισμού και ειδικότερα στις κρουαζιέρες. Μέσα σε διάστημα λίγων ημερών η συντριπτική πλειοψηφία των Αμερικανών ακύρωσε τις προγραμματισμένες διακοπές, με αποτέλεσμα μέχρι αυτήν τη στιγμή να έχουν μειωθεί οι συνολικές κρατήσεις κατά 50%. Οι οικονομικές επιπτώσεις για τις εταιρείες είναι βαρύτατες που λειτουργούν σήμερα με παθητικό. 
Ήδη σύμφωνα με πληροφορίες οι εταιρείες αλλάζουν τα δρομολόγιά τους επιλέγοντας πιο ασφαλείς περιοχές, όπως τις Σκανδιναβικές χώρες, και το κυριότερο προγραμματίζουν απολύσεις προσωπικού προκειμένου να μειώσουν το κόστος της ζημιάς που θα υποστούν. Δυστυχώς αυτό δεν φαίνεται να απασχολεί κανέναν από τους αρμοδίους τη στιγμή μάλιστα που η χώρα μας έχει οξύτατο πρόβλημα στη δημιουργία νέων θέσεων εργασίας.
Αξίζει επιπλέον να σημειωθεί ότι όλα αυτά οφείλονται στα γεγονότα της 11ης Σεπτεμβρίου και η αγωνία για το μέλλον των επιχειρήσεων γίνεται ακόμα μεγαλύτερη με τη σκέψη ότι μπορεί να σημειωθεί ένα οποιοδήποτε τρομοκρατικό χτύπημα στη χώρα μας.
Ερωτώνται οι κύριοι Υπουργοί:
Α) Ποια μέτρα έχουν παρθεί για την προστασία των θαλασσίων μεταφορών και τουρισμού όσο και για τη φύλαξη των λιμένων. Θεωρούνται επαρκή ή κινούνται στα όρια της τυπικότητας.
Β) Γιατί δεν συνεδριάζει το Εθνικό Συμβούλιο Τουρισμού που με τυμπακονοκρουσίες δημιουργήθηκε; Αν δεν δραστηριοποιηθεί υπό τις παρούσες συνθήκες ποιος ο λόγος της ύπαρξής του και εάν σκοπεύει η Κυβέρνηση να λάβει μέτρα για την οικονομική στήριξη των επιχειρήσεων και ποια;
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, αγαπητέ συνάδελφε, σε σχέση με το πρώτο ερώτημά σας, σας γνωστοποιώ τα κάτωθι. Το Λιμενικό Σώμα έχει λάβει τα εξής πρόσθετα μέτρα:
Πρώτον, ενισχύθηκαν από πλευράς των λιμενικών αρχών της χώρας οι έλεγχοι των επιβατών, τόσο αυτών που επιβιβάζονται σε κρουαζιερόπλοια όσο και αυτών που διακινούνται με τα ακτοπλοϊκά πλοία. 
Δεύτερον, αυξήθηκαν οι έλεγχοι στα φορτηγά αυτοκίνητα που φορτώνονται στα επιβατικά οχηματαγωγά πλοία με ιδιαίτερη έμφαση σε αυτά που ταξιδεύουν ασυνόδευτα. Για τη δεύτερη αυτή κατηγορία μάλιστα καθιερώθηκαν πρακτικά μέτρα ελέγχου και συστηματικής καταγραφής των στοιχείων του οχήματος καθώς και τα στοιχεία ταυτότητας του ατόμου που το παραδίδει στο πλοίο και αυτού που το παραλαμβάνει στο λιμάνι προορισμού. 
Τρίτον, λήφθηκαν πρακτικά μέτρα ελέγχου καταγραφής και διαχείρισης των αποσκευών και των μικροδεμάτων που μεταφέρονται ασυνόδευτα στα πλοία τακτικών γραμμών.
Τέταρτον, απαγορεύτηκε για λόγους ασφαλείας η φόρτωση ασυνόδευτων επιβατηγών αυτοκινήτων στα επιβατικά οχηματαγωγά πλοία των γραμμών εσωτερικού.
Πέμπτον, λήφθηκαν προληπτικά μέτρα ασφάλειας στα πλοία τακτικών γραμμών διεθνών πλόων, προσαρμοσμένα στια ανάγκες και ιδιαιτερότητες των συγκεκριμένων θαλάσσιων μεταφορών .
Έκτον, αυξήθηκαν οι έλεγχοι και η αστυνόμευση στις αίθουσες επιβατών, στις λιμενικές εγκαταστάσεις και γενικώς στους χερσαίους χώρους των λιμένων. Στα πλαίσια των μέτρων αυτών πραγματοποιούνται επίσης υποθαλάσσιοι προληπτικοί έλεγχοι κατά ακαθόριστα χρονικά διαστήματα σε πλοία και κρηπιδώματα από το προσωπικό της Μονάδας Υποβρυχίων Αποστολών του Λιμενικού Σώματος. 
Έβδομον, εντατικοποιήθηκαν τα μέτρα επιτήρησης των θαλασσίων συνόρων μας με ιδιαίτερη έμφαση στις περιοχές του ανατολικού Αιγαίου. Ελήφθησαν προς τούτο τα παρακάτω μέτρα: Έγινε χωροταξική ανακατανομή των περιπολικών σκαφών του Λιμενικού Σώματος και ενισχύθηκαν ιδιαίτερα ευαίσθητες περιοχές.
Πραγματοποιούνται αυξημένες τακτικές περιπολίες από εναέρια μέσα του Λιμενικού Σώματος, ενισχύονται κατά περίπτωση οι λιμενικές αρχές του ανατολικού Αιγαίου με ομάδες περιοδικών δυνάμεων του Λιμενικού Σώματος.
Θα ήθελα να σας πληροφορήσω ότι υπάρχει όντως ανησυχία για την πορεία του τουρισμού στη χώρα μας, αλλά γι΄ αυτό που διατείνεστε ότι δεν ελήφθη πρόνοια, έχετε λάθος. Υπήρξε αμέσως αντίδραση και από το Υπουργείο Ανάπτυξης. Και από τον Υπουργό Ανάπτυξης και από τους αντίστοιχους φορείς του ΕΟΤ, έγιναν αλλεπάλληλες συσκέψεις, προγραμματίστηκαν παρεμβάσεις και ανακοινώθηκε ένα πολύ σημαντικό μέτρο, η ίδρυση επιτροπής διαχείρισης κρίσεων η οποία συγκροτείται άμεσα και θα έχει ταχύτατο κύκλο επαφών συζητήσεων και επεξεργασίας με όλους τους φορείς καθώς και με το εξωτερικό, ώστε να μπορέσει να συγκροτήσει συγκεκριμένο σχέδιο μέτρων, το οποίο προφανώς θα μπει για συζήτηση στο Εθνικό Συμβούλιο Τουρισμού.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Σε ό,τι αφορά το θέμα της ασφάλειας στα λιμάνια οπωσδήποτε ο παριστάμενος Υφυπουργός Ανάπτυξης δεν είναι ο αρμόδιος ή δεν έχει πλήρη γνώση εξ ου και διάβασε ένα χαρτί που του παρέσχε το Υπουργείο Εμπορικής Ναυτιλίας, αλλά έχω να σας πω ότι τόσο τα λιμάνια παραμένουν "ξέφραγο αμπέλι" διότι είναι αφύλακτα, απερίφρακτα, δεν υπάρχει ουσιαστικός έλεγχος, δεν υπάρχουν μηχανήματα ελέγχου μεταλλικών συσκευών ενώ δεν υπάρχει κανένας έλεγχος των αποσκευών με ευθύνες. Θα σας πω πολύ χαρακτηριστικά για αυτό που μας δήλωσε εδώ ο Υπουργός ότι δηλαδή ελέγχονται τα φορτηγά τα οποία εισέρχονται στο χώρο του λιμανιού: Ξέρετε ποιος είναι ο έλεγχος; Υπογράφει ο οδηγός μια δήλωση του ν.105 -άλλο φοροεισπρακτικό μέτρο- στην οποία λέει "δεν μεταφέρω εκρηκτικά, βόμβες ή τρομοκρατικό εξοπλισμό". Νομίζω ότι αυτό είναι αστείο μέτρο, να βάζουμε δηλαδή τους οδηγούς σε μια τέτοια ταλαιπωρία και να τους λέμε υπόγραψε ότι δεν μεταφέρεις όπλα ή εκρηκτικά.
Δεν νομίζω ότι αντιμετωπίζεται έτσι η τρομοκρατία. Εύχομαι τα υπόλοιπα μέτρα να λειτουργήσουν και να μη βρούν διέξοδο οι φόβοι των ακτοπλόων και των άλλων πλοιοκτητών, οι οποίο λένε ότι πραγματικά αισθάνονται ότι τα πλοία τους ταξιδεύουν χωρίς κανένα μέτρο προφύλαξης.
Σε ό,τι αφορά τις τουριστικές επιπτώσεις, νομίζω ότι η αμερικανική εμπειρία οικονομικής ενίσχυσης των αεροπορικών εταιρειών, αλλά και των εταιρειών κρουαζιέρας, θα πρέπει να μας διδάξει τα βήματα. Δυστυχώς για την Κυβέρνηση είκοσι μέρες μετά το κτύπημα αποφάσισε ο Υπουργός Ανάπτυξης να ασχοληθεί με τις επιπτώσεις στον τουρισμό, κάνοντας καθησυχαστικές και ψευδείς διαβεβαιώσεις ότι δεν υπάρχει καμία επίπτωση για τον τουρισμό μας. Βεβαίως βρισκόμαστε στο κλείσιμο της τουριστικής σεζόν, αλλά δεν μπορεί να λέμε ότι δεν υπάρχει καμία επίπτωση στον τουρισμό μας, όταν έχουμε 30% έως 50% μείωση στην κρουαζιέρα, όταν οι κρατήσεις για το επόμενο έτος στην Ελλάδα ανέρχονται στο 20% των περσινών της ίδιας εποχής. Δεν μπορούμε να τα παραβλέπουμε αυτά και να λέμε, επειδή ο Υπουργός χωρίς να συσκεφθεί και χωρίς να δει τους παράγοντες του τουρισμού, αποφάσισε ότι δεν υπάρχει καμία επίπτωση.
Σε ό,τι αφορά το Εθνικό Συμβούλιο Τουρισμού, νομίζω ότι δημιουργήθηκε με τυμπανοκρουσίες για να λύνει αυτά τα θέματα και αντ' αυτού δημιουργούμε μία επιτροπή διαχείρισης κρίσεων η οποία ένα μήνα μετά το κτύπημα δεν έχει ακόμα συσταθεί. Πότε περιμένετε να αντιδράσετε; Αν δεν αντιδράσουμε τώρα που ξεκινάνε οι τουριστικές εκθέσεις, θα αντιδράσουμε του χρόνου τον Απρίλιο που θα έχουν κλείσει τα τουριστικά πακέτα και θα έχουν πέσει οι τιμές; 
Νομίζω ότι χρειάζεται εγρήγορση στην αντιμετώπιση του τουριστικού προβλήματος.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Ανάπτυξης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, οπωσδήποτε κάνατε μία ερώτηση, η οποία απευθυνόταν σε δύο Υπουργεία. Υπάρχει συνεργασία μεταξύ των Υπουργείων, πρέπει να το γνωρίζετε αυτό και έπρεπε, για να μην έρθουν δύο Υπουργοί, να απαντήσω εγώ εκ μέρους και των δύο, γι' αυτό και απάντησα εκ μέρους του Υπουργείου Εμπορικής Ναυτιλίας, του οποίου τα δεδομένα είναι αξιόπιστα και πρέπει να τα σέβεσθε και απέφυγα στην αρχή της τοποθέτησής μου να απαντήσω στο απαράδεκτο -το επισημαίνω- ύφος της ερώτησής σας. Αλλά επειδή κατά τη δευτερολογία σας χρησιμοποιήσατε κινδυνολογία, λέξεις και φράσεις απαράδεκτες, όπως είναι αστεία μέτρα, ψευδείς διαβεβαιώσεις του Υπουργού Ανάπτυξης και αυτά σε συνάρτηση με αυτά που έχετε πει στην ανάλυση της ερώτησής σας, όπως π.χ. δυστυχώς αυτό φαίνεται δεν απασχολεί κανέναν από τους αρμοδίους, από πού κληρονομήσατε την ευαισθησία των εθνικών θεμάτων, αγαπητέ συνάδελφε, μπορεί να διαφωνείτε στα μέτρα που παίρνουμε, στην πολιτική που ασκούμε, αλλά δεν έχετε δικαίωμα να λέτε ότι δεν απασχολεί τους αρμοδίους η κρίση. Δεν μπορείτε να το έχετε αυτό το δικαίωμα. 
ΑΘΑΝΑΣΙΟΣ ΔΑΒΑΚΗΣ: Τι λέει ο κύριος Υπουργός.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό αν δεν δεικνύει έπαρση ή άγνοια περί των κοινοβουλευτικών δεδομένων, δεν μπορώ να ξέρω τι άλλο εκφράζει.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν θα μας κάνει μάθημα ο κύριος Υπουργός.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μην κάνουμε διάλογο.
ΑΘΑΝΑΣΙΟΣ ΔΑΒΑΚΗΣ: Κάνει χαρακτηρισμούς και δεν είναι σωστό αυτό.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, αναφέρεται δυστυχώς σε εκφράσεις σας.....
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είπατε βαριές κουβέντες, κύριε συνάδελφε. 
ΠΡΟΕΔΡΕΥΩΝ (Κωνσταντίνος Γείτονας): Εκατέρωθεν θα έπρεπε να αποφευχθούν οι χαρακτηρισμοί... Δεν προσφέρουν. 
Συνεχίστε επί της ουσίας, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Δαβάκη, τι χαρακτηρισμούς έκανε ο συνάδελφος και στην ανάλυση της ερώτησής του και στην τοποθέτησή του εδώ;
ΜΙΛΤΙΑΔΗΣ ΒΑΡΒΙΤΣΙΩΤΗΣ: Πολιτική κριτική κάναμε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είπατε για αστεία μέτρα και το ότι είναι ψευδείς διαβεβαιώσεις του Υπουργείου...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είναι ύβρεις, είτε θέλετε είτε όχι. Πρέπει να προσέχετε πώς εκφράζεσθε. 
Στην πρωτολογία μου μίλησα απλά και μόνο για τα μέτρα της Κυβέρνησης και των Υπουργείων. Ακολούθως δεν αναφέρθηκα καθόλου στο ύφος της ερώτησής σας. Όταν όμως στο λόγο σας εξακολουθείτε και επαναφέρετε τέτοιου είδους απαράδεκτες φράσεις, πρέπει να πάρετε απάντηση, είτε σας αρέσει είτε όχι. Όπως επίσης στην ανάλυση της ερώτησής σας επαναφέρετε τον κίνδυνο τρομοκρατικού κτυπήματος στη χώρα, έναν κίνδυνο τον οποίον όλοι πρέπει να αποκρούσουμε, αλλά και όλοι δεν πρέπει να τον επαναφέρουμε στο προσκήνιο της πολιτικής μας σκηνής. Δηλαδή, αυτόν τον κίνδυνο και αυτήν την πιθανότητα μπορεί να την πάρουν αυτοί που αντιστρατεύονται τα συμφέροντα της χώρας μας.
Πρέπει να σας διαβεβαιώσω ότι η χώρα μας, οι θάλασσές μας, τα λιμάνια μας, έχουν τη φροντίδα και τη στοργή της ελληνικής Κυβέρνησης. Δεν είναι ξέφραγο αμπέλι. Κίνδυνοι υπάρχουν, ανησυχίες υπάρχουν, η κρίση είναι έντονη και έχουμε επιστρατεύσει όλη την ικανότητα της ελληνικής Δημόσιας Διοίκησης προκειμένου να αντιμετωπίσουμε και να αντεπεξέλθουμε επιτυχώς σ' αυτήν την κρίσιμη στιγμή.
Χρειαζόμαστε συνεργασία όλων των πολιτικών δυνάμεων, όλων των κοινωνικών δυνάμεων, όλων των επαγγελματικών τάξεων, προκειμένου αυτές οι επιπτώσεις για τον τουρισμό και την οικονομία της χώρας μας, να είναι όσο το δυνατόν ανεπαίσθητες. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Πρόνοιας "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
Υπενθυμίζω ότι συζητήθηκαν και ψηφίστηκαν τα άρθρα 1 έως 9 του νομοσχεδίου. Απομένουν για συζήτηση τα άρθρα 10 έως 14, καθώς και μια τροπολογία Υπουργών, μια εμπρόθεσμη και μια εκπρόθεσμη Βουλευτών. 
Θα προχωρήσουμε στη συζήτηση των υπόλοιπων άρθρων -πλην του ακροτελεύτιου- και προτείνω να συζητήσουμε μαζί και την τροπολογία. Παρακαλώ να έχω τις απόψεις των εισηγητών. 
Ο κ. Ματζαπετάκης έχει το λόγο.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, νομίζω ότι μπορούμε να συζητήσουμε την τροπολογία μαζί .
ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Εγώ πιστεύω, κύριε Πρόεδρε, ότι θα πρέπει να συζητηθεί ξεχωριστά, αν και εφόσον επιμένει η κυρία Υπουργός επ' αυτής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Και εμείς επιμένουμε να συζητηθεί ξεχωριστά η τροπολογία.
ΠΡΟΕΔΡΕΥΩΝ (Κωνσταντίνος Γείτονας): Υπερκαλύπτεσθε από την πρόταση της Νέας Δημοκρατίας. 
Προχωρούμε λοιπόν στη συζήτηση της ενότητας των άρθρων 10 έως 14 και σε άλλον κύκλο συζήτησης θα συζητήσουμε τις τροπολογίες.
Το λόγο έχει ο εισηγητής του ΠΑΣΟΚ κ. Ματζαπετάκης.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Όπως επισημάναμε και χθες στη συζήτηση επί των άρθρων, που είχαν σχέση με τις προμήθειες των νοσοκομείων, επαναλαμβάνω, ότι πολλά από αυτά θα αποδειχθούν στην πορεία εξαιρετικά χρήσιμα για τη βελτίωση των συνθηκών, την τάξη με την οποία πρόκειται να γίνονται οι διαδικασίες αλλά και τα οφέλη, κυρίως οικονομικά, που θα αποκομίσει το κράτος. Σήμερα ερχόμαστε να συζητήσουμε τη δεύτερη ενότητα των άρθρων 10 έως 14.
Σ'αυτά τα άρθρα έχουν ενταχθεί διατάξεις που συζητήθηκαν στη Διαρκή Επιτροπή υπό μορφή τροπολογιών, έχουν να κάνουν με τακτοποιητικές κυρίως πράξεις εκκρεμουσών περιπτώσεων του Υπουργείου Προνοίας, με θέματα προσωπικού ή κοινωνικού χαρακτήρα, όπως αυτό της νοσηλείας των οικονομικών μεταναστών, αλλά και θέματα αντιμετώπισης εκκρεμοτήτων επιστημονικών, υγειονομικών φορέων όπως του ΠΙΣ, του Πανελλήνιου Φαρμακευτικού Συλλόγου και της Οδοντιατρικής Ομοσπονδίας, καθώς επίσης θέματα που έχουν σχέση με την αναβάθμιση του ΕΟΦ ή της διοικητικής διάρθρωσης του ΟΚΑΝΑ καθώς και της προσπάθειας αναβάθμισης των ψυχιατρείων, αλλά και συμπληρωματικές διατάξεις του ν. 2889/2001. Είναι εκείνα που αναφέρονται στα άρθρα 11, 12 και 13.
Ακούστηκε από αρκετούς συναδέλφους ότι το νομοσχέδιο λόγω του ποικίλου ενδιαφέροντος και αντικειμένου των άρθρων, είναι μια συρραφή και γι' αυτό κριτικαρίστηκε. 
Ε, ωραία, κύριοι συνάδελφοι, εγώ σας λέγω ότι έχετε δίκαιο. Όντως το αντικείμενο δεν είναι συνδεδεμένο απόλυτα με τις προμήθειες. Αλλά πέστε μου. Αυτή η τακτική που ακολουθείται δεν είναι η πάγια τακτική από δεκαετίες που δίνει τη δυνατότητα να αντιμετωπίζονται συναφή θέματα; Εξάλλου μερικά από αυτά δεν θα μπορούσαν να έλθουν ως αυτοτελή σχέδια νόμου όπως π.χ. η κατάργηση της Κεντρικής Επιτροπής Ενδονοσοκομειακών Λοιμώξεων ή η ενδυνάμωση των οικονομικών του ΕΟΦ. Τουλάχιστον -και αυτό είναι το ουσιώδες- όλα έρχονται να επιλύσουν εκκρεμότητες αρμοδιότητας του Υπουργείου Υγείας και Πρόνοιας και δείχνουν και μια διάθεση νοικοκυρέματος. 
Πιστεύω ότι κανείς εδώ στην Αίθουσα, όσες επιφυλάξεις και αν ακούστηκαν σε διάφορες διατάξεις, δεν έχει αντίρρηση να κλείσουν επιτέλους πολλές υποθέσεις όπως αυτές του άρθρου 10 που τακτοποιούν εκκρεμότητες παραχώρησης ακινήτων σε δικαιούχους, κυρίως πρόσφυγες, που για κάποιο λόγο δεν είχαν προλάβει να κάνουν αιτήσεις όπως έκαναν οι περισσότεροι που είχαν το ίδιο πρόβλημα.
Υπάρχουν λοιπόν περιπτώσεις που εκκρεμούν ως και πενήντα χρόνια ταλαιπωρώντας και αυτούς και την υπηρεσία. 
Μια τέτοια λύση δείχνει και μεγαλοψυχία και δημοκρατική νοοτροπία, να αντιμετωπίζονται δηλαδή ισότιμα οι πολίτες που ανήκουν σε μια ομάδα με τα ίδια προβλήματα, αλλά επαναλαμβάνω και διάθεση νοικοκυρέματος, κάτι πολύ βασικό, που πρέπει να διακρίνει πια τις δημόσιες υπηρεσίες.
Βέβαια στην αρχή -το θυμάμαι από την επιτροπή- υπήρξε δυσπιστία. Συζητήσαμε επί πολλή ώρα διαδικαστικά και απαιτήθηκε να προσκομισθούν συμβόλαια και αποδεικτικά έγγραφα όπως και έγινε για να πάρουμε υπό μάλης έναν ογκοδέστατο φάκελο, που δεν ξέρω από όλους μας ποιοι είχαν τη δυνατότητα να τον διαβάσουν, για να φθάσουμε, είναι η αλήθεια, τελικά σε μια ομόθυμη αποδοχή να κλείσουμε αυτή την εκκρεμότητα. Εκκρεμότητα όμως, κύριοι συνάδελφοι, είναι και οι διατάξεις που αναφέρονται και στα υπόλοιπα άρθρα.
Ο λόγος για το άρθρο 10. Ζητείται συνολικά η παράταση του δικαιώματος νέων αιτήσεων για πέντε χρόνια των υποθέσεων που αναφέρονται στα εδάφια α΄, β΄, γ΄ έως και ζ΄ της παραγράφου 1 αυτού του άρθρου. Για να κλείσω με το άρθρο 10, υπάρχει η παράγραφος 5 που καθορίζει τον τρόπο μισθοδοσίας των προέδρων αναπληρωτών γενικών διευθυντών του Πε.Σ.Υ., αλλά και τον τρόπο να υπαχθούν σε μια ενιαία ρύθμιση οι κατηγορίες προσωπικού. 
Τακτοποιούνται και ορισμένα αυτονόητα, που τι να κάνουμε αφού χρειάζονται νομοθετική ρύθμιση όπως π.χ. τη δυνατότητα η Τεχνική Υπηρεσία του Υπουργείου Υγείας και Πρόνοιας να εκτελεί έργα όταν και αν χρειάζεται να αντιμετωπισθούν κατεπείγουσες ανάγκες, -σαν μην ήταν αυτός ο σκοπός της. 
Όλες οι υπηρεσίες πρέπει να διακρίνονται για τη σωστή λειτουργία, οι νοσηλευτικές μονάδες το απαιτούν ακόμα περισσότερο και για ένα λόγο ακόμα πιο πολύ, θα έπρεπε να μην εξαιρούνται από αυτήν την προσπάθεια αναβάθμισης και τα ψυχιατρικά νοσοκομεία. Καθιερώνονται γι΄αυτό νέες προδιαγραφές για το μορφωτικό επίπεδο του προσωπικού και για τις υποχρεώσεις του.
Με το άρθρο 11, λοιπόν, ορίζεται η σύσταση θέσεων επιμελητών ασθενών κατηγορίας ΔΕ. και αναφέρεται με λεπτομέρειες στα καθήκοντα του προσωπικού. Δίνεται βέβαια και η ευχέρεια στους ήδη υπηρετούντες στη θέση νοσοκόμων φυλάκων ασθενών κατηγορίες ΥΕ να κατατάσσονται στις θέσεις του κλάδου ΔΕ. λόγω εμπειρίας και ειδικών γνώσεων, μετά νομίζω από παρέλευση τουλάχιστον δέκα ετών.
Στο άρθρο 11 τακτοποιούνται και οι εκκρεμότητες των υγειονομικών κλάδων. Ικανοποιείται έτσι το αίτημα του Πανελληνίου Ιατρικού Συλλόγου της Ελληνικής Ομοσπονδίας Οδοντιάτρων και του Πανελλήνιου Φαρμακευτικού Συλλόγου να έχουν το δικαίωμα να ιδρύουν νομικά πρόσωπα με εταιρική ή μη μορφή. Καθορίζεται ότι παύει η χορήγηση άδειας λειτουργίας ή ίδρυσης φαρμακείων σε όσους έχουν συμπληρώσει το εβδομηκοστό έτος της ηλικίας τους. 
Είναι προς τιμή του φαρμακευτικού κόσμου να ζητά μόνος του να αυτοπεριορίζεται σε χρόνια υπηρεσίας και να επιδιώκει μια διάταξη που δεν υπήρχε πιο πριν, τη διάταξη του ηλικιακού περιορισμού. 
Επίσης καθορίζονται επακριβώς οι αποστάσεις μεταξύ φαρμακείων. 
Επανέρχομαι στη διάταξη που παρέχει δωρεάν νοσοκομειακή και ιατροφαρμακευτική περίθαλψη στους οικονομικούς μετανάστες που έχουν προσβληθεί από ΕΙΤΖ ή άλλα λοιμώδη νοσήματα, προστατεύοντας και αυτούς, αλλά και ελέγχοντας με αυτόν τον τρόπο την εξάπλωση των λοιμωδών νοσημάτων στη χώρα μας. 
Με δύο σημαντικούς φορείς, τον ΕΟΦ και τον ΟΚΑΝΑ, ασχολείται το άρθρο 12. Για τον ΕΟΦ που μετά το Νοέμβριο του 1997 που καταργήθηκε η εισφορά του 15% επί της χονδρικής τιμής των φαρμάκων από την οποία εισφορά άλλωστε αντλούσε τα έσοδά του, το οικονομικό του πρόβλημα διογκώθηκε. Έτσι, προτείνεται σ' αυτήν εδώ τη διάταξη να αυξηθεί το 10% που σήμερα έχει ως έσοδο από τις εισφορές τις μειωμένες, γιατί πλέον εισπράττει μόνο το 10% από τα καλλυντικά και τα φάρμακα σε 50%, για να μπορεί όχι μόνο να καλύπτει τα έξοδά του, αλλά και να μπορεί να επιτελεί τη δράση για την οποία άλλωστε είναι ταγμένος στον τομέα της έρευνας και της επιστήμης. 
Εγώ θα έλεγα ότι θα ήταν καλύτερο να δοθεί το σύνολο, το 100% των εσόδων του από τις εισφορές επί των καλλυντικών και είμαι σίγουρος ότι θα έπιανε και τόπο. Ας το έχει κατά νου η πολιτική ηγεσία του Υπουργείου για μια πιο γενναία ενίσχυση στο εγγύς μέλλον. 
Τώρα, για τον ΟΚΑΝΑ που επιλαμβάνεται ενός τόσο ευαίσθητου και άκρως σημαντικού έργου, της αντιμετώπισης του προβλήματος, του οποίου ο κορμός, τα κλαδιά και τα παρακλάδια εκτείνονται σε όλα τα μήκη και πλάτη της πατρίδας μας και που μόνο οι φορείς...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Παρακαλώ, κύριε Πρόεδρε, να μου δώσετε λίγο χρόνο. 
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω λίγο χρόνο, αλλά να επισπεύσετε. 
ΣΤΥΛΙΑΝΟΣ ΜΑΤΖΑΠΕΤΑΚΗΣ: Είναι και τέσσερα άρθρα με πολλές διατάξεις. 
ΚΩΝΣΤΑΝΤΙΝΟΣ ΚΙΛΤΙΔΗΣ: Ολόκληρο νομοσχέδιο, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι, το κάνω για την οικονομία της συζήτησης. Θα έχετε άνεση χρόνου...
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Θα έχουμε χρόνο. 
ΠΡΟΕΔΡΕΥΩΝ (Κωνσταντίνος Γείτονας): Ναι, θα έχετε χρόνο, κύριε Κοσιώνη, μην ανησυχείτε. 
ΣΤΥΛΙΑΝΟΣ ΜΑΤΖΑΠΕΤΑΚΗΣ: Λέω, λοιπόν, για τον ΟΚΑΝΑ που η δράση του επεκτείνεται σε όλα τα μήκη και πλάτη της πατρίδας μας και που μόνο οι φορείς, τα Υπουργεία έχουν σχέση με το πρόβλημα αυτό, είναι έντεκα τον αριθμό. 
Το πολυδιάστατο αυτό πρόβλημα για να αντιμετωπισθεί χρειάζεται και ειδική αντιμετώπιση στον τομέα της διάρθρωσης και της σύνθεσης των μελών του διοικητικού συμβουλίου, καθώς και στη σύσταση μιας επιτροπής διυπουργικού συντονισμού για να συντονίζει τους εκπροσώπους των έντεκα, παρακαλώ, Υπουργείων, από το Υπουργείο Άμυνας έως το Υπουργείο Ναυτιλίας και Πολιτισμού και άλλων ακόμα. 
Θα ήθελα να κάνω μια παρατήρηση στην κυρία Υπουργό και μία παράκληση παράλληλα. Στον τομέα του ΟΚΑΝΑ στην παράγραφο δ΄3 προβλέπεται η κατάργηση της θέσης του γενικού διευθυντή. Δεν νομίζω ότι θα έπρεπε να αποδυναμωθεί αυτό το όργανο για τους λόγους που είπα προηγουμένως, ότι έχει τεράστιο αντικείμενο και δράση και απαιτεί ένα συντονισμό, που όσο καλή διάρθρωση και να έχει το διοικητικό συμβούλιο, ο γενικός διευθυντής ακριβώς απαιτείται για τον καλύτερο συντονισμό. Παρακαλώ να το λάβετε υπόψη σας και θα ήταν νομίζω ευχής έργο να μην καταργηθεί αυτή η θέση. 
Θα πρέπει να τονίσουμε, όπως ειπώθηκε και στις προηγούμενες συνεδριάσεις, ότι ενδιαφέρον αποτελεί η πρόταση στο νομοσχέδιο για τη χορήγηση ουσιών υποκατάστασης της εξάρτησης, που δεν επιτρέπεται παρά μόνο από δημόσιες ειδικές μονάδες και έπειτα από χορήγηση σχετικής άδειας.
Τέλος, υπήρξε ανάγκη μέσα από τις αρκετές είναι η αλήθεια, παραγράφους του άρθρου 13, να συμπληρωθούν διατάξεις του 2889/2001 που αντιμετωπίζουν πρακτικά θέματα που φάνηκαν στην πορεία της εφαρμογής του νόμου, όπως παραδείγματος χάρη τη διαδικασία για μετατάξεις και αποσπάσεις υπαλλήλων που αναφέρονται στα άρθρα 7, 8, 9, 10, 11 και 12 οι όχι και τόσο σημαντικές πλην όμως αναγκαίες να αντιμετωπιστούν υποθέσεις όπως π.χ. θέματα που έχουν να κάνουν από διαδικασίες λήψεως αναρρωτικών αδειών έως και τη δυνατότητα ασφαλιστικών εταιρειών να ασφαλίζουν τα Πε.Σ.Υ. ή τη φύλαξη των χώρων του ΕΚΑΒ ή του πώς να εξασφαλίζεται η κινητικότητα των υπαλλήλων των κέντρων υγείας. Μπορεί να μην είναι τόσο πολύ ουσιώδη, αλλά είναι αναγκαίο νομοθετικά να ρυθμιστούν.
Πιστεύω ότι θα πρέπει να συγκατατεθεί το Σώμα, να δώσει λύση στα ουσιώδη αυτά ακόμα και στα επουσιώδη, πλην αναγκαία θέματα και να συνηγορήσει στην ψήφιση των άρθρων του δευτέρου κεφαλαίου. Για τα άλλα θέματα θα τα πούμε αργότερα.
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κυρία Υπουργέ, κύριοι συνάδελφοι, πριν μπούμε στη συζήτηση για τα συγκεκριμένα άρθρα από το 10 έως και το 13 θα ήθελα να σας αναφέρω ότι μόλις χθες ατά τη διάρκεια της συζητήσεως των επίμαχων άρθρων που ψηφίστηκαν, ήρθε στα χέρια μας και η γνωμοδότηση της οικονομικής, κοινωνικής επιτροπής. Και όχι με έκπληξη αλλά με ικανοποίηση διαπίστωσα ότι αυτά τα ποία επίμονα σας τονίσαμε ότι πρέπει να διορθώσετε, εκφράζονται κατά κατηγορηματικό τρόπο στο κείμενο αυτό της ΟΚΕ. 
Και θα μείνω μόνο σε δύο σημεία...
ΠΡΟΕΔΡΕΥΩΝ (Κωνσταντίνος Γείτονας): Όχι συζήτηση επί των ψηφισθέντων παρακαλώ. Είναι πάγια κοινοβουλευτική τακτική να μη συζητούμε επί ψηφισθέντων άρθρων. 
ΚΩΝΣΤΑΝΤΙΝΟΣ ΚΙΛΤΙΔΗΣ: Διότι τίθενται ουσιώδη δεοντολογικά πλέον ζητήματα, κύριε Πρόεδρε. Όταν σας επισημαίνει ότι δεν μπορείτε να τονίζετε υποχρεωτικά ότι θα λάβετε υπόψη τα τιμολόγια που συνάπτουν οι προμηθευτές με τις ιδιωτικές κλινικές, ότι πρέπει εδώ και τώρα να απαλειφθεί. Και στην επίμαχη εκείνη διάταξη του άρθρου 7, στην παράγραφο 2...
ΠΡΟΕΔΡΕΥΩΝ (Κωνσταντίνος Γείτονας): Φέρνετε σε δύσκολη θέση το Προεδρείο, κύριε συνάδελφε, όταν μιλάτε συγκεκριμένα για ψηφισθέντα άρθρα. Άλλο θέμα η γενική πολιτική τοποθέτηση...
ΚΩΝΣΤΑΝΤΙΝΟΣ ΚΙΛΤΙΔΗΣ: Έστω χάρη της ιστορίας πολιτική τοποθέτηση, κύριε Πρόεδρε. Νομίζω ουσιαστικά είναι το ίδιο θέμα.
ΠΡΟΕΔΡΕΥΩΝ (Κωνσταντίνος Γείτονας): Καλώς, συνεχίστε λοιπόν.
ΚΩΝΣΤΑΝΤΙΝΟΣ ΚΙΛΤΙΔΗΣ: Στο οποίο σας επεσήμανα ότι δεν μπορούν τα υλικά των βηματοδοτών, των υλικών οστεσυνθέσεως, αυτά που καταλαμβάνουν μεγάλο τμήμα, μεγάλο κομμάτι των προμηθειών, να βάζετε ανώτατη τιμή χωρίς να λαμβάνετε υπόψη σας ότι οι κατασκευάστριες εταιρείες μπορεί να είναι περισσότερες της μίας. Εάν, δηλαδή, είναι περισσότερες της μίας τίθεται ζήτημα πλέον παράνομης διαδικασίας ότι πρέπει κάποια μορφή διερευνήσεως, -όχι με τη λογική της ανωτάτης τιμής- έστω ανοικτής διαδικασίας προσφορών και αντιπροσφορών, πρέπει να ακολουθήσει το Υπουργείο. Και πιστεύω ότι υπάρχει παρανόηση όπως αναγράφεται ότι αυτό έχει να κάνει με την υγεία και την ιδιαιτερότητα των ασθενών. Το αντίθετο συμβαίνει. Έχει να κάνει με την ιδιαιτερότητα των υλικών που θα προμηθευτούν. Σας τόνισα ότι πρέπει να προσέξετε και να το θέσετε ότι αν πρόκειται περί της ζωής του ασθενούς, τότε να γνωμοδοτεί κάποιο όργανο που να το ορίσετε εσείς, για να γίνεται αυτή η προμήθεια με μια ανώτατη τιμή και μάλιστα όταν δεν υπάρχουν πέραν της μιας κατασκευάστριας εταιρείας αυτού του υλικού.
Αυτές τις παρατηρήσεις και υπενθυμίσεις ήθελα να κάνω και θα προχωρήσω στο άρθρο 10.
Στο άρθρο 10, κυρία Υφυπουργέ, πλην από το σκεπτικισμό που έχει να εκφράσει κάποιο μέλος αυτής της Αντιπροσωπίας ότι τελικά καλείται να δίνει παρατάσεις επί παρατάσεων, άλλη μία πενταετία -από το 1958 είναι αυτή η ιστορία- κάποτε πρέπει να τελειώσει αυτό το θέμα. Δεν νομίζω ότι είμαι εγώ αυτός που μπορεί να το σταματήσει, κάποτε όμως πρέπει αυτό το πράγμα να σταματήσει. Η ευαισθησία μας είναι δεδομένη και να ξέρετε ότι το άρθρο 10 η Νέα Δημοκρατία το ψηφίζει, διότι έχει να κάνει με θέματα που αφορούν ευαίσθητες προσφυγικές ομάδες και ανθρώπους που έχουν την κοινωνική μας αλληλεγγύη. 
Στο άρθρο 11 πολύ ορθώς πράττετε, εφόσον προχωράτε στη σύσταση θέσεων επιμελητών ασθενών. Σας τόνισα επανειλημμένως, όμως, σας το τονίζω και σήμερα ότι είναι άδικο να συμπεριλαμβάνετε ανθρώπους οι οποίοι είναι φύλακες ασθενών στα ψυχιατρεία και να μη συμπεριλαμβάνεται τους βοηθούς θαλάμων, οι οποίοι διορίστηκαν με περισσότερα προσόντα και με λιγότερη ίσως εμπειρία, διότι ο θεσμός των βοηθών θαλάμων εφαρμόστηκε κάπως καθυστερημένα στην πατρίδα μας. Είναι άδικο και πρέπει οπωσδήποτε να εξεταστεί. Είχατε υποσχεθεί ότι θα δείτε νομοτεχνικά εάν αυτό μπορεί να συμβεί. Περιμένω μία απάντησή σας, διότι η αδικία είναι κατάφωρη γι' αυτούς τους ανθρώπους.
Στο άρθρο 12 ο ΕΟΦ από τη σύστασή του είχε άλλο στόχο 100%. Τροποποιήθηκε σταδιακά. Δεν μπορεί, όμως, να φτάνουμε στο σημείο αυτά που απορρέουν από τις λειτουργίες ως έσοδα του ΕΟΦ να μην τα διαχειρίζεται ο ΕΟΦ. Τότε τι περιμένουμε από τον ΕΟΦ; Ποια παρεμβατική, ερευνητική, επιστημονική ή οποιαδήποτε άλλη διαδικασία μπορεί να κάνει εάν δεν έχει ίδια έσοδα, όταν μάλιστα από τις δικές του δραστηριότητες εμείς δεν του χορηγούμε αυτά που πρέπει να του χορηγήσουμε; Το 50% είναι πολύ λίγο και αδικεί τον ΕΟΦ ως οργανισμό επιστημονικό και παρεμβατικό. Πιστεύω ότι πρέπει στη συντριπτική πλειονότητα τα έσοδα που προκύπτουν από τις λειτουργίες του ΕΟΦ να διαχειρίζονται από τον ΕΟΦ. Καθορίστε το. Να το καθορίσουμε όλοι μαζί. Δεν μπορεί να είναι 50%. Δεν μπορεί να μπαίνει στη ζυγαριά ότι δίνουμε το 50% και το 50% από τις δραστηριότητες το χορηγούμε κάπου αλλού, για άλλες ανάγκες. Πείτε 70%. Να φτάσετε στο 90%; Ο εισηγητής της Συμπολίτευσης έφτασε στο σημείο να πει το 100%. Αναγνωρίζουμε ότι υπάρχουν ιδιαιτερότητες, αλλά δεν μπορεί να μην είναι η συντριπτική πλειονότητα των εσόδων.
Όσον αφορά δε στη σύσταση διαχειρίσεως του ειδικού λογαριασμού για τα ευρωπαϊκά κονδύλια, είναι αδιανόητο να συστήνεται τριμελής επιτροπή από δοτή διοίκηση κυβερνητική του ΕΟΦ και να είναι πάλι δοτή αυτή η διοίκηση από τους δοτούς. 
Όλοι έχουμε εκφωνήσει λόγους, έχουμε πει όμορφα λόγια. Δυστυχώς, όμως, όταν έρχεται η πράξη, νομίζω ότι το ξεχνάμε. Η Νέα Δημοκρατία έφερε πρόταση συγκεκριμένη για τις προμήθειες. Δεν την αποδεχτήκατε. Τουλάχιστον, πρέπει να αποδεχτείτε δεοντολογικά στοιχεία. Δεν είναι δυνατόν η δοτή διοίκηση του ΕΟΦ να ορίζει δοτή τριμελή. Είναι δεοντολογική απαίτηση να μπει ένα αιρετό μέλος από τους επιστήμονες του ΕΟΦ για να υπάρχει τουλάχιστον η επίφαση της νομιμοφάνειας στη διαδικασία διαχειρίσεως αυτών των κονδυλίων. Δεν νομίζω ότι και αυτοί που θα διορίσει η δοτή διοίκηση του ΕΟΦ δεν θα είναι επιστήμονες εκ του ΕΟΦ. Δώστε το χαρακτηριστικό κριτήριο του αιρετού για να υπάρχει η κοινωνική παρουσία και -αν το θέλετε- η ειδική παρουσία του αιρετού από τους επιστήμονες του ΕΟΦ.
Φτάνουμε, τώρα, στην επίμαχη διαδικασία, όπου επιχειρείτε να τροποποιήσετε αυτά που αφορούν στην καταπολέμηση της μάστιγας των ναρκωτικών και όλων των λοιπών εθισμών.
Κυρία Υφυπουργέ, σεβόμενος την ευαισθησία αυτού του θέματος, αν και χειρίζομαι στο κόμμα μου το θέμα της καταπολέμησης των ναρκωτικών, όταν δημιουργήθηκε το γνωστό θέμα με τη σύλληψη του κ. Λυμπέρη, δεν κράτησα χαμηλούς τόνους για να αποφύγω οποιαδήποτε εμπλοκή.
Κράτησα, διότι ήθελα να έχω γνώση του τι συμβαίνει. Ο Κοινοβουλευτικός μας Εκπρόσωπος, ο κ. Κακλαμάνης, σας ανέφερε το πόρισμα του 1994 στο οποίο υπήρχαν παρατυπίες στην ίδια κλινική. Σήμερα έχω στα χέρια μου το πόρισμα που μου εγχειρίσατε μετά από ερώτηση που σας έκανα. Προκύπτουν και πάλι μείζονα ερωτήματα. Τα καταθέτω στην Εθνική Αντιπροσωπία όχι προς εντυπωσιασμό, αλλά για να σας αποδείξω ότι είναι απαραίτητο να τροποποιήσετε τις διατάξεις για να μη συμβαίνουν αυτού του είδους οι παρεκτροπές. Στην απάντηση της Επιτροπής Εμπειρογνωμόνων, που έχει συστήσει το Υπουργείο, αναφέρεται ότι δύο ασθενείς που νοσηλευόντουσαν στην κλινική Λυμπέρη έπαιρναν μεθαδόνη, κάτι που απαγορεύεται να γίνεται από ιδιωτικό φορέα. 
Εμείς ως Νέα Δημοκρατία και εγώ προσωπικά θέλουμε να προχωρήσουμε λίγο πιο μπροστά από την κείμενη νομοθεσία για να προλάβουμε παρεκτροπές τις οποίες εκβιάζουν για να γίνονται. 
Η σωματική απεξάρτηση: Δεν είναι δυνατόν σε αυτή την κοινωνία να κλείνουμε τα μάτια, προπαντός εμείς οι παρέχοντες υπηρεσίες υγείας, στη μεγάλη σειρά ασθενών που ζητούν σωματική απεξάρτηση. Σήμερα υπάρχουν μόνο δύο έως τρία ψυχιατρικά κέντρα, τα οποία εκ του νόμου παρέχουν σωματική απεξάρτηση. Γι' αυτό μπαίνουν ψευδεπίγραφες διαγνώσεις από κρατικά ή ιδιωτικά νοσηλευτήρια. 
Κυρία Υφυπουργέ, το θέμα της καταπολεμήσεως των ναρκωτικών, εάν έχουμε την αγωνιστική διάθεση να υλοποιήσουμε τις ευαισθησίες μας, δεν πρέπει να συζητείται τόσο αποσπασματικά. Ο ημερήσιος Τύπος βρίθει από δημοσιεύματα με διαψεύσεις ή ερμηνείες του Υπουργού Δικαιοσύνης για το τι σημαίνει η καινούρια νομοθεσία. Υπάρχει μία σύγχυση αυτήν τη στιγμή σε όσους χειρίζονται το θέμα της καταπολέμησης των ναρκωτικών. Ευτυχώς τείνετε ευήκοον ους σε αυτό το θέμα. Με χαρά έχω διαπιστώσει ότι η συνισταμένη του πολιτικού κόσμου πορεύεται στο δρόμο που κατά καιρούς έχουμε χαράξει. Δεν βλέπω όμως να υλοποιείται το πρόγραμμά μας όπως έχουμε χαράξει. 
Ο ΟΚΑΝΑ πρέπει να γίνει στρατηγικό όργανο. Φοβάμαι ότι από τη διάταξη που φέρνετε σήμερα διαχέεται ότι αφήνονται κάποια κενά και έτσι ο ΟΚΑΝΑ υποβαθμίζεται. Αφήνεται γενικώς και αορίστως να εννοηθεί ότι θα διορίζονται επτά επίλεκτα μέλη της κοινωνίας. Σας παρακαλώ, αυτά τα μέλη μέχρι ενός σημείου να είναι συγκεκριμένα, δηλαδή ο πρόεδρος και ο αντιπρόεδρος. Γι' αυτούς αναγνωρίζω ότι πρέπει να υπάρχει η κυβερνητική διακριτική ευχέρεια του ορισμού τους. Νομίζω όμως ότι τα λοιπά πέντε μέλη πρέπει να προέρχονται μέσα από μία θεσμική διαδικασία. Πιστεύω ότι το συντονιστικό όργανο δίωξης ναρκωτικών με τον επικεφαλής του πρέπει να είναι παρόν. Οι προσωπικότητες που θα τοποθετηθούν για να αγωνιστούν για την καταπολέμηση των ναρκωτικών εάν θέλουμε να γίνει ο ΟΚΑΝΑ στρατηγικό όργανο, πρέπει να είναι επώνυμες, αλλά και αξιόλογες σύμφωνα με το περιεχόμενο των σπουδών τους. Τον επικεφαλής τον θεωρώ έναν εκ των ουκ άνευ. 
Πρέπει, λοιπόν, να είναι ένας εκ των επιστημών υγείας επίλεκτο επώνυμο στέλεχος της κοινωνίας. Ακόμη πρέπει να είναι ένας εκ των ανθρωπιστικών επιστημών ψυχολόγος ή κοινωνικός επιστήμων λόγω της φύσεως του αντικειμένου.
Ένας εκ των νομικών επιστημόνων και ένας από την τοπική κοινωνία. Και θα τολμούσα να πω, ο Πρόεδρος της ΚΕΔΚΕ. Δεν είναι δυνατόν να αναγορεύετε μετά από τόσες δικές μας επίμονες παραστάσεις από τον ίδιο τον Πρωθυπουργό και από το Υπουργικό Συμβούλιο, ότι είναι μείζον ζήτημα η καταπολέμηση των ναρκωτικών και να κωφεύουν να συμμετάσχουν στα όργανα για να σηματοδοτήσουν την αναγκαιότητα του αγώνος, άνθρωποι οι οποίοι είναι προβεβλημένοι στην ελληνική κοινωνία και προπάντων από τις τοπικές κοινωνίες. 
Συμφωνώ δε με τον εισηγητή της Πλειοψηφίας όσον αφορά την παράγραφο 3 του συγκεκριμένου άρθρου. Είναι αδιανόητο να καταργηθεί ο γενικός διευθυντής του ΟΚΑΝΑ. Εφόσον, σας τόνισα, υπάρχει αυτή η υπόνοια, ότι μήπως τον αποδιοργανώνουμε τον ΟΚΑΝΑ και δεν έχει πλέον εκείνη τη διοικητική ισχύ, την ελεγκτική διαδικασία, την αξιολόγηση, δεν πρέπει να καταργήσουμε το γενικό του διευθυντή. Και θα έλεγα, ο γενικός διευθυντής να έχει καθορισμένα, συγκεκριμένα προσόντα. Να έχει τους τίτλους που πρέπει να έχει ο γενικός διευθυντής για να διαδραματίσει τον ισχυρό ρόλο που πρέπει να διαδραματίσει σ' ένα στρατηγικό όργανο όπου ζητάμε χρόνια ολόκληρα σαν Νέα Δημοκρατία να αναγορευτεί ο ΟΚΑΝΑ. Και πρέπει να έχει τα στοιχεία της κατοχής του πτυχίου τουλάχιστον της ανώτατης σχολής και μεταπτυχιακούς τίτλους σπουδών, να έχει ευδόκιμη υπηρεσία δεόντως αποδεικνυόμενη σε θέση του δημοσίου ή ιδιωτικού τομέα και πάνω από όλα βεβαίως εμπειρία στο αντικείμενο με το οποίο ασχολείται ο Οργανισμός. 
Θεωρώ ότι η πρόταση αυτή δεν έχει ίχνος κομματικής ή πολιτικής αντιπαλότητας. Νομίζω ότι εμείς που έχουμε την κοινή συνισταμένη για να προσφέρουμε στην κοινωνία αυτά που πρέπει, πρέπει να τα δεχτούμε. 
'Οσον αφορά τη χορήγηση των ανταγωνιστών των υποδοχέων των ναρκωτικών ουσιών δεν μπορεί να γίνει ανεξέλεγκτα. Δεν μπορεί να συνταγογραφείται από οποιονδήποτε γιατρό οποιασδήποτε ειδικότητος. Κάποιοι κανόνες πρέπει να τεθούν. Η εμπειρία του εξωτερικού μας δηλώνει ότι πρέπει μετά από την απεξάρτηση να χορηγηθούν αυτές οι ουσίες. Και όταν δε δοθεί το δικαίωμα σε κάποιους φορείς, έστω και ελεγχόμενους αλλά όχι κρατικούς, πρέπει οπωσδήποτε να ισχύει αυτό που ισχύει στους κρατικούς φορείς. Δεν είναι δυνατόν να μην υπάρχει η υποστηρικτική εκείνη διαδικασία με ψυχολόγους, κοινωνιολόγους όλων των ανθρωπιστικών επιστημών τους ανθρώπους οι οποίοι πρέπει να κρατήσουν μέχρι το τέλος τον άνθρωπο που απεξαρτάται για να επανενταχθεί στην κοινωνία. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε συνάδελφε. Θα έχετε και δευτερολογία.
ΚΩΝΣΤΑΝΤΙΝΟΣ ΚΙΛΤΙΔΗΣ: Τελικώς, κύριε Πρόεδρε, όσον αφορά το νομοσχέδιο αυτό, ήταν μεγαλύτερο το νομοσχέδιο των τροπολογιών από αυτό που εισήχθη προς συζήτηση και στην Επιτροπή και στην Ολομέλεια!
Όσον αφορά το άρθρο 13 αποδεικνύει κατά τον περίτρανο τρόπο ότι και στον ν.2889/2001 περί συστάσεως των Πε.Σ.Υ. υπήρχε η προχειρότητα. Τριάντα ολόκληρα αρθρίδια έρχονται να διορθώσουν ένα θεμελιώδη νόμο μετά από έξι μήνες. Είναι δυνατό να συμβαίνουν αυτά τα πράγματα; Που να πρωτοσταματήσει κανείς! 
Χαίρομαι που έχετε αποδεχτεί παρατηρήσεις μας που έγιναν όταν συζητούνταν ο νόμος περί Πε.Σ.Υ. Αλλά θα σταματήσω με ιδιαίτερη προσοχή -και θέλω την προσοχή σας- σε δύο επιμέρους παραγράφους, στην παράγραφο 24 και στην παράγραφο 27. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, δεν μπορώ να σας δώσω άλλο χρόνο!
ΚΩΝΣΤΑΝΤΙΝΟΣ ΚΙΛΤΙΔΗΣ: Μια φράση για την παράγραφο 24.
θαυμάστε ισονομία παροχής υπηρεσιών υγείας από το κράτος, σύμφωνα με το Σύνταγμα. Δυνατότητα συμβάσεως ασφαλιστικών ιδιωτικών εταιρειών με τους κρατικούς φορείς των νοσοκομείων για τα απογευματινά ιατρεία. Άλλο οι συμβάσεις και η χρήση των ιδιωτικών ασφαλιστικών εταιρειών με τους ιδιώτες ή γιατρούς με την ιδιωτική πρωτοβουλία και άλλο αυτή η καταστρατήγηση της συνταγματικής επιταγής περί ισονομίας για την παροχή υπηρεσιών υγείας από το κράτος. 
Στην παράγραφο 27 λέει ότι δίνεται η δυνατότητα και στο ΕΚΑΒ, όπως και στα νοσοκομεία, να δίνεται η φύλαξη των κτιρίων σε ιδιώτες χωρίς να λαμβάνεται υπόψη ο αριθμός των οργανικών θέσεων. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ πολύ, κύριε συνάδελφε, κλείστε με μια φράση. Σας παρακαλώ!
ΚΩΝΣΤΑΝΤΙΝΟΣ ΚΙΛΤΙΔΗΣ: Πρέπει οπωσδήποτε να ληφθεί μέριμνα να συσταθούν οργανικές θέσεις και ύστερα να προκηρυχθούν οι διαγωνισμοί στα ιδιωτικά συνεργεία να δοθεί η φύλαξη. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής του Κ.Κ.Ε. κ. Παναγιώτης Κοσιώνης.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Ευχαριστώ, κύριε Πρόεδρε. Θα είμαι σύντομος και επιγραμματικός. Δεν θα αναφερθώ βέβαια στο τι λέει κάθε άρθρο για λόγους συντομίας. 
Στο άρθρο 10 δεν έχουμε αντίρρηση. Θέλουμε να επισημάνουμε αυτό που είπαμε και στην επιτροπή, ότι κάποτε πρέπει να τελειώσει το θέμα αυτό που κρατά δεκαετίες ολόκληρες. Υπάρχουν ορισμένες επιφυλάξεις δικές μας στη διατύπωση και κυρίως στην παράγραφο 2 -το λέω, επειδή έχω και προσωπική εμπειρία- τι σημαίνει μεταβίβαση του ακινήτου με ιδιωτικό έγγραφο σε τρίτο και αν αυτός το έχει επί είκοσι χρόνια, γίνεται αυτός ιδιοκτήτης και όχι εκείνος που είχε τον τίτλο ιδιοκτησίας. Εύχομαι να μην υπάρξουν προσφυγές, αλλά θα υπάρξουν. Γιατί ξέρετε πώς γίνεται με μικρά αγροτεμάχια ή κάποιες μικρές ιδιοκτησίες, όταν παραδίπλα του ήταν ο μεγαλογαιοκτήμονας, πρώην μεγαλοτσιφλικάς και με ποιον τρόπο τον εξανάγκαζε να του το δώσει για χρήση για ένα ορισμένο χρονικό διάστημα και έπειτα του το παίρνει με αυτόν το νόμο.
Στο σύνολο, λοιπόν, λέμε ναι, διατηρούμε όμως σοβαρότατες επιφυλάξεις γι' αυτήν εδώ την παράγραφο.
Δεν έχουμε καμία αντίρρηση για τις παραγράφους 7 και 8. Είναι διορθώσεις που γίνονται στα πλαίσια του Ε.Σ.Υ. που έπρεπε κάποτε να τελειώσουν, έστω κι αν γίνονται με αυτόν τον τρόπο. 
Το άρθρο 11 θεωρούμε ότι είναι σωστό. Γίνεται μία διόρθωση με τη διαφορά ότι για άλλη μια φορά είναι μερική. Τα είπαμε βέβαια σε λίγο έντονο ύφος στην Επιτροπή με την κυρία Υφυπουργό. Λέει "από δέκα χρόνια". Κι εκείνοι που είναι πιο μπροστά τι θα γίνουν; Είναι γνωστό δε ότι τα τελευταία πέντε χρόνια δεν έχουν γίνει προσλήψεις. Άρα, ένας μικρός αριθμός ανθρώπων που πρέπει να έχουν περίπου μία πενταετία, οι οποίοι θα μπορούσαν να παρακολουθήσουν κάποια μαθήματα για να έχουν μία πλήρη αντιστοιχία με αυτούς που έχουν δέκα χρόνια. Γιατί μετά από δύο, τρία χρόνια θα έλθει άλλο νομοσχέδιο που θα λέει γι' αυτούς που έκλεισαν εφταετία ή δεκαετία, να κάνει πάλι καινούρια ρύθμιση. Αυτό δημιουργεί διαφορές μέσα στους ίδιους τους εργαζομένους με αποτελέσματα δυσμενή. 
Διαφωνούμε με τις παραγράφους Η, Θ1, και Θ2, διότι γίνεται μία προσπάθεια τριτοβάθμια συνδικαλιστικά όργανα και ιδίως του υγειονομικού τομέα, τα οποία είναι νομικά πρόσωπα δημοσίου δικαίου, με έναν έμμεσο τρόπο να γίνουν ανώνυμες εταιρείες. 
Διαφωνούμε με την παράγραφο Θ2 που λέει ότι, με αποφάσεις του διοικητικού συμβουλίου του Πανελλήνιου Φαρμακευτικού Συλλόγου -δεν ξέρουμε τι λένε οι κατά τόπους Φαρμακευτικοί Σύλλογοι- που εγκρίνονται από τον Υπουργό Υγείας και Πρόνοιας, μπορούν να πραγματοποιούνται εκπαιδευτικά και μετεκπαιδευτικά σεμινάρια, διαλέξεις και έκδοση εντύπων αγωγής υγείας. Για την πραγματοποίηση των σκοπών αυτών η δαπάνη βαρύνει τον προϋπολογισμό του Πανελλήνιου Φαρμακευτικού Συλλόγου. Γιατί; Άλλο είναι να μετεκπαιδεύει φαρμακοποιούς -πράγμα λίγο απίθανο- και άλλο είναι να κάνει μαθήματα αγωγής υγείας, που σημαίνει ότι είναι για το κοινωνικό σύνολο. Γιατί να τα πληρώνει ο Πανελλήνιος Φαρμακευτικός Σύλλογος; Δεν ξέρουμε και τι άποψη έχουν οι κατά τόπους Φαρμακευτικοί Σύλλογοι. 
Για τις παραγράφους Η, Θ1 και Θ2 διαφωνούμε κατηγορηματικά.
Το άρθρο 12 έχει σχέση με τον Ε.Ο.Φ. Είπαμε πριν, το είπαν και άλλοι συνάδελφοι ότι ο Ε.Ο.Φ. ήταν κάποτε κάτι. Μιλάμε και για μικρές φαρμακευτικές εταιρείες, μιλάμε και για ένα μεγάλο έργο που είχε γίνει στην Πάτρα -θα το θυμούνται οι παλιότεροι συνάδελφοι- το οποίο δεν λειτούργησε ποτέ, έγινε από το κράτος και τώρα το παίρνει κάποιος ιδιώτης επιχειρηματίας να το αξιοποιήσει, χωρίς να ξέρουμε και πώς θα το αξιοποιήσει. Δεν είναι ο Ε.Ο.Φ. που ξέραμε, είναι κάτι άλλο, το οποίο με την έννοια της αυτοτέλειας, της αυτονομίας, της αυτοχρηματοδότησης πάει να μετατραπεί πιθανόν σε ανώνυμη εταιρεία, αλλά όχι σε νομικό πρόσωπο δημοσίου δικαίου, που θα αφήνει δυνατότητες τεράστιες σε κάποιους άλλους. 
Υπάρχει και το ερώτημα αυτό στην παράγραφο Β2 που αναφέρεται στα προγράμματα κλπ. Για ποιους θα τα κάνει; Μπορεί ο Ε.Ο.Φ. στην κατάσταση που είναι, χρηματοδοτούμενος με αυτά τα χρηματικά ποσά που λέμε τώρα και που εμείς θεωρούμε ότι είναι πολύ λίγα στην κατάσταση που είναι, να τα κάνει και για ποιούς; Θα τα κάνει για ιδιωτικές εταιρείες; Θα τα κάνει αυτός διότι έχει ένα νομικό έρεισμα και έναν κοινωνικό προορισμό να το κάνει για να ενημερώνει τον ελληνικό λαό; 
Εδώ αποδείχθηκε πριν από λίγο καιρό για εκείνα τα φάρμακα που είναι για τη χοληστερίνη ότι τα είχε εγκρίνει μεν, κυκλοφορούσαν δε, και τέλος έφταιγαν οι γιατροί γιατί δεν κοίταγαν καλά τις αντενδείξεις και επομένως δημιούργησαν αυτά τα προβλήματα με τους θανάτους. Δηλαδή, η κεφαλή του συστήματος που είναι ο ΕΟΦ, που υποτίθεται πως πρέπει να κοιτάζει τι του φέρνουν οι πολυεθνικές εταιρείες, να εξετάζει ποιες δυνατότητες βλάβης υπάρχουν, ήταν πάλι ένας Πόντιος Πιλάτος γιατί γενικά όλο το νομοσχέδιο περιέχει στοιχεία Πόντιου Πιλάτου.
Διαφωνούμε ριζικά με αυτό και η μεγάλη διαφωνία μας είναι αυτό που έχει σχέση με τα ναρκωτικά. Την ιστορία την ξέρουμε και μάλιστα κάποιοι συνάδελφοι είχαν μια ανάμειξη σ' αυτά τα θέματα κατά το παρελθόν που είχαμε την έννοια της λαϊκής συμμετοχής για κοινωνικά προβλήματα και για άλλα προβλήματα. Είχε δημιουργηθεί ο ΚΕΣΥΚΑΝΑ όπου συμμετείχε μέσα και η ΚΕΔΚΕ και συνδικαλιστικές οργανώσεις, ήταν ένα πλουραλιστικό όργανο που μπορούσε να κρίνει και να εκφέρει και μια άποψη για την αντιμετώπιση των κοινωνικών προβλημάτων. Μετά έγινε ο ΟΚΑΝΑ πολύ πιο περιορισμένο. Τώρα καταργήθηκε ο ΟΚΑΝΑ και συμφωνώ με τον κ. Κιλτίδη, ότι θα έπρεπε να είναι ένα επιτελικό όργανο, να εξετάζει πάρα πολλά πράγματα και επιμέρους κάποια χρήση φαρμάκων ή αντίδοτων. Για τη χρήση των αντίδοτων δεν είναι θέμα που παίρνουμε μια απόφαση και το φέρνουμε με μια παράγραφο και αποφασίζουμε χωρίς να έχουν γίνει έρευνες. Ξέρουμε πως χρησιμοποιείται σε άλλες χώρες της Ευρώπης για να δούμε και πως θα το χρησιμοποιήσουμε εδώ και το φέρνουμε με μια παράγραφο χωρίς να κάνουμε τίποτα. Καταργείται και γίνεται διαχειριστικό όργανο πλέον ο ΟΚΑΝΑ, παρά που κατά τη γνώμη μας δεν έχει την προσφορά που έπρεπε να είχε.
Το κυριότερο είναι αυτό που γίνεται τώρα με τους ανταγωνιστές και κάτι άλλα που, ενώ θα έπρεπε η Κυβέρνηση μετά το σκάνδαλο του καλοκαιριού της Μυκόνου, της γκλαμουριάς, εκεί δεν έπαιξαν ρόλο τα βαποράκια, μιλάμε για βαπόρι και μιλάμε για κλινική ιδιωτικού χαρακτήρα που για τις δικές μας συνθήκες εδώ της μικρής Ελλάδας ήταν υπερωκεάνιο. Φέρνει, λοιπόν, πάλι ένα τέτοιο θέμα, δίνοντας σε ιδιώτες το δικαίωμα να γράφουν και τέτοιου είδους φάρμακα και κατά πάσα πιθανότητα και άλλα φάρμακα. Και φυσικά δεν λέει τίποτα η Κυβέρνηση για όλο αυτό το χρονικό διάστημα και εδώ πρόκειται για βασικά πράγματα καταπολέμησης των ναρκωτικών. ΄Εχουμε να κάνουμε καθαρά με πρόληψη, γιατί δεν είναι θέμα αντιμετώπισης του χρήστη. Είναι καλό και δείχνει μια κοινωνική ευαισθησία, αλλά πρέπει να δούμε τι θα κάνουμε για να προφυλάξουμε τη νεολαία που είναι όχι οι ύποπτοι που μπορούν να γίνουν την επόμενη φορά, αλλά είναι αυτοί που διατρέχουν τον κίνδυνο να πέσουν στην παγίδα των ναρκωτικών. Δεν κάνουμε τίποτε. Ο ΟΚΑΝΑ σε πολλές περιπτώσεις εφάρμοσε τη μέθοδο της μεθαδόνης. Το θέμα της υποκατάστασης είναι τόσο καινούργιο, και εκσυγχρονιστικό όσο παλιά είναι η χρήση των ναρκωτικών. Τέσσερα-πέντε υποκατάστατα έχουν χρησιμοποιηθεί μέχρι τώρα από τις αρχές του 19ου αιώνα. 'Όπως, η μορφίνη, η κωδεϊνη, η ηρωίνη που είχε γίνει τεράστια καμπάνια από την εταιρεία που το παρήγαγε και κάθε φορά δημιουργείτο μια τεράστια κατηγορία ανθρώπων που είχαν υποκύψει στο υποκατάστατο, όπως ήταν η ηρωίνη. Τώρα έχουμε μεθαδονομανείς. Μας έστειλε η Βουλή μια αντιπροσωπεία και πήγαμε στο Λίβερπουλ, έχει μια σημασία το λιμάνι της Ευρώπης γιατί έχει καταντήσει ο κόμβος διακίνησης των ναρκωτικών, αφού η ανεργία εκεί είναι στις δόξες της. Τι αποδείχθηκε; Λένε οι Άγγλοι, όχι εμείς, ότι η μεθαδόνη κυκλοφορούσε παράνομα όπως και η ηρωίνη. Η υποκατάσταση δεν έφερε κανένα αποτέλεσμα. Και μας λένε τώρα για τα αντίδοτα. 
Ξέρετε πόσο κοστίζει, κύριοι συνάδελφοι, η παραμονή μιας εβδομάδας σε ιδιωτική κλινική για να περάσει τη θεραπεία της αλτρεξόνης, που είναι αντίδοτο; Δύο εκατομμύρια δραχμές. Αυτές τις πόρτες ανοίγει η Κυβέρνηση και έτσι θα είναι υποχρεωμένος να πληρώσει από την τσέπη του για κάτι που έχει υποχρέωση το κράτος να κάνει.
Η συμμετοχή των φορέων μηδενίζεται σε τέτοια όργανα, που θα έπρεπε να είναι επιτελικά, αλλά είναι διαχειριστικά.
Διαφωνούμε και μας κάνει πραγματικά κατάπληξη το πώς μετά από ένα τέτοιο φοβερό σκάνδαλο, το οποίο συντάραξε την κοινή γνώμη -είχε γίνει θέμα σε όλα τα κανάλια επί εβδομάδες ολόκληρες- έρχεται η Κυβέρνηση να διευθετήσει το θέμα με έναν τέτοιο τρόπο, ώστε να ανοίγει δρόμους, λες και παραπονέθηκε ο Λυμπέρης ότι η κλινική του πρέπει να λειτουργήσει με αυτόν τον τρόπο που λειτουργούσε. Και βέβαια, λέει το Υπουργείο ότι δεν το ήξερε, αλλά αμφιβάλλω γι' αυτό.
Στο άρθρο 13 δεν έχουμε αντίρρηση, εκτός από την παράγραφο 24, που είναι κάτι που έχουμε πει και άλλη φορά -εγώ το είχα τονίσει επανειλημμένως- όταν συζητούσαμε τι σημαίνει απογευματινό ιατρείο. Είχαμε μάλιστα αντιμετωπίσει τότε, με μία έννοια, την "κατσάδα" του Υπουργού.
Ο προηγούμενος νόμος τι έλεγε; Θα γίνονται απογευματινά ιατρεία για την αύξηση του εισοδήματος των γιατρών. Αυτό σημαίνει ότι ο βασικός μισθός του γιατρού του ΕΣΥ παραμένει στάσιμος και, επειδή θα λειτουργεί και το απόγευμα, δεν θα είναι απαραίτητο να γίνουν και προσλήψεις. Και τι θα παίρνει ο γιατρός; Είχαμε πει τότε ότι θα πληρώνεται από τον ιδιώτη. Μετά είπαμε ότι θα πληρώνουν τα ασφαλιστικά ταμεία.
Γίνεται τώρα ρύθμιση και είναι αυτό το οποίο ελέχθη και προηγούμενα, ότι γίνεται μεταξύ Πε.Σ.Υ. και ιδιωτικών εταιρειών. Ποιος θα πηγαίνει στα απογευματινά ιατρεία; Εάν πηγαίνει ένας ο οποίος δεν έχει τη δυνατότητα να ασφαλίζεται σε ασφαλιστικές εταιρείες, θα τα πληρώνει από την τσέπη του. Και ξέρετε πάρα πολύ καλά ότι μία έρευνα που έγινε δείχνει ότι το 43,6% του κόστους για την υγεία είναι καθαρά από την τσέπη του ασθενούς.
Και αυτό το πράγμα διευρύνεται και μεγαλώνει, που σημαίνει ότι τα απογευματινά ιατρεία θα λειτουργούν με ιδιωτικοοικονομικά κριτήρια, σαν ιδιωτικά ιατρεία. Αυτό έχει δύο δυσάρεστες επιπτώσεις. Η μία επίπτωση θα είναι στη συνείδηση του γιατρού, ο οποίος θα καταλαβαίνει τώρα βέβαια ότι πληρώνεται από τον ιδιώτη. Γιατί ο γιατρός που είναι μέσα στο ΕΣΥ δεν αγωνίζεται μόνο για τα δικαιώματά του, για αξιοπρεπείς όρους δουλειάς, αξιοπρεπή μισθό, αξιοπρεπή σύνταξη, αλλά δουλεύει και για εκείνον που θα έρθει να ζητήσει τη βοήθειά του. Δεν έχω δει διαμαρτυρίες μέχρι τώρα.
Η δεύτερη επίπτωση είναι στη συνείδηση του ασθενούς, ο οποίος πηγαίνει στο νοσοκομείο και ξέρει ότι τώρα δεν είναι ανάγκη να πάει με το φακελάκι: Πάει με το νόμιμο φακελάκι και έτσι νομιμοποιείται και το φακελάκι.
Γι΄ αυτούς όλους τους λόγους, κύριε Πρόεδρε, εκτός από εκείνα που είπα ότι τα αποδεχόμαστε, καταψηφίζουμε αυτό το νομοσχέδιο.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, νομίζω ότι η εκπληκτική προχειρότητα με την οποία νομοθετεί η Κυβέρνηση αναδεικνύεται πλήρως με τα άρθρα που συζητούμε σήμερα. Είχαμε ένα νομοσχέδιο για τις προμήθειες, το ακολουθούν τροπολογίες, τροποποιήσεις προηγούμενων νόμων και νέα τροπολογία την ύστατη στιγμή, τα οποία όλα μαζί συνιστούν ένα "πολυνομοσχέδιο-σκούπα" που κάνει το πρώτο μέρος και τον τίτλου του να είναι απολύτως ψευδεπίγραφος. Έτσι όμως αχρηστεύεται στην ουσία η νομοθετική διαδικασία που ακολουθεί η Βουλή.
Ως προς τα συζητούμενα άρθρα, δεν έχουμε αντίρρηση για το άρθρο 10, όπως έχουμε πει, παρ' όλο ότι αυτό που γίνεται εδώ δείχνει την απαράδεκτη λειτουργία του κράτους. Εκκρεμότητες, δηλαδή, που υπάρχουν ακόμη και από τις αρχές του αιώνα παραμένουν ακόμη εκκρεμότητες: Οι υπηρεσίες αδρανούν, δεν επιχειρούν να λύσουν τα θέματα, προσφυγικά, άτομα που έχουν ανάγκες, σεισμόπληκτους κλπ. τους αφήνουν έτσι σε μία απέραντη εκκρεμότητα στο χρόνο. Δίνουν παρατάσεις επί παρατάσεων και κινδυνεύουμε να φθάσουμε στο 2020 και να αντιμετωπίζουμε προβλήματα του 1905.
Κάποτε πρέπει να λήξει αυτή η λογική των παρατάσεων. Και υπάρχει ευθύνη εδώ του κράτους, της πολιτείας, της Κυβέρνησης να αντιμετωπίσει αυτά τα θέματα. 
Στο άρθρο 11, στο σημείο Ε, γίνεται ένα βήμα για τους αλλοδαπούς που έχουν προσβληθεί από λοιμώδη νοσήματα να τύχουν θεραπευτικής αγωγής, νοσοκομειακής και ιατροφαρμακευτικής περίθαλψης. Όμως, κυρία Υπουργέ, μόνο όσοι αλλοδαποί έχουν προσληφθεί από λοιμώδη νοσήματα έχουν αυτήν την ανάγκη; Ξέρετε ότι μπορεί να σας κατηγορήσουν και για ιδιοτέλεια με αυτή την παράγραφο; Διότι τα λοιμώδη νοσήματα -λέει- μπορεί να πλήξουν ευρύτερα την κοινωνία και αναγκάζεται το Υπουργείο να καταφύγει σε μία ρύθμιση που να δίνει τη δυνατότητα αυτής της απαραίτητης, της αναγκαίας εξυπηρέτησης και θεραπευτικής αγωγής στους αλλοδαπούς. Για τα άλλα θέματα τι γίνεται;
Αν ο αλλοδαπός ο οποίος δεν έχει ασφάλιση βρέθηκε στη χώρα αυτή και έχει ανάγκη μιας χειρουργικής επέμβασης άμεσης, έχει ανάγκη μιας περίθαλψης άλλου είδους πέρα από τα λοιμώδη, τι θα γίνει με αυτόν; Τι θα γίνει με αυτούς; Σας ρωτάω. Βλέπετε τι γίνεται παγκόσμια, βλέπετε τις εκρηκτικές καταστάσεις που αντιμετωπίζει ο πλανήτης μας, βλέπετε τις εισβολές τεράστιων πληθυσμών προς τις χώρες "παραδείσους", όπως φαντάζονται τουλάχιστον κάποιοι ότι είναι οι ευρωπαϊκές κοινωνίες. Έχουμε πρόβλημα, λοιπόν. Πρέπει να το αντιμετωπίσουμε και πρέπει να φέρετε ειδικές διατάξεις, ειδικές ρυθμίσεις και όχι μόνο για τα λοιμώδη νοσήματα και να μην βάζετε τους γιατρούς να έχουν πρόβλημα συνειδησιακό για το τι θα κάνουν με τον αλλοδαπό που προσφεύγει στο κρατικό νοσοκομείο και έχει πρόβλημα, αλλά δεν έχει καμία ασφαλιστική κάλυψη, ούτε πράσινη κάρτα καμία φορά. Καμία! 
Νομίζω ότι και αυτοί πρέπει να αντιμετωπίζονται ως άνθρωποι και όχι μόνο για τα λοιμώδη νοσήματα. Μου κάνει εντύπωση ότι προσφεύγετε σε μια διάταξη η οποία μπορεί να επηρεάσει και τους 'Έλληνες πολίτες και το ρυθμίζετε αυτό. 
Στο άρθρο 12: ο Εθνικός Οργανισμός Φαρμάκων χρειάζεται αναβάθμιση, χρειάζεται να παίξει έναν άλλο ρόλο στις νέες συνθήκες, όπου κυριαρχούν γιγάντιες πολυεθνικές εταιρείες, όπου έχουμε συμπτώματα νοσηρά τα οποία πληρώνονται με ακριβότατο τίμημα από τους ασθενείς. Δεν βλέπω να γίνεται μία τέτοια προσπάθεια, δεν βλέπω να γίνεται κάποια τέτοια συζήτηση και πολύ φοβάμαι ότι και ο ΕΟΦ σε λίγο θα χαιρετίσει το δημόσιο τομέα μέσα στην ευρύτερη λογική την οποία έχει η Κυβέρνηση "όλα στον ιδιωτικό τομέα", διότι εκεί τα πάντα λειτουργούν εύρυθμα και σωστά και αποτελεσματικά και αποδοτικά και ανταγωνιστικά και παραγωγικά. Δεν βλέπω, λοιπόν, να γίνεται μια τέτοια προσπάθεια. 
ΠΡΟΕΔΡΕΥΩΝ (Κωνσταντίνος Γείτονας): Υπενθυμίζω ότι ο ΕΟΦ, επειδή το άκουσα και από το συνάδελφο τον κ. Κοσιώνη ασκεί δημόσια εξουσία. Δεν μπορεί να φύγει από το δημόσιο τομέα.
ΠΑΝΑΓΙΩΤΗΣ ΛΑΦΑΖΑΝΗΣ: Δεν μπορεί;
ΠΡΟΕΔΡΕΥΩΝ (Κωνσταντίνος Γείτονας): Δεν μπορεί. Ασκεί δημόσια εξουσία. Πρέπει να λειτουργεί έτσι, ως νομικό πρόσωπο δημοσίου χαρακτήρα. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε -αφαιρέστε μου το χρόνο- δημόσια εξουσία ασκεί και η Στατιστική Υπηρεσία. Βλέπουμε το νομοσχέδιο το οποίο την κάνει τώρα νομικό πρόσωπο δημοσίου δικαίου. Μετά από τρία-τέσσερα χρόνια -ίσως να μιλάω και για πολύ χρόνο- θα ακούσουμε ότι η Στατιστική Υπηρεσία δεν μπορεί να λειτουργήσει σωστά ως νομικό πρόσωπο δημοσίου δικαίου και θα προχωρήσει σε άλλη κατεύθυνση. Μην βιάζεστε λοιπόν!
Διότι αν σας λέγαμε ότι θα κάνατε αυτό το κύμα των ιδιωτικοποιήσεων, εκποιήσεων, πριν πέντε χρόνια ως κυβέρνηση του ΠΑΣΟΚ, θα μας λέγατε ότι είμαστε ανόητοι ή εν πάση περιπτώσει, ότι κάνουμε μικροκομματική υπονομευτική προπαγάνδα. Βλέπουμε όμως τι γίνεται γύρω μας. Όλα στις αγορές, όλα στους ιδιώτες! Αυτή είναι η λογική της Κυβέρνησης. Αυτή είναι η λογική την οποία δυστυχώς θα την πληρώσουμε πανάκριβα.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Εν πάση περιπτώσει, για τον ΕΟΦ οι δύο παρατηρήσεις που κάνω είναι συναφείς με όσα είπαν στο συγκεκριμένο και οι προηγούμενοι συνάδελφοι. Πρώτον, να αποδίδονται στον ΕΟΦ όλα τα έσοδα τα οποία εισπράττονται για λογαριασμό του ΕΟΦ. Δεν είναι δυνατόν να εισπράττονται για λογαριασμό του ΕΟΦ και να τα αξιοποιούν άλλοι, όταν ο ΕΟΦ έχει ανάγκες και πρέπει να έχει έναν αναβαθμισμένο ρόλο.
Πρέπει, λοιπόν, να γίνει αυτό και δεύτερον, ανοίγετε ήδη ένα δρόμο με τον ειδικό λογαριασμό. Σας λέω και τη γνώμη των εργαζομένων, ότι ζητούν συμμετοχή στη διαχείριση του ειδικού αυτού λογαριασμού, πολύ περισσότερο που ακούμε για μια σειρά από δραστηριότητες, που θα αναπτύσσει ο ΕΟΦ, για να αναπτύσσει έσοδα στον ειδικό λογαριασμό και ενώ δεν ξέρει κανείς τι θα γίνει μ' αυτές τις δραστηριότητες, που πάνε, που κατευθύνονται, ποιος θα τις ρυθμίζει, που οδηγείται ο ΕΟΦ μ΄ αυτές. Αυτό είναι ένα μεγάλο άγνωστο "χι" για μας.
Στο άρθρο 12, στο σημείο γ΄, στην Ειδική Επιτροπή για τον Κατάλογο Συνταγογράφησης, είχαμε κάνει παρατηρήσεις στο προηγούμενο νομοσχέδιο, τώρα νόμο, αλλά δεν βλέπω να υπάρχει καμία συμμετοχή φορέων, φαρμακοποιών, γιατρών κλπ, ώστε να επιτελέσει αυτό το μεγάλο έργο.
Όσον αφορά τον ΟΚΑΝΑ, γίνονται συνεχώς αποσπασματικές ρυθμίσεις αντί για ένα συνολικό σχέδιο αναβάθμισης του ρόλου του, ώστε να μπορέσει να παρέμβει ουσιαστικά σ' αυτήν τη γάγγραινα, σ' αυτήν την πληγή, σ' αυτό το μεγάλο πρόβλημα των ναρκωτικών, το οποίο συνεχώς θα εξαπλώνεται. Διότι εδώ παίρνονται μέτρα, γίνονται παγκόσμιες συμμαχίες κατά της τρομοκρατίας, αλλά καμία παγκόσμια συμμαχία δεν είδα αντίστοιχη με αυτήν για την τρομοκρατία να υπάρχει και για τα ναρκωτικά. 
Τα ναρκωτικά έχουν την ανοχή του περίφημου δυτικού πολιτισμού. Τα ανακαλύπτουμε μόνο όταν θέλουμε να κάνουμε επεμβάσεις σε ξένες χώρες, εννοώ άλλου είδους επεμβάσεις και όχι για τα ναρκωτικά, Βολιβία, Λατινική Αμερική κλπ. Τώρα ανακάλυψαν ότι υπάρχουν στο Αφγανιστάν φυτείες οπίου οι τρισάθλιοι. Τόσα χρόνια ήξεραν ότι τα έσοδα των Ταλιμπάν και των Μουτζαχεντίν, που πολεμούσαν τους Σοβιετικούς, προέρχονταν από 'κει. Αλλά όσο εξυπηρετούσαν τα αμερικανικά σχέδια και την αμερικανική πολιτική, καλώς υπήρχαν. Τώρα όμως που είναι οι αντίπαλοί μας, ασφαλώς καλλιεργούν και όπιο οι άνθρωποι αυτοί. 
Το λέω αυτό γιατί χρειάζεται αναβάθμιση ο ΟΚΑΝΑ. Εδώ βλέπουμε να καθυστερούν και να έρχονται ρυθμίσεις, προκειμένου να λειτουργήσει ο ΟΚΑΝΑ και να δίνονται νέες παρατάσεις, ενώ έπρεπε να επισπευσθούν όλα αυτά για να μπορέσει να παίξει το ρόλο του. 
'Οσον αφορά το σημείο Ε', για το οποίο έγινε πολλή συζήτηση, η δυνατότητα να χορηγούνται και από ιδιωτικούς φορείς χωρίς έλεγχο, χωρίς πλαίσια, χωρίς κανένα σχεδιασμό, μας βρίσκει απολύτως αντίθετους, διότι καταλαβαίνετε ότι οι ιδιωτικοί φορείς δεν χρειάζονται να χορηγούν απλώς ανταγωνιστικές, όπως τους δίνετε τη δυνατότητα. Για να χορηγούν ανταγωνιστικές, πρέπει να κάνουν και μια σειρά άλλες συναφείς δραστηριότητες. Εσείς τα αφήνετε ακάλυπτα. 
Πάλι εδώ, αντί να αναβαθμίσετε τους δημόσιους φορείς, να παίξουν το ρόλο τους, να τους στηρίξετε, ν 'αρχίσουν να παράγουν ένα έργο, να προωθούν κάποια πράγματα, αμέσως στο νομοσχέδιο έχουμε ανταγωνιστές δημόσιους και ιδιωτικούς φορείς και μάλιστα άνευ πλαισίου και άνευ προϋποθέσεων, τις οποίες υποτίθεται ότι θα ρυθμίσει ο κύριος Υπουργός.
Στο άρθρο 13, στο 9 και 10, διαφωνούμε απολύτως με αποσπάσεις, μετατάξεις χωρίς τη γνώμη των υπηρεσιακών συμβουλίων. Και αν δεν υπάρχουν υπηρεσιακά συμβούλια, πρέπει να υπάρξουν αντιπροσωπευτικοί άλλοι θεσμοί οι οποίοι να μπορούν να γνωμοδοτήσουν, δηλαδή να μη γίνονται ερήμην κάθε συμμετοχικού θεσμού.
Στο σημείο 24, γι' αυτό το οποίο γίνεται, στο άρθρο 13, ο χαρακτηρισμός που μπορώ να δώσω είναι ελάχιστος. Δεν μπορώ να καταλάβω τι κάνετε, κύριε Υπουργέ. Φτιάχνετε ιδιωτικά ιατρεία απογευματινά μέσα στα νοσοκομεία και έρχεστε να κάνετε συμβάσεις των ιδιωτικών ιατρείων με ιδιωτικές ασφαλιστικές εταιρείες, για να έχουν ειδικό προνόμιο πρόσβασης σ' αυτά τα ιδιωτικά ιατρεία οι ασφαλισμένοι των ιδιωτικών ασφαλιστικών εταιρειών;
Δεν σκεφτόσαστε ότι υπάρχουν και ασφαλισμένοι στα δημόσια ασφαλιστικά ταμεία; Αυτοί τι θα κάνουν; Θα πληρώνουν από την τσέπη τους; Γιατί δε λέτε ότι θα γίνονται συμβάσεις αντίστοιχες και με τους δημόσιους ασφαλιστικούς οργανισμούς, ώστε να μπορούν και αυτοί οι άνθρωποι που δεν είναι σε ιδιωτική ασφαλιστική εταιρεία να έχουν πρόσβαση στα απογευματινά ιατρεία. Νέα ιδιωτικοποίηση κάνετε μέσα στην ιδιωτικοποίηση. Προνόμια επί προνομίων στους ιδιώτες. Δεν το αντιλαμβάνομαι αυτό. Και το φέρνετε σε μία παραγραφούλα ανώδυνη, ας πούμε, διαχειριστικού τύπου να το ψηφίσουμε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι πρέπει να αποσύρετε αυτή τη διάταξη. Λέτε ακόμα ότι θα πληρώνουν αυξημένο τιμολόγιο. Τι πάει να πει αυξημένο τιμολόγιο; Ποιος θα καθορίζει το τιμολόγιο, κυρία Υφυπουργέ στα απογευματινά ιατρεία; Θα το καθορίζει το ΠεΣΥ ή θα το καθορίζουν οι ίδιοι οι γιατροί στην ουσία; Επί της ουσίας μιλάω. Θα κάνετε, λέει, αυξημένο τιμολόγιο. Ποιος θα το κάνει το αυξημένο τιμολόγιο; Πόσο αυξημένο δηλαδή; Μία δραχμή, πέντε δραχμές, ένα χιλιάρικο; Πάμε σε αγοραία πλέον κατάσταση στα νοσοκομεία. Συμβάσεις επί συμβάσεων, κερδοφορίες, ειδικά προνόμια σε ότι είναι το ιδιωτικό και πλήρης υποβάθμιση σε κάθε τι που είναι δημόσιο και κοινωνικό. 
Ευχαριστώ πολύ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γιαννόπουλος. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριοι συνάδελφοι, είναι γεγονός ότι σήμερα ο κύριος Υπουργός είναι δικαιολογημένος γιατί απουσιάζει. Δυο μέρες που συζητάμε το νομοσχέδιο, δεν το παρακολούθησε, άρα δεν θα είχε κάποια σχέση με το νομοσχέδιο και άρα τον δικαιολογούμε και εμείς που δεν παρίσταται σήμερα. 
Και βεβαίως εσείς, κυρία Υφυπουργέ, είπατε ότι έχετε αρμοδιότητες συγκεκριμένες. Έχετε εκ του Συντάγματος και εκ του Υπουργικού Συμβουλίου. Θα θέλαμε, λοιπόν, εφόσον έχετε τις αρμοδιότητες αυτές για τις οποίες κάνατε αναφορά χθες στον κ. Κακλαμάνη, να δούμε από αυτά που σας είπαμε και θα σας πούμε όλοι, τι θα μπορέσετε να τροποποιήσετε από τη συγκεκριμένη ντιρεκτίβα που έχετε πάρει από τον Υπουργό Υγείας, δηλαδή του να μην υποχωρήσετε σε τίποτα και για κανέναν. 
Στο άρθρο 10 συμφωνώ με τους εισηγητές στα πρώτα εδάφια για την τακτοποίηση όλων αυτών των αναξιοπαθούντων που θα έπρεπε να είχε γίνει εδώ και καιρό και κατά καλύτερο τρόπο. Αν όμως είμαι υποχρεωμένος να κάνω μια μικρή αναφορά στο θέμα των εκκρεμοτήτων που υπάρχουν σε πάρα πολλούς συναδέλφους ακόμα με τα δικαστήρια και τις δικαστικές αποφάσεις, αν είναι διευθυντές ή δεν είναι διευθυντές, λόγω των ενστάσεων, αυτό το θέμα έχει τραυματίσει την ιατρική κοινότητα και πρέπει όσες υποθέσεις είναι σε εκκρεμότητα να εκδικαστούν άμεσα για να τελειώσει το θέμα αυτό. Παράλληλα δε αυτή η κατ' εξαίρεση πλήρωση των θέσεων σε επίπεδο επιμελητών ή διευθυντών, θα πρέπει τουλάχιστον να υπάρξουν δύο με τρεις προκηρύξεις και αν είναι άγονες τότε με μίνι προσόντα κάποιοι να καταλάβουν τις θέσεις. 
Αλλά θα σας έλεγα όμως το εξής. Γιατί δεν υπάρχει προθυμία εκ μέρους των συναδέλφων που διαθέτουν καλά βιογραφικά σημειώματα και έχουν επιστημονική επάρκεια να πάνε σε αυτά τα επαρχιακά νοσοκομεία; Απλούστατα διότι υπάρχει τραγική διαφορά των υπηρεσιών υγείας μεταξύ περιφέρειας και κέντρου. Ακόμα δε και στο κέντρο, εδώ στην Αθήνα, υπάρχει διαβάθμιση των νοσοκομείων σε ποιοτικούς δείκτες. Να, λοιπόν, γιατί δε λειτουργεί το σύστημα, να λοιπόν, γιατί οι ΠεΣΥάρχες δεν πρόκειται να σας κάνουν απολύτως τίποτα. 
Και έρχεσθε βέβαια να λύσετε οικονομικά προβλήματα των ΠεΣΥαρχών αναπληρωτών διοικητών και δεν αναλογίζεσθε με την εγκύκλιο που βγάλατε εσείς ότι κόβονται οι εφημερίες στα νοσοκομεία. Σε όλα τα νοσοκομεία κάνετε περιστολή εφημεριών. Και πείτε μου εσείς πώς θα λειτουργήσουν μονοδύναμα νοσοκομεία που έχουν ένα ή δύο άτομα ειδικότητας για να κάνουν τις εφημερίες; Εκεί, λοιπόν, δεν υπάρχει ευαισθησία; Ευαισθησία έχετε σε κάποιους, στα δικά σας τα παιδιά; Και όχι μόνο αυτό αλλά και με την τροπολογία που καταθέτετε τους δίνετε τη δυνατότητα αν είναι καθηγητές στο πανεπιστήμιον να είναι μερικής απασχόλησης και να έχουν τη δυνατότητα να είναι και στο πανεπιστήμιο να είναι και ΠεΣΥάρχες. Και αν εκλεγούν στο πανεπιστήμιο να μπορούν να καταλάβουν θέση. 
Αυτές είναι φωτογραφίες. Είναι για τον κ. Λιαρόπουλο και για τη συντεχνία. Σκεφτείτε σοβαρά. Εδώ νομοθετείτε, δεν πάμε να φτιάξουμε την παρεούλα μας. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Αγαπητοί συνάδελφοι, θα τα ακούσετε αυτά. Δεν μπορούν κάποιοι να τραυματίζουν ηθικά στοιχεία και ηθικά δεδομένα. Ο κ. Λιαρόπουλος αν ήθελε ας έμενε στο πανεπιστήμιο. Όχι να ρυθμίζετε με τροπολογία αυτή την κατάσταση. Είναι ντροπή. Θα πρέπει να το καταλάβουμε αυτό. Και δε μιλάω για το ότι εμείς, επειδή είμαστε καθηγητές στο πανεπιστήμιο, έχουμε μπει στη διάταξη του νόμου του Αρσένη του 1997, λόγω της αναστολής καθηκόντων. Απλούστατα είναι ντροπή και πρέπει να το καταλάβει και ο κ. Λιαρόπουλος και ο κύριος Υπουργός και εσείς.
Πάμε στο θέμα των αλλοδαπών. Ήταν ντροπή όταν ο Υπουργός είπε ότι υπάρχουν κυκλώματα για αλλοδαπούς. Οι αλλοδαποί που μπήκαν στην Ελλάδα, αυτοί οι φουκαράδες, αυτοί οι πεινασμένοι άνθρωποι, αυτοί κουβαλάνε επιδημιολογικά ένα τόσο μεγάλο φορτίο και ξέρετε πολύ καλά ότι το 60% είναι οροθετικοί. Και δεν είναι μόνο αυτό, αλλά έρχονται σε επαφή και με τον ελληνικό πληθυσμό. Και δε θωρακίζετε τον ελληνικό πληθυσμό, αλλά προπηλακίζετε τους οικονομικούς μετανάστες.
Μιλάτε για λοιμώδη νοσήματα. Λοιμώδες νόσημα κατά την Π.Ο.Υ. θεωρείται μόνο η φυματίωση. Για το AIDS τι έχετε να μας πείτε; Για τα άλλα επιδημιολογικά μοντέλα τα οποία αυτή τη στιγμή είναι σε έξαρση και στον ελλαδικό χώρο τι έχετε να πείτε; Αυτοί οι άνθρωποι θα είναι σε κοινωνικό αποκλεισμό;
Μάλιστα έφθασε σε ασχημία ο κ.Παπαδόπουλος και είπε εμείς οι γιατροί να καταδίδουμε, να είμαστε δηλαδή οι χαφιέδες, αυτούς τους αλλοδαπούς που έρχονται να νοσηλευτούν ή για διάγνωση στα εξωτερικά ιατρεία. Και μιλάτε για σεβασμό της δημόσιας υγείας; 
Προχωράμε στον ΟΚΑΝΑ. Τι είναι ο ΟΚΑΝΑ κυρία Σπυράκη; Κάνατε μια καινούρια ΔΕΚΟ. Αντί να έχει στρατηγική σημασία ο ΟΚΑΝΑ και να βάζει πολιτικές στο χώρο των ναρκωτικών, απλούστατα έχει δημιουργηθεί μια καινούρια ΔΕΚΟ. Τώρα τι κάνετε με τα υποκατάστατα; 
Και θα σας πω και κάτι άλλο. Όταν ξέρατε εσείς και η ηγεσία του Υπουργείου τι συμβαίνει με κάποιες ιδιωτικές κλινικές, έπρεπε να έχουμε το δράμα του καλοκαιριού, να γίνει η εμπλοκή αυτή, να έχουμε μια καθημερινή δημοσιογραφική καμπάνια για το θέμα αυτό και να έχουμε και θύματα οικογενειών; Όσοι είχαν οικονομική ευχέρεια δεν πήγαιναν βέβαια στα Εξάρχεια, δεν πήγαιναν σ' αυτές τις μονάδες. Κατέφευγαν στο εξωτερικό πληρώνοντας μια περιουσία. 
Να λοιπόν, που έπρεπε να δώσετε μια δυνατότητα και σε ιδιωτικά κέντρα, αλλά ιδιωτικά κέντρα με έλεγχο και όχι με λαθρεμπόριο. Εδώ είχατε υποθάλψει κάποιες καταστάσεις και ευθύνεσθε και ευθύνεται και ο ΟΚΑΝΑ. Πώς βρέθηκε η μεθαδόνη δεξιά και αριστερά; Άλλο αν πούμε ότι και στα ιδιωτικά κέντρα θα μπορούσε κάτι να γίνει για να μην έχουμε όλες αυτές τις ασχημίες που τις έζησε η ελληνική κοινωνία.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, οι άλλοι συνάδελφοι που μίλησαν ξεπέρασαν το χρόνο τους. Στο πνεύμα της ισοτιμίας θα παρακαλούσα και εγώ να έχω ένα λεπτό. Αλλιώς θα το πω στη δευτερολογία μου.
ΠΡΟΕΔΡΟΣ (Απόστολος Κακλαμάνης): Ολοκληρώστε παρακαλώ.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Προχωρώ στον ΕΟΦ. Τι μας λέτε τώρα για τον ΕΟΦ; Απλούστατα θέλετε μέσα από μία κλειστή κατάσταση την οποία ελέγχετε απόλυτα μέσα από ένα διοικητικό συμβούλιο, όλους τους φακέλους που έχουν -και το ξέρετε πολύ καλά, γιατί είχατε χρηματίσει στον ΕΟΦ- όλη την οικονομική ύλη από τις μεγάλες φαρμακοβιομηχανίες να τη διαθέτετε εσείς εκεί που θέλετε. Κατ' αυτόν τον τρόπο θα δημιουργήσετε ένα ειδικό λογαριασμό για να τον κατευθύνετε πάλι και εσείς στην παρεούλα. Δηλαδή ο ΕΟΦ αυτήν τη στιγμή με τη λογική την οποία έχετε, αντί να είναι ένα επιτελικό γραφείο, μετατρέπεται και αυτό με μαθηματική ακρίβεια σε μια καινούρια ΔΕΚΟ την οποία θα ελέγχετε, θα είναι δηλαδή υπό τον άμεσο έλεγχο του Υπουργού.
Βέβαια δεν συζητάμε για τα ιατρεία μέσα στα νοσοκομεία, αναλογιστείτε όμως ότι αυτήν τη στιγμή υπάρχουν είκοσι πέντε χιλιάδες ελευθεροεπαγγελματίες γιατροί.
Και όσον αφορά αυτές τις δύο ταχύτητες μέσα στο νοσοκομείο, να πληρώνει το δημόσιο στον ελευθεροεπαγγελματία δύο χιλιάδες εκατό (2.100) την επίσκεψη και ο έχων την ασφαλιστική ιδιωτική κάλυψη να έχει τη δυνατότητα μέσα στο νοσοκομείο να βρίσκει αυτό που θέλει και ο άλλος ο οποίος δεν έχει ιδιωτική ασφάλεια να πληρώνει από την τσέπη του τις είκοσι πέντε χιλιάδες (25.000) δραχμές, καταλαβαίνετε πως θα δυναμιτίσετε όλο το σύστημα. Κάποιες άλλες λεπτομέρειες θα τις επισημάνω στη δευτερολογία μου. Ευχαριστώ πολύ, κύριε Προέδρε, για την ανοχή σας.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθεί ο Γενικός Γραμματέας του Συμβουλίου της Ευρώπης ο κ. Σβίλερ, ο οποίος βρίσκεται σε επίσκεψη στη χώρα μας με την ευκαιρία μιας διασκέψεως για τους μετανάστες και με τον οποίο είχα την ευκαιρία να συζητήσω πριν από λίγο θέματα που ενδιαφέρουν ιδιαίτερα τη χώρα μας, όπως αυτό και τις εκκρεμούσες αποφάσεις του Ευρωπαϊκού Δικαστηρίου Ανθρωπίνων Δικαιωμάτων για την επί της υποθέσεως Λοϊζίδου και της διακρατικής προσφυγής της Κυπριακής Δημοκρατίας για τις παραβιάσεις των ανθρωπίνων δικαιωμάτων από τις κατοχικές τουρκικές δυνάμεις στην Κύπρο.
(Χειροκροτήματα)
Ο κ. Κυριάκος Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε το δεύτερο κεφάλαιο του νομοσχεδίου που περιλαμβάνει μια σειρά θεμάτων τα οποία αποτελούν σαν αντικείμενο, αρμοδιότητα του Υπουργείου Υγείας και Πρόνοιας. Θα μου επιτρέψετε εκ προοιμίου κύριε Πρόεδρε να θίξω τρία θέματα συνδεόμενα απευθείας με το νομοσχέδιο. 
Το πρώτο είναι εκκρεμότητες πολλών ετών που αφορούν 'Ελληνες πολίτες, διαιωνίζονται και προκαλείται η πικρία, η απογοήτευση στον πολίτη, στις σχέσεις του με το κράτος ότι είναι απροστάτευτος. Έτσι ψηφίζω αυτές τις διατάξεις που λύνουν αυτές τις επί σειρά ετών δεκαετίες εκκρεμότητες.
Η προστασία της ανθρώπινης υπόστασης αποτελεί θεμελιώδη υποχρέωση και μέριμνα του κράτους. Ο άνθρωπος είναι το κέντρο της δημοκρατίας και η συνολική προσπάθεια μιας δημοκρατικής χώρας πρέπει ακριβώς να επικεντρώνεται στα δικαιώματα στον πόνο στην ανάγκη του πολίτη.
Το δεύτερο σημείο. Η συνάφεια του πρώτου και του δεύτερου κεφαλαίου πράγματι υπό το αυστηρό πνεύμα του Συντάγματος, κύριε Πρόεδρε, δεν εξασφαλίζεται. Έχει διάσπαρτα θέματα, ποικίλα θέματα που έρχονται σε αντίθεση με το πρώτο κατά κάποιο τρόπο κεφάλαιο. Καλό θα είναι κύριε Πρόεδρε να καταλήξουμε κάποτε στην τήρηση του πνεύματος και του γράμματος του Συντάγματος και για τις τροπολογίες και για το περιεχόμενο των νομοσχεδίων, να υπάρχουν οι προβλεπόμενες συνάφειες.
Ένα τρίτο θέμα είναι το εξής: Μονίμως συζητούμε δημόσιο ή ιδιωτικό, ιδιωτικό ή δημόσιο ωσάν όταν αυτά υλοποιούνται μέσα σε ένα συγκεκριμένο θεσμικό πλαίσιο να μειονεκτούν το ένα έναντι του άλλου κλπ. Εκείνο που ενδιαφέρει είναι οι προσφερόμενες υπηρεσίες και η νομιμότητα. Αν είναι ιδιωτικός ο τομέας που παρέχει την προμήθεια ή την υπηρεσία, όταν αυτός συντελείται μέσα στο πνεύμα και το γράμμα του νόμου, τότε καλώς έχει. Σημαίνει ότι ακυρώνεται ο σκοπός για τον οποίο θεσμοθετήθηκε. 
Στο άρθρο 12 θα αναφέρω μόνο δύο σημεία για να τελειώσω γρήγορα. Εκτός από τα εθνικά μας θέματα -συνηθίζω να το λέω μονίμως- δύο καίρια προβλήματα, δύο καίρια εθνικά θέματα αναδύονται εντόνως συν τη παρόδω του χρόνου, των ετών και προβάλλονται μέσα στη συνείδηση του πολίτη, της πατρίδας με ανατριχιαστικές διαστάσεις. Το ένα είναι το δημογραφικό μας πρόβλημα και το δεύτερο είναι τα ναρκωτικά. Κύριε Πρόεδρε πρέπει να γίνει μια πάνδημη συνολική του Κοινοβουλίου προσπάθεια, ενημέρωσης, στοχασμού και προβληματισμού για την αντιμετώπιση αυτών των δύο προβλημάτων.
Μετά από είκοσι χρόνια, μετά από μία γενιά η πατρίδα θα πληρώσει ακριβό τίμημα γιατί παραμελεί ή τουλάχιστον δεν αντικρίζει αυτούς τους δύο τομείς με την επιβαλλόμενη από τις εποχές και την εντεινόμενη καθημερινά όψη και εικόνα που προσλαμβάνουν αυτά τα δύο προβλήματα.
Νομίζω, ότι η λύση που δίνεται στο άρθρο 12 για τον ΟΚΑΝΑ ανταποκρίνεται σε αυτήν την εκφραζομένη από μένα και από πολλούς συναδέλφους αγωνία. 
Για τον ΕΟΦ θα συμφωνήσω και εγώ αφού είναι έσοδα, κύριε Πρόεδρε, τα οποία προκύπτουν από τη συνολική του δραστηριότητα. Γιατί να παίρνει το 10% ή το 50% που γίνεται σήμερα και να μην παίρνει το σύνολο των εσόδων, όταν αυτός ο ΕΟΦ αποτελεί μια δημόσια υπηρεσία, αναπτύσσει τη δραστηριότητά του μέσα στις προβλέψεις του νόμου, γιατί δηλαδή να μην έχει την ικανότητα να διαχειριστεί μέσα στο πλαίσιο του νόμου το σύνολο των εσόδων. Προσθέτω και εγώ την παράκλησή μου τουλάχιστον να συνταχθώ με τη Νέα Δημοκρατία, εάν δεν μπορούμε να προβλέψουμε, κυρία Υπουργέ, το σύνολο των εσόδων, το 10% να γίνει 70% και όχι 50%.
Θα μου επιτρέψετε, κύριε Πρόεδρε, να επανέλθω στο άρθρο 10 και να πω ότι η λιτότητα, κυρία Υπουργέ, πρέπει να είναι παραδειγματική στις λειτουργίες και στις αποφάσεις του κράτους και κυρίως να πλήττει εκείνους που έχουν ένα υψηλό επίπεδο οικονομικής ζωής. Θα μου επιτρέψετε να σας ρωτήσω τι μισθούς έχετε προβλέψει γι΄ αυτά τα δεκαεπτά υπουργεία που κάνατε και θα εκφράσω την ανησυχία μου ότι δεν θα καλυφθεί ο σκοπός για τον οποίο τα κάνατε. Βλέπω μία γραφειοκρατική εξόντωση άνευ προηγουμένου και να επιτρέψτε μου να πω και επιλογές που δεν είναι οι καλύτερες. Το επισημαίνω γιατί θα το ξανακουβεντιάσουμε του χρόνου αυτό το θέμα εδώ μέσα. Προσέξτε είναι πολύ σημαντικό ποιος θα είναι ο διοικητής και ποιος θα είναι ο πρόεδρος και ποιος θα είναι ο διευθυντής. Επιτέλους, κύριε Πρόεδρε, ας κραυγάσουμε όλοι μαζί εδώ στο ναό τον ιερό, στο στέγαστρο της δημοκρατίας, επιτέλους αξιοκρατία. Επιτέλους να σταματήσει η νομενκλατούρα, να κυριαρχεί σε όλα τα κόμματα και να πάμε με τους κανόνες της δημοκρατίας περί ισονομίας, περί ισότητας, περί ισοπολιτείας και να κάνουμε τις επιλογές.
Εάν κύριε Πρόεδρε, δεν γίνουν οι επιλογές έτσι που ο κατάλληλος άνθρωπος να πηγαίνει στην αντίστοιχη θέση, καμία θεσμοθέτηση, καμία πρόβλεψη δεν πρόκειται να καλύψει τον επιδιωκόμενο σκοπό, την ποιότητα και την ποσότητα των προσφερομένων υπηρεσιών αυτού του κράτους. Ευχαριστώ. 
ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε. Θα προσπαθήσω να απαντήσω στα θέματα τα οποία ετέθησαν, αλλά πριν ξεκινήσω στα επιμέρους σημεία θα ήθελα να κάνω δύο γενικές επισημάνσεις. Όπως είχα πει, και στην ομιλία μου, όταν συζητούσαμε επί της αρχής το νομοσχέδιο είχα πει ότι βρισκόμαστε σε μία εποχή η οποία παρουσιάζει μία ταχύτητα αλλαγών. Αυτό τι σημαίνει; Σημαίνει ότι πρέπει τα ήδη τρέχοντα να αρχίσουν να προσαρμόζονται στη νέα εποχή. Και ένα πολύ μεγάλο μέρος των αλλαγών που προτείνονται σήμερα με τα άρθρα τα οποία συζητάμε έχουν αυτό το σκεπτικό. Θα πρέπει, όμως, συγχρόνως να αναλογιστούμε ότι οι προσαρμογές αυτές δεν γίνονται απότομα, διότι θεωρητικά και σε επίπεδο νομοθεσίας μπορούμε πραγματικά να προβλέψουμε το τέλειο. Θα πρέπει, όμως, να βάλουμε ένα ερωτηματικό. Το τέλειο αυτήν τη στιγμή μπορεί να εφαρμοστεί; Είναι η κοινωνία έτοιμη, είναι οι οργανισμοί έτοιμοι για να δεχθούν αυτό το τέλειο, διότι πραγματικά πολλές από τις επισημάνσεις που έγιναν είναι πάρα πολύ καλές και θεωρητικά θα μπορούσαμε να τις αποδεχθούμε με μεγάλη άνεση, αλλά έχουμε την ευθύνη της εφαρμογής και αυτό είναι περιοριστικό. Δηλαδή πρέπει να δούμε μέχρι πού μπορούμε να φθάσουμε την κάθε στιγμή και μέσα σε αυτούς τους περιορισμούς εντάσσονται και τα οικονομικά θέματα. Όταν θέλουμε να κάνουμε αλλαγές, και τα οικονομικά του κράτους αυτές τις αλλαγές δεν μπορούν να τις στηρίξουν, έχουμε τις δυνατότητες κάπου να φθάσουμε και αργότερα έχοντας μία στρατηγική μπορούμε να τις επεκτείνουμε. 
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Με αυτά τα δύο στοιχεία που είπα θα απαντήσω στα ερωτήματα τα οποία ετέθησαν.
Κατ' αρχάς για το άρθρο 10 νομίζω ότι συμφωνούμε με ορισμένες βέβαια επιφυλάξεις και του Κ.Κ.Ε. αλλά και του κ. Λαφαζάνη, εφόσον ορισμένες παραγράφους δεν τις δέχονται. Εμείς όμως πιστεύουμε ότι μ' αυτές τις ρυθμίσεις κλείνουμε ορισμένα θέματα. Αργότερα θα κλειστούν και άλλα. Αλλά οφείλουμε να το κάνουμε διότι υπάρχουν άτομα τα οποία έχουν ταλαιπωρηθεί πάρα πολύ και πρέπει κάποια στιγμή να δώσουμε κάποιες λύσεις.
Ως προς το άρθρο 11 εγώ αντιλαμβάνομαι και συμφωνώ με τον κ. Κιλτίδη ο οποίος έθεσε το θέμα, ότι οι βοηθοί θαλάμων πρέπει να ικανοποιηθούν. Πράγματι έτσι είναι τα πράγματα και είχαμε αποδεχθεί αυτήν την προσθήκη. Στη συνέχεια όμως, στη συνεργασία που είχαμε με το Υπουργείο Οικονομικών, είδαμε ότι στηρίζοντας κάτι τέτοιο αυτήν τη στιγμή, επεκτεινόμαστε και σε άλλους οργανισμούς. Διότι δεν μπορούμε να το περιορίσουμε μόνο στα ψυχιατρεία, αφού υπάρχουν και άλλα νοσοκομεία που έχουν βοηθούς θαλάμων. Είναι πολύ μεγάλος ο αριθμός, τα οικονομικά δεν επιτρέπουν αυτήν τη στιγμή τις πιστώσεις, είναι όμως κάτι το οποίο θα το μελετήσουμε και θα το έχουμε υπόψη μας για επόμενα νομοσχέδια. Αυτήν τη στιγμή δυστυχώς δεν μπορούμε να το συμπεριλάβουμε. 
Το θέμα των αλλοδαπών, είναι μια παράγραφος, η οποία ήταν πρόταση της Νέας Δημοκρατίας και η οποία συμπεριελήφθη εδώ. Πράγματι έχει το σκεπτικό αφ' ενός μεν να έχουμε τους αλλοδαπούς σε μια αξιοπρεπή κατάσταση και να τους προσφέρουμε ότι πρέπει αφ' ετέρου δε να έχουμε τη δημόσια υγεία κάπως εξασφαλισμένη. Είναι αλήθεια αυτό που είπε ο κ. Λαφαζάνης ότι υπάρχουν και άλλα άτομα ανάμεσα στους αλλοδαπούς που έχουν ανάγκη. Αλλά και πάλι θα πρέπει να δούμε αυτό το θέμα μέσα σε ορισμένα πλαίσια οικονομικών δυνατοτήτων.
Απλά θα ήθελα να σας πω, ότι όταν θεραπεύουμε έναν με AIDS η μια ένεση στοιχίζει πάρα πολύ ακριβά. Χρειάζονται δε πάρα πολλές θεραπείες. Και γι' αυτό χαίρομαι που υπάρχει μια ασφαλιστική δικλείδα η οποία μιλάει για μια αποτελεσματική θεραπευτική αγωγή. Και αυτό δεν σημαίνει θεραπεία εσαεί. Διότι αντιλαμβάνεστε ότι τότε οι ανά την υφήλιο πάσχοντες από AIDS θα ερχόντουσαν στη χώρα μας με αυτόν τον τρόπο και θα είχαν απαιτήσεις και στην αγορά εργασίας. Δηλαδή είναι πολύ ωραία πολλές φορές τα λόγια που λέμε και θέλουμε να τα υιοθετήσουμε, αλλά θα πρέπει να δούμε και τους περιορισμούς και τις επιβαρύνσεις που πολλά απ' αυτά τα μέτρα φέρνουν στον Έλληνα φορολογούμενο.
Έρχομαι τώρα στο θέμα του ΕΟΦ. Τις τροποποιήσεις που προτείνονται στον ΕΟΦ θα πρέπει να τις δούμε σε σχέση με την πραγματικότητα. Το θέμα δε του 10/90 που υφίσταται είναι από παλιά. Διότι ο ΕΟΦ με το ΕΟΦόσημο είχε πάρα πολλά έσοδα και πολύ σωστά αυτά επειδή ανήρχοντο σε υψηλά ποσά θα έπρεπε το Γενικό Λογιστήριο και το Υπουργείο Υγείας να αποφασίζουν το ποσό που θα δοθεί.
Σήμερα τα έσοδα του ΕΟΦ δεν είναι τεράστια. Δηλαδή εμπίπτουν μέσα στον προϋπολογισμό της κρατικής επιχορήγησης για τον ΕΟΦ που δίνει το κράτος. Είναι μια μέση λύση με το 50%, ούτως ώστε να έχουμε σ' ένα α΄ στάδιο αντιμετωπίσει κάποια γραφειοκρατία. Και εφόσον δούμε ότι αυτό βολεύει θα προχωρήσουμε και σε πιο μεγάλο ποσοστό. Αλλά πάλι θα πρέπει να κρίνουμε με τα σημερινά δεδομένα και με τις εφαρμογές τους.
Όσον αφορά το θέμα του αιρετού εκπροσώπου δεν νομίζω, κύριε Κιλτίδη, ότι ο αιρετός σίγουρα θα σας εξασφαλίσει κάποια διαφάνεια. Και επίσης πως με τον αιρετό, θα εξασφαλίσετε και τα προσόντα που θα πρέπει να έχει κάποιος ο οποίος θα πρέπει να είναι στη διοίκηση του ειδικού λογαριασμού έρευνας.
Θα ήθελα να σας υπενθυμίσω ότι το Δ.Σ. του ΕΟΦ δεν απαρτίζεται μόνο από μέλη που βάζει ο Υπουργός Υγείας. Υπάρχει εκπρόσωπος του Ελεγκτικού Συνεδρίου, υπάρχει εκπρόσωπος του Νομικού Συμβουλίου του Κράτους, υπάρχει εκπρόσωπος του Φαρμακευτικού Συλλόγου. Δηλαδή μη θεωρούμε ότι ο αιρετός σίγουρα εξασφαλίζει μία διαφάνεια. Και κάνω πάλι μία έκκληση. Μην προσπαθούμε μέσα από τις νομοθεσίες να εξασφαλίσουμε όλα αυτά τα πράγματα, υποπτευόμενοι όλους. Ας αναπτύξουμε τέτοιους ελεγκτικούς μηχανισμούς, για να μπορέσουμε να πατάξουμε την οποιαδήποτε διαφθορά υπάρχει. 
Στο θέμα του ΟΚΑΝΑ θα ήθελα και εδώ να τονίσω το εξής. Ότι χρειάζεται μια συνολική πολιτική, την έχουμε συζητήσει πολλές φορές εδώ σε άλλες ευκαιρίες και υπάρχει και μια κοινή ή σχεδόν κοινή θα έλεγα διακομματική πολιτική για το θέμα της αντιμετώπισης των εξαρτησιογόνων ουσιών. Και πάλι όμως θα ήθελα να σας εξηγήσω ότι δεν έχουμε δυνατότητα απότομα να φτάσουμε σ΄ αυτήν τη σωστή και ορθή πολιτική, η οποία χρειάζεται να ξεκινήσει με μερικά ανοίγματα.
Αυτό το οποίο προσπαθούμε με αυτές τις τροπολογίες, είναι να περάσουμε σε ένα μεταβατικό στάδιο, και να δώσουμε τη δυνατότητα στον οργανισμό πραγματικά να εξελιχθεί σ΄ ένα συντονιστικό όργανο και να το αναβαθμίσουμε. Διότι με αυτόν το σκοπό συνεστήθη ο οργανισμός, αλλά λόγω των υπαρχόντων αναγκών στην πορεία μετατράπηκε, σε ένα μεγάλο βαθμό, σε οργανισμό παροχής υπηρεσιών. Κι αυτές οι υπηρεσίες εκεί που τις παρέχει, τις παρέχει πάρα πολύ σωστά. Διαφωνώ, κύριε Κοσιώνη, ότι δεν κάνει πρόληψη ο ΟΚΑΝΑ. Έχει πάρα πολλά προγράμματα με πρόληψη. Και επίσης θα σας παρακαλούσα πάρα πολύ μη συνδέετε τον ΟΚΑΝΑ μόνο με μεθαδόνη. Ο ΟΚΑΝΑ έχει προγράμματα εφήβων, έχει προγράμματα που παρεμβαίνουν στον πυρήνα χρήσης των ναρκωτικών, τα καλούμενα έξω από τον ΟΚΑΝΑ προγράμματα -δεν έχω τον πραγματικά ελληνικό δόκιμο όρο- τα outreach προγράμματα, όπου εκεί δουλεύουν και πρώην χρήστες. Έχει προγράμματα στεγνά, έχει όλη την ποικιλία των προγραμμάτων. Και ο ΟΚΑΝΑ μαζί με τα άλλα θεραπευτικά προγράμματα, τα οποία ισχύουν στη χώρα, πραγματικά δίνουν σ΄ αυτήν την κοινωνία μια μεγάλη ευελιξία.
Επομένως για να φτάσουμε σε ένα στάδιο πλήρους συντονισμού, πρέπει να περάσουμε από μία μέση κατάσταση. Μέχρι στιγμής υπήρχε ένα δεκαπενταμελές όργανο, στο οποίο πραγματικά υπήρχαν και εκπροσωπήσεις από άλλα θεραπευτικά προγράμματα, με τους γνωστούς ανταγωνισμούς, έτσι ώστε γενική πολιτική με όλες τις προσεγγίσεις δεν μπορούσε πραγματικά να αναπτυχθεί. Επίσης ένα δεκαπενταμελές όργανο δεν είναι ευέλικτο. Οι εκπροσωπήσεις δε διαφόρων Υπουργείων συνήθως ήταν σε επίπεδο συμβούλων Υπουργών, με αποτέλεσμα αυτό να μην ήταν μόνιμο και να μην περνούσε προς τις υπηρεσίες κανένα μήνυμα και καμιά παρακολούθηση.
Τι προτείνουμε, λοιπόν, αυτήν τη στιγμή. Προτείνουμε ένα επταμελές ευέλικτο συμβούλιο. Κι εγώ εδώ προς αντίθεση -και εδώ ή θα απογοητεύσω ή θα ευχαριστήσω τον κ. Γιαννόπουλο, που λέει ότι δεν δεχόμαστε τίποτα- δέχομαι να προστεθούν αυτά τα οποία είπε ο κ. Κιλτίδης, ότι θα πρέπει μέσα σ' αυτό το επταμελές όργανο -ύστερα από προσθήκη την οποία θα κάνουμε- να υπάρχει ο επικεφαλής του ΣΟΔΝ, δηλαδή του Συντονιστικού Οργάνου Δίωξης Ναρκωτικών, με τον αναπληρωτή του, να υπάρχει ο πρόεδρος της ΚΕΔΚΕ διότι η τοπική κοινωνία πρέπει να μπει μέσα στα πράγματα με τον αναπληρωτή του και οπωσδήποτε να υπάρχουν επιστήμονες, που ένας θα είναι από τις επιστήμες υγείας, ο άλλος δε από τις ανθρωπιστικές επιστήμες και κάποιος άλλος από τις νομικές επιστήμες. Εμείς δεχόμαστε αυτήν την προσθήκη, γιατί πιστεύουμε ότι είναι προς την αναβάθμιση του οργανισμού.
Παράλληλα γίνεται και ένα συντονιστικό όργανο που συμμετέχουν υπηρεσιακά από όλα τα Υπουργεία σαν εκτελεστικό πλέον των αποφάσεων του διοικητικού συμβουλίου και παρακολούθησης αυτών των αποφάσεων.
Και έρχομαι στο θέμα του Γενικού Διευθυντού. Βάσει του ισχύοντος νόμου προβλέπεται ένας εσωτερικός κανονισμός, ο οποίος ακόμη δεν έχει γίνει και πρέπει να γίνει. Μέσα από αυτήν τη συζήτηση, κατά την οποία τον επεξεργαζόμαστε, προκύπτει ότι ο Οργανισμός έχει τρεις διακριτούς ρόλους. Το διοικητικό, τα προγράμματα και το ρόλο του στρατηγικού σχεδιασμού. Συνεπώς, με τον εσωτερικό οργανισμό δημιουργούμε τρεις διευθύνσεις με αντίστοιχους διευθυντές με προκηρυσσόμενη θέση.
Εγώ πιστεύω ότι ακόμη και σε αυτήν τη μεταβατική περίοδο, θα πρέπει να αποσύρουμε την κατάργηση της θέσεως του Γενικού Διευθυντού. Και ο κ. Σκουλάκης ως πρόεδρος διακομματικής επιτροπής, ο οποίος δεν με ακούει αυτήν τη στιγμή...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σκουλάκη, σε εσάς αναφέρεται η κυρία Υφυπουργός. Θα πρέπει να την ακούσετε. 
ΕΜΜΑΝΟΥΗΛ ΣΚΟΥΛΑΚΗΣ: Θετικά ή αρνητικά;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ακούστε την καλύτερα.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Λέω, κύριε Σκουλάκη, ότι ως πρόεδρος διακομματικής επιτροπής μου ζητήσατε -και σήμερα συζητήθηκε και από τη Συμπολίτευση και από την Αξιωματική Αντιπολίτευση- να μην καταργηθεί η θέση του γενικού διευθυντή. Και είπα ότι αυτό γίνεται αποδεκτό με την προσθήκη τη οποία ο κ. Κιλτίδης βάζει, όπου τα προσόντα πλέον του γενικού διευθυντού είναι σαφέστατα προδιαγεγραμμένα και δημιουργείται η θέση με προκήρυξη όπως αναφέρεται.
Θα σας το διαβάσω. Η παράγραφος 1 του άρθρου 5 του ν. 2161/1993 (ΦΕΚ Α 119) "Καταπολέμηση διάδοσης των ναρκωτικών και άλλες διατάξεις", αντικαθίσταται ως εξής: 
"Στον Ο.ΚΑ.ΝΑ. συνιστάται μία θέση Γενικού Διευθυντή με τριετή θητεία. Η θέση αυτή πληρώνεται κάθε φορά με δημόσια προκήρυξη. Η εξέταση των υποψηφιοτήτων και η επιλογή του καταλληλοτέρου υποψηφίου γίνεται με αιτιολογημένη απόφαση του Διοικητικού Συμβουλίου του Οργανισμού. Με την ίδια απόφαση καθορίζονται και οι μηνιαίες αποδοχές του. Απαραίτητα προσόντα για την κατάληψή της είναι α) η κατοχή πτυχίου Ανώτατης Σχολής ημεδαπής ή αλλοδαπής και μεταπτυχιακού τίτλου σπουδών, β) η ευδόκιμη υπηρεσία, δεόντως αποδεικνυομένη, σε θέσεις του δημόσιου ή ιδιωτικού τομέα και γ) εμπειρία στο αντικείμενο με το οποίο ασχολείται ο Οργανισμός. Ο Γενικός Διευθυντής είναι πλήρους και αποκλειστικής απασχόλησης, προΐσταται δε όλων των υπηρεσιών του Οργανισμού. Σκοπός της συνιστώμενης θέσης Γενικού Διευθυντού είναι ο συντονισμός της δράσης τόσο των κεντρικών υπηρεσιών, όσο και των κάθε επιμέρους μονάδων της αρμοδιότητας του Ο.ΚΑ.ΝΑ.".) 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Υφυπουργέ, θα πρέπει να την καταθέσετε αυτήν την τροποποίηση. Είπατε ποιο άρθρο αφορά; 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Είναι στην παράγραφο 3 του άρθρου 12 όπου η πρώτη πρόταση, από "τη δημοσίευση" μέχρι το "καταργείται" διαγράφεται και προστίθεται αυτό όπως το διάβασα.
(Στο σημείο αυτό η Υφυπουργός Υγείας και Πρόνοιας κα Χριστίνα Σπυράκη καταθέτει για τα Πρακτικά την προαναφερθείσα τροποποίηση η οποία έχει ως εξής: 
"ΑΡΘΡΟ 12 παρ. 3
Η παράγραφος 1 του άρθρου 5 του ν. 2161/1993 (ΦΕΚ Α 119) "Καταπολέμηση διάδοσης των ναρκωτικών και άλλες διατάξεις", αντικαθίσταται ως εξής: 
"Στον Ο.ΚΑ.ΝΑ. συνιστάται μία θέση Γενικού Διευθυντή με τριετή θητεία. Η θέση αυτή πληρώνεται κάθε φορά με δημόσια προκήρυξη. Η εξέταση των υποψηφιοτήτων και η επιλογή του καταλληλότερου υποψηφίου γίνεται με αιτιολογημένη απόφαση του Διοικητικού Συμβουλίου του Οργανισμού. Με την ίδια απόφαση καθορίζονται και οι μηνιαίες αποδοχές του. Απαραίτητα προσόντα για την κατάληψή της είναι α) η κατοχή πτυχίου Ανώτατης Σχολής ημεδαπής ή αλλοδαπής και μεταπτυχιακού τίτλου σπουδών, β) η ευδόκιμη υπηρεσία, δεόντως αποδεικνυομένη, σε θέσεις του δημόσιου ή ιδιωτικού τομέα και γ) εμπειρία στο αντικείμενο με το οποίο ασχολείται ο Οργανισμός. Ο Γενικός Διευθυντής είναι πλήρους και αποκλειστικής απασχόλησης, προΐσταται δε όλων των υπηρεσιών του Οργανισμού. Σκοπός της συνιστώμενης θέσης Γενικού Διευθυντού είναι ο συντονισμός της δράσης τόσο των κεντρικών υπηρεσιών, όσο και των κάθε επιμέρους μονάδων της αρμοδιότητας του Ο.ΚΑ.ΝΑ.". 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Το άρθρο 13 πράγματι έρχεται κατ΄ εξοχήν να συμπληρώσει τον ήδη τρέχοντα και εφαρμοζόμενο νόμο, τον καινούριο, για την μεταρρύθμιση. Και δεν θα φέρουμε μόνο αυτές τις αλλαγές. Θα φέρουμε και άλλες αλλαγές πιθανώς στο μέλλον. 
Αυτό αποδεικνύει, κύριε Κιλτίδη, ότι ο νόμος σε γρήγορο διάστημα από τη στιγμή που ψηφίστηκε, εφαρμόζεται. Και παρατηρούμε πάρα πολλά θέματα τα οποία χρειάζονται συμπλήρωση πάνω στην εφαρμογή του, πολλά από τα οποία όπως είπατε και εσείς είχατε επισημάνει. Και αν διαβάσατε προσεκτικά -απευθύνομαι στον κ. Λαφαζάνη- θα δείτε πόσο μη συγκεντρωτικός είναι ο Υπουργός. 'Όλα περνάνε στους προέδρους των Πε.Σ.Υ. Διαβάστε και θα δείτε σε πόσα σημεία τα πάντα περνάνε στους προέδρους των Πε.Σ.Υ. 
΄Εχομαι σε αυτό το αρκετά επίμαχο, θα έλεγα, θέμα στο οποίο έγινε πολύ συζήτηση, με τις ιδιωτικές ασφαλιστικές εταιρείες οι οποίες δεν κάνουν συμβάσεις με τα νοσοκομεία -προσέξτε- αλλά κάνουν συμβάσεις με τα Πε.Σ.Υ. Ποια είναι σήμερα η κατάσταση κύριοι; 
Υπάρχουν δύο καταστάσεις στη χώρα. Υπάρχουν οι ιδιωτικές κλινικές με τις οποίες το δημόσιο κάνει συμβάσεις και δίνει στους πολίτες του πολύ καλές υπηρεσίες μέσα από το δημόσιο -και αυτό θα πρέπει να το δούμε- και υπάρχει και το δημόσιο νοσοκομείο στο οποίο τα απογεύματα συνιστούμε ιδιωτικά ιατρεία με τον καινούριο νόμο.
Μέχρι στιγμής είναι πάρα πολύ γνωστό ότι ακόμα και οι ασφαλισμένοι του δημοσίου, πολλοί απ' αυτούς, έχουν ιδιωτικές ασφαλίσεις, με αποτέλεσμα τα χρήματά τους τα οποία δίνονται σε ιδιωτικές ασφαλίσεις να μην έρχονται να πληρώσουν και κάποιες υπηρεσίες τις οποίες το ίδιο το δημόσιο δίνει. Γιατί όχι λοιπόν; Μ΄ αυτήν τη ρύθμιση ενισχύεται το δημόσιο νοσοκομείο και δεν ανοίγεται προς τις ιδιωτικές εταιρείες. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Υφυπουργέ, είπατε προηγουμένως ότι κάνετε δεκτή μια πρόταση του κ. Κιλτίδη. Την διατυπώσατε;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Γιατί δεν αντελήφθην αν δώσατε τη διατύπωση.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Υπάρχουν δύο παρεμβάσεις. Να το επαναλάβω.
'Αρθρο 12 . Στην πρώτη παράγραφο, δ2 προστίθενται τα εξής: "Στο 7μελές Δ.Σ. του ΟΚΑΝΑ υποχρεωτικά συμμετέχει ο επικεφαλής του συντονιστικού οργάνου δίωξης ναρκωτικών, ο πρόεδρος της ΚΕΔΚΕ και ο αναπληρωτής του, ένας είναι από τις επιστήμες υγείας, άλλος από τις ανθρωπιστικές επιστήμες και άλλος από τις νομικές επιστήμες".
Στο ίδιο άρθρο στο δ3 από το "δημοσίευση" μέχρι "καταργείται" διαγράφεται και προστίθεται αυτό το οποίο είπα, μπορώ να σας το δώσω και γραπτώς, το ανέγνωσα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, δεν χρειάζεται να το αναγνώσετε.
Να προχωρήσουμε σε δευτερολογίες των εισηγητών.
Ο κ.Ματζαπετάκης έχει το λόγο.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριοι συνάδελφοι, χαίρομαι που κατά τη συζήτηση φάνηκε μια ομοφωνία σε ορισμένους τομείς και αυτό αποδεικνύει και μια ευρύτερη διάθεση. Αναφέρομαι συγκεκριμένα στο άρθρο 10. 'Ολοι εδώ φαίνεται επιτέλους να θέλουμε να κλείσει αυτή η ταλαιπωρία των πολιτών που υπήρχε στο Υπουργείο Πρόνοιας. Εγώ θα έλεγα ότι θα πρέπει να είναι και μια αφορμή για όλα τα Υπουργεία να κλείσουν οι εκκρεμότητες αυτές. Γιατί υπάρχουν εκκρεμότητες πολλών ετών σε πολλά Υπουργεία.
Θέλω να πιστεύω ότι χρόνο με το χρόνο και με την εξέλιξη όλο και μειώνονται κάποιοι χαιρέκακοι που βρίσκονται σε θέσεις που θέλουν να ταλαιπωρείται καμιά φορά ο πολίτης. Αυτό, λοιπόν, το παράδειγμα που δόθηκε σήμερα, μακάρι να δοθεί σαν κίνητρο και σαν μήνυμα και στα υπόλοιπα Υπουργεία. 
Εκτιμώ ως πολύ θετική την αποδοχή για τις αλλαγές στον τομέα του ΟΚΑΝΑ που έκανε αποδεκτές η κυρία Υπουργός και για τη διατήρηση του γενικού διευθυντού, γιατί χρειάζεται πραγματικά να υπάρχει συντονιστής σ' ένα τόσο τεράστιο έργο, αλλά και στις προδιαγραφές που πολύ σωστά πρότεινε ο εισηγητής της Αξιωματικής Αντιπολίτευσης και οι οποίες ήταν πραγματικά τεκμηριωμένες, γι' αυτό και έγιναν αποδεκτές. Βεβαίως αποδεικνύει και μια γενικότερη διάθεση συναινετικής επίλυσης. Δεν έχουμε αντιπαλότητες εδώ, το σωστό αναγνωρίζεται. 
Ακούστηκε -και αυτό αποδεικνύει, κυρία Υφυπουργέ, τη γενικότερη αποδοχή- ότι ο ΕΟΦ τελικά πρέπει να αποκτήσει τις δυνατότητες να μπορεί να ασκήσει το έργο του από την ώρα που έχει, όχι εκείνα τα παλιά έσοδα, αλλά κάποια απ' αυτά που μπορεί να παίρνει από τις εισφορές των καλλυντικών. Είναι όμως πολύ περιορισμένα.
Αλλά τουλάχιστον να πάμε σταδιακά. Και εκτιμώ πολύ αυτήν την πρόθεσής σας, σε επόμενη φάση να αυξηθεί το ποσοστό των 50% στο μεγαλύτερο δυνατό, εγώ θα έλεγα ακόμη και στο 100%. 
Όσον αφορά στον Ε.Ο.Φ. παίρνω λαβή από όσα είχε πει προηγουμένως ο καλός συνάδελφος κ. Κοσιώνης, ο οποίος αναφέρθηκε στο γεγονός ότι θα μπορούσε ο Ε.Ο.Φ. να προλάβει κάποια εξέλιξη, η οποία είχε σχέση με τα φάρμακα κατά της χοληστερίνης. Από τους αντίστοιχους Ε.Ο.Φ. πάρα πολλών κρατών σε όλον τον πλανήτη έχουν περάσει αυτά τα φάρμακα. Κυκλοφορούν. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Επειδή περνάνε από τους άλλους, πρέπει να περνάνε και από μας; 
ΣΤΥΛΙΑΝΟΣ ΜΑΤΖΑΠΕΤΑΚΗΣ: Όχι. Ήθελα να συμπληρώσω ότι όλα τα φάρμακα έχουν τις θεραπευτικές τους ιδιότητες, αλλά δεν υπάρχει ένα φάρμακο που να μην έχει και παρενέργειες και αντενδείξεις. Εάν το οποιοδήποτε αθώο φάρμακο -το ξέρετε πάρα πολύ καλά σαν γιατρός- ληφθεί σε διαφορετικές δόσεις ή αν υπάρχουν κάποιες ιδιαιτερότητες -είναι φυσικό σε μία μικρή αναλογία να υπάρχουν κάποιες αντιδράσεις- και μπορεί να έχουν αυτές τις παρενέργειες. Δεν είναι ευθύνη του Ε.Ο.Φ. Και να μην ρίχνουμε τις ευθύνες όλες εκεί. 
Όσον αφορά τώρα στον κ. Λαφαζάνη, ο οποίος έκανε μία αναφορά για την πραγματικά γενναία πράξη που προβλέπεται από τις διατάξεις του σχεδίου νόμου, για την παροχή προστασίας και δωρεάν ιατροφαρμακευτικής και νοσοκομειακής περίθαλψης των αλλοδαπών, των οικονομικών προσφύγων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Για πολύ λίγο, κυρία Πρόεδρε. 
Έχω να πω στην πρότασή του ότι υπάρχουν και άλλα θέματα και στα οποία θα έπρεπε να δείξουμε αυτήν την ίδια ευαισθησία. Εάν κάποιος χρειάζεται ας πούμε μία χειρουργική επέμβαση. Το νομοσχέδιο αυτό προστατεύει τη δημόσια υγεία, ενώ στην άλλη περίπτωση που έχει ένα προσωπικό πρόβλημα υγείας νομίζω ότι θα μπορούσε να αντιμετωπιστεί, όπως αντιμετωπίζεται εν πολλοίς και από μία μεγάλη πλειοψηφία του ελληνικού λαού. Και στο κάτω-κάτω της γραφής δεν νομίζω ότι θα πρέπει να είμαστε τόσο ανοικτοί ακόμη και αν υπάρχει ένα πρόβλημα εγχείρησης κήλης ή σκωληκοειδίτιδας ή αμυγδαλών.
Είπε η κυρία Υπουργός -κι έτσι είναι πραγματικά- ότι όσον αφορά στην παράγραφο 24 του άρθρου 13 που έχει σχέση με τις επισκέψεις σε ιατρεία εντός νοσοκομείου, μ' αυτόν τον τρόπο δεν αναπτύσσεται το "φακελάκι", το οποίο κατά κόρον έχει κατακριθεί και καταδικαστεί και έτσι πρέπει να είναι. Ίσα-ίσα νομίζω ότι προλαβαίνουμε και δίνουμε έσοδα περνώντας από κάποιον έλεγχο τον τομέα των επισκέψεων των γιατρών σε ιδιωτικά ιατρεία. Μ΄ αυτόν τον τρόπο έχοντας τη δυνατότητα ο απλός πολίτης να επισκεφθεί το γιατρό, που θα τον επισκεπτόταν έτσι κι αλλιώς στο ιδιωτικό του ιατρείο, όταν τα χρήματα μπαίνουν σε ένα κοινό ταμείο εκεί κατανέμονται και δεύτερον υπάρχει κι ένας έλεγχος.
Θεωρώ ότι πραγματικά η εξέλιξη και η αποδοχή τουλάχιστον από την πλευρά της Υπουργού ορισμένων διατάξεων ήταν πάρα πολύ εύστοχη και βεβαίως νομίζω ότι κατόπιν τούτου δεν θα έπρεπε να έχουμε αντίρρηση γενικότερα. Τουλάχιστον σε ειδικά θέματα βλέπω ότι υπάρχει μία συμφωνία, όπως στο άρθρο 10 και στο άρθρο για τον Ε.Ο.Φ.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε και κυρία Υπουργέ, απευθυνόμενος προς εσάς, κυρία Υπουργέ, εντελώς διευκρινιστικά θέλω να σας πω ότι οι βοηθοί θαλάμων πρέπει να αφορούν μόνο στα ψυχιατρεία, διότι επιμελητές ασθενών δεν γίνονται σε κανένα άλλο νοσοκομείο. 
Επομένως, αυτού του είδους το σκεπτικό που αναπτύξατε δεν ευσταθεί γι' αυτήν τη συγκεκριμένη περίπτωση. Η πρότασή μου και στην επιτροπή και εδώ είναι σαφέστατη: Ομιλώ για τα ψυχιατρικά νοσοκομεία όπου ορθώς πράττετε και δημιουργείτε τη σύσταση θέσεων επιμελητών ασθενών, μετατρέπετε τις θέσεις των φυλάκων και είναι άδικο να μην γίνουν οι βοηθοί θαλάμων, όπως είπε και ο κ. Κοσιώνης, προπάντων δε με την ελαστικότητα του χρόνου που βάζετε, δηλαδή τη δεκαετία. 
Πιστεύω ότι με το αιτιολογικό των λίγων προσλήψεων που έχουν γίνει τα τελευταία έτη και του μικρού αριθμού των εργαζομένων ως φυλάκων και ως βοηθών θαλάμων, μπορεί να δοθεί αυτή η λύση και τα ψυχιατρικά νοσοκομεία να αποκτήσουν μια πιο ανθρώπινη έκφραση.
Όσον αφορά την τριμελή επιτροπή στη λογιστική διαχείριση του ταμείου του Ε.Ο.Φ., κυρία Υφυπουργέ, εάν επιχειρηματολογείτε ότι δεν μας καλύπτει εμάς που το προτείνουμε, να συμμετέχει και ένας αιρετός εκ των επιστημόνων -το τονίζω ιδιαιτέρως- που εργάζονται στον Ε.Ο.Φ., Αναλογιστείτε πόσο δεν καλύπτεσθε επιχειρηματολογικά και δεοντολογικά, όταν ομιλείτε περί διοριστέων από το συγκεκριμένο δοτό κατά πλειοψηφία οργανισμό του Ε.Ο.Φ. 
Ήταν λίγος ο χρόνος της πρωτολογίας μου, γι' αυτό σας τονίζω το εξής και νομίζω ότι πρέπει κι εδώ να έχετε ευήκοον ους. Η πρότασή μου είναι προς τη συνιστώσα της αναδείξεως του θέματος της καταπολεμήσεως των ναρκωτικών κατά ένα τρόπο σηματοδοτούμενο πιο έντονα προς την κοινωνία. Στο διυπουργικό όργανο, εφόσον αναφέρονται όλοι που θα συμμετέχουν σε επίπεδο διευθύνσεων από κάθε Υπουργείο λέτε, ότι πρόεδρος της επιτροπής αυτής είναι ένα διευθυντικό στέλεχος του ΟΚΑΝΑ. Πιστεύω ότι κι εκεί πρέπει να αναβαθμίσουμε τον πρόεδρο. Δεν ξέρω αν πρέπει να είναι ο πρόεδρος του ΟΚΑΝΑ ή αν κατ' ελάχιστον είναι ο αντιπρόεδρος του ΟΚΑΝΑ του οποίου οι αρμοδιότητες μπορούν να βρουν παραγωγικότερη διέξοδο, συμμετέχοντας ως πρόεδρος της διυπουργικής επιτροπής στο συγκεκριμένο όργανο, εφόσον το δικό σας πνεύμα και της δικής μας προτάσεως ήταν να σηματοδοτήσουμε προς την κοινωνία κάτι πιο αναβαθμισμένο όσον αφορά τον ΟΚΑΝΑ. 
Σας επισημαίνω ότι έχετε παραλείψει να απαντήσετε και στις δικές μου επισημάνσεις και παρατηρήσεις, αλλά και του συνόλου της Αντιπολιτεύσεως, όσον αφορά το θέμα της χρήσεως των ανταγωνιστών. Νομίζω ότι ήμουν σαφέστατος. Δεν θέλω να τις επαναλάβω και να σας κουράσω, αλλά οπωσδήποτε δεν πρέπει να είναι ούτε κατά γενικό τρόπο, όπως αναγράφονται, ούτε ασύδοτα βεβαίως. Εφόσον υπάρχει Επιστημονική Υπηρεσία στη Βουλή, υπάρχουν επιστημονικοί φορείς που πρέπει να ερωτηθούν προς τούτο. 
Όσον αφορά το τελευταίο άρθρο, σας είπε ο κ. Γιαννόπουλος ο συνάδελφος και εν τη ιατρική και στην Αίθουσα αυτή ότι η αντισυνταγματικότητα γύρω από την παράγραφο 24, περί συμβάσεως των Πε.Σ.Υ. με τις ιδιωτικές ασφαλιστικές εταιρείες είναι διττή, κυρία Υφυπουργέ, είναι και προς την κατεύθυνση των πολιτών, όπου καταστρατηγείται βασική συνταγματική διάταξη, ότι το κράτος οφείλει να παρέχει στους κρατικούς του φορείς υπηρεσίες υγείας ισόνομα προς τους Έλληνες πολίτες. Με αυτήν τη διάταξη δεν γίνεται αυτό. 
Δεύτερον, καταστρατηγείται δεοντολογική συμπεριφορά του κράτους προς τους ιδιώτες συναδέλφους ιατρούς. Πώς αυτοί θα αμείβονται με επίσημες συμβάσεις του δημοσίου και των λοιπών ταμείων με το διχίλιαρο και οι κύριοι οι οποίοι έχουν προκαθορισμένο μισθό στα νοσοκομεία θα έχουν αυτήν την άνιση μεταχείριση από το ελληνικό δημόσιο; 
Δεν σταθήκατε με ιδιαίτερη προσοχή -πιστεύω να μην είναι εσκεμμένο- και δεν ξέρω αν το αντελήφθησαν οι συνάδελφοι στην παράγραφο 27 που δίνετε τη δυνατότητα να παραχωρείται το δικαίωμα της φυλάξεως και του ΕΚΑΒ, όπως στα νοσοκομεία, ανεξαρτήτως των οργανικών θέσεων. Σας επεσήμανα και στην Επιτροπή ότι δεν είμαι από τους με μονομέρια σκεπτομένους ότι αυτό θα δημιουργήσει αγκυλώσεις στην υλοποίηση αυτής της διαδικασίας. Σας το τονίζω δεοντολογικά και φέρνω ένα παράδειγμα για να γίνω σαφής. Υπάρχει ένα νοσοκομείο ή ΚΑΒ συγκεκριμένου νομού με πέντε οργανικές θέσεις και υπάρχουν πάρα πολλοί φορείς που έχουν οργανικές θέσεις. Υπάρχουν άλλοι που δεν έχουν.
Ποιο θα είναι το μέτρο, ούτως ώστε η προκήρυξη του διαγωνισμού να είναι σύννομη, εάν δεν καθοριστούν κατά οργανισμό νοσοκομείου ή ΚΑΒ ποιοι είναι οι προβλεπόμενοι να υπηρετήσουν, σύμφωνα με την παλαιά νομοθεσία, με προσωπικό κανονικά προσληφθέν, στα νοσοκομεία; 
Κατόπιν, βεβαίως να κάνετε την προκήρυξη που θέλετε -δεν είμαστε αντίθετοι, είμαστε εμείς ως Κυβέρνηση που εισαγάγαμε αυτό το θεσμό- αλλά να υπάρχει το όριο και το μέτρο σύγκρισης, διότι θα υπάρξουν, όπως σας είπα και άλλη φορά, νοσοκομεία στα οποία με οργανισμούς οκτώ θέσεων φυλάκων θα γίνεται η προκήρυξη και θα υπάρχουν μικρότερα νοσοκομεία που θα γίνεται η προκήρυξη με δεκαπέντε θέσεις. Αντιλαμβάνεστε το μείζον θέμα που δημιουργείται. 
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κυρία Υφυπουργός έχει το λόγο. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Πράγματι παρέλειψα να τοποθετηθώ σε αυτό, κύριε Κιλτίδη, αλλά πριν το κάνω, θα ήθελα να επαναδιατυπωθεί καλύτερα το θέμα του επταμελούς συμβουλίου του ΟΚΑΝΑ της παραγράφου 12 στο σημείο Δ'2. "Στο επταμελές διοικητικό συμβούλιο υποχρεωτικά συμμετέχουν οι ίδιοι ή οι αναπληρωτές τους, ο επικεφαλής του συντονιστικού οργάνου δίωξης ναρκωτικών και ο πρόεδρος της ΚΕΔΚΕ. Εκ των υπολοίπων μελών ένας θα είναι πτυχιούχος σχολών επιστημών υγείας, ένας ανθρωπιστικών επιστημών (ψυχολόγος, κοινωνιολόγος) και ένας επιστήμων νομικής". 
ΣΤΕΛΙΟΣ ΜΑΤΖΑΠΕΤΑΚΗΣ: Κυρία Υφυπουργέ, για όλους να υπάρχει ο νόμιμος αντικαταστάτης. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Το είπα. 
Έρχομαι στο θέμα για το οποίο πραγματικά ξέχασα να τοποθετηθώ που αφορά στους ανταγωνιστές.
Κατ΄ αρχήν, κύριε Κοσιώνη, είχε ξεφύγει, ίσως γιατί η κοινωνία, όπως είπα πριν, δεν ήταν έτοιμη και οι ανταγωνιστές των οπιούχων υπάγονται στον κατάλογο των ναρκωτικών. Αυτό είναι και επιστημονικό λάθος και πρωτοτυπία για την Ελλάδα και έπρεπε να διορθωθεί. Έρχεται μία διάταξη να το βγάλει έξω, διότι οι ανταγωνιστές των οπιοειδών υποδοχέων δεν είναι εξαρτησιογόνες ουσίες. 
Αυτό που θέλω επίσης να επισημάνω, είναι ότι κάθε φάρμακο παίρνει έγκριση για ορισμένες ενδείξεις. Αυτές όταν δεν ακολουθούνται στη συνταγογράφηση, αποτελούν αδίκημα. Για τους ανταγωνιστές των οπιοειδών υποδοχέων -αυτήν τη στιγμή τουλάχιστον κυκλοφορούν δύο: η ναλοξόνη και να ναλτρεξόνη- υπάρχουν συγκεκριμένες ενδείξεις. Δίνεται η ναλτρεξόνη για τη θεραπεία των χρονίων αλκοολικών και επίσης δίνεται σε άτομα τα οποία έχουν περάσει το θεραπευτικό στάδιο των υποκατάστατων και έχουν απεξαρτηθεί, (όχι αποτοξινωθεί) .
ΚΩΝΣΤΑΝΤΙΝΟΣ ΚΙΛΤΙΔΗΣ: Θα το κάνετε αυτό. Δεν αναγράφεται.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αυτή πάντως είναι η ένδειξη, ούτως ώστε -βιολογικά αυτό εξηγείται- οι υποδοχείς τους οι οποίοι υπάρχουν και διψάνε για κάποια ουσία, αντί να παίρνουν την εξαρτησιογόνο, να παίρνουν τον αντικαταστάτη. Έτσι, τους κάνεις να σωπαίνουν και αυτοί οι άνθρωποι δεν έχουν την τάση που τους προκαλεί ο εθισμός να πάνε πάλι να πάρουν την εξαρτησιογόνο ουσία. Προβλέπεται ότι θα βγει υπουργική απόφαση που θα καθορίζει αυστηρώς ποιοι θα τα χορηγούν, πότε θα τα χορηγούν και θα ακολουθηθεί ακριβώς αυτό. 
Επίσης, θέλω να σας πω το εξής: Έχει γίνει μία επιτροπή, η οποία αποτελείται από τους επικεφαλής προγραμμάτων, από καθηγητές ή αναπληρωτές καθηγητών πανεπιστημίων που είναι στο Αρεταίειο, στο Δημόσιο Ψυχιατρείο της Θεσσαλονίκης και κάνουν αποτοξίνωση, που είναι στον ΟΚΑΝΑ. Τους έχει δοθεί η εντολή βάση απόφασης να φτιάξουν δύο σχέδια, που το ένα θα μιλάει για αποτοξίνωση και το άλλο θα μιλάει για χορήγηση αντικαταστάτη. 
Δεσμεύομαι και πιστεύω ότι οποιαδήποτε πολιτική ηγεσία θα είναι δεσμευμένη να το κάνει, να περάσει πριν την υπουργική απόφαση από τη διακομματική επιτροπή.
Και αυτό διότι όλα όσα κάνουμε τώρα -είναι και αποφάσεις της προηγούμενης διακομματικής επιτροπής- θα τα καταθέσουμε και θα κληθούμε να εξηγήσουμε. Νομίζω ότι θα υπάρξει μια γενική συμφωνία διότι είναι κοινός στόχος να αντιμετωπίσουμε τη μάστιγα των ναρκωτικών. Όλων οι προθέσεις είναι προς αυτή την κατεύθυνση.
Δεύτερον, θέλω να κάνω μια ανακοίνωση και απευθύνομαι σε εσάς κύριε Κοσιώνη, γιατί έχετε θέσει το θέμα και άλλη φορά. Θεωρήσατε ότι αναπτύσσουμε τον ΟΚΑΝΑ βγάζουμε κάποιους από το διοικητικό συμβούλιο και το αλλάζουμε επειδή κάποια προγράμματα καθιζάνουν. Πρέπει όμως να σας πω ότι σήμερα το πρωϊ ο Υπουργός Οικονομικών ο οποίος όχι μόνο δεν υπονομεύει το Υπουργείο Υγείας αλλά στηρίζει πάρα πολλές ενέργειές μας, δηλαδή ο κ. Δρυς με πήρε στο τηλέφωνο και ενέκρινε ενενήντα θέσεις για το "18 ΑΝΩ".
ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής) : Δεν το είπα εγώ αυτό. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ελέχθη κατά τη διάρκεια αυτής της συζήτησης. Γι΄αυτό εγώ απαντώ ότι υπάρχει μια σαφής κυβερνητική πολιτική για τα ναρκωτικά. Κάνουμε σταθερά βήματα. Υπάρχει μια διακομματική συναίνεση για την επιτυχία ενός κοινού στόχου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 10 έως και 13 και εισερχόμαστε στη ψήφισή τους κεχωρισμένως.
Ερωτάται το Σώμα : Γίνεται δεκτό το άρθρο 10 ως έχει;
ΠΟΛΛΟΙ ΒΟΥΛΕΥΤΕΣ : Δεκτό, δεκτό. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 10 έγινε δεκτό ομοφώνως.
Ερωτάται το Σώμα : Γίνεται δεκτό το άρθρο 11 όπως τροποποιήθηκε από την κυρία Υφυπουργό; 
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΚΩΝΣΤΑΝΤΙΝΟΣ ΚΙΛΤΙΔΗΣ : Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 11 έγινε δεκτό κατά πλειοψηφία όπως τροποποιήθηκε από την κυρία Υφυπουργό. Ερωτάται το Σώμα : Γίνεται δεκτό το άρθρο 12 όπως τροποποιήθηκε από την κυρία Υφυπουργό; 
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΚΩΝΣΤΑΝΤΙΝΟΣ ΚΙΛΤΙΔΗΣ : Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής) : Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 12 έγινε δεκτό κατά πλειοψηφία όπως τροποποιήθηκε από την κυρία Υφυπουργό.
Ερωτάται το Σώμα : Γίνεται δεκτό το άρθρο 13 όπως τροποποιήθηκε από την κυρία Υφυπουργό;
ΠΟΛΛΟΙ ΒΟΥΛΕΥΤΕΣ : Δεκτό,.δεκτό. 
ΚΩΝΣΤΑΝΤΙΝΟΣ ΚΙΛΤΙΔΗΣ : Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής) : Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 13 έγινε δεκτό κατά πλειοψηφία όπως τροποποιήθηκε από την κυρία Υφυπουργό.
Εισερχόμεθα στη συζήτηση των τροπολογιών. Έχουμε μια τροπολογία των Υπουργών κυρίων Β. Παπανδρέου, Γ. Παπαντωνίου, Ν. Χριστοδουλάκη, Π. Ευθυμίου και Α. Παπαδοπούλου. Έχουμε ακόμη δύο τροπολογίες Βουλευτών μία εμπρόθεσμη και μία εκπρόθεσμη.
Η τροπολογία των Υπουργών είναι η με γενικό αριθμό 732 και ειδικό 55.
Κυρία Υφυπουργέ, έχετε να κάνετε κάποια παρατήρηση ή εισάγετε το κείμενο όπως έχει κατατεθεί;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Όπως έχει κατατεθεί, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλώς. Ποιοι συνάδελφοι θέλουν να μιλήσουν επί της τροπολογίας με γενικό αριθμό 732 και ειδικό 55;
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ : Είναι προφανές ότι η Νέα Δημοκρατία όχι μόνο καταψηφίζει αυτήν την τροπολογία αλλά και καταγγέλει την πρακτική της Κυβέρνησης. Διότι δεν είναι η πρώτη φορά που μεταχειρίζεται αυτές τις μεθόδους. Πρόκειται για τροπολογία νομιμοποίησης συμβάσεων που κρίθηκαν παράνομες με πράξη του Ελεγκτικού Συνεδρίου. Δεν πέρασε από Επιτροπή για να μη γίνει συζήτηση. Κατατίθεται την τελευταία στιγμή ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Κατά παράβαση του Συντάγματος.
ΠΡΟΚΟΠΗΣ ΠΑΥΛΟΠΟΥΛΟΣ: ...και πέραν του ότι άλλα συμφωνήσαμε στην Αναθεώρηση του Συντάγματος. Μπορεί ο Κανονισμός να μην έχει ολοκληρωθεί όσον αφορά την προσαρμογή του. Όμως θα μπορούσε να υπάρχει εφαρμογή των σχετικών συνταγματικών διατάξεων για λόγους αρχής από την Κυβέρνηση.
Δεν είναι όμως μόνον αυτό. Είναι η ουσία της όλης τροπολογίας. Το Ελεγκτικό Συνέδριο, με πράξεις του, έχει κρίνει παράνομες συμβάσεις προμηθειών με νοσοκομεία. Έρχεται η Κυβέρνηση και ζητά τη νομιμοποίηση αυτών των συμβάσεων. Δηλαδή από τη μια πλευρά η Κυβέρνηση λέει ότι στέλνει στο Ελεγκτικό Συνέδριο τις συμβάσεις, άρα κήδεται της διαφάνειας, αλλά όταν το Ελεγκτικό Συνέδριο κρίνει τις συμβάσεις ως παράνομες τις φέρνει στη Βουλή για να λειτουργήσει ως κολυμβήθρα του Σιλωάμ και να νομιμοποιηθούν οι παρανομίες της Κυβέρνησης.
Από κει και πέρα εγγράφεται αυτή η τακτική στη γενικότερη πρακτική της Κυβέρνησης σε θέματα διαφάνειας. Είναι γνωστό ότι έχει ψηφιστεί και ισχύει ο νόμος 2522/1997, το άρθρο 4 του οποίου θεωρεί ότι και αν ακόμη κριθεί από τα δικαστήρια μία σύμβαση προμήθειας δημόσιου έργου ή παροχής υπηρεσιών παράνομη εξακολουθεί να ισχύει η σύμβαση αυτή υπέρ εκείνου που την συνήψε παρανόμως. Και έρχεται τώρα με σωρεία διατάξεων, ιδίως τον τελευταίο καιρό, να νομιμοποιήσει ακόμα και συμβάσεις που κρίνονται παράνομες εκ των υστέρων από τα δικαστήρια όπως π.χ. αυτή που έχει κριθεί με πράξη του Ελεγκτικού Συνεδρίου.
Προβάλλεται δε από την Κυβέρνηση ως αιτιολογία η εξής απίστευτη δικαιολογία: Ότι είναι ήσσονος σημασίας η παρανομία. Διαβάθμιση στην έννοια του κράτους δικαίου και της αρχής της νομιμότητας δεν υπάρχει. Ή κάτι είναι νόμιμο ή δεν είναι. Διαβάθμιση της παρανομίας υπάρχει μόνο σε καθεστώτα τα οποία δεν έχουν δημοκρατική υποδομή. Και αυτή η αιτιολογική έκθεση παραπέμπει σε χαλεπές εποχές για τον τόπο μας.
Κάτω απ' αυτές τις προϋποθέσεις, λοιπόν, η Νέα Δημοκρατία όχι απλώς και μόνο δεν ψηφίζει τη σχετική τροπολογία, αλλά καταδικάζει την πρακτική αυτή. Και μάλιστα διπλά: Kαι γιατί παραβιάζεται η νομιμότητα και το κράτος δικαίου αλλά καλείται η Βουλή να λειτουργήσει ως πλυντήριο, στην κυριολεξία, για να ξεπλυθούν παράνομες συμβάσεις.
Είναι έξω από κάθε κοινοβουλευτική νοοτροπία αυτό που συμβαίνει. Kαι το ξαναλέω προς τους συναδέλφους της Πλειοψηφίας ότι δεν είναι η πρώτη φορά που συμβαίνει αυτό τον τελευταίο καιρό. Μην ξεχνάτε πώς χρησιμοποιήθηκε η Βουλή ξανά για να έλθει εδώ και να κριθεί ως νόμιμη η σύμβαση ανάμεσα στη ΔΕΚΑ Α.Ε. και την Εθνική Τράπεζα. Είναι η πολλοστή φορά που τελευταία καλείται η Βουλή να παίξει αυτόν το ρόλο. Είναι σεβασμός του Κοινοβουλίου και των κοινοβουλευτικών θεσμών αυτό;
Κατόπιν τούτου απομένει, στο λίγο χρόνο που έχουμε έως ότου περατωθεί η συζήτηση, να βρεθεί μια διέξοδος και η Κυβέρνηση να αποσύρει αμέσως την τροπολογία. Πιστεύω ότι έχει χρέος να το κάνει. Πολύ περισσότερο που και αν ακόμη την ψηφίσει η κυβερνητική Πλειοψηφία, μην ξεχνάτε ότι κανένας νόμος δεν μπορεί να είναι συνταγματικός όταν έρχεται να καλύψει παρανομίες που έχουν κριθεί με δικαστικές πράξεις. Μπορεί να μην είναι αποφάσεις αλλά και οι πράξεις του Ελεγκτικού Συνεδρίου έχουν τη νομική τους ισχύ. Και έχουν κριθεί παράνομες οι συγκεκριμένες συμβάσεις με πράξεις του Ελεγκτικού Συνεδρίου. Κάτι που σημαίνει ότι η συγκεκριμένη ρύθμιση, εφόσον νομιμοποιεί την παράκαιρη σύμβαση, παραβιάζει ευθέως το άρθρο 98 του Συντάγματος το οποίο κατοχυρώνει την αρμοδιότητα -και τη διοικητική- του Ελεγκτικού Συνεδρίου. 
Λέω, λοιπόν, ότι ματαίως θα επιχειρήσετε να νομιμοποιήσετε τις σχετικές συμβάσεις. Γιατί, ούτως ή άλλως, θα κριθούν και πάλι, μετά την προσπάθεια νομιμοποίησης, παράνομες από το Ελεγκτικό Συνέδριο, εξαιτίας του ότι κανένας νόμος δεν μπορεί να είναι υπέρτερος του Συντάγματος και να παραβιάζει τις διατάξεις του άρθρου 98 που καθορίζει την αρμοδιότητα του Ελεγκτικού Συνεδρίου.
Και για λόγους, λοιπόν, ειδικούς αλλά και για λόγους που σχετίζονται με την ίδια τη δομή και τη λειτουργία του άρθρου 98 οφείλετε να αποσύρετε αμέσως αυτήν την τροπολογία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ματζαπετάκης έχει το λόγο.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κυρία Πρόεδρε, μ' αυτήν την τροπολογία που έχει πέντε παραγράφους και ιδίως σ' αυτήν την πέμπτη αναφέρεται ο κ. Παυλόπουλος δίνεται η δυνατότητα στην παράγραφο 1 σε πανεπιστημιακούς γιατρούς που υπηρετούν σε πανεπιστημιακές κλινικές άλλων ειδικοτήτων να στελεχωθούν -και θα έλεγα εδώ να μη γράφεται πια, κύριε Υφυπουργέ, να επανδρωθούν. 
Το λέω εγώ σε σας, αλλά εν πάση περιπτώσει. 
Καλό λοιπόν θα είναι να στελεχωθούν οι διοικήσεις των Πε.Σ.Υ. με στελέχη υψηλού επιστημονικού επιπέδου και μάλιστα από μέλη της ακαδημαϊκής κοινότητας. Αξίζει πράγματι να επιλέξει το Υπουργείο το καλύτερο υλικό που διαθέτει ο τόπος και γι' αυτό πρέπει να κοιτάξει από υλικό που να κατέχουν σημαντικές θέσεις. Αν, λοιπόν, κάποιοι καθηγητές των ΑΕΙ, των ΤΕΙ ή των ΔΕΠ, θα μπορούσαν να αναλάβουν αλλά δεν το επιχειρούν για να μη χάσουν τη θέση τους στο πανεπιστήμιο, τότε αξίζει σε κάποιες περιπτώσεις, θα έλεγα εξαιρετικά περιορισμένες, να δεχθούμε τη μερική τους απασχόληση. Αν κι εγώ γενικότερα θα έλεγα ότι δεν θα έπρεπε να υπάρχει part time εργασίας. Θεωρώ όμως υπερβολικό να αναφέρεται στην πρόταση η λέξη "της υποχρεωτικής" μερικής απασχόλησης. Γιατί υποχρεωτικής; Δεν θεωρώ ότι θα έπρεπε να αναφέρεται. 
ΝΙΚΗΤΑΣ ΚΑΚΛΑΜΑΝΗΣ: Μα, γι' αυτό γίνεται, για να μπορεί να είναι ο κ. Γιαννόπουλος.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Στην παράγραφο 2 δίνεται η δυνατότητα σε πανεπιστημιακούς γιατρούς που υπηρετούν σε πανεπιστημιακή κλινική άλλης ειδικότητας να μπορούν να αποκτήσουν αυτήν την ειδικότητα αν συμμετέχουν σε εξετάσεις με ειδικές προϋποθέσεις.
Νομίζω ότι δεν θα πρέπει να υπάρχει γενικότερη αντίρρηση πάνω σε αυτό το θέμα. Παρατείνεται ο χρόνος προσαρμογής των ιδιωτικών κλινικών με την παράγραφο 3 στις ρυθμίσεις του προεδρικού διατάγματος 235/2000 μέχρι τις 14.3.2002. Δίνει ένα περιθώριο ακόμα ενός εξαμήνου. Νομίζω ότι είναι απαραίτητο και αυτό. Και απαγορεύει στους γιατρούς του ΕΣΥ να απασχολούνται και στον ιδιωτικό τομέα, με ποινές, οι οποίες επεκτείνονται και στις κλινικές που τους απασχολούν. 
Όσον αφορά την παράγραφο 5, είναι γεγονός ότι με πρόσφατες πράξεις του Ελεγκτικού Συνεδρίου έπαψαν να θεωρούνται χρηματικά εντάλματα πληρωμής υπερπρομηθευτών κυρίως ορθοπεδικού υλικού και κάποιων ειδικών περιπτώσεων αρθροπλαστικής και η κατακύρωση έγινε σε περισσότερους του ενός μειοδότες, μολονότι το κριτήριο είχε οριστεί η χαμηλότερη τιμή. Είναι εξαιρετικά δυσχερής ο εκ των προτέρων προσδιορισμός της ποσότητας του είδους, διότι δεν είναι από την αρχή γνωστό το είδος των περιστατικών και επίσης κάθε περιστατικό έχει και την ιδιαιτερότητά του.
Είναι επιπλέον δικαιολογημένη η κατακύρωση σε περισσότερους μειοδότες, γιατί είναι μάλλον απίθανο κάθε κατασκευαστικός οίκος υλικών οστεοσύνθεσης να έχει προβλέψει και να διαθέτει όλα τα υλικά. 
Λόγω των πιεστικών αναγκών συμβάσεις προμηθειών των νοσοκομείων παρατείνονται για ορισμένο χρονικό διάστημα με κοινή συμφωνία των μερών σύμφωνα με το άρθρο 24 του προεδρικού διατάγματος 394/96.
Με πρόσφατες βέβαια αποφάσεις του Ελεγκτικού Συνεδρίου κρίθηκαν ότι οι πρόσθετες συμφωνίες δεν είναι επιτρεπτές. Για να μπορέσουν να πληρωθούν, παρίσταται η ανάγκη νομιμοποίησης, προκειμένου να διασφαλιστεί ομαλή τροφοδοσία των νοσοκομείων. 
Πραγματικά, όπως είπατε, υπάρχει μια παρατυπία. Είναι όμως ένα γεγονός που θα πρέπει να λυθεί. Θα έλεγα ότι πρέπει να βρούμε έναν τρόπο για να ξεπεραστεί αυτό το θέμα. Και βεβαίως με μια σαφή αναφορά, ότι αν ισχύσει αυτό που θα ισχύσει, θα πρέπει να έχει εφαρμογή μέχρι τη δημοσίευση του παρόντος και να μη διαιωνίζει μια κατάσταση. Αυτό είναι πραγματικά αναγκαίο να μπει σε μια απόφαση για την οποία πρέπει να βρεθεί ένας τρόπος να δοθεί λύση σε ένα λεπτό πράγματι θέμα που όμως πρέπει να αντιμετωπιστεί γιατί αποτελεί ένα γεγονός που πρέπει να ξεπεραστεί.
Οφείλουμε αρκετά χρήματα και πρέπει να δοθεί μια λύση. Βέβαια δεν είμαι νομικός αλλά πιστεύω ότι οι προθέσεις του Υπουργείου είναι τέτοιες για να δοθεί λύση σε μια εκκρεμότητα αρκεί να έχει τέλος με τη δημοσίευση του παρόντος.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε και κυρία Υπουργέ, για να μη γίνεται παρανόηση και στο Σώμα, η Νέα Δημοκρατία αντιτίθεται από την κατατιθέμενη τροπολογία -μικρό νομοσχέδιο πάλι, με επιμέρους άρθρα, στην πρώτη παράγραφο, άρθρο θα το έλεγα, όπου είμαστε αντίθετοι ριζικά στη μερική απασχόληση προπάντων σε θέσεις που εννοείται ότι έπρεπε να καταξιώνονται και όχι να εκφυλίζονται θεσμικά, πρόεδροι των ΠΕΣΥ και αναπληρωτές των ΠΕΣΥ και διοικητές. 
Η αντίθεσή μας είναι ριζική όπως και σε αυτά που σας τόνισα στην όλη διαδικασία και στη συζήτηση που έγινε πριν φτάσουμε σ' αυτήν την τροπολογία. Είδατε και μόνοι σας ότι γι' αυτά τα υλικά οστεοσυνθέσεως, βηματοδοτών ενδοφακών, εδώ είναι που υπάρχουν οι μεγαλύτερες ατασθαλίες. Και έρχεστε σήμερα εσείς να αυτοδιαψευστείτε ως Κυβέρνηση όταν δεν δεχθήκατε αυτά που σας πρότεινα και σας προτείναμε ως Αξιωματική Αντιπολίτευση και φέρνετε αυτήν τη διάταξη. Βεβαίως δεν θέλω να δημιουργηθεί η παρανόηση ότι είναι δυνατόν ποτέ να είμαστε αντίθετοι σε αυτονόητα πράγματα όπως σε συναδέλφους γιατρούς οι οποίοι όταν κάνουν την άσκηση σε χρονικό διάστημα που το βλέπετε, να δίνουν εξετάσεις. Όπως και βεβαίως σ΄ αυτήν την αναγκαιότητα του να δοθεί η αναβολή επί αναβολών στις ιδιωτικές κλινικές να προσαρμοστούν διότι ακόμα το αυτί του Υφυπουργού κ. Δρυ δεν ιδρώνει για να λύσει το θέμα του νοσηλίου των ιδιωτικών κλινικών και βρίσκονται οι άνθρωποι διαρκώς σε εκκρεμότητα παρέχοντας θα μπορούσα να πω τις υποβαθμισμένες υπηρεσίες προς τους πολίτες που πηγαίνουν και νοσηλεύονται με τις 8.000 και τις 10.000 νοσήλιο στις ιδιωτικές κλινικές. Είναι κάτι που αν πράγματι έχει ευαισθησία ο Υφυπουργός των Οικονομικών πρέπει να το επιδείξει έμπρακτα μια και ούτως ή άλλως η υπογραφή από το Υπουργείο Υγείας έχει μπει η υπογραφή από τον Υφυπουργό Κοινωνικών Ασφαλίσεων έχει μπει και εκκρεμεί μόνο στον Υφυπουργό Οικονομικών τον κ. Δρυ για να υλοποιηθεί. Και έρχεστε πάλι όπως σας επεσήμανα επανειλημμένως σε πολλές επιτροπές να δώσετε αυτήν την παράταση που είμαστε σύμφωνοι για να ωφελήσουμε τους ανθρώπους που πρέπει να προσαρμοστούν στα νέα δεδομένα των ιδιωτικών κλινικών. 
Βεβαίως είμαστε υπέρ και του άρθρου 6 ή παραγράφου όπου πράγματι πρέπει στις μονάδες παροχής υπηρεσιών υγείας να δοθεί αυτή η παράταση αντί του εξαμήνου να είναι ένα έτος η αναμονή προς διορισμό αυτών οι οποίοι επικυρώνονται στους καταλόγους του ΑΣΕΠ.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κυρία Πρόεδρε.
Κυρία Υφυπουργέ, όλοι οι συνάδελφοι στην αρχή αυτό είπαν και είναι με την έννοια όχι της πολιτικής αντιπαράθεσης αλλά με την έννοια της συμβουλής. Καλά θα ήταν να παίρνατε πίσω ολόκληρη την τροπολογία. Υπάρχουν τρεις χαρακτηριστικές περιπτώσεις νομιμοποίησης παρανόμων ενεργειών ή φωτογράφησης. 
Ας πάρουμε την πρώτη περίπτωση. Για το ΠΕΣΥ δε λέω ακριβώς τι λέει η πρόταση για να εξοικονομήσω λίγο χρόνο. Μπορούν να διοριστούν στο ΠΕΣΥ άτομα μερικής απασχόλησης έστω και αν δεν έχουν συμπληρώσει τριετή υπηρεσία. Το πρώτο που νιώθει κανείς είναι να λέει σε αυτό το ΠΕΣΥ μ' αυτήν τη διοικητική διάρθρωση που έχει που υποτίθεται ότι αλλάζει τα πάντα στον υγειονομικό τομέα να είναι αυτοί μερικής απασχόλησης και να απαιτούν από όλο το υπόλοιπο προσωπικό που θα λειτουργεί μέσα στα νοσοκομεία να είναι πλήρους απασχόλησης. 
Αλλά δεν είναι εκεί η ουσία της υπόθεσης. Υπάρχει ένας νόμος του 1997 ο 2530 που ξεχωρίζει αυτούς που είναι από τα ΑΕΙ και από τα ΤΕΙ σε πλήρους και μερικής απασχόλησης. Λέει όμως κατηγορηματικά ότι εκείνοι που αναλαμβάνουν έμμισθη θέση όπως είναι αυτή η συγκεκριμένη πρέπει να έχουν την απαραίτητη προϋπόθεση ότι έχουν λειτουργήσει επί τρία χρόνια.
Αυτό αίρεται και αίρεται μόνο γι' αυτήν την περίπτωση. Μπορεί να ξεφύγει κανείς από τον πειρασμό να σκεφτεί ότι αυτό γίνεται φωτογραφικά για ορισμένα στελέχη κομματικά, τα οποία εντάσσονται στο Πε.Σ.Υ. και δεν έχουν αυτά τα προσόντα; Για όνομα της Παναγίας! Είναι τόσο φανερό που θα μπορούσε να έρθει με έναν πιο έξυπνο τρόπο, να μη βγάζει μάτι!
Το δεύτερο που νομιμοποιεί μία παρανομία είναι αυτό που γίνεται με τις ιδιωτικές κλινικές. Μέχρι πότε θα δίνεται παράταση; Και δεν μιλάμε για ιδιωτικές κλινικές των πέντε-έξι κρεβατιών. Μιλάμε για μεγάλες ιδιωτικές κλινικές. Και εκεί γίνονται παραχωρήσεις για την επόμενη φορά και την επόμενη φορά. Να δούμε μέχρι πού θα φτάσει αυτό το πράγμα.
Το κύριο βάρος βέβαια της υπόθεσης το σηκώνει αυτή η παράγραφος 5. Παρά τις δικαιολογίες, αυτά που πάνε να επικαλυφθούν είναι φοβερά. Γιατί, κύριε Ματζαπετάκη, δεν είναι μόνο για ορθοπεδικά. Στο τέλος λέει για τι άλλο πρόκειται και πρόκειται για τα πάντα: ομαλή τροφοδοσία του νοσοκομείου, υγειονομικό υλικό, χημικά αντιδραστήρια, φάρμακα και κυρίως υγειονομικό υλικό. Για τα πάντα. Είναι νομιμοποίηση ατασθαλιών τις οποίες δεν αποδέχεται το Ελεγκτικό Συνέδριο. Τι άλλο περισσότερο να πει κανείς, δηλαδή;
Εγώ δεν θέλω να πω τίποτε περισσότερο. Θέλω όμως, αγαπητοί συνάδελφοι, να πω το εξής: Όταν ήμουν φοιτητής, είχα ένα μεγάλο δάσκαλο, ο οποίος έλεγε το εξής: "Υπάρχουν νόμοι και υπόνομοι". Και όταν τον ρωτήσαμε τι εννοούσε, λέει "στη δεύτερη λέξη βάλτε τον τόνο εκεί που θέλετε". Νόμοι που ερχόντουσαν και αναιρούσαν τους προηγούμενους, για να έρθουν κάποιοι άλλοι να διορθώσουν τις παρανομίες και νόμοι που μύριζαν. Αν θέλει να το παραδεχθεί το Υπουργείο και να καταλάβει τι πάει να κάνει, ας το κάνει. Να αποσύρει ολόκληρη την τροπολογία. Είναι απαράδεκτη.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, κυρία Υπουργέ, νομίζω ότι ο κύριος Υπουργός κακώς δεν παρίσταται. Όταν μάλιστα φέρνει μία τέτοια τροπολογία, οφείλει ο ίδιος αυτοπροσώπως να έρθει να τη στηρίξει. Κακώς δεν παρίσταται. Δεν ξέρουμε τι άλλες σοβαρότερες υποχρεώσεις έχει ο κύριος Υπουργός, αλλά εν πάση περιπτώσει, νομίζω ότι είναι σοβαρή και η παρουσία του σ' αυτήν την Αίθουσα. Απουσιάζει όμως.
Νομίζω ότι το καλύτερο που έχετε να κάνετε είναι όλη αυτή την περίφημη τροπολογία, την οποία μας φέρατε την ύστατη στιγμή, να την αποσύρετε. Να την επανεξετάσετε και να δούμε τι μπορεί να γίνει με αυτές τις διατάξεις σε άλλη συνεδρίαση του Σώματος. Αυτήν τη στιγμή όμως δεν είναι δυνατόν, στο "παρά πέντε", μετά την ολοκλήρωση ενός νομοσχεδίου που κατά βάση στηρίχθηκε σε τροπολογίες να ερχόμαστε να νομοθετούμε για μία τροπολογία με τόσο σοβαρά θέματα στο "άρπα-κόλλα".
Γι΄ αυτήν την τροπολογία επί της ουσίας, θεωρούμε ότι η παράγραφος 1 και η παράγραφος 2 είναι φωτογραφικές διατάξεις για την εξυπηρέτηση και τοποθέτηση συγκεκριμένων προσώπων. Το επαναλαμβάνω: Δεν είναι διατάξεις γενικού χαρακτήρα, είναι φωτογραφικές για την εξυπηρέτηση και την τοποθέτηση συγκεκριμένων προσώπων.
Η πρώτη παράγραφος έρχεται σε πλήρη αντίθεση με τη σχετική νομοθεσία που διέπει τα μέλη του Δ.Ε.Π. και απαιτεί συμπλήρωση τριετούς υπηρεσίας, πριν από οποιαδήποτε άλλη παράλληλη επαγγελματική επιλογή. Κατάφωρα παραβιάζετε την τριετή υπηρεσία, προκειμένου να διευκολύνετε προφανώς κάποιο περιορισμένο αριθμό προσώπων.
Δεν μπορούμε να το δεχθούμε. Δεν ξέρω πώς εσείς φέρνετε μια τέτοια τροπολογία στη Βουλή να την ψηφίσουν οι Βουλευτές.
Η δεύτερη παράγραφος έρχεται και αυτή σε πλήρη αντίθεση με ό,τι σήμερα ισχύει για την έναρξη άσκησης για λήψη ειδικότητας. Κάποιοι θα είναι ευνοημένοι και η πλειοψηφία των αποφοίτων των ιατρικών σχολών θα εγγράφεται σε λίστα και θα πρέπει να κενωθεί η θέση για να αρχίσει η ειδικότητα. Νομίζω ότι δεν είναι δυνατόν να ψηφίζονται τέτοιες διατάξεις από τη Βουλή.
Η τρίτη παράγραφος δίνει παράταση στην προθεσμία συμμόρφωσης των ιδιωτικών κλινικών στα αναφερόμενα στο προεδρικό διάταγμα 235/2000. Αν για πρώτη φορά έμπαιναν σε εφαρμογή συμμορφώσεις του ιδιωτικού τομέα, να πούμε πάει στο καλό, δεν θα είχαμε αντίρρηση να ψηφίσουμε την παράγραφο. Όμως, και παλαιότερη νομοθεσία, μετά αλλεπάλληλες παρατάσεις, δεν εφαρμόστηκε ποτέ και εδώ και μια δεκαετία οι ιδιωτικές κλινικές λειτουργούν ανεξέλεγκτα, αγνοώντας επιταγές που προβλέπονται από την κείμενη νομοθεσία. Κα επειδή είναι γνωστή η κατάσταση στον ιδιωτικό τομέα υγείας και με τίποτα δεν συμμαζεύεται, κάθε παράταση θα είναι σε βάρος της συμμόρφωσης με τις σχετικές διατάξεις. Γι'αυτό είμαστε αντίθετοι και με αυτήν τη ρύθμιση.
Τέλος, έρχομαι στο επίμαχο αυτό θέμα, όπου με μια διάταξη προσπαθείτε να σβήσετε κάθε μορφής και ποικιλίας παρανομίες και παρατυπίες που έγιναν στις προμήθειες και οι οποίες ελέγχονται από το Ελεγκτικό Συνέδριο με αποφάσεις του. Νομίζω ότι είναι προφανώς παράνομο και αντισυνταγματικό θα έλεγα, παρ' όλο που δεν είναι ο ίδιος συνταγματολόγος, αυτό που κάνετε. Δεν είναι δυνατόν το Ελεγκτικό Συνέδριο να κρίνει, να αποφασίζει και να έρχεται ύστερα η Βουλή και να πετάει στον κάλαθο των αχρήστων αυτές τις αποφάσεις και να λέει "όλα είναι νόμιμα, καλώς έχουν γίνει". Και σας λέω ότι αν αυτό το κάνει κάθε κυβέρνηση για αποφάσεις δικαστηρίων, τι πρόκειται να συμβεί σ' αυτήν τη χώρα! Γιατί αύριο με τον καινούριο νόμο που φέρνει των προμηθειών να έχουμε πάλι αποφάσεις αρνητικές, καταδικαστικές, από το Ελεγκτικό Συνέδριο και να ερχόσαστε πάλι με νόμο και να κρίνετε νόμιμους τους διαγωνισμούς και τις συμβάσεις. Αυτό είναι απαράδεκτο από κάθε άποψη. Και νομίζω ότι αν δεν θέλετε να αποσύρετε όλη την τροπολογία, που αυτό πρέπει να κάνετε, διότι έχει φωτογραφικές διατάξεις, αντισυνταγματικές, τουλάχιστον αυτήν τη διάταξη να την αποσύρετε. Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρία Πρόεδρε, ήξερα μέχρι τώρα ότι οι θεματοφύλακες των θεσμών, της διαφάνειας, θα τολμούσα να πω και της ηθικής, είναι η Κυβέρνηση, οι Υπουργοί και γενικότερα ο Πρωθυπουργός. Δεν μπορούσα να διανοηθώ πραγματικά ότι με αυτήν την τροπολογία θα μπορούσαμε να ακυρώσουμε και το ρόλο του Ελεγκτικού Συνεδρίου. Η διαφάνεια απαιτεί -και το ζούμε όλοι μας στις μέρες μας- ενίσχυση του ρόλου και της αποτελεσματικότητας του Ελεγκτικού Συνεδρίου, του ανωτάτου αυτού οργάνου. 
Η Κυβέρνηση -τις τελευταίες μέρες ζούμε περίεργα φαινόμενα- πολλές φορές μας εγκαλεί και μας κατευθύνει αν έχουμε στοιχεία που βαρύνουν, που δημιουργούν ποινικά αδικήματα, μας παραπέμπει στους εισαγγελείς, στη δικαιοσύνη. Η ίδια η Κυβέρνηση, όταν η δικαιοσύνη κάνει τη δουλειά της, μιλάει για ποινικοποίηση της πολιτικής ζωής για μας τους πολιτικούς και φυσικά για κομματικοποίηση της δικαιοσύνης. Τώρα βέβαια, έρχεται να ακυρωθεί η όποια διαπιστωτική πράξη του Ελεγκτικού Συνεδρίου όπως είπε και ο κ. Παυλόπουλος, και η Κυβέρνηση ξεπερνώντας την ηθική, αν θέλετε τη νομιμότητα, παραβιάζοντας το Σύνταγμα φέρνει αυτήν την τροπολογία να συγκαλύψει ευθύνες που έχουν τα κομματικά της στελέχη.
Εγώ πραγματικά κάποια στιγμή επιχείρησα να μπω στην ουσία του ελέγχου των δαπανών των νοσοκομείων και δεν το κατάφερα. Η Kυβέρνηση έκανε κάποια δειλά βήματα κάποια στιγμή με το να καθιερώσει την υποχρέωση σύνταξης προϋπολογισμών και απολογισμών των νοσοκομείων. Αυτή η διαδικασία δεν έχει εφαρμοστεί στην πράξη σήμερα, παρ' ότι έχουν δοθεί διάφορες παρατάσεις. 
Με την πράξη αυτή εδώ σήμερα επιβεβαιώνεται ότι όχι μόνο απαξιώνεται το Κοινοβούλιο, όχι απλώς επιβεβαιώνεται η ανηθικότητα, αλλά ταυτόχρονα ανοίγουν πόρτες πλέον γενικότερης απαξίωσης και των πολιτών από την πολιτική. Αν λοιπόν, η Kυβέρνηση ενδιαφέρεται να διασώσει το κύρος του Κοινοβουλίου, κατ' αρχήν, θα πρέπει αμέσως να πάρει πίσω αυτήν την τροπολογία, η οποία ανοίγει πόρτες -και αθεράπευτες θα έλεγα- για τους πολίτες αλλά και για τους πολιτικούς. 
Πάρτε την, λοιπόν, πίσω αυτήν την τροπολογία και τουλάχιστον όταν θέλετε να λύσετε και τέτοια ζητήματα, να έχετε την ευαισθησία, γιατί έχει χαθεί και αυτή, να φέρνετε τέτοιες ρυθμίσεις μέσα από τις κοινοβουλευτικές επιτροπές για να δίνεται η δυνατότητα και η Επιστημονική Επιτροπή να γνωματεύει και το Γενικό Λογιστήριο βεβαίως να γνωματεύει όπου είναι απαραίτητο και κυρίως να γίνεται ο διάλογος από τους Βουλευτές. 
Θεωρώ πραγματικά απαράδεκτη αυτήν την τροπολογία και καλώ για μια ακόμα φορά την Κυβέρνηση να την πάρει πίσω. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, το λόγο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μητσοτάκη θέλετε το λόγο; Τι χρόνο θέλετε; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ελάχιστα λεπτά. 
Πρώτα, θα ήθελα για άλλη μια φορά να επισημάνω και δεν θα κουραστώ να το λέω, ότι η Κυβέρνηση, αν έχει στοιχειώδη ευαισθησία, πρέπει να σταματήσει την τακτική των προσθηκών της τελευταίας ώρας, την οποία ομόφωνα καταδικάσαμε, όταν ψηφίσαμε προ ολίγων μηνών το καινούριο Σύνταγμα. Είναι ντροπή για τον πολιτικό μας κόσμο, είναι ντροπή για την Κυβέρνηση, θίγει και το Προεδρείο της Βουλής αυτή η μεθόδευση. 
Θα το ξαναπώ άλλη μια φορά. Η φωνή μου είναι φωνή βοώντος εν τη ερήμω. Η ευαισθησία στην πολιτική μας ζωή έχει γίνει είδος εν ανεπαρκεία, αλλά εγώ θα εξακολουθώ να το λέω, αγαπητοί συνάδελφοι του ΠΑΣΟΚ. 
Από κει και πέρα η δεύτερη παρατήρηση που θέλω να κάνω, αναφέρεται σε θέμα αρχής. Δεν μπήκα στη συζήτηση του νομοσχεδίου, αλλά δεν είναι θέμα στενότερα του Υπουργείου Υγείας. Είναι θέμα αρχής, θέμα λειτουργίας των θεσμών η διάταξη με την οποία καταργούνται πράξεις του Ελεγκτικού Συνεδρίου, οι οποίες έχουν κηρύξει συμβάσεις αντίθετες προς το νόμο. 
Κυρία Πρόεδρε, δεν γνωρίζουμε με ποιον συζητούμε. Τιμώ την παρούσα κυρία Υφυπουργό, λαμπρή επιστήμων, γιατρός, αλλά τι σχέση έχει με τη λειτουργία του πολιτεύματος, με το Σύνταγμα, με τις αρχές του πολιτεύματος; Φοβούμαι -και αυτό αποτελεί απαράδεκτη μεθόδευση της Κυβερνήσεως- ότι ούτε καν συζήτηση θέλει να κάνει. Δεν στέλνει έναν Υπουργό αρμόδιο. Κανονικά έπρεπε να είναι εδώ ο Πρωθυπουργός. 
Αυτήν την ώρα κλονίζονται τα θεμέλια του πολιτεύματος, όταν λέμε από τη μια μεριά ότι τιμούμε τη δικαιοσύνη, τιμούμε το Ελεγκτικό Συνέδριο και με τυμπανοκρουσίες το ορίζουμε να ελέγχει τις συμβάσεις, ενώ από την άλλη μεριά, όταν μας βολεύει, προχωρούμε σε κατάργηση του. Αυτό είναι βαρύ ολίσθημα και το συζητούμε και το επαναλαμβάνουμε απούσης της Κυβερνήσεως στη Βουλή. Δεν ξέρω εάν η κυρία Υφυπουργός έχει αρμοδιότητα να το αποσύρει ή να μην το αποσύρει. Συζητούμε εδώ, γιατί καταργείται και το Κοινοβούλιο στην ουσία. 
Τον τελευταίο καιρό, κυρία Πρόεδρε -και δεν θέλω να ξεφύγει η συζήτηση, ούτε να δημιουργήσω μείζον θέμα- έχουμε δείγματα κυβερνητικής παρέμβασης στο έργο της δικαιοσύνης. Και έχουμε δυστυχώς το θλιβερό φαινόμενο του Πρωθυπουργού, ο οποίος συμπαρίσταται σ' αυτήν την προσπάθεια. 
Αύριο θα συζητηθεί μια ερώτηση του κ. Μάνου και θέλω να ελπίζω ότι η απάντηση την οποία θα δώσει ο αρμόδιος επί της Προεδρίας Υπουργός για τη θέση του Πρωθυπουργού, θα είναι συγκρατημένη, διότι δεν υπάρχει προηγούμενο μέχρι τώρα Πρωθυπουργού, ο οποίος να συμφωνεί σε επίθεση εναντίον της δικαιοσύνης, όταν η δικαιοσύνη -καθ' α χρέος έχει- κάνει τη δουλειά της. 
Το πρόβλημα των θεσμών, κυρία Πρόεδρε, είναι πολύ σημαντικό και το πρόβλημα αυτό τίθεται. Και θα παρακαλούσα την κυρία Υφυπουργό, για να μας διευκολύνει και μας, ώστε να ξέρουμε αν πρέπει να συνεχίσουμε ή όχι αυτήν την αχάριστη ούτως ή άλλως συζήτηση, να μας απαντήσει: θα την κρατήσετε αυτήν τη διάταξη, κυρία Υφυπουργέ, ή θα την αποσύρετε, όπως λέγεται; Αν επιμείνετε θα σας πω ότι κάνετε μεγάλο λάθος και η Νέα Δημοκρατία ορθώς θα κάνει με όλα τα νόμιμα μέσα να αντιπαρατεθεί. Αλλά πολύ φοβούμαι ότι δεν θα απαντήσει η κυρία Υφυπουργός, διότι δεν μπορεί να απαντήσει. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν έχει εξουσιοδοτηθεί ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τότε τι κάνουμε εδώ, κύριε συνάδελφε; Θέατρο παίζουμε; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κωνσταντόπουλος έχει το λόγο. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, κατανοώ πλήρως σήμερα την απουσία του Υπουργού Υγείας και Πρόνοιας. Δεν μπορεί να μιλά στην αρχή της υπουργικής θητείας του για "πιράνχας" και σήμερα να φέρνει μία τροπολογία με την οποία κυριολεκτικά καλύπτει τα "πιράνχας" στον χώρο της υγείας. Και αναφέρομαι στο άρθρο 5 της παρούσας τροπολογίας, ιδιαίτερα στις ποσότητες των ορθοπεδικών υλικών, υλικών οστεοσύνθεσης, υλικών αρθροπλαστικής, όπου είναι το μεγάλο σκάνδαλο στο χώρο των προμηθειών. Έλεος, κυρία Υπουργέ! Μιλάτε για ποσότητες. Τουλάχιστον βάλτε ένα πλαφόν. Λέτε ότι για τις χειρουργικές επεμβάσεις δεν μπορείτε να προσδιορίσετε ακριβώς το υλικό. Βάλτε 10%, 20%, 30% επιπλέον. Τι λέτε ότι οι ποσότητες δεν έχουν καμία σημασία; Αναφέρετε ένα συγκεκριμένο ποσοστό: 10% πάνω, 20%, 30%, 50% έστω. 
Στο άρθρο 1 της παρούσης τροπολογίας κυριολεκτικά τορπιλίζετε το νόμο 2530 του 1997 του κ. Αρσένη. Δεν καταλαβαίνω. Οι Βουλευτές οι οποίοι εκλέγονται και είναι πανεπιστημιακοί γιατροί, είναι καθηγητές οποιασδήποτε βαθμίδας, είναι σε αναστολή. Εσείς, κυρία Υπουργέ, είστε σε αναστολή της πανεπιστημιακής ιδιότητάς σας και έρχεστε και φέρνετε τους ΠεΣΥάρχες, τους αναπληρωτές, τους διοικητές οργανισμών να είναι μερικής απασχόλησης; Τι πάτε να κάνετε δηλαδή; Φωτογραφίζετε τους τέσσερις συγκεκριμένους αυτούς ανθρώπους; Τους ξέρετε πολύ καλά, ένας των Αθηνών, τρεις της Θεσσαλονίκης και ένας της Βιομηχανικής Σχολής του Πανεπιστημίου Μακεδονίας. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Να καταγραφούν τα ονόματά τους.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Τα ξέρουμε τα ονόματα. Είναι πέντε συγκεκριμένα ονόματα. Γι' αυτούς το κάνετε; Αυτά είναι τα διάσημα ονόματα της πανεπιστημιακής κοινότητας που θέλετε να τα βάλετε μέσα, να τους κάνετε ΠεΣΥάρχες, τη στιγμή που ξέρετε πολύ καλά ότι οι Βουλευτές και εσείς η ίδια και εμείς εδώ οι παριστάμενοι έχουμε αναστολή της ιδιότητάς μας; Δηλαδή δεν θα μπούνε στο ΠεΣΥ αυτοί αν έχουν απλώς αναστολή; Πρέπει να παίρνουν και το μισθό της μερικής απασχόλησης σαν πανεπιστημιακοί ιατροί; Δεν τους φθάνει μόνο αυτό;
Νομίζω, λοιπόν, ότι έχετε υποχρέωση το άρθρο 5 οπωσδήποτε να το αποσύρετε, το άρθρο 1 οπωσδήποτε. Για το άρθρο 2 πράγματι έχετε δίκιο. Πρέπει οι πανεπιστημιακοί γιατροί που κατέχουν τίτλο ειδικότητας και υπηρετούν σε πανεπιστημιακές κλινικές να μπορούν να δώσουν εξετάσεις εφόσον συμπληρώσουν το χρόνο της ειδικότητάς τους. Δεν έχουμε αντίρρηση. Τουλάχιστον εγώ προσωπικά δεν έχω αντίρρηση σε αυτό. 
Όσον αφορά τις ποσότητες πρέπει οπωσδήποτε να βάλετε πλαφόν στις ποσότητες, αν θέλετε αύξηση, δεν σας αρκούν αυτά τα οποία είχατε παραγγείλει, αλλά δεν μπορεί να είναι τα νοσοκομεία μας γεμάτα. Και ξέρετε πολύ καλά τι γίνεται. Φεύγουν υλικά οστεοσύνθεσης, υλικά αρθροπλαστικών από τα δημόσια νοσοκομεία και πηγαίνουν σε μεγάλα ιδιωτικά κέντρα. Έχουν χάσει κυριολεκτικά τον ύπνο τους ορθοπεδικοί γιατροί και γιατροί άλλων ειδικοτήτων για τις παραγγελίες τις οποίες έχουν κάνει. Τι θέλετε; Να τις επαναφέρετε; Να τους ξαναδώσετε τον ύπνο τους, τον οποίο έχουν χάσει; Αυτό θέλετε να κάνετε; Τα "πιράνχας" έχουν κυριολεκτικά φάει το καταπέτασμα μέσα στα δημόσια νοσοκομεία με τα υλικά οστεοσύνθεσης. Δεν μπορείτε να μιλάτε από τη μια για "πιράνχας" και από την άλλη να τους νομιμοποιείτε.
Σας καλώ να αποσύρετε αμέσως το άρθρο 5 της παρούσας τροπολογίας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Η τροπολογία αυτή, κύριοι συνάδελφοι, είναι θλιβερή και βεβαίως ευθύνονται αυτοί που την έγραψαν.
Για τους ΠεΣΥάρχες: Κάποτε ήταν τιμητική διάκριση να είσαι καθηγητής Πανεπιστημίου και να μετέχεις σε ένα διοικητικό συμβούλιο. Αυτήν τη στιγμή βλέπουμε ότι δραχμικά θέλουν να λύσουν το πρόβλημά τους. Γι' αυτό, λοιπόν, πρέπει να αποσύρετε αμέσως το άρθρο αυτό.
Στο δεύτερο άρθρο, επειδή έκανα σχόλιο, κυρία Υφυπουργέ, θα κλείσουν νοσοκομεία αύριο με δική σας απόφαση. Μειώνετε τις εφημερίες των νοσοκομείων και θέλετε να κρατήσετε αυτούς τους τύπους που διορίσατε. Τους ακούσατε ποιοι είναι.
Το δεύτερο άρθρο: πανεπιστημιακοί γιατροί. Κάποιοι δικοί σας είναι. Θα ψάξω εγώ στην πανεπιστημιακή κοινότητα και θα τους βρω. Κάποιοι δικοί σας είναι που θέλετε να εξυπηρετήσετε δι' αυτού του τρόπου.
Άρθρο 4. Οι διοικητικές κυρώσεις δείχνουν ένα αστυνομικό κράτος. Εύχομαι να μην αρρωστήσετε ποτέ. Εάν όμως αρρωστήσετε και θελήσετε ένα συμβούλιο πανεπιστημιακών συναδέλφων σας, ξέρετε ότι απαγορεύεται να μπουν στο ιδιωτικό θεραπευτήριο να κάνουν ένα συμβούλιο για σας, για όλους μας; Τι κατάσταση είναι αυτή; Τι αστυνομικό κράτος δημιουργείται στην επιστημονική κοινότητα; 
Και ας πάμε στο άρθρο 5. Κύριοι συνάδελφοι, το ΠΑΣΟΚ γνωρίζει πολύ καλά πως καταργεί το Ελεγκτικό Συνέδριο. Το κατήργησε το 1982-1983. Ήταν γνωστή η ιστορία. Έρχεται τώρα πάλι να καταργήσει το Ελεγκτικό Συνέδριο. Για να ευνοήσετε τι; Να ευνοήσετε τις δοτές διοικήσεις, οι οποίες ευθύνονται για όλη αυτήν την κατάσταση και πρέπει να γίνει καταλογισμός στις διοικήσεις των ποσών αυτών. Και θα γίνει καταλογισμός, να το ξέρετε. Διότι δεν είναι δυνατόν να είναι σε ομηρία οι άνθρωποι αυτοί, οι οποίοι έχουν αναπτύξει μια επιχειρηματική δραστηριότητα και πάρα πολλοί εργαζόμενοι θα βρεθούν στο δρόμο και παράλληλα θα πρέπει να σας συγκινήσει ιδιαίτερα και να σας είχε συγκινήσει αυτό. Δεκαοκτώ μήνες ήσαστε στο Υπουργείο, δεν ήρθατε χθες. Δεκαοκτώ μήνες ήσαστε, και τι κάνατε; Είχατε κανέναν εποπτικό μηχανισμό; Ασκήσατε κάποιον έλεγχο σε όλους αυτούς, τους οποίους εσείς διορίσατε και αύριο θα τους δούμε διοικητές στα νοσοκομεία;
Και έρχεσθε τώρα με μία τροπολογία να σβήσετε τα πάντα. Τι; Το Ελεγκτικό Συνέδριο, ένα θεσμικό όργανο θέλετε να το ξεπεράσετε σαν να μη συμβαίνει τίποτα.
Αυτά, λοιπόν, δεν μπορούν από εμάς τουλάχιστον να υιοθετηθούν. Κάντε μια άλλη πολιτική και λυπάμαι, διότι έχετε την εξώδικη πρόσκληση όλων αυτών των επιχειρηματιών και αύριο τα νοσοκομεία θα κλείσουν. Έπρεπε να είχατε τη σοβαρότητα να δείτε πώς θα αντιμετωπίσετε την κατάσταση αυτή. 
Και λυπάμαι διότι ο κύριος Υπουργός δεν είναι εδώ. Πιθανόν να αρέσκεται να βρίσκεται σε άλλες συναντήσεις, χωρίς να μπορεί να δώσει λύσεις. Δώστε λύσεις στα θέματα αυτά και πολύ καλό θα είναι να αποσύρετε αμέσως αυτήν την τροπολογία. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των πρωτολογιών και υπάρχουν προτασσόμενες δευτερολογίες. 
Κύριε Κακλαμάνη, θέλετε τώρα το λόγο ή μετά την κυρία Υπουργό;
NIKHTAΣ ΚΑΚΛΑΜΑΝΗΣ: Να απαντήσω τώρα, γιατί η κυρία Υφυπουργός δεν θα απαντήσει.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Κυρία Υφυπουργέ, κατ΄ αρχήν έχετε κάνει την εξής πονηριά με αυτήν την τροπολογία. Βάλατε μέσα πράγματα, τα οποία είναι γενικώς αποδεκτά, νομίζοντας ότι έτσι θα μας εκβιάσετε, για να πούμε ναι στο σύνολο της τροπολογίας. 
Παραδείγματος χάρη, με πίεση της Νέας Δημοκρατίας βάλατε την παράγραφο που δίνετε παράταση για τις ιδιωτικές κλινικές, εξαιτίας του ότι δεν είσαστε ικανοί να εφαρμόσετε τις υποχρεώσεις σας, που απορρέουν από το προεδρικό διάταγμα, το οποίο φτιάξατε πριν ένα χρόνο. 
Τη βάλατε λοιπόν, αυτή την παράγραφο μέσα, διότι δεν υπογράφει ο κ. Δρυς το διχίλιαρο της αύξησης των νοσηλίων, γιατί δεν έχετε λεφτά και γιατί δεν έχετε βάλει πίστωση στον προϋπολογισμό του 2002, εκβιάζοντας εμάς ότι θα μας υποχρεώσετε να την ψηφίσουμε ολόκληρη. Έπρεπε να την έχετε φέρει ξεχωριστά, όπως κάνατε την προηγούμενη φορά. 
Επειδή όμως δεν πρόκειται να το κάνετε, δηλώνουμε ότι η Νέα Δημοκρατία επέμενε και μπήκε αυτό το δίκαιο αίτημα των ιδιωτικών κλινικών και είμαστε υπέρ της παραγράφου, άσχετα με το σύνολο της τροπολογίας. Απλά το λέω να γραφεί στα Πρακτικά, για να συνεννοούμαστε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπορεί να ψηφιστεί χωριστά η παράγραφος. Δεν εμποδίζει τίποτα.
ΝΙΚΗΤΑΣ ΚΑΚΛΑΜΑΝΗΣ: Δεύτερον, σε ό,τι αφορά το πρώτο κομμάτι, ενθυμείσθε -ήσασταν παρούσα, κυρία Υφυπουργέ, όταν πέρναγαν από ακρόαση οι λεγόμενοι "δεκαεπτά μικροί Υπουργοί"- ότι εγώ και ο κ. Γιαννόπουλος ρωτήσαμε επιμόνως τον κ. Λιαρόπουλο, ο οποίος στο βιογραφικό του έλεγε ότι κατείχε έξι θέσεις, εάν θα είναι πλήρους και αποκλειστικής απασχόλησης. Βρείτε τα Πρακτικά και διαβάστε τα. Μου απήντησε ότι βεβαίως, κύριε Κακλαμάνη, θα είμαι πλήρους και αποκλειστικής. Θα κρατήσω μόνο μία θέση, αυτή του εκπροσώπου στον ΟΑΣΑ, η οποία μου είπε ότι είναι και άμισθη ή κάτι τέτοιο.
Γιατί λοιπόν, σήμερα φέρνετε αυτό εδώ; Και δεν το πάτε μόνο στους προέδρους και αναπληρωτές προέδρους των ΠεΣΥ, το πάτε και στους διοικητές των νοσοκομείων, διότι εκεί είναι το μεγάλο πρόβλημα.
Ξέρετε τι πληροφορήθηκα σήμερα το πρωί; Ότι υπάρχει η εταιρία που ετοιμάζεται να κάνει προσφορές για τη μηχανοργάνωση των νοσοκομείων, που πάει και πιάνει από τους υποψηφίους διοικητές τους πλέον επιλέξιμους και τους λέει ότι έχει επιρροή σε δύο μέλη από την επιτροπή που έχετε βάλει για να τους επιλέξει και αν μας υποσχεθείτε ότι θα πάρετε εμάς, εμείς την επιλεξιμότητά σας θα την κάνουμε βεβαιότητα.
Γι' αυτά που κυκλοφορούν στους διαδρόμους του Υπουργείου σας, γιατί από εκεί τα μαθαίνω, εσείς δεν έχετε ακούσει τίποτα; Και φέρνετε αυτό το πράγμα, φωτογραφία 100% για πολύ συγκεκριμένα κομματικά σας στελέχη, τα οποία κατά σύμπτωση, αρκετά απ' αυτά είναι και σύνεδροι τώρα στο συνέδριό σας. Αυτά για να εξηγούμαστε και να λέμε τα πράγματα όπως είναι.
Τώρα ως προς την επίμαχη παράγραφο 5, κατ' αρχήν απευθύνομαι σ' εσάς, γιατί εσείς υποθέτω ότι εκπροσωπείτε την Kυβέρνηση και το Υπουργείο.
Βέβαια -ανοίγω εδώ μια παρένθεση- η Νέα Δημοκρατία, μετά από προσωπική επικοινωνία που είχε ο Υπουργός με μένα και μου εξέφρασε τη λύπη του που δεν θα μπορούσε να είναι τρεις ημέρες στη Βουλή, λόγω κομματικών ασχολιών εξαιτίας του συνεδρίου, δεν έβαλε θέμα. Εκτιμήσαμε ότι πήρε τον εκπρόσωπο τηλέφωνο και θεωρήσαμε τέλος πάντων ανθρώπινο αυτό το πράγμα. Xθες βέβαια είδα ότι είχε χρόνο να παρευρεθεί στα εγκαίνια του ογκολογικού νοσοκομείου που χάρισε στο ΕΣΥ το Σωματείο "ΕΛΠΙΣ" και χαιρόμεθα και για το ογκολογικό αυτό νοσοκομείο "ΠΑΙΔΩΝ" και για το χάρισμα και είμαστε υπέρ τέτοιων πρωτοβουλιών. Εκεί όμως βρήκε χρόνο να πάει. Στη Βουλή δεν είχε χρόνο να έρθει. Κλείνω την παρένθεση.
Κατ' αρχήν η Νέα Δημοκρατία για να είναι ξεκάθαρο, κύριοι συνάδελφοι, υποστηρίζει ότι έχουν δίκιο οι προμηθευτές που φωνάζουν. Είναι τα θύματα αυτής της ιστορίας. Σας έχουν δώσει τα υλικά και τους χρωστάτε εκατοντάδες δισεκατομμύρια.
Δεν στρεφόμεθα επομένως εναντίον του δικαίου αιτήματος των προμηθευτών, επιτέλους να πάρουν τα λεφτά τους, όσοι νόμιμα βέβαια έχουν κάνει τις προμήθειες και τις συμβάσεις με τα νοσοκομεία. 
Από κει και πέρα όμως, όταν χθες στην επίκαιρη ερώτηση σας είπαν για όλα αυτά, για άλλα εσείς μου απαντούσατε, κυρία Υφυπουργέ. Εγώ σας είχα πει ότι ήταν το πρόβλημα στο Ελεγκτικό Συνέδριο, εσείς όμως μου λέγατε για άλλα πράγματα στην απάντησή σας. Το Ελεγκτικό Συνέδριο δεν το είπατε ούτε μια φορά. Πώς είναι δυνατόν σήμερα να έρχεστε και να επιχειρείτε κοινοβουλευτικό και συνταγματικό πραξικόπημα; Γιατί περί αυτού πρόκειται. Καταλαβαίνετε ότι ανοίγετε τους ασκούς του Αιόλου; Ύστερα φταίει στον κ. Λαλιώτη και σε όλη σας την Κυβέρνηση ο κ. Γεράκης ή ο κ. Ντογιάκος. Εν τοιαύτη περιπτώσει, θα ήταν πολύ πιο έντιμο να ερχόταν ο απουσιάσας απ' όλη αυτή την ιστορία αρμόδιος Υπουργός, ο συναρμόδιος κ. Παπαντωνίου και ακόμα ο συναρμόδιος κ. Σταθόπουλος και να φέρνατε μια τροπολογία που να καταργήσετε το Ελεγκτικό Συνέδριο. Είναι προτιμότερο να το καταργήσετε εν τη ουσία, παρά να το έχετε και να το καταργείτε κατά περίπτωση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κυρία Πρόεδρε.
Θα ξεκινήσω από την παράγραφο 5 που είναι το επίμαχο σημείο αλλά θα αναφερθώ και στις προηγούμενες. Θα ήθελα, λοιπόν, να πω ότι δεν υπάρχουν ούτε θέματα φωτογραφιών ούτε θέματα παρεκκλίσεων από τη νομιμότητα. Υπάρχουν ορισμένες ανάγκες. Και όπως συνέβαινε και στα προηγούμενα που είπα σαν γενική τοποθέτηση, υπάρχουν ορισμένες εξελίξεις που μας αναγκάζουν την τελευταία στιγμή πολλές φορές να φέρουμε τροπολογία όπως χθες.
ΙΩΑΝΝΗΣ ΒΑΡΒΙΤΣΙΩΤΗΣ: Οι ανάγκες δεν υπήρχαν πριν; Τώρα τις ανακαλύψατε; Μιλάτε, κυρία Υφυπουργέ, σε νοήμονες, δεν μιλάτε σε ηλιθίους.
Κυρία Πρόεδρε, πρέπει να την επαναφέρετε στην τάξη. Δεν δέχομαι υποτίμηση της νοημοσύνης μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Βαρβιτσιώτη, αφήστε την κυρία Υφυπουργό να ολοκληρώσει.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Σχετικά με την παράγραφο 5, εμείς δεν πιστεύουμε ότι υφίσταται θέμα αντισυνταγματικής ρύθμισης. Δεν υπάρχει οποιαδήποτε παρέμβαση σε δικαστικές αποφάσεις. Απλά μ' αυτήν την προτεινόμενη διάταξη νομιμοποιούνται χρηματικά εντάλματα. 
Αυτό σας το είπα και χθες κύριε Κακλαμάνη, απαντώντας σας. Αυτό είναι μια πάγια νομοθετική πρακτική και ουδέποτε αυτή κρίθηκε αντισυνταγματική. Αντίθετα πιστεύουμε ότι υπάρχει εξαιρετικά ισχυρό δημόσιο συμφέρον, το οποίο προστατεύεται από το άρθρο 21 παράγραφος 3 του Συντάγματος, το οποίο επιτάσσει να διασφαλιστεί η υγεία των πολιτών με τη λήψη ειδικών μέτρων σε κάθε περίπτωση. 
IΩΑΝΝΗΣ ΒΑΡΒΙΤΣΙΩΤΗΣ: Τώρα το ανακαλύψατε το δημόσιο συμφέρον;
Μα, κυρία Πρόεδρε, νομίζει ότι είμαστε ηλίθιοι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τον Κανονισμό τον ξέρετε πολύ καλά και τα ήθη που επικρατούν σ' αυτήν την Αίθουσα. Μη διακόπτετε την κυρία Υφυπουργό.
IΩΑΝΝΗΣ ΒΑΡΒΙΤΣΙΩΤΗΣ: Μα, εξοργίζομαι με την επιχειρηματολογία της κυρίας Υφυπουργού.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βαρβιτσιώτη, έχετε όλες τις δυνάμεις για να κατασιγάσετε την οργή σας.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Πιστεύουμε ότι είναι συνταγματική επιταγή η λήψη των προτεινόμενων νομοθετικών μέτρων, αφού χωρίς αυτά υπάρχει κίνδυνος και είναι βέβαιο ότι τα νοσοκομεία θα μείνουν χωρίς τα απαραίτητα μηχανήματα και υλικά. Γνωρίζετε επίσης πολύ καλά ότι η νομολογία του Ελεγκτικού Συνεδρίου βάση της οποίας βασιστήκανε για να απορρίψουν αυτά τα εντάλματα είναι πρόσφατη, πολύ μετά αφού έγιναν αυτές οι δαπάνες. Και όπως σας εξήγησα, κύριε Κακλαμάνη, χθες και στην απάντησή μου στον κοινοβουλευτικό έλεγχο βασιστήκανε σε θέματα ποσοτήτων και μειοδοτών, πράγμα το οποίο δεν καθόριζαν προηγούμενες νομολογίες. Το είπε και ο κ. Γιαννόπουλος ότι είναι πάρα πολύ μεγάλο πρόβλημα. Δεν είναι πρόβλημα μόνο να πάρουν τα χρήματά τους οι προμηθευτές, υπάρχει πρόβλημα ότι τα νοσοκομεία δεν θα μπορέσουν να κάνουν αυτή την απλή δουλειά τους, δηλαδή δεν θα δώσουν οι προμηθευτές υλικά. Και μ' αυτήν την έννοια ήρθε και η τροπολογία εχθές. Διότι αυτές είναι πραγματικά πρόσφατες εξελίξεις με το Ελεγκτικό Συνέδριο.
Θα ήθελα όμως να πω το εξής. ΄Οτι δεχόμαστε την προσθήκη που είπε ο κ. Ματζαπετάκης, στην τρίτη σειρά "οι οποίες έχουν καταρτιστεί μέχρι τη δημοσίευση του παρόντος" οπότε είναι από τότε μέχρι το τέλος του Δεκεμβρίου. Δεν προτείνουμε κάτι το οποίο ανοίγει ασκούς και ισχύει εσαεί.
ΝΙΚΗΤΑΣ ΚΑΚΛΑΜΑΝΗΣ: Η δημοσίευση του παρόντος μπορεί να είναι μέχρι τέλος Νοεμβρίου.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν γίνεται ποτέ το Νοέμβριο.
Έρχομαι στις προηγούμενες παραγράφους στα άρθρα 1 και 2 που έγινε μια πολύ μεγάλη συζήτηση και αναφέρθηκε το θέμα των φωτογραφιών. Εγώ τουλάχιστον προσωπικά αδυνατώ να δω τις φωτογραφίες. Αυτό έχει γίνει και μετά από υπογραφή του Υπουργού Παιδείας, και προσπαθεί να καλύψει κάποιες ανάγκες. Γνωρίζετε ότι στη χώρα μας δεν είμαστε τόσοι πολλοί σε πληθυσμό και με τόσα πολλά ικανά στελέχη για να μπορούν να καλύπτονται οι ανάγκες. Γνωρίζετε ότι στο πανεπιστήμιο φεύγοντας και με αναστολή καθηκόντων ήδη των Βουλευτών δημιουργούνται κενά και επομένως δημιουργούνται και άλλα κενά μ' αυτούς. Και η μερική απασχόληση τους δίνει τη δυνατότητα να κάνουν μαθήματα. 
΄Οσον αφορά το θέμα των μισθών τους το ξέρετε ότι δεν προστίθεται, αφαιρείται και γίνονται ρυθμίσεις. Επίσης, η ρύθμιση η οποία έρχεται επεκτείνεται σ' αυτούς τους νέους οι οποίοι εισάγονται στο πανεπιστήμιο και γνωρίζετε πολύ καλά ότι υπάρχει μια άλλη πρωτοτυπία στη χώρα μας ότι καμιά ιατρική σχολή δεν έχει τμήμα δημόσιας υγείας με αποτέλεσμα οι νέες ανάγκες οι οποίες προκύπτουν να θέλουν άτομα τα οποία βρίσκονται σ΄ αυτήν τη φάση εισόδου στο πανεπιστήμιο ούτως ώστε να μπορέσουν να προσφέρουν σε δύο τομείς.
Το θέμα των ειδικοτήτων, γνωρίζετε πολύ καλά ότι, όταν κάποιος παίρνει θέση στο πανεπιστήμιο, την παίρνει τη θέση στο γνωστικό αντικείμενο του πανεπιστημίου και στη συνέχεια βρίσκεται σε μια κλινική και σε μια μονάδα της πανεπιστημιακής κλινικής, όπου υπηρετεί εκεί, όπου κάνει μάθημα, αλλά δεν έχει τη ειδικότητα. Και δίνουμε τη δυνατότητα εφόσον παρακολουθήσει όλα αυτά να πάρει την ειδικότητα χωρίς επιπλέον χρήματα και επίσης να κάνει και τακτικό ιατρείο, όχι ιδιωτικό ιατρείο.
ΝΙΚΗΤΑΣ ΚΑΚΛΑΜΑΝΗΣ: Βάλτε τη λέξη "υπεράριθμοι" να μην κωλύεται η σειρά αυτών που περιμένουν την έναρξη ειδικότητας.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Μα, δεν μπαίνουν σε θέσεις ειδικευομένων, κύριε Κακλαμάνη. Ενώ υπάρχουν, εκεί τους δίνεται η δυνατότητα να δώσουν εξετάσεις.
Στη παράγραφο 1 της τροπολογίας στη τρίτη σειρά το "υποχρεωτικά" διαγράφεται σύμφωνα με την πρόταση που έκανε ο κ. Ματζαπετάκης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κεφαλογιάννης έχει το λόγο για προτασσσόμενη δευτερολογία.
ΙΩΑΝΝΗΣ ΚΕΦΑΛΟΓΙΑΝΝΗΣ: Κυρία Πρόεδρε, με την εισαγωγή της τροπολογίας παραβιάζεται το Σύνταγμα και ουσιαστικά καταργείται η ανεξαρτησία της δικαιοσύνης. Δεν είναι δυνατόν η Βουλή των Ελλήνων να νομοθετεί παραβιάζοντας το Σύνταγμα. Γι΄ αυτό και παρακαλώ να έρθει ο Πρόεδρος της Βουλής τώρα στην Αίθουσα αυτή και να αποκαταστήσει την αξιοπρέπεια και την αξιοπιστία της Βουλής. Έχει χρέος να το κάνει διότι εδώ συντελείται σήμερα ένα Συνταγματικό πραξικόπημα, που ουσιαστικά καταργεί βασικές αρχές του πολιτεύματός μας.
Είναι δυνατόν σήμερα να δεχθούμε ότι παράνομες πράξεις που συντελέστηκαν από τη διοίκηση και οι οποίες ακυρώθηκαν από το Ελεγκτικό Συνέδριο να τις νομιμοποιήσουμε με την ψήφο μας; Μας ζητάτε αυτό το πράγμα, κυρία Υφυπουργέ; Πώς είναι δυνατόν;
Είπατε προ ολίγου επί λέξει ότι νομιμοποιεί χρηματικά εντάλματα. Χρηματικά εντάλματα τα οποία όμως εκδόθηκαν παράνομα. Και ζητάτε κάθε παράνομη πράξη της διοίκησης να έρχεται στη Βουλή για να τη νομιμοποιεί; Τότε καταργείται ουσιαστικά ο ρόλος ο συνταγματικός της Βουλής, καταργείται ο ελεγκτικός μηχανισμός του Ελεγκτικού Συνεδρίου και μετατρέπουμε ουσιαστικά τη Βουλή σε ένα χώρο νομιμοποίησης των παρανομιών της Κυβέρνησης. Αυτός είναι ο πραγματικός λόγος για τον οποίο πήρα το λόγο.
Δεν είναι δυνατόν για λόγους αρχής, σεβασμού στο Σύνταγμα και στο πολίτευμα αυτή η τροπολογία να ψηφισθεί.
Κύριε Υφυπουργέ, θα παρακαλέσω -διότι έχετε την εντολή να έρθετε να πείτε αυτά που σας έχουν γράψει και δυστυχώς δεν έχετε εξουσιοδότηση να αλλάξετε γνώμη και να αντιπαραταχθείτε πολιτικά, νομικά, συνταγματικά στα επιχειρήματα της Αντιπολίτευσης- να διακόψουμε, να επικοινωνήσει ο Υπουργός με τον κύριο Πρωθυπουργό ή να επικοινωνήσει με άλλους κυβερνητικούς παράγοντες και να ρωτύσει αν είναι σύμφωνοι να δεχθούν την υπό συζήτηση τροπολογία που καταργεί κάθε έννοια νομιμότητας και μετετρέπει τη Βουλή σε όργανο νομιμοποίησης των παρανομιών της Κυβέρνησης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γαρουφαλιάς έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Κυρία Πρόεδρε, για μία ακόμη φορά η Κυβέρνηση του κ. Σημίτη με την κυρία Υφυπουργό που είναι παρούσα στη Βουλή προσπαθεί να καταστρατηγήσει τη λειτουργία του Συντάγματος, το θεσμό της αξιοπρέπειας του Εθνικού Κοινοβουλίου.
Σε καμία περίπτωση οι άνθρωποι που έχουν δίκιο και από τη μεριά τους είναι οι προμηθευτές του δημοσίου και των νοσοκομείων και αγωνιούν και διαμαρτύρονται γιατί δεν πήραν τα χρήματά τους, είναι τα εξιλαστήρια θύματα αυτής της Κυβέρνησης. 
Δεν έχει κανένα ηθικό δικαίωμα η Κυβέρνηση να καλεί εδώ όλους τους κοινοβουλευτικούς εκφραστές να καταπατήσουν τους νόμους και την αξιοπρέπεια λειτουργίας των δικαστηρίων και δη αυτού του ανώτατου δικαστηρίου που έχει ενταλθεί από το Σύνταγμα και τους νόμους αυτής της ευνομούμενης πολιτείας να υποστηρίζει και να ελέγχει τις προμήθειες και να ξεπλύνει τις ανομίες μιας κυβέρνησης. Επί δεκαοκτώ μήνες, κυρία Υφυπουργέ, και το γνωρίζετε πολύ καλά, ενώ έχετε το διαγωνισμό 172/98 και απόφαση γι' αυτόν το διαγωνισμό του Ελεγκτικού Συνεδρίου ότι είναι παράτυπος και την απόφαση αυτή την έχετε από τον Ιούνιο του 2000, από μεμονωμένο τμήμα του Ελεγκτικού Συνεδρίου -αν θέλετε μπορώ να σας καταθέσω αυτήν την απόφαση στα Πρακτικά- καθώς και δύο ακόμη αποφάσεις, από την ολομέλεια του Ελεγκτικού Συνεδρίου που βγήκαν το Νοέμβριο και Δεκέμβριο του 2000 και σας προειδοποιούσαν ότι καταστρατηγείτε το Σύνταγμα, εσείς αδιαφορήσατε και δεν εφαρμόζετε το προεδρικό διάταγμα που προβλέπει με ποιον τρόπο πρέπει να γίνονται οι προμήθειες.
Και σας θυμίζω ακόμη, κυρία Υφυπουργέ, γιατί είστε δεκαοκτώ μήνες και εσείς και ο κ. Παπαδόπουλος που τον θεωρούσα αξιοπρεπή Υπουργό της Κυβέρνησης, στο συγκεκριμένο Υπουργείο, ότι κυκλοφόρησε εγκύκλιος στο Υπουργείο σας από την αρμόδια διεύθυνση, η οποία κατά κάποιον τρόπο έβαζε μια τάξη, έβαζε το νερό στο αυλάκι, στον τρόπο με τον οποίον θα λειτουργούν από εδώ και πέρα οι προμήθειες στα νοσοκομεία και εσείς με παρέμβασή σας προσωπικά και του κυρίου Υπουργού την αποσύρατε και την εξαφανίσατε. Αν θέλετε σας καταθέτουμε και αυτή στα Πρακτικά και σαν σχέδιο, αλλά και σαν εγκύκλιο.
Αυτά, κυρία Πρόεδρε, είναι απαράδεκτα για την ελληνική κοινωνία. Εμείς θα σταθούμε ενάντια στις επιλογές σας και σε καμία περίπτωση δεν θα επιτρέψουμε την καταστρατήγηση του Συντάγματος και την κατάλυση των θεσμών της δημοκρατίας αλλά και της λειτουργίας των δικαστηρίων. 
Σας ευχαριστώ, κυρία Πρόεδρε, και με συγχωρείτε για την αγανάκτησή μου, αλλά είναι απόρροια της συμπεριφοράς της κυρίας Υφυπουργού και της Κυβέρνησης Σημίτη.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κυρία Πρόεδρε, και εσείς και όλοι στην Αίθουσα εδώ παρακολουθήσαμε με ιδιαίτερο ενδιαφέρον τη συζήτηση για την Αναθεώρηση του Συντάγματος. Είχε τότε επισημανθεί ότι το άθλιο φαινόμενο των αιφνιδιαστικών και μεταμεσονυκτίων τροπολογιών οι οποίες επί μακρά σειρά ετών ταλάνιζαν τη νομοθετική λειτουργία, έπρεπε να σταματήσει. Και με δική μας πρωτοβουλία, της Νέας Δημοκρατίας, της οποίας ήμουν εισηγητής, ψηφίστηκε η συγκεκριμένη διάταξη. Και θυμόσαστε ασφαλώς, κυρία Πρόεδρε, τους πανηγυρισμούς του κ. Βενιζέλου, ότι επιτέλους αυτό το μαύρο πρόβατο σταματάει, διότι η νέα διάταξη του Συντάγματος θέτει ορισμένες προϋποθέσεις και ορισμένες προθεσμίες για την κατάθεση και αυτών ακόμη των υπουργικών τροπολογιών. Αυτοί οι πανηγυρισμοί και αυτή η διάταξη του Συντάγματος, ξεχάστηκαν. Και επικαλείται βεβαίως η Κυβέρνηση ότι δεν έχει ψηφισθεί ακόμη ο νέος Κανονισμός της Βουλής, κατά συνέπεια είναι ανεφάρμοστη η συνταγματική διάταξη. 
Νομίζω ότι τουλάχιστον κοινοβουλευτική ευαισθησία θα έπρεπε να υπάρχει, ώστε και αν δεν έχει ψηφισθεί ακόμη ο νέος Κανονισμός της Βουλής να ισχύει η ψηφισθείσα διάταξη του Συντάγματος. 
Εδώ βρισκόμαστε προ μιας αιφνιδιαστικής τροπολογίας η οποία κατετέθη παρά τις διατάξεις του Συντάγματος και η οποία, αν θέλετε, ανατρέπει και τις αποφάσεις του Ελεγκτικού Συνεδρίου.
΄Οταν ήρθε η συζήτηση στο Σύνταγμα για το Ελεγκτικό Συνέδριο, υπεραμύνθηκαν όλες οι πτέρυγες της Βουλής της λειτουργίας του Ελεγκτικού Συνεδρίου, της σπουδαιότητος και της σημασίας του. Τώρα ερχόμαστε εμείς οι ίδιοι, δηλαδή, η Κυβέρνηση να ανατρέψει αποφάσεις του Ελεγκτικού Συνεδρίου.
Κυρία Πρόεδρε, με όλο το σεβασμό που έχω σε σας και στην Αίθουσα, θα μου επιτρέψετε να πω μια βαριά κουβέντα. Αυτό που επιχειρείται σήμερα, είναι συνταγματικό πραξικόπημα και δεν μπορεί η Βουλή να το δεχθεί. 
Και τελειώνω, κυρία Πρόεδρε, με το εξής: Είχα εκτίμηση στην κυρία Υφυπουργό, διότι η παρουσία της μέχρι τώρα στη Βουλή ήταν σεμνή και αθόρυβη. Σήμερα όμως ειλικρινά εξεπλάγην, διότι είδα ένα άβουλο άτομο επί της έδρας αυτής το οποίο να ψελλίζει ό,τι του είχαν υπαγορεύσει. Ας έρθει τουλάχιστον ο Πρόεδρος της Βουλής να αντιμετωπίσει τις συνταγματικές μας αιτιάσεις, ας έρθει ο Υπουργός Υγείας και Πρόνοιας, αν δεν φοβάται τη Βουλή και αν μπορεί να αποσπασθεί από τις ποικίλες κομματικές του δραστηριότητες, να υπερασπισθεί την επίμαχη τροπολογία. Και ας μην αφήνει την κυρία Υφυπουργό στη δύσκολη θέση την οποία αναγνωρίζω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μαγκριώτης ως Κοινοβουλευτικός Εκπρόσωπος του ΠΑΣΟΚ έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, παρακολουθώ μια συζήτηση η οποία ολίγον έχει σχέση με το περιεχόμενο της συζητούμενης τροπολογίας. Και για να μην είμαι άδικος, οι πρώτοι ομιλητές της Αξιωματικής Αντιπολίτευσης ομίλησαν για τη συζητούμενη τροπολογία και την ουσία της. Στη συνέχεια όμως έφυγαν από το πεδίο της τροπολογίας και πήγαμε σε άλλα πεδία...
ΘΕΟΔΩΡΟΣ ΚΑΣΣΙΜΗΣ: Στην παράνομη κατάχρησή της, κύριε συνάδελφε.
ΙΩΑΝΝΗΣ ΜΑΓΚΡΙΩΤΗΣ: ...της γενικότερης πολιτικής συγκυρίας και σε πολύ προσφιλή θέματα για ορισμένους εκ της Αξιωματικής Αντιπολίτευσης.
΄Οσον αφορά την ουσία της τροπολογίας, η κυρία Υφυπουργός και ο εισηγητής μας έδωσαν απαντήσεις και δεν θα επανέλθω. ΄Αλλωστε και ο χρόνος δεν μου το επιτρέπει. 
(Θόρυβος από την πτέρυγα της Νέας Δημοκρατίας)
Δεν καταλαβαίνω όμως τη διάθεση της προσωπικής υποτίμησης της εκπροσώπου της Κυβέρνησης κατά τη συζητούμενη τροπολογία στην Αίθουσα της Ολομέλειας του Κοινοβουλίου. 
ΘΕΟΔΩΡΟΣ ΚΑΣΣΙΜΗΣ: Αυτό είναι το αντικείμενο της τροπολογίας;
ΙΩΑΝΝΗΣ ΜΑΓΚΡΙΩΤΗΣ: Θα έλεγα ότι αυτό ξεπερνά κάθε κοινοβουλευτική δεοντολογία, θα τόνιζα ότι ξεπερνά κάθε όριο ανθρώπινης συμπεριφοράς και ευπρέπειας και ιδιαίτερα από παλιούς κοινοβουλευτικούς άνδρες.
Ούτε κατάλαβα πώς συνδυάζεται η συζητούμενη τροπολογία με τον κ. Γεράκη και τον κ. Ασπρογέρακα. Εκτός κι αν είναι προέκταση μιας στρατηγικής της Αξιωματικής Αντιπολίτευσης, την οποία είδαμε τις τελευταίες ημέρες να ξετυλίγεται σε άλλα θέματα της δημόσιας ζωής και επεκτείνεται, βέβαια, φαίνεται, στη σημερινή συζήτηση της τροπολογίας. Έχουν πάρει τις απαντήσεις τους οι αγαπητοί συνάδελφοι της Νέας Δημοκρατίας και θα τις πάρουν, είμαι βέβαιος, και στη συνέχεια. Άλλωστε και στο παρελθόν έχουν επιχειρήσει ανάλογες πολιτικές παρεμβάσεις και βεβαίως πήραν τις απαντήσεις. Δεν καταλαβαίνω ακόμη πώς αυτοί που καταπάτησαν κάθε δεοντολογία και αρχή και ξεπέταξαν όλη την επετηρίδα του δικαστικού σώματος για να τοποθετήσουν επικεφαλής του Αρείου Πάγου τον εκλεκτό τους, ο οποίος περιδιαβαίνει σήμερα τα κανάλια και υπερασπίζεται κάθε πολιτική άποψη της Αξιωματικής Αντιπολίτευσης, σήμερα εδώ να γίνονται τιμητές της δικαιοσύνης. 
(Θόρυβος από την πτέρυγα της Νέας Δημοκρατίας)
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν ντρέπεστε; Ο Ποτόπουλος πόσα χρόνια κάθισε; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, θα πάρει απάντηση ο κ. Μαγκριώτης, εάν νομίζετε ότι πρέπει να πάρει. Παρακαλώ!
ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν διέκοψε κανείς τους συναδέλφους της Νέας Δημοκρατίας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Μαγκριώτη, συνεχίστε. Και μην απευθύνεσθε στους συναδέλφους. Σας παρακαλώ να απευθύνεσθε στο Προεδρείο.
Κι εσείς, κύριε Γιαννακόπουλε, γιατί παρεμβαίνετε; Έχει ανάγκη συνηγόρου ο κ. Μαγκριώτης; Καθίστε ήσυχος, σας παρακαλώ. 
Ορίστε, κύριε Μαγκριώτη, και τελειώνετε.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, οι οιμωγές των δικαστικών οι οποίοι αποκεφαλίστηκαν για να τοποθετηθεί ο κ. Κόκκινος επικεφαλής του Αρείου Πάγου, ακόμα ακούγονται. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μαγκριώτη, σας παρακαλώ πολύ. Ελάτε στο νομοσχέδιο τώρα, μην πυροδοτείτε τη συζήτηση. Περιοριστείτε στην τροπολογία και σε ό,τι ελέχθη εδώ. 
ΙΩΑΝΝΗΣ ΜΑΓΚΡΙΩΤΗΣ: Δέχομαι την παρατήρησή σας. Θα ήθελα όμως, κυρία Πρόεδρε, να είχατε κάνει την ίδια παρατήρηση στους αξιοτίμους αγορητές της Νέας Δημοκρατίας, όταν έθιγαν ακριβώς τα ίδια θέματα. 
Εγώ πάντως δέχομαι την παρατήρησή σας και ολοκληρώνω, λέγοντας ότι, συνάδελφοι της Αξιωματικής Αντιπολίτευσης, είναι αλήθεια πως ό,τι πονάει σας κάνει να εκνευρίζεσθε. 
(Θόρυβος από την πτέρυγα της Νέας Δημοκρατίας)
Και σας πονάει πάρα πολύ το πολιτικό σας παρελθόν γύρω από τα θέματα της δικαιοσύνης.
(Θόρυβος στην Αίθουσα)
ΘΕΟΔΩΡΟΣ ΚΑΣΣΙΜΗΣ: Το χρήμα του ελληνικού λαού πονάει. 
ΙΩΑΝΝΗΣ ΚΕΦΑΛΟΓΙΑΝΝΗΣ: Θα σας πω ότι θέλετε να προστατεύσετε τους κλέφτες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, σας παρακαλώ πάρα πολύ. 
Ορίστε, κύριε Πρόεδρε, και παρακαλώ να καταπραΰνετε τα πνεύματα, για να κλείσουμε τη συζήτηση, διότι υπάρχει και αίτηση ονομαστικής ψηφοφορίας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να κατευνάσω τα πνεύματα, κυρία Πρόεδρε. Ο κ. Μαγκριώτης κατάφερε να απαντήσει χωρίς να πει λέξη επί της ουσίας. Μας είπε για τον κ. Κόκκινο, επετέθη εναντίον της Νέας Δημοκρατίας...
ΠΥΘΑΓΟΡΑΣ ΒΑΡΔΙΚΟΣ: Εσείς τον βάλατε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ τον έβαλα και θεωρώ τιμή μου που τον έβαλα και ήταν εξαίρετος δικαστής. 
(Χειροκροτήματα από την πτέρυγα της Νέας Δημοκρατίας)
Και ανεγνωρίσθη από το σύνολο του ελληνικού λαού, ακόμα και από τη δική σας παράταξη, κύριε Μαγκριώτη. Αλλά το πρόβλημά μας δεν είναι αυτό. 
Το πρόβλημα είναι: Συνάδελφοι του ΠΑΣΟΚ θα ψηφίσουν αυτήν τη διάταξη; Και θα την ψηφίσουν με καθαρή τη συνείδηση και ήρεμη την καρδιά; Θα ψηφίσετε μία διάταξη η οποία λέει ότι καταργούμε τις πράξεις του Ελεγκτικού Συνεδρίου, κύριοι συνάδελφοι του ΠΑΣΟΚ; 
Καταλαβαίνω, βεβαίως, τις κομματικές ανάγκες, καταλαβαίνω ότι τώρα, εν όψει του συνεδρίου είναι ακόμη περισσότερο πιεστικές οι ανάγκες. Και αυτό το βλέπουμε καθαρά στην Αίθουσα αυτή και βλέπουμε τι ζημία προκαλεί στη διακυβέρνηση του τόπου αυτό το συνέδριο, που εγώ από την αρχή είχα πει πως δεν έπρεπε ποτέ να γίνει, ήταν λάθος του κ. Σημίτη. 
Αλλά αυτό δεν μπορεί να σας οδηγήσει...
ΙΩΑΝΝΗΣ ΓΙΑΝΝΑΚΟΠΟΥΛΟΣ: Είναι δικό μας θέμα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δικό σας θέμα είναι, κι εγώ σε ξένα οικόπεδα δεν μπαίνω. Αλλά δεν μπορεί να σας οδηγήσει στο να είστε ευτυχείς ψηφίζοντας αυτήν τη διάταξη.
Γι΄ αυτό, κυρία Πρόεδρε, η Νέα Δημοκρατία έχει ζητήσει ονομαστική ψηφοφορία ώστε καθένας από τους συναδέλφους του ΠΑΣΟΚ να αναλάβει τις ευθύνες του. Ψηφίστε αυτήν τη διάταξη, αν θέλετε. Πάρτε επάνω σας την ευθύνη. Εμείς τέτοια ευθύνη δεν παίρνουμε, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, όντως έχει υποβληθεί αίτηση ονομαστικής ψηφοφορίας για την τροπολογία. 
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, παρακαλώ το λόγο για ένα λεπτό. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλόπουλε, τα συνόψισε όλα ο κύριος Πρόεδρος. 
Ποιοι θέλουν να δευτερολογήσουν; Μισό λεπτό. Ελπίζω να είναι μόνο ο κ. Παυλόπουλος. Άλλος είναι; 
ΙΩΑΝΝΗΣ ΜΑΓΚΡΙΩΤΗΣ: Εγώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Και ο κ. Μαγκριώτης.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κι εγώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κι εσείς, κύριε Ματζαπετάκη; 
Λοιπόν, ένα λεπτό θα είναι οι δευτερολογίες. 
Το λόγο έχει ο κ. Παυλόπουλος. 
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, δεν θα αναφερθώ στα όσα είπε ο Κοινοβουλευτικός Εκπρόσωπος του ΠΑΣΟΚ. Γιατί ήταν "άλλα λόγια ν' αγαπιόμαστε". Εγώ θα μιλήσω μόνο για την τροπολογία. 
Κύριοι συνάδελφοι της Πλειοψηφίας, εάν ξεκινήσουμε με τη λογική αυτής της τροπολογίας, εν όψει του ότι θα υπάρξει ονομαστική ψηφοφορία, η οποία θα διεξαχθεί κατά πάσα πιθανότητα τη Δευτέρα ή την Τρίτη -αυτό εξαρτάται από τον Πρόεδρο της Βουλής- εγώ και η Νέα Δημοκρατία σας λέμε κάτι απλό: Αναλαμβάνετε ευθύνη έναντι του Συντάγματος και έναντι των κοινοβουλευτικών θεσμών εάν κάνετε δεκτή αυτήν την τροπολογία που, όπου σας είπα στην πρωτολογία μου, δεν έχει καμία πρακτική σημασία, αφού θα κηρυχθεί αντισυνταγματική. Γιατί κανένας νόμος δεν είναι δυνατόν να επικυρώσει αντισυνταγματικές νομοθετικές διατάξεις.
Τονίζω, λοιπόν, ξανά ότι εάν ξεκινήσετε μ' αυτήν τη λογική είναι σαν να λέτε: Κάθε φορά που θα έρχεται δικαστήριο με πράξη του ή απόφασή του να κρίνει κάτι, είναι εδώ η κοινοβουλευτική πλειοψηφία για να το ανατρέπει. Αυτό αποτελεί παράβαση της αρχής της διάκρισης των εξουσιών, της ανεξαρτησίας της δικαιοσύνης και των διατάξεων του άρθρου 98 σε ό,τι αφορά στην αρμοδιότητα του Ελεγκτικού Συνεδρίου. Η ευθύνη είναι δική σας εφόσον τη διάταξη αυτήν την ψηφίζετε. Για ό,τι και αν συμβεί μολονότι, όπως σας είπα, η διάταξη αυτή, και αν ψηφιστεί, θα κριθεί αντισυνταγματική. 
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επιμένετε, κύριε Μαγκριώτη για δευτερολογία;
ΙΩΑΝΝΗΣ ΜΑΓΚΡΙΩΤΗΣ: Ναι, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ να μην πυροδοτήσετε νέο κύκλο συζητήσεων μονάχα. 
Ορίστε, έχετε το λόγο. 
ΙΩΑΝΝΗΣ ΜΑΓΚΡΙΩΤΗΣ: Καθόλου, κυρία Πρόεδρε. Απλώς θα πω αυτήν την εξαιρετική τιμή που έκανε στην ελληνική δικαιοσύνη ο κ. Μητσοτάκης με την επιλογή του κ. Κόκκινου την πλήρωσε με υψηλό τίμημα και η ελληνική δικαιοσύνη, την πλήρωσε και η πολιτική μας ζωή. 
(Θόρυβος από τη πτέρυγα της Νέας Δημοκρατίας)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι είναι αυτά που λέτε; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μαγκριώτη, σας παρακαλώ πάρα πολύ! Τελειώνετε.
ΙΩΑΝΝΗΣ ΜΑΓΚΡΙΩΤΗΣ: Εγώ σας παρακαλώ. 
Υψηλό τίμημα πλήρωσε και η ελληνική δικαιοσύνη και η πολιτική μας ζωή. Και βεβαίως για τέτοιες ανάλογες επιλογές ο ελληνικός λαός έστειλε τον κ. Μητσοτάκη στα έδρανα της Αντιπολίτευσης και τη Νέα Δημοκρατία να καρτερά την επάνοδο στην εξουσία. 
Θέλω όμως να πω ότι δεν μπορεί να συμφιλιωθεί με το παρελθόν της και με το παρελθόν τους γι' αυτό συνεχώς έρχονται με τον ίδιο τρόπο και τον ίδιο θόρυβο να μας το θυμίζουν πληγώνοντας την πολιτική μας ζωή. Δεν θα τους παρακολουθήσουμε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος, σχετικά με τη διαστημική συνεργασία για ειρηνικούς σκοπούς". 
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Εσωτερικών, Δημόσιας Διοίκησης και Αποκέντρωσης, α: "Κύρωση του προαιρετικού πρωτοκόλλου στη σύμβαση για την εξάλειψη όλων των μορφών διακρίσεων κατά των γυναικών", β: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία στον τομέα της πρόληψης και της αντιμετώπισης των φυσικών και ανθρωπογενών καταστροφών", γ: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο της πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους". 
Πριν αναγνώσω τα ονόματα των συναδέλφων που ζητούν ονομαστική ψηφοφορία θα ήθελα να πω ότι υπάρχουν και δύο τροπολογίες Βουλευτών, μία εκπρόθεσμη και μία εμπρόθεσμη, οι οποίες δυστυχώς δεν μπορούν να εισαχθούν, διότι δεν συνοδεύονται από την ανάλογη έκθεση του Γενικού Λογιστηρίου. Επομένως, αυτές οι τροπολογίες δεν μπορούν να συζητηθούν. Το λέω για τους συναδέλφους που είναι παρόντες. 
ΙΩΑΝΝΗΣ ΒΑΡΒΙΤΣΙΩΤΗΣ: Τον θυμηθήκατε τον Κανονισμό. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βαρβιτσιώτη, με αναγκάζετε να σας δώσω μία απάντηση, την οποίαν ξέρετε πολύ καλά, όπως και ο κύριος Πρόεδρος. 
Οι διατάξεις του Συντάγματος, τις οποίες έχουμε ψηφίσει, δεν ισχύουν αν δεν αλλάξει ο Κανονισμός της Βουλής. Ο Κανονισμός της Βουλής θα αλλάξει σύντομα...
ΙΩΑΝΝΗΣ ΒΑΡΒΙΤΣΙΩΤΗΣ: Γιατί; Τι εφεύρημα είναι αυτό;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έτσι το ψηφίσαμε.
Επομένως, θα αναμείνουμε τον Κανονισμό της Βουλής και θα εφαρμόζουμε το Σύνταγμα όπως το έχουμε ψηφίσει. 
Ο κ. Ματζαπετάκης έχει το λόγο για να δευτερολογήσει.
ΙΩΑΝΝΗΣ ΒΑΡΒΙΤΣΙΩΤΗΣ: Κυρία Πρόεδρε, σας έχει υποβληθεί πρόταση ονομαστικής ψηφοφορίας και επομένως ο κύριος συνάδελφος δεν μπορεί να πάρει το λόγο. Πρέπει να προχωρήσετε στην πρόταση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Με συγχωρείτε, αλλά εγώ δεν κήρυξα περαιωμένη τη συζήτηση επί της τροπολογίας, απλώς σας ανήγγειλα ότι υπάρχει πρόταση ονομαστικής ψηφοφορίας.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Άλλωστε, είχα ζητήσει πιο πριν το λόγο.
Κυρία Πρόεδρε, θα μιλήσω για πολύ λίγο διότι ακούστηκε προηγουμένως, τι έχουμε να πούμε για την τροπολογία. Και γι' αυτό θα ήθελα να μείνουμε ακριβώς στην τροπολογία, γιατί με αφορμή της συζητήσεως της παραγράφου 5 της τροπολογίας, ακούστηκαν τα πάντα. ΄Ολες οι παράμετροι. Επί της ουσίας, όμως, ακριβώς αυτής της παραγράφου, ελάχιστα ακούστηκαν.
Υπάρχει μια αναγκαιότητα. Διότι ακούστηκαν ότι υπάρχουν κομματικές σκοπιμότητες, ακούστηκε το συνέδριο, ακούστηκαν διάφορα για παρανομίες, ακούστηκαν τα πάντα! Πράγματι, ότι υπάρχει μια παρατυπία, είναι δεδομένο. ΄Οταν, όμως, εγώ ακούω παρανομία, ξέρω ότι πίσω από την παρανομία υπάρχει ένας δόλος. Ο δόλος δεν υπάρχει. Και έπειτα ακούστηκε από τους συναδέλφους της Νέας Δημοκρατίας ότι έχουν δίκιο οι άνθρωποι, πρέπει να πάρουν πίσω τα χρήματά τους. Και εκείνο είναι το ερώτημα, πώς θα τα πάρουν. Δηλαδή αυτήν την ώρα πράγματι γι' αυτήν την παρατυπία, να συνεχίσουμε να αρνούμαστε την ικανοποίηση ενός δίκαιου αιτήματος; 
ΘΕΟΔΩΡΟΣ ΚΑΣΣΙΜΗΣ: Αν ήταν ανίκανες οι διοικήσεις....
ΣΤΥΛΙΑΝΟΣ ΜΑΤΖΑΠΕΤΑΚΗΣ: Εκεί στοχεύει η τροπολογία. Δεν υπάρχει καμία δολιότητα. Δεν τίθεται το θέμα να γίνει ένα καθεστώς, το οποίο πραγματικά να είναι μια αφορμή να σκεφτόμαστε και να φερόμαστε αντισυνταγματικά. Δίνεται μια στιγμιαία λύση για να λυθεί ένα πρόβλημα το οποίο υπάρχει. Αυτή είναι η πρόθεση;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παραβιάζεται το Σύνταγμα από καλή πρόθεση;
ΣΤΥΛΙΑΝΟΣ ΜΑΤΖΑΠΕΤΑΚΗΣ: Παρακαλώ, λοιπόν, να εξετάζουμε όλες τις παραμέτρους. Και αν ακούγονται πράγματα περίεργα, η πρόθεση του νομοθέτη είναι άλλη και πρέπει να βρούμε έναν τρόπο αυτή να ικανοποιηθεί. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Νικήτας Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, δεν θα απαντήσω ούτε στον κ. Μαγκριώτη, εξάλλου έχει ξεχάσει ότι ο κ. Κόκκινος προήδρευε του Ειδικού Δικαστηρίου που έβγαλε την αθωωτική απόφαση για τον Παπανδρέου....
(Θόρυβος από την πτέρυγα του ΠΑΣΟΚ)
Απλά θέλω να προτείνω στην κυρία Υφυπουργό το εξής: Για εμάς από τις έξι παραγράφους οι επίμαχες είναι η πρώτη και η πέμπτη. Μπορείτε αν θέλετε να τις ξεχωρίσετε, γιατί επ΄ αυτών εμείς ζητάμε κυρίως την ονομαστική ψηφοφορία. Για τις άλλες συμφωνούμε. Τουλάχιστον γι' αυτό απαντήστε μας σήμερα, αν μπορείτε, για να το ξέρουμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από τον Κανονισμό μπορεί.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κυρία Πρόεδρε, δεν έχω αντίρρηση να κάνω δεκτή την πρόταση του κ. Κακλαμάνη. 
Θα ήθελα, όμως, πάλι να επισημάνω αυτά τα οποία είπα. Δηλαδή, η τροπολογία αυτή έρχεται για να καλύψει αφ΄ ενός μεν ανάγκες του πανεπιστημιακού χώρου και του χώρου του Πε.Σ.Υ. -και αναφέρομαι στην παράγραφο 1- και αφ' ετέρου -με την παράγραφο 5- ανάγκες της δημόσιας υγείας. Και αυτά δεν τα λέω ψελλίζοντας, διότι δεν συνηθίζω σε όλη μου τη ζωή να ψελλίζω. Αυτά που λέω τα πιστεύω. Υπάρχουν ανάγκες πάρα πολύ μεγάλες. Αναφέρθηκε και από Βουλευτές της Νέας Δημοκρατίας, ότι θα υπάρξουν μεγάλα προβλήματα στα νοσοκομεία. Αν αυτό το οποίο καλύπτεται από το Σύνταγμα και επαναλαμβάνω με το άρθρο 21 παράγραφος 3, δεν μπορούμε να το κατανοήσουμε, λυπάμαι πάρα πολύ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, απ' ό,τι αντελήφθην η κυρία Υφυπουργός διαχωρίζει την τροπολογία η οποία διατυπώνεται σε δύο άρθρα και όχι σε ένα άρθρο. Το πρώτο άρθρο περιέχει τις παραγράφους 2, 3, 4 και 6, το οποίο θα τεθεί τώρα σε ψηφοφορία και θα ψηφιστεί. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα ψηφιστεί τώρα αυτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, τώρα. Απλώς τα λέω για να συνεννοηθούμε, κύριε Πρέδρε.
Το δεύτερο άρθρο περιέχει τις παραγράφους 1 και 5, για το οποίο ισχύει η πρόταση ονομαστικής ψηφοφορίας.
Κηρύσσεται περαιωμένη η συζήτηση επί της τροπολογίας με γενικό αριθμό 732 και ειδικό 55.
Ερωτάται το Σώμα: Γίνεται δεκτό το άρθρο 1 της τροπολογίας με γενικό αριθμό 732 και ειδικό 55, το οποίο περιέχει τις παραγράφους 2, 3,4 και 6;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 1 της τροπολογίας με γενικό αριθμό 732 και ειδικό 55, που περιέχει τις παραγράφους 2, 3, 4 και 6, έγινε δεκτό κατά πλειοψηφία.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 2, δηλαδή επί των παραγράφων 1 και 5 της τροπολογίας με γενικό αριθμό 732 και ειδικό 55, της οποίας το κείμενο έχει ως εξής: 
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι υπογράφοντες Βουλευτές ζητούμε τη διεξαγωγή ονομαστικής ψηφοφορίας επί της τροπολογίας 732/55/3-10-2001 στο σχέδιο νόμου "Προμήθειες των Νοσοκομείων κ.λπ."
Αθήνα, 4 Οκτωβρίου 2001
Οι αιτούντες Βουλευτές
Προκόπης Παυλόπουλος
Κακλαμάνης Νικήτας
Κιλτίδης Κων/νος
Τσιπλάκος Αριστείδης
Λέγκας Νίκος
Ρεγκούζας Αδάμ
Κωνσταντόπουλος Γεώργιος
Τσίπρας Βασίλης
Μελάς Παναγιώτης
Μπακογιάννη Ντόρα
Γιαννόπουλος Αθανάσιος
Δαβάκης Αθανάσιος
Παπαδόπουλος Μιχάλης
Μπούρας Αθανάσιος
Στυλιανίδης Ευριπίδης
Σπηλιωτόπουλος Αρης
Λυκουρέζος Αλέξανδρος
Μαντούβαλος Πέτρος
Σπύρος Σπύρου
΄Εβερτ Μιλτιάδης
Φωτιάδης Ηλίας
Κεφαλογιάννης Ιωάννης
Γαρουφαλιάς Γεώργιος"

Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Κακλαμάνης. Παρών.
Ο κ. Παυλόπουλος. Παρών.
Ο κ. Κιλτίδης. Παρών.
Ο κ. Τσιπλάκος. Παρών.
Ο κ. Λέγκας. Απών.
Ο κ. Ρεγκούζας. Απών.
Ο κ. Κωνσταντόπουλος. Παρών.
Ο κ. Τσίπρας. Παρών.
Ο κ. Μελάς. Παρών.
Η κα Μπακογιάννη. Παρούσα.
Ο κ. Γιαννόπουλος. Παρών.
Ο κ. Δαβάκης. Παρών.
Ο κ. Μ. Παπαδόπουλος. Παρών.
Ο κ. Μπούρας. Παρών.
Ο κ. Στυλιανίδης. Παρών.
Ο κ. Σπηλιωτόπουλος. Παρών.
Ο κ. Λυκουρέζος. Παρών.
Ο κ. Μαντούβαλος. Παρών.
Ο κ. Σπύρου. Παρών.
Ο κ. Έβερτ. Παρών.
Ο κ. Φωτιάδης. Παρών.
Ο κ. Κεφαλογιάννης. Παρών.
Ο κ. Γαρουφαλιάς. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επαναλαμβάνεται η διακοπείσα συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό, (άρθρο 72 παρ.3), θα λύσει τη συνεδρίαση για αύριο Παρασκευή 5 Οκτωβρίου 2001 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας, σχετικά με τα προβλήματα που αντιμετωπίζουν οι βαμβακοπαραγωγοί.
Λύεται η συνεδρίαση.
Ώρα λήξης: 14.35΄
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



