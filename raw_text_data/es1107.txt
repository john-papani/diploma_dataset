      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΙΔ΄
      Πέμπτη 7 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από: το 7ο Γυμνάσιο Ιλίου Αττικής, το Γυμνάσιο Στύρων Ευβοίας, το Γυμνάσιο Μονεμβασιάς Λακωνίας και το Γυμνάσιο Βραχνέϊκων Αχαΐας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 8 Νοεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Υπουργό Υγείας και Πρόνοιας 
      i) σχετικά με την απαγόρευση της παραγωγής και της χρήσης αμιάντου στη χώρα μας, σελ.
      ii) σχετικά με τη στελέχωση του νοσοκομείου Παπαγεωργίου, την ένταξή του στο Εθνικό Σύστημα Υγείας, σελ.
      iii) σχετικά με την αντιμετώπιση των προβλημάτων των φοιτητών με αναπηρίες στην τριτοβάθμια εκπαίδευση, σελ.
      β) Προς τον Υπουργό Εργασίας και Κοινωνικών Ασφαλίσεων, σχετικά με την μεταφορά του αξονικού τομογράφου από το Νοσοκομείο του Ιδρύματος Κοινωνικών Ασφαλίσεων Παναγία Θεσσαλονίκης στο Πολυιατρείο της Τούμπας, σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη φύλαξη των σχολείων, σελ.
      δ) Προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να προχωρήσει στην κατάργηση της Πράξης Νομοθετικού Περιεχομένου για τις μαθητικές κινητοποιήσεις κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των τροπολογιών του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδότησης νομοθεσίας του Δημοσίου και άλλες διατάξεις», σελ.
      2. Κατάθεση Εκθέσεων Διαρκών Επιτροπών: 
      Η Διαρκής Επιτροπή Παραγωγής και Εμπορίου καταθέτει τις Εκθέσεις της στα σχέδια νόμου του Υπουργείου Γεωργίας: 
      α) «Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας και Δασών και Τροφίμων της Δημοκρατίας της Σλοβενίας για συνεργασία στον τομέα της γεωργίας» , σελ. 
      β) «Κύρωση της Συμφωνίας για την εφαρμογή των διατάξεων της Σύμβασης των Ηνωμένων Εθνών σχετικά με το Δίκαιο της Θάλασσας της 10ης Δεκεμβρίου 1982, όσον αφορά στη διατήρηση και στη διαχείριση των αλληλοεπικαλυπτόμενων αποθεμάτων και άκρως μεταναστευτικών αποθεμάτων υδρόβιων ζώων», σελ.
      3. Κατάθεση σχεδίου νόμου: Ο Υπουργός Εσωτερικών, Δημόσιας Διοίκησης και Αποκέντρωσης κατέθεσε σχέδιο νόμου: «Κύρωση της από 8 Οκτωβρίου 2002 Πράξης Νομοθετικού Περιεχομένου «Άσκηση του εκλογικού δικαιώματος, κατά τις δημοτικές και κοινοτικές εκλογές και τις εκλογές για την ανάδειξη των Αρχών των Νομαρχιακών Αυτοδιοικήσεων της 13ης Οκτωβρίου 2002, από εκλογείς, οι οποίοι δεν έχουν περιληφθεί στους νέους εκλογικούς καταλόγους», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΝΝΑΚΟΠΟΥΛΟΣ Ι., σελ.
      ΓΚΕΣΟΥΛΗΣ Ν., σελ.
      ΘΑΝΟΣ Δ., σελ.
      ΚΑΡΧΙΜΑΚΗΣ Μ., σελ.
      ΝΑΣΙΩΚΑΣ Ε., σελ.
      ΞΗΡΟΤΥΡΗ ΑΙΚ., σελ.
      ΠΑΠΑΔΗΜΑΣ Λ., σελ.
      ΣΠΥΡΟΠΟΥΛΟΣ Ρ., σελ.
      ΤΖΕΚΗΣ Α., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί του σχεδίου νόμου του Υπουργείου Οικονομίας και Οικονομικών:
      ΑΓΓΕΛΟΠΟΥΛΟΣ Ν., σελ.
      ΑΝΔΡΕΟΥΛΑΚΟΣ Α., σελ.
      ΑΝΩΜΕΡΙΤΗΣ Γ., σελ.
      ΑΠΟΣΤΟΛΑΚΗΣ Δ., σελ.
      ΒΑΡΒΙΤΣΙΩΤΗΣ Μ., σελ.
      ΒΑΡΙΝΟΣ Α., σελ.
      ΓΙΑΚΟΥΜΑΤΟΣ Γ., σελ.
      ΓΙΑΝΝΑΚΟΠΟΥΛΟΣ Ι., σελ.
      ΔΑΣΚΑΛΑΚΗΣ Γ., σελ.
      ΚΑΛΟΓΙΑΝΝΗΣ Σ., σελ.
      ΚΑΛΟΣ Γ., σελ.
      ΚΑΣΤΑΝΙΔΗΣ Χ., σελ.
      ΚΑΨΗΣ Ι., σελ.
      ΚΕΔΙΚΟΓΛΟΥ Β., σελ.
      ΚΟΝΤΟΜΑΡΗΣ Ε., σελ.
      ΚΟΥΡΟΥΜΠΛΗΣ Π., σελ.
      ΚΩΝΣΤΑΝΤΙΝΟΥ Φ., σελ.
      ΛΑΦΑΖΑΝΗΣ Π., σελ.
      ΜΑΝΤΕΛΗΣ Α., σελ.
      ΜΕΛΑΣ Π., σελ.
      ΜΗΤΣΟΤΑΚΗΣ Κ., σελ.
      ΝΕΡΑΝΤΖΗΣ Α., σελ.
      ΠΑΠΑΚΩΣΤΑ ΑΙΚ., σελ.
      ΠΑΥΛΙΔΗΣ Α., σελ.
      ΠΑΥΛΟΠΟΥΛΟΣ Γ., σελ.
      ΠΙΠΕΡΓΙΑΣ Δ., σελ.
      ΣΠΗΛΙΟΠΟΥΛΟΣ Κ., σελ.
      ΣΠΗΛΙΩΤΟΠΟΥΛΟΣ Σ.,σε λ.
      ΣΠΥΡΟΠΟΥΛΟΣ Ρ., σελ.
      ΣΠΥΡΟΥ Σ., σελ.
      ΤΖΕΚΗΣ Α., σελ.
      ΦΑΡΜΑΚΗΣ Ν., σελ.
      ΦΛΩΡΙΔΗΣ Γ., σελ.
      ΧΑΪΤΙΔΗΣ Ε., σελ.
      ΧΡΥΣΑΝΘΑΚΟΠΟΥΛΟΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      
      ΣΥΝΕΔΡΙΑΣΗ  ΙΔ΄
      Πέμπτη 7 Νοεμβρίου 2002
      
      Αθήνα, σήμερα στις 7 Νοεμβρίου 2002, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6/11/2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΓ΄ συνεδριάσεώς του, της 6ης Νοεμβρίου 2002, σε ό,τι αφορά στην ψήφιση στο σύνολο του σχεδίου νόμου: «Κύρωση της από 14 Ιουνίου 2002 Πράξης Νομοθετικού Περιεχομένου «Έγκριση περιβαλλοντικών όρων, κήρυξη αναγκαστικών απαλλοτριώσεων και ρύθμιση λοιπών θεμάτων για την εκτέλεση του Ολυμπιακού έργου της Μαραθώνιας διαδρομής (ΦΕΚ 139 Α΄)» )
       Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β’ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε  αναφορά με την οποία η Πανελλήνια Εκπολιτιστική Ενωση Λαμπειέων Ηλείας διαμαρτύρεται για την κατάργηση του Πνευματικού Κέντρου Δίβρης Νομού Ηλείας.
                     2) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Φώτιος Κυριλλίδης, κάτοικος ’Αργους Ορεστικού Καστοριάς, ζητεί από την Πολεοδομία Καστοριάς να προβεί σε κυκλική διόρθωση οικοπέδων.
                     3) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται  ότι το 30% των Σχολείων είναι κτισμένα με τον αντισεισμικό κανονισμό του ’20. 
                     4) Ο Βουλευτής Ημαθίας κ. ΗΛΙΑΣ ΦΩΤΙΑΔΗΣ κατέθεσε αναφορά με την οποία η Πανελλήνια ’Ενωση Καθηγητών Φυσικής Αγωγής Ολυμπιακής Παιδείας ζητεί τη συνέχιση της Ολυμπιακής Παιδείας και μετά το 2004.
                     5) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Επιτροπή Ιδιοκτητών Οδηγών Διαφόρων ΚΤΕΛ ζητεί την άρση της απαγόρευσης οδήγησης των υπεραστικών λεωφορείων άνω του 65ου  έτους ηλικίας, για 2 έτη.
                     6) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Παραδοσιακός Σύλλογος Βλάχων Καλυβίων Πέλλας ζητεί τη χρηματοδότησή του για την αγορά παραδοσιακών στολών.
                     7) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε δημοσίευμα εφημερίδας το οποίο αναφέρεται στην ανάγκη συζήτησης στην Εθνική Αντιπροσωπεία των θεμάτων του Κυπριακού και της Τρομοκρατίας.
                     8) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε δημοσίευμα εφημερίδας το οποίο αναφέρεται στην ανάγκη κατασκευής λιμένα προσάραξης μικρών αλιευτικών σκαφών στη νήσο Τένεδο.
                     9) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πρόεδρος των Δικηγορικών Συλλόγων Ελλάδος διαμαρτύρεται  για την επιβολή ΦΠΑ στις δικηγορικές αμοιβές.
                     10) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πρωτοβάθμιος Σύλλογος Υπαλλήλων Υπουργείου Εσωτερικών αναγκαστικά μεταταγμένων στους Νομούς ’Αρτας, Ευρυτανίας, Θεσπρωτίας, Ιωαννίνων, Κέρκυρας, Λευκάδας και Πρέβεζας ζητεί τη χορήγηση επιδόματος και στα μέλη του.
                     11) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμαρχος Λαρισαίων ζητεί χρηματοδότηση για εκτέλεση έργων υποδομής στο Δήμο του.
                     12) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμαρχος Μεσσαπίων Εύβοιας ζητεί την καταβολή αποζημίωσης στους πατατοπαραγωγούς της περιοχής του που οι καλλιέργειές τους επλήγησαν από περονόσπορο.
                     13) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Εργαζομένων στα Ελληνικά Ταχυδρομεία Νομού Εύβοιας ζητεί τη βελτίωση των συνθηκών εργασίας των εργαζομένων μελών του, τη δίκαιη κατανομή του προσωπικού κ.λπ.
                     14) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατάληψη χώρου αναψυχής στην  περιοχή Φάρου στην Πάτρα από Κούρδους.
                     15) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων του Δημοτικού Σχολείου και Νηπιαγωγείου Καλλιθέας Πατρών ζητούν την απομάκρυνση από το πιο πάνω Σχολείο της εκπαιδευτικού κυρίας Ιωάννας Παντελή, μάρτυρα του Ιεχωβά.
                     16) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Λεύκης Λασιθίου ζητεί τη βελτίωση της βατότητας του δρόμου Πηλαλήματα – Γούδουρα.
                     17) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμαρχος Ασπροπύργου Αττικής διαμαρτύρεται για τις ελλείψεις σε εκπαιδευτικό προσωπικό στα Δημοτικά Σχολεία του Δήμου του.
                     18) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Κορώνης Μεσσηνίας ζητεί την άμεση εκτίμηση των ζημιών που υπέστησαν οι σταφιδοπαραγωγοί της περιοχής του από τις έντονες βροχοπτώσεις.
                     19) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Ειρηνοδικείο Σκύδρας Πέλλας ζητεί την κάλυψη της κενής οργανικής θέσης Γραμματέα στο πιο πάνω Ειρηνοδικείο.
                     20) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία Ιατροί του Κρατικού Νοσοκομείου Νίκαιας Πειραιά ζητούν την πλήρη ανακαίνιση του πιο πάνω Νοσοκομείου και τη βελτίωση των συνθηκών εργασίας τους.
                     21) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων Πειραματικού Σχολείου Πανεπιστημίου Αθηνών ζητεί την επίλυση του κτιριακού προβλήματος που αντιμετωπίζει το σχολείο καθώς και την προώθηση Προεδρικού Διατάγματος για το θεσμικό πλαίσιο των Πειραματικών Σχολείων.
                     22) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Μεσσαπίων Εύβοιας ζητεί την καταβολή αποζημίωσης στους πατατοπαραγωγούς της περιοχής του που οι καλλιέργειές τους επλήγησαν από περονόσπορο.
                     23) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Λεύκης Λασιθίου ζητεί την τροποποίηση των ορίων ζωνών Α1 – Α5 και την αύξηση της δόμησης της  Β’ ζώνης Ξερόκαμπου του Δήμου του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 331/10-7-02 ερώτηση δόθηκε με το υπ΄ αριθμ. 775/30-7-02 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της ερώτησης 331/10-7-2002 της Βουλευτού κ. Ασημίνας Ξηροτύρη-Αικατερινάρη, σας πληροφορούμε τα εξής:
      Σε ό,τι αφορά την χρηματοδότηση του έργου «Προστασία και αναβάθμιση Περιαστικού Δάσους Θεσσαλονίκης» σας παραπέμπουμε στην με αρ. πρωτ. 159838/ΕΥΔ&ΠΤΣ403/1-5-2002 απάντηση που επισυνάπτεται.
      Για τα υπόλοιπα θέματα αρμόδιο να απαντήσει είναι το ΥΠΕΧΩΔΕ.
      Ο Υφυπουργός
      ΧΡΗΣΤΟΣ ΠΑΧΤΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 331/10-7-02 ερώτηση δόθηκε με το υπ΄ αριθμ. 510/30-7-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ΄αρθμό 331/10-7-2002 ερώτηση του Βουλευτή κ. Δημήτρη Πιπεργιά, σας γνωρίζουμε τα εξής:
      Το Κάστρο των Ωρεών Ευβοίας είναι αρχαίο μνημείο σύμφωνα με την αρχαιολογική νομοθεσία. Αν και η αρχική κατασκευή του τοποθετείται στους αρχαίους χρόνους, τα περισσότερα εμφανή τμήματα της τοιχοποιίας του ανήκουν στους χρόνους της Φραγκοκρατίας, ενώ διακρίνεται κατά τόπους η θεμελίωση της ελληνιστικής εποχής. Οι αρμόδιες υπηρεσίες του ΥΠ.ΠΟ., θα επιδιώξουν την ένταξη της ήδη συνταχθείσας από το δήμο Ωρεών προμελέτης (μετά τις σχετικές αναγκαίες επικαιροποιήσεις και εγκρίσεις) στη β΄φάση του Γ΄ ΚΠΣ, μετά το 2003.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      3. Στην με αριθμό 334/10-7-02 ερώτηση δόθηκε με το υπ΄ αριθμ. 347/26-7-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό πρωτοκόλλου 334/10-7-2002 εγγράφου σας, με το οποίο μας διαβιβάστηκε ερώτηση του Βουλευτή κ. Δ. Πιπεργιά που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Όπως προκύπτει από τους πίνακες στατιστικών στοιχείων κίνησης επιβατών και οχημάτων, η κίνηση από το λιμένα Αλμυροποτάμου προς  Αγία Μαρίνα ακόμα και κατά την περίοδο αιχμής είναι πολύ μικρή. Ειδικότερα με τα δρομολόγια της 06:00 ώρας (από Δευτέρα έως Πέμπτη) από Αλμυροπόταμο για Αγία Μαρίνα διεκινείτο ελάχιστος αριθμός επιβατών. Στη μείωση του μεταφορικού έργου της εν λόγω γραμμής προφανώς συνέτεινε και η κατασκευή της νέας οδικής αρτηρίας Αλμυροποτάμου-Νέων Στύρων.
      2. Παρόλα αυτά, μετά από ενέργειες του Υπουργείου μας, εντός των επομένων ημερών πρόκειται να προστεθεί ένα πρωινό δρομολόγιο κάθε Δευτέρα από Αλμυροπόταμο την 06:00 ώρα για Αγία Μαρίνα.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      4. Στις με αριθμό 336/10-7-02, 346/10-7-02, 337/10-7-02 ερωτήσεις δόθηκε με το υπ’ αριθμ. 68125/29-7-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αριθμό 336/10-7-02, 346/10-7-02, 337/10-7-02 ερωτήσεις και στην 138/9-6-2002 αναφορά που κατατέθηκαν στη Βουλή από τους Βουλευτές κυρίους Δ. Πιπεργιά, Α. Λιάσκο, Γ. Παπαγεωργίου και Ε. Παπαγεωργόπουλο σχετικά με την τοποθέτηση δεύτερου αγροτικού γιατρού στο Περιφερειακό Ιατρείο Λιχάδας του Κέντρου Υγείας Ιστιαίας, Ν. Ευβοίας, σας γνωρίζουμε ότι:
      Θεωρούμε το αίτημα των κατοίκων του Π.Ι. Λιχάδας ως δίκαιο. Έτσι μέχρι να εξετασθεί το θέμα της δημιουργίας της μόνιμης δεύτερης θέσης Αγροτικού Ιατρού στο Π.Ι. Λιχάδας, με απόφαση του, το Πε.Σ.Υ. Στερεάς Ελλάδας θα καλύψει προσωρινά τις ανάγκες του καλοκαιριού με απόσπαση δεύτερου αγροτικού ιατρού.
      Ο Υφυπουργός
      Ε. ΝΑΣΙΩΚΑΣ»
      5. Στην με αριθμό 347/10-7-02 ερώτηση δόθηκε με το υπ’ αριθμ. 4/26-7-02 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
      «Απαντώντας στην ερώτηση με αριθμό 347/10.7.2002 του Βουλευτή κ. Μανώλη Στρατάκη, σας γνωρίζουμε:
      Στο πλαίσιο των αρμοδιοτήτων μας και σε απάντηση της ανωτέρω ερώτησης, θα θέλαμε να σας ενημερώσουμε ότι, η Γενική Διεύθυνση Τεχνικών Υπηρεσιών της ΕΡΤ ΑΕ έχει προγραμματίσει, συντόμως, επίσκεψη συνεργείου τεχνικών στην Κρήτη, το οποίο θα μεταβεί στην συγκεκριμένη περιοχή, προκειμένου να εξευρεθεί κατάλληλη θέση εγκατάστασης αναμεταδοτών για τα προγράμματα ΕΤ 1 και ΝΕΤ.
      Ο Υπουργός
      ΧΡΗΣΤΟΣ ΠΡΩΤΟΠΑΠΑΣ»
      6. Στην με αριθμό 365/10-7-02 ερώτηση δόθηκε με το υπ’ αριθμ. 1521/26-7-02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 365/10-7-02, που κατέθεσε στη Βουλή η Βουλευτής κ. Σοφία Καλαντζάκου, σχετικά με τη λειτουργία του Κέντρου Διαλογής των ΕΛΤΑ Καλαμάτας, σας διαβιβάζουμε το με αριθμ. πρωτ. 49/6351/154.2/18-7-02 έγγραφο του Οργανισμού.
      Ο Υφυπουργός
      ΣΠΥΡΟΣ ΒΟΥΓΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 366/10-7-02 ερώτηση δόθηκε με το υπ’ αριθμό 262/30-7-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’  αριθμ. 366/10-7-2002 ερώτηση που κατέθεσε στη Βουλή των Ελλήνων ο Βουλευτής κ. Α. Φλωρίνης, σας γνωρίζουμε ότι το αίτημα της σύστασης νέων οργανικών θέσεων Ειρηνοδικών στο Ειρηνοδικείο Κασσάνδρας θα εξετασθεί σε μελλοντική ανακατανομή των οργανικών θέσεων των Ειρηνοδικών της χώρας.
      Επιπλέον, ο Πρόεδρος Πρωτοδικών Χαλκιδικής εκτιμώντας την όλη δικαστική απασχόληση των Ειρηνοδικών της περιφέρειας του, μπορεί να κατανέμει μεταξύ τους σύμμετρα τις πολιτικές υποθέσεις, ανεξάρτητα από το Ειρηνοδικείο στο οποίο κάθε Ειρηνοδίκης υπηρετεί, κάνοντας χρήση της διατάξεως του άρθρου 6Α του Κώδικα Οργανισμού Δικαστηρίων και Κατάστασης Δικαστικών Λειτουργών.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      8. Στην με αριθμό 367/11-7-02 ερώτηση δόθηκε με το υπ’ αριθμό 31345/31-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 367/11-7-2002 ερώτησης που κατέθεσε στη Βουλή ο Βουλευτής κ. Αδάμ Ρεγκούζας, σας γνωρίζουμε τα παρακάτω, όπως μας πληροφόρησε η Περιφέρεια Κεντρικής Μακεδονίας:
      Σύμφωνα με το π.δ. 313/2001 (ΦΕΚ 211 Α) «Περί μεταφοράς αρμοδιοτήτων από τον ΕΟΤ στις Περιφέρειες κ.λπ.» συστήθηκε Διεύθυνση Τουρισμού με τέσσερα (4) Τμήματα στην έδρα της Περιφέρειας Κεντρικής Μακεδονίας.
      Μέχρι αυτή τη μεταφορά της αρμοδιότητας, οι υπηρεσίες του πρώην ΕΟΤ στεγάζονταν σε γραφεία ιδιοκτησίας εννέα διαφορετικών φυσικών προσώπων, συνολικού εμβαδόν 530,70 τ.μ. αντί μηνιαίου μισθώματος 2.226.701 δραχμών ή 6.534, 71 ευρώ. Αξίζει εδώ να σημειωθεί ότι τα γραφεία δεν ήταν σε αρμόζουσα για την υπηρεσία κατάσταση και είχαν ανάγκη σοβαρής ανακαίνισης. Επιπρόσθετα, τα μισθωτήρια συμβόλαια είχαν ημερομηνία λήξης 31-12-2001. Η διαπραγμάτευση της μίσθωσης των ως άνω χώρων γινόταν μέχρι τότε απευθείας από τον ΕΟΤ, με διάρκεια μίσθωσης μέχρι δύο χρόνια.
      Μετά τις 25-9-2002, οπότε έγινε και η μεταφορά της αρμοδιότητας στην Περιφέρεια Κεντρικής Μακεδονίας, η διαδικασία μίσθωσης ακινήτων γίνεται με διενέργεια δημοπρασίας μέσω της Κτηματικής Υπηρεσίας Θεσσαλονίκης, όπως προβλέπεται από το Δημόσιο Λογιστικό, επειδή οι Περιφέρειες είναι καθαρά δημόσια φορείς. Ένας λοιπόν από τους όρους της δημοπρασίας ήταν η μίσθωση να είναι υποχρεωτικά δωδεκαετής, όπως προβλέπεται από το νόμο, όρο όμως που οι ιδιοκτήτες δεν αποδέχονταν.
      Για τους παραπάνώ λόγους αναζητήθηκε νέος χώρος στέγασης των υπηρεσιών της Διεύθυνσης Τουρισμού και ακολουθήθηκαν όλες οι προβλεπόμενες από το νόμο και το Δημόσιο Λογιστικό διαδικασίες. Έτσι επιλέχθηκε το νέο κτίριο στην οδό Γεωργικής Σχολής 45, συνολικού εμβαδού 580 τ.μ. αντί μηνιαίου μισθώματος 2.320.000 δραχμών ή 6.808,51 ευρώ, με διαθέσιμους χώρους στάθμευσης 150 αυτοκινήτων. Στο συγκεκριμένο κτίριο στεγάζονται και άλλες υπηρεσίες, όπως το Ι.Τ.Σ.Α.Κ. και το γραφείο του καθηγητή Σεισμολογίας κ. Παπαζάχου. Το μισθωτήριο σε συμβόλαιο υπογράφηκε στις 27-6-2002, ημερομηνία κατά την οποία έγινε και η μετακόμιση.
      Αξίζει, τέλος, να σημειωθεί ότι το Γραφείο Πληροφοριών του ΕΟΤ παραμένει στο κέντρο της πόλης της Θεσσαλονίκης, στην πλατεία Αριστοτέλους, μέχρι να ολοκληρωθεί η διαδικασία μετεγκατάστασής του στον ΟΛΘ, ενώ διατηρείται και το αντίστοιχο γραφείο του ΕΟΤ στο Αεροδρόμιο Μακεδονία.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      9. Στην με αριθμό 338/10-7-2002 ερώτηση δόθηκε με το υπ’ αριθμ. 73510/29-7-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 338/10-7-2002 την οποία κατέθεσε ο Βουλευτής κ. Αναστάσιος Ι. Σπηλιόπουλος, σας γνωρίζουμε τα εξής:
      Η πρόσβαση στην Τριτοβάθμια Εκπαίδευση γίνεται μόνο με το σύστημα του Ενιαίου Λυκείου από το ακαδημαϊκό έτος 2002-2003.
      Αυτό σημαίνει ότι οι κάτοχοι απολυτηρίου του Ενιαίου Λυκείου και οι κάτοχοι απολυτηρίου Λυκείου ή άλλου σχολείου δευτεροβάθμιας εκπαίδευσης, διαφορετικού από του Ενιαίου Λυκείου, μπορούν μετά από τη συμμετοχή τους στις γραπτές εξετάσεις στα μαθήματα της Γ’ τάξης Ενιαίου Λυκείου που εξετάζονται σε εθνικό επίπεδο να αποκτήσουν τη «Βεβαίωση πρόσβασης», η οποία είναι το αποδεικτικό στοιχείο για τη δυνατότητα πρόσβασης στους κατόχους της σε σχολές ή τμήματα της Τριτοβάθμιας εκπαίδευσης της Ελλάδας.
      Τα εθνικώς εξεταζόμενα μαθήματα βάσει των οποίων ο υποψήφιος αποκτά τη «Βεβαίωση» είναι εννέα (9) και διακρίνονται σε μαθήματα Γενικής Παιδείας, κοινά για όλους τους υποψηφίους, και μαθήματα κατεύθυνσης ανάλογα με την κατεύθυνση που επέλεξε ο μαθητής κατά τη διάρκεια της φοίτησής του στο Λύκειο (θεωρητική, θετική ή τεχνολογική).
      Σε ό,τι αφορά στους αποφοίτους Λυκείου παλαιότερων ετών που επιθυμούν να εισαχθούν στην Τριτοβάθμια Εκπαίδευση, υποβάλλουν αίτηση – δήλωση σε Λύκειο της περιοχής τους κατά το χρονικό διάστημα από 1 έως 10 Φεβρουαρίου του έτους που επιθυμούν να εξεταστούν. Στην αναφερόμενη αίτηση – δήλωση δηλώνουν και την κατεύθυνση της οποίας τα μαθήματα θα εξετασθούν κατά την εξεταστική περίοδο Μαΐου- Ιουνίου. Στην περίπτωση των υποψηφίων αυτών λαμβάνονται υπόψη μόνο οι γραπτοί βαθμοί στα εννέα (9) εθνικώς εξεταζόμενα μαθήματα.
      Σχετικά με το αναφερόμενο στην ερώτηση θέμα, οι Ιταλικές αρχές που βρίσκονται στην Ελλάδα έχουν ενημερωθεί για τον τρόπο εισαγωγής των υποψηφίων στην Τριτοβάθμια Εκπαίδευση από το ακαδημαϊκό έτος 2002-2003. Τονίζεται ότι η κάθε χώρα καθορίζει τις προϋποθέσεις για την εισαγωγή αλλοδαπών φοιτητών στις σχολές και τα τμήματα των πανεπιστημίων της χώρας της.
      Στο πλαίσιο συνεργασίας της Δ/νσης Οργάνωσης και Διεξαγωγής Εξετάσεων του ΥΠ.Ε.Π.Θ. με τις ξένες υπηρεσίες έγινε συζήτηση για το συγκεκριμένο θέμα με το Ιταλικό Προξενείο. Η αρμόδια υπηρεσία του ΥΠ.Ε.Π.Θ. ενημέρωσε το Ιταλικό Προξενείο ότι η βεβαίωση πρόσβασης έχει ρόλο κατοχύρωσης της αντικειμενικής επιλογής για την εισαγωγή σε σχολές ή τμήματα της Τριτοβάθμιας εκπαίδευσης λόγω του ότι υπάρχει συγκεκριμένος αριθμός θέσεων και δεν έχει θέση ακαδημαϊκού τίτλου. Ακαδημαϊκός τίτλος ήταν και εξακολουθεί να είναι το απολυτήριο. Η απάντηση από την πλευρά του Ιταλικού Προξενείου ήταν ότι όπως και παλιότερα απαιτούσαν να εξεταστεί ο υποψήφιος στα τέσσερα (4) μαθήματα της δέσμης, έτσι και τώρα απαιτούν ο υποψήφιος να έχει συμμετάσχει στην εξέταση των εννέα (9) μαθημάτων.
      Σε κάθε περίπτωση μετά τη συζήτηση δεσμεύτηκαν ότι θα επανεξετάσουν το όλο θέμα. Μέχρι σήμερα όμως δεν έχει γίνει ακόμη γνωστή η τελική τους απάντηση.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      10. Στην με αριθμό 371/11-7-2002 ερώτηση δόθηκε με το υπ’ αριθμ. 31378/31-7-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 371/11-7-2002 του Βουλευτή κ. Ι. Λαμπρόπουλου, σας πληροφορούμε ότι στο Περιφερειακό Πρόγραμμα του Γ΄ Κ.Π.Σ. 2000-2006 για την Περιφέρεια Πελοποννήσου μέχρι σήμερα έχουν ενταχθεί με αποφάσεις του Περιφερειακού Συμβουλίου για το Νομό Μεσσηνίας τα πιο κάτω έργα:
      ΔΗΜΟΣ		ΤΙΤΛΟΣ ΕΡΓΟΥ		ΠΡΟΫΠΟΛΟΓΙΣΜΟΣ
      Αβίας			Ανάπλαση πλατείας Κάμπου	381.511,37 ευρώ
      Άριος			Αξιοποίηση υγρότοπου Παμίσου	586.940,57      ‘’
      Αιπείας		Λιμάνι Αγίου Ανδρέα		1.027.146,00    ‘’
      Αιπείας		Ύδρευση Δήμου Αιπείας		600.000,00       ‘’
      Καλαμάτας		Οδός Κρήτης			2.201.027,14    ‘’
      Κορώνης		Λιμάνι Κορώνης			1.000.000,00    ‘’
      Μεθώνης	Αποχέτευση & Βιολογικός Μεθώνης Φοιν. 4.402.054,29 ’’
      Μεθώνης	Κατασκευή παιδικού –βρεφονηπιακού
      			Σταθμού Μεθώνης			600.000,00 ευρώ
      Μελιγαλά		Ύδρευση Μελιγαλά			880.410,85     ‘’
      Μεσσήνης		Παιδικός σταθμός Μεσσήνης	440.205,42   ‘’
      Μεσσήνης		Κατασκευή ΚΑΠΗ Μεσσήνης	500.000,00  ‘’
      Πύλου 		Ανάπλαση Πύλου			1.760.821,70    ‘’
      Από τα παραπάνω έργα έχουν δοθεί εγκρίσεις δημοπράτησης για το έργο «Οδός Κρήτης» του Δήμου Καλαμάτας και το «Λιμάνι Αγ. Ανδρέα» του Δήμου Αιπείας.
      Τα υπόλοιπα έργα βρίσκονται στη διαδικασία αξιολόγησης, συντονισμού κτλ όπως προβλέπεται από το σύστημα διοίκησης του Γ’ Κ.Π.Σ.
      Ο Υφυπουργός
      Λ. ΠΑΠΑΔΗΜΑΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Παρασκευής 8 Νοεμβρίου 2002.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ. 2 και 3, 130 παρ. 2 και 3 Καν. Βουλής)
      1. Η με αριθμό 89/5.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τους Υπουργούς Εξωτερικών, Εθνικής Άμυνας, σχετικώς με δημοσιεύματα του Τύπου αναφερόμενα στη βραχονησίδα Τσούκα, την αναφορά της με τουρκικό όνομα σε ελληνικούς υπηρεσιακούς χάρτες κλπ.
      2. Η με αριθμό 75/3.11.2002 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον Πρωθυπουργό, σχετικώς με τις ενστάσεις των εμπειρογνωμόνων της «EUROSTAT» για τα ελληνικά δημοσιονομικά μεγέθη κλπ.
      (Θα απαντήσει ο Υπουργός Οικονομίας και Οικονομικών, άρθρο 129 παρ. 3)
      3. Η με αριθμό 93/5.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την αντιμετώπιση προβλημάτων των οικοδόμων που εργάζονται στο έργο του Ολυμπιακού Χωριού.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 87/5.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με την καθυστέρηση των μελετών για τα έργα του οδικού δικτύου του Νομού Εύβοιας κλπ.
      2. Η με αριθμό 94/5.11.2002 επίκαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου για τη δημιουργία ενιαίου διαχειριστικού φορέα υδάτινων πόρων στη Δυτική Λοκρίδα κλπ.
      3. Η με αριθμό 92/5.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπύρου Στριφτάρη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την απομάκρυνση του σκουπιδότοπου που βρίσκεται κοντά στην πόλη της Λευκάδας κλπ.
      4. Η με αριθμό 88/5.11.2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς με καταγγελίες για αργόμισθους δημοσιογράφους που υπηρετούν στο Υπουργείο.
      ΠΡΟΕΔΡΕΥΩΝ (Κωνσταντίνος Γείτονας):  Κύριοι, συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 78/4.11.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Ανάπτυξης, Υγείας και Πρόνοιας, σχετικώς με την απαγόρευση της παραγωγής και της χρήσης αμιάντου στη χώρα μας.
      Κύριοι συνάδελφοι, η επίκαιρη ερώτηση του κυρίου συναδέλφου, έχει ως εξής:
      «Αυτές τις ημέρες βρίσκεται σε εξέλιξη στη χώρα μας, τριήμερο διεθνές σεμινάριο για τον Αμίαντο, το οποίο διοργανώνεται από την Ελληνική Πνευμονολογική Εταιρεία, τη Διεθνή Επιτροπή Κατάργησης του Αμιάντου, τη ΓΣΕΕ και την Εταιρεία «Ιατρική της Εργασίας και του Περιβάλλοντος». 
      Σε συνέντευξη Τύπου που δόθηκε για το παραπάνω θέμα επισημάνθηκε ότι η Ελλάδα μαζί με την Πορτογαλία είναι οι μόνες χώρες της Ευρωπαϊκής Ένωσης που δεν έχουν απαγορεύσει την παραγωγή και τη χρήση του Αμιάντου, παρ΄ ότι είναι γνωστές και δεδομένες οι βλαπτικότατες συνέπειες της χρήσης του 
Αμιάντου στην υγεία του ανθρώπου, αφού στη Δυτική Ευρώπη αν και υπάρχει κανονισμός για τη χρήση του, τα επόμενα τριάντα χρόνια θα πεθάνουν εξαιτίας του Αμιάντου πεντακόσιες χιλιάδες άνθρωποι. Ας αναλογιστεί κανείς τι γίνεται στη χώρα μας, που δεν υπάρχει κανένας κανονισμός και καμιά ενημέρωση και η χρήση του Αμιάντου είναι πολύ διαδεδομένη και ανεξέλεγκτη (δίκτυα ύδρευσης, μονωτικά υλικά, στέγες κλπ.). 
      Κατόπιν αυτών 
      Ερωτάται ο κύριος Υπουργός:
      Τι πρόκειται να πράξει η Κυβέρνηση για την επίλυση του μεγάλου και σοβαρού αυτού ζητήματος που αφορά την υγεία του ελληνικού λαού;»
      Θα απαντήσει ο Υφυπουργός Υγείας και Πρόνοιας κ. Νασιώκας.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, κύριοι συνάδελφοι, κατ’ αρχάς πρέπει να συγχαρώ τον κύριο συνάδελφο για την ευαισθησία που επιδεικνύει καταθέτοντας αυτή την επίκαιρη ερώτηση για ένα θέμα μέγιστης σημασίας για τη δημόσια υγεία. 
      Θα προσπαθήσω στα λίγα λεπτά που μου δίνει ο Κανονισμός να ενημερώσω την Εθνική Αντιπροσωπεία και μέσω αυτής τον ελληνικό λαό για το τι συμβαίνει σήμερα στην Ελλάδα και το τι πρόκειται να συμβεί από δω και πέρα. 
      Δεν χρειάζεται να μιλήσουμε πολύ για να πούμε ότι ο αμίαντος είναι επικίνδυνος για τη δημόσια υγεία. Εισχωρεί στον ανθρώπινο οργανισμό κυρίως μέσω της αναπνοής, αλλά και από το στόμα, τη διατροφή, το νερό, τους σωλήνες, αλλά και κατά το στάδιο της μεταφοράς του νερού. Η σημαντική επίδραση του γίνεται μέσω της αναπνοής  είναι και η σπουδαιότερη και η επιβλαβέστερη. 
      Οι ανθρωπογενείς εκπομπές αμιάντου είναι δυνατό να προέλθουν από παραγωγικές διαδικασίες, χρήση και επεξεργασία διαφόρων ινωδών, πυριτικών ορυκτών, όπως ο κυανός αμίαντος, ο χρυσότιλος, ο αμμοσίτης, ο τρεμολίτης κλπ. Βεβαίως δεν αναφέρεται ως κύριος ρύπος στην Ευρώπη αστικού περιβάλλοντος. Είναι δυνατόν όμως να παρουσιάζεται σε βλαβερές για την υγεία συγκεντρώσεις στον αέρα, στις διάφορες διεργασίες που είναι κυρίως κλειστές. Στους κλειστούς εργαστηριακούς χώρους, όπου γίνεται επεξεργασία υλικών που περιέχουν αμίαντο. 
      Δεν είναι αλήθεια ότι η Ελλάδα δεν παίρνει όλα τα απαραίτητα μέτρα ή δεν προσαρμόζεται με τις ευρωπαϊκές οδηγίες και κανονισμούς, οι οποίες οδηγίες είναι πάρα πολύ αυστηρές. Η  Ελλάδα προσαρμόζεται σταδιακά στην οδηγία 19/99 και βεβαίως η τελική προσαρμογή, όπως συμβαίνει και με όλες τις άλλες χώρες της Ευρώπης, θα ολοκληρωθεί στο χρονικό διάστημα που προβλέπει η ίδια η οδηγία, δηλαδή μέχρι τέλους του 2004.
      Στην Ελλάδα το θέμα του αμιάντου από πλευράς αρμοδιότητας το χειρίζονται τρία Υπουργεία. Το Υπουργείο Οικονομικών, δηλαδή το Γενικό Χημείο του Κράτους, το ΥΠΕΧΩΔΕ για το περιβάλλον και βεβαίως το Υπουργείο Υγείας. 
      Ήδη με διάταξη του Υπουργείου Υγείας γίνεται πλήρης  -και πρέπει να έχει ολοκληρωθεί- αντικατάσταση σε όλους τους φούρνους από πλάκες αμιάντου.  Πρόκειται για μια σταδιακή αντικατάσταση όλων των σωλήνων ύδρευσης σε όλη τη χώρα. Βεβαίως υπάρχει μια νομοθεσία, πέραν αυτής που είπα, η ΚΥΑ 8243 και το προεδρικό διάταγμα του 1970 που καθορίζει μέτρα και μεθόδους για την πρόληψη και τη μείωση ρύπανσης του περιβάλλοντος από εκπομπές στο περιβάλλον. Σύμφωνα με τη νομοθεσία αυτή οι παραγωγικές διαδικασίες που ακόμη επεξεργάζονται αμίαντο στην Ελλάδα υπόκεινται πλέον σε έγκριση περιβαλλοντικών όρων. 
      Το προεδρικό διάταγμα καθορίζει τα μέτρα προστασίας των εργαζομένων που εκτίθενται σε αμίαντο κατά την εργασία τους. 
      	Κλείνοντας, κύριε Πρόεδρε, την πρωτολογία μου θέλω να  πω ότι βρισκόμαστε σε σταδιακή εναρμόνιση και ότι μέχρι το τέλος ή και πολύ πριν τελειώσει η προθεσμία που προβλέπει η διαδικασία θα έχουμε πλήρη εναρμόνιση για ένα θέμα μέγιστης σημασίας για τη δημόσια υγεία. 
      	Ευχαριστώ πολύ. 
      	ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννακόπουλος έχει το λόγο. 
      	ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κατ’ αρχήν ευχαριστώ τον κύριο Υπουργό που δείχνει την ίδια ευαισθησία και αναγνωρίζει ότι ο αμίαντος είναι ένα από τα πιο βλαπτικά οικοδομικά υλικά για την υγεία των ανθρώπων στη χώρα μας. 
      	Θα διαφωνήσω, όμως, μαζί του ότι έχει σχεδόν τελειώσει ή ότι υπάρχει κανονισμός στη χώρα μας σχετικά με τις βλαπτικότατες συνέπειες από τη χρήση του αμιάντου. 
      	Κύριε Πρόεδρε και αγαπητοί συνάδελφοι, σας πληροφορώ ότι όλων των φούρνων, που ψήνουν ψωμί στη χώρα μας, οι πλάκες είναι από αμίαντο. Δεν ξέρω αν τώρα έχουν αρχίσει να τις αλλάζουν.  Σας πληροφορώ ότι στην πατρίδα μου, στην Καλαμάτα, υπάρχουν στέγες σχολείων από αμίαντο. Όλα τα δίκτυα υδρεύσεως πριν από είκοσι-τριάντα χρόνια ήταν από αμίαντο. Όλα τα οικοδομικά υλικά ήταν από αμίαντο, επειδή είναι πάμφθηνος. Αυτό, βέβαια, είναι ένα πρόβλημα. Θα πρέπει, όμως, να επιλέξουμε: Θέλουμε φθηνά υλικά ή την υγεία του κόσμου; 
      	Κύριε Υπουργέ, αν υπάρχει πράγματι κανονισμός, θα πρέπει να μας πείτε ποια οικοδομικά υλικά έχετε απαγορεύσει. Σε τι ποσοστό τα δίκτυα υδρεύσεως, οι φούρνοι, οι στέγες των σχολείων ή τα χωρίσματα έχουν ήδη αντικατασταθεί; 
      	Κύριε Πρόεδρε, η χρήση του αμιάντου, όπως τονίζω και στην ερώτησή μου, στις χώρες της Δυτικής Ευρώπης, όπου υπάρχουν αυστηροί κανονισμοί, οι στατιστικές υπηρεσίες υπολογίζουν σχεδόν με ακρίβεια ότι τα επόμενα τριάντα χρόνια θα πεθάνουν από τη χρήση του αμιάντου πεντακόσιες χιλιάδες Ευρωπαίοι. Φανταστείτε τι γίνεται στη χώρα μας, όταν η χρήση είναι ανεξέλεγκτη και όταν ο καθένας χρησιμοποιεί οπουδήποτε τον αμίαντο. Όμως, είναι ειλικρινά παρήγορο που, εν πάση περιπτώσει –έστω και τώρα, έστω και αργά- το ελληνικό κράτος άρχισε να ασχολείται και να ευαισθητοποιείται για τον αμίαντο, ο οποίος έχει πολύ βλαβερές συνέπειες. 
      	Θέλω να τονίσω ότι αυτή η ερώτηση δεν είχε κανέναν άλλο σκοπό παρά να ευαισθητοποιήσει την Κυβέρνηση αλλά και την κοινωνία, για να πάψει να χρησιμοποιείται ο αμίαντος, ο οποίος έχει βλαπτικότατες συνέπειες για τον ελληνικό λαό. 
      	Ευχαριστώ. 
      	ΠΡΟΕΔΡΕΥΩΝ (Κωνσταντίνος Γείτονας): «Προμηθείς» ναι, αλλά όχι τόσο απαισιόδοξοι. 
      	Ορίστε, κύριε Υπουργέ. Έχετε το λόγο. 
      	ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κύριε Πρόεδρε. 
      	Κατ’ αρχάς θέλω να πω ότι ο κύριος συνάδελφος, με τον τόνο που έδωσε στο θέμα, δείχνει και τη δική μας αγωνία να είμαστε απολύτως προσαρμοσμένοι με ό,τι η επιστήμη σήμερα αναγνωρίζει ως σωστό, εφόσον το θέμα έχει σχέση με τη δημόσια υγεία. 
      	Θέλω να κάνω ακόμη δύο-τρεις παρατηρήσεις, απαντώντας και στον κύριο συνάδελφο. Πρώτον, στην Ελλάδα υπάρχουν ακόμη σήμερα παραγωγικές διαδικασίες αμιάντου. Είναι βιομηχανικές, κύριε συνάδελφε. Υπάρχουν τρία εργοστάσια, τα οποία όμως τηρούν τις προδιαγραφές που ανέφερα πριν: Είναι το «ΙΝΟΤΣΙΜΕΝΤ» στο Δρέπανο της Πάτρας, το «ΓΕΔΥ ΑΒΕΕ» στο τριακοστό δεύτερο χιλιόμετρο της Εθνικής Οδού Θεσσαλονίκης –Βέροιας και το «ΕΛΛΕΝΙΤ Α.Ε.» στην κάτω γέφυρα Θεσσαλονίκης. 
      	Δεύτερον, ο αμίαντος στην Ελλάδα δεν έχει ευρέως χρησιμοποιηθεί για την κατασκευή των κτιρίων. Είπα πριν για τους φούρνους που αντικαθίστανται. Από τις πληροφορίες που έχω από τις αρμόδιες υπηρεσίες θεωρώ ότι ολοκληρώθηκε η αντικατάσταση των πλακών αμιάντου στους φούρνους και βρίσκεται σε μια διαδικασία για την οποία δεν μπορώ να σας δώσω τα στοιχεία, γιατί δεν τα έχω. 
      	Σε τι ποσοστό έχουν αντικατασταθεί οι σωλήνες ύδρευσης; Είναι γεγονός ότι βρίσκονται σε διαδικασία αντικατάστασης. 
      	ΙΩΑΝΝΗΣ ΓΙΑΝΝΑΚΟΠΟΥΛΟΣ: Για τα δίκτυα ύδρευσης μπορείτε να μας πείτε, κύριε Υπουργέ; 
      	ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεν μπορώ να σας δώσω το ακριβές ποσοστό. Όμως, είναι σε διαδικασία αντικατάστασης στις περισσότερες πόλεις της Ελλάδας –ίσως σε όλες- και θεωρώ ότι είναι ενταγμένη στο ΕΠΤΑ και στο Γ΄ Κοινοτικό Πλαίσιο Στήριξης η ολοκλήρωση αυτής της αντικατάστασης. Επειδή τα στοιχεία τα χειρίζεται άλλο Υπουργείο, δεν τα έχω πρόχειρα αυτήν τη στιγμή, για να σας τα πω. 
      Σε σχέση όμως με την κατασκευή των κτιρίων δεν είναι διαδεδομένη. Υπάρχουν πολλές άλλες χώρες που είναι διαδεδομένη όπως οι Η.Π.Α. κλπ. Χρησιμοποιείται σε συγκεκριμένες χρήσεις μονωτικό υλικό και απ’ όσο γνωρίζουμε υπάρχει αυτή η απογραφή. Αυτά τα πλαστικά πλακίδια με το αμιαντοτσιμέντο δεν είναι ή δεν θεωρούνται ότι είναι εξ ίσου επικίνδυνα. Παρ’ όλα αυτά η επιστημονική γνώση τρέχει και την παρακολουθούμε. 
      Θέλω να κλείσω λέγοντας ότι και με ευκαιρία της δικής σας ερώτησης εμείς ως Κυβέρνηση, τα συναρμόδια Υπουργεία, θα προχωρήσουμε το συντομότερο δυνατό και οπωσδήποτε πριν τις προθεσμίες που δίνει η ίδια ευρωπαϊκή οδηγία για να προσαρμοστούμε απολύτως, για να διαφυλάξουμε έστω και την πιθανότητα βλάβης της υγείας του ελληνικού λαού. Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι ο συνάδελφος Βουλευτής Επικρατείας κ. Ψαχαρόπουλος ζητεί ολιγοήμερη άδεια απουσίας στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια. 
      Η δεύτερη με αριθμό 85/4-11-02 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς τον Υπουργό Μεταφορών και Επικοινωνιών, σχετικώς με την αναστολή των πτήσεων της Ολυμπιακής Αεροπορίας προς την Αυστραλία, λόγω κωλύματος του Υπουργού δεν θα συζητηθεί και διαγράφεται.
      Επόμενη είναι η τρίτη με αριθμό 83/4-11-02 επίκαιρη ερώτηση του Βουλευτή του Κ.Κ.Ε. κ. Άγγελου Τζέκη προς τους Υπουργούς Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, σχετικώς με τη στελέχωση του Νοσοκομείου Παπαγεωργίου, την ένταξή του στο Εθνικό Σύστημα Υγείας κλπ.
      Η επίκαιρη ερώτηση του κυρίου συναδέλφου έχει ως εξής:
      «Το Nοσοκομείο  Παπαγεωργίου, ένα σύγχρονο νοσοκομείο, η πλήρης λειτουργία του οποίου θα ανακούφιζε τους κατοίκους της Θεσσαλονίκης αλλά και γενικότερα της βόρειας Ελλάδας, υπολειτουργεί λόγω των μεγάλων ελλείψεων σε προσωπικό (ιατρικό, παραϊατρικό, νοσηλευτικό, διοικητικό).
      Κλινικές όπως η Μαιευτική-Γυναικολογική, η Παιδιατρική, η Β΄ Ορθοπεδική, η Β΄ Καρδιολογική και άλλες, μολονότι είναι εξοπλισμένες με πανάκριβα μηχανήματα και διαθέτουν άρτια υλικοτεχνική υποδομή, δεν λειτουργούν.
      Ερωτώνται οι κύριοι Υπουργοί πότε προτίθεται  η Κυβέρνηση:
      Να προσλάβει όλο το απαιτούμενο προσωπικό, όλων των ειδικοτήτων, ώστε να λειτουργήσουν όλες οι κλινικές του νοσοκομείου και να σταματήσει το απαράδεκτο φαινόμενο της μεταφοράς κλινικών από άλλα νοσοκομεία του ΕΣΥ προς αυτό.
      Να το εντάξει πλήρως στο ΕΣΥ.»
      Υπενθυμίζω ότι είχα την τιμή ως Υπουργός Υγείας να εισηγηθώ σχετικό νόμο που η  Βουλή ψήφισε και έτσι είναι ενταγμένο στο ΕΣΥ το νοσοκομείο. 
      ΑΓΓΕΛΟΣ ΤΖΕΚΗΣ: Μιλάμε και για τους εργαζόμενους. 
      ΠΡΟΕΔΡΕΥΩΝ (Κωνσταντίνος Γείτονας): Καλώς. Εγώ αναφέρθηκα στο νόμο.
      Ο Υφυπουργός κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
      Κύριοι συνάδελφοι, το Νοσοκομείο Παπαγεωργίου είναι ένα σύγχρονο νοσοκομείο στη Θεσσαλονίκη. Έχουμε απαντήσει πολλές φορές βεβαίως και έχει συζητηθεί στη Βουλή και δικαίως απασχολεί πάλι το Κοινοβούλιο το θέμα γιατί αυτό το νοσοκομείο δεν λειτουργεί πλήρως ενώ οι ανάγκες για λειτουργία στη Θεσσαλονίκη και γενικότερα στη βόρεια Ελλάδα είναι σημαντικές.
      Το νοσοκομείο όπως είπατε και σεις, κύριε Πρόεδρε, ανήκει στο ΕΣΥ. Διέπεται βεβαίως από ένα ιδιαίτερο καθεστώς διοίκησης. Το κομμάτι που λειτουργεί, λίγο περισσότερο από το 50%, λειτουργεί άριστα. Παράγεται ένα σημαντικό έργο αν εκτιμηθεί από ποσοτικής πλευράς, από την παραγωγικότητα, αλλά και από την ποιοτική δουλειά. 
      Από πλευράς κάλυψης κλινών υπάρχουν περίπου τριακόσιες κλίνες που δεν χρησιμοποιούνται ακόμη. Από πλευράς προσωπικού οι προβλεπόμενες οργανικές θέσεις νοσηλευτικού, παραϊατρικού, διοικητικού, τεχνικού κλπ. προσωπικού είναι χίλιες διακόσιες είκοσι έξι. Απ’ αυτές είναι καλυμμένες οι επτακόσιες τέσσερις. Τα πεντακόσια εβδομήντα τέσσερα άτομα είναι στο προσωπικό ιδιωτικού δικαίου και εκατόν τριάντα είναι δημοσίου δικαίου. 
      Οι προβλεπόμενες οργανικές θέσεις ιατρικού προσωπικού είναι διακόσιες τριάντα μια και είναι καλυμμένες οι εκατόν σαράντα τρεις. Εμείς θέλουμε με το Νοσοκομείο Παπαγεωργίου να λύσουμε το συνολικό πρόβλημα περίθαλψης στη Θεσσαλονίκη. Η Θεσσαλονίκη είναι η πρωτεύουσα της βόρειας Ελλάδος και έρχονται ασθενείς απ’ όλα τα μέρη της βόρειας Ελλάδος. Βεβαίως τώρα με την ανάπτυξη του Πανεπιστημιακού Νοσοκομείου της Λάρισας και του Πανεπιστημιακού Νοσοκομείου της Αλεξανδρούπολης που αυτές τις μέρες μεταφερόμαστε εκεί, των Σερρών που καθυστερεί δυστυχώς λίγο ακόμη, αλλά και τη λειτουργία των άλλων νοσοκομείων, αυτή είναι μια πρώτη αποσυμφόρηση. Όμως στη Θεσσαλονίκη έχουμε δύο πολύ μεγάλα νοσοκομεία τα οποία ασφυκτιούν μέσα από την πίεση των χώρων και των κλινικών –αυτό είναι το ΑΧΕΠΑ και το Ιπποκράτειο- και είναι στις προθέσεις μας και επιμένουμε. Και υπάρχει ένας διάλογος του Υπουργείου με την ιατρική σχολή Θεσσαλονίκης, να μεταφερθούν πανεπιστημιακές κλινικές στο Νοσοκομείο Παπαγεωργίου από τα δύο προαναφερόμενα νοσοκομεία.
      Στο αμέσως επόμενο διάστημα το Υπουργείο περιμένει την τελική απάντηση της Ιατρικής Σχολής. Ελπίζουμε να είναι θετική. Σε κάθε περίπτωση είμαστε έτοιμοι να προχωρήσουμε στην πλήρη κάλυψη και θα εξαγγείλει ο Υπουργός την πλήρη κάλυψη του νοσοκομείου με τον ένα ή με τον άλλο τρόπο. Βεβαίως, βρισκόμαστε σε διάλογο και με τους εργαζόμενους και με το ΠΕΣΥ και με τη διοίκηση του νοσοκομείου για το εργασιακό καθεστώς των εργαζομένων και μόλις καταλήξουμε θα το ανακοινώσουμε. 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Ο κύριος Υπουργός έκανε μία σωστή περιγραφή της κατάστασης του Νοσοκομείου Παπαγεωργίου. Έτσι είναι: Μια τραγική κατάσταση. Να έχεις ένα σύγχρονο νοσοκομείο, να δουλεύει περίπου το 50% και το άλλο 50% να μη δουλεύει, να είναι δηλαδή εδώ και τρία χρόνια σε πλήρη αργία. Υπάρχουν τα μηχανήματα, σύγχρονα μηχανήματα, παρ΄ όλα αυτά όμως βλέπουμε ότι η Κυβέρνηση επί τρία χρόνια αδιαφορεί και το λέμε αυτό με πλήρη συνείδηση.
      Η αδιαφορία έχει να κάνει, πρώτον, με το ζήτημα της μη πρόσληψης του απαραίτητου ιατρικού, βοηθητικού, νοσηλευτικού προσωπικού. Είναι κάτι που θέτουν επανειλημμένα και οι ίδιοι οι εργαζόμενοι, κύριε Πρόεδρε. Προχθές είχαν στάση εργασίας και Γενική Συνέλευση, στην οποία ανταποκριθήκαμε. Εκεί διαπιστώσαμε αυτά που ισχυρίζονται οι εργαζόμενοι. 
      Άρα, λοιπόν, για μας τίθεται ένα ζήτημα: Θα καλύψει, μέσω του προϋπολογισμού του 2003, η Κυβέρνηση το απαιτούμενο χρηματικό ποσό για να γίνει η πρόσληψη όλου του απαραίτητου προσωπικού; Γιατί αυτό είναι και ένα ζήτημα: Όταν τα κονδύλια για προσλήψεις στο δημόσιο είναι μειωμένα μέσα από τον προϋπολογισμό, είναι επόμενο ότι δεν μπορούν να γίνουν νέες προσλήψεις απαραίτητες για τη λειτουργία του Νοσοκομείου Παπαγεωργίου. 
      Δεν ξέρουμε πού θα καταλήξει η συζήτηση με τους πανεπιστημιακούς. Εμείς το εντάσσουμε αυτό απέξω από το διάλογο. Δεν θέλουμε να εξαρτήσουμε τη λειτουργία του Παπαγεωργίου από τις διαθέσεις των πανεπιστημιακών και μάλιστα πολύ περισσότερο να αδειάσουν οι κλινικές άλλων νοσοκομείων προκειμένου να λειτουργήσει του Παπαγεωργίου. Όχι!
      Γι’ αυτό λέμε, κύριε Υπουργέ, ότι θα πρέπει να γίνουν άμεσες προσλήψεις και βέβαια προσλήψεις που θα έχουν τις ίδιες εργασιακές σχέσεις με το προσωπικό που είναι από άλλες κλινικές τώρα στο Νοσοκομείο Παπαγεωργίου. 
      Γιατί έχουμε και αυτό το καθεστώς, κύριε Υπουργέ. Να είναι στον ίδιο εργασιακό χώρο οι ίδιοι εργαζόμενοι, να έχουν τις ίδιες αρμοδιότητες, τα ίδια καθήκοντα, αλλά χωρίς τα ίδια δικαιώματα, ασφαλιστικά, συνταξιοδοτικά και μισθολογικά. Και είναι απαίτηση πλέον του προσωπικού, που είναι με συμβάσεις ιδιωτικού δικαίου αορίστου χρόνου να περιληφθούν στο ΕΣΥ για να μην έχουμε αυτές τις έντονες διαφορές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε σας παρακαλώ, κύριε Τζέκη.
      ΑΓΓΕΛΟΣ ΤΖΕΚΗΣ: Κλείνω με αυτό, κύριε Πρόεδρε. 
      Πιστεύουμε ότι αυτή η υποβάθμιση που έχει γίνει στα δημόσια νοσοκομεία και μέσω των μεταρρυθμίσεων δεν είναι τυχαία. Σε καμία περίπτωση το Κομμουνιστικό Κόμμα Ελλάδας δεν αποδέχεται αυτήν την υποβάθμιση των δημόσιων νοσοκομείων, προκειμένου τα ιδιωτικά νοσοκομεία –και γνωρίζετε πολύ καλά και εσείς, κύριε Πρόεδρε, ότι γύρω γύρω από τη Θεσσαλονίκη έχουν ξεπηδήσει σαν μανιτάρια- να παίρνουν τα χρήματα των ασφαλισμένων μέσα από τα ασφαλιστικά ταμεία. Βλέπουμε και την κατάσταση των δημόσιων νοσοκομείων. 
      Πιστεύουμε ότι …
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τζέκη, ολοκληρώστε. 
      ΑΓΓΕΛΟΣ ΤΖΕΚΗΣ: Πιστεύουμε ότι η Κυβέρνηση πρέπει να αναλάβει πλήρως τις ευθύνες της. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, κατ΄ αρχήν η μεταρρύθμιση που είναι σε εξέλιξη δεν οδηγεί στην υποβάθμιση αλλά ουσιαστικά οδηγεί στην κατοχύρωση του δημόσιου χαρακτήρα των νοσοκομείων και στην αναβάθμιση των ποιοτικών του υπηρεσιών. Βεβαίως δεν είναι εύκολη υπόθεση αυτή. Βεβαίως υπάρχουν δυσκολίες και αδυναμίες. 
      Αυτό δεν έχει να κάνει σε τίποτα με αυτό που εσείς συσχετίσατε για την ανάπτυξη του ιδιωτικού τομέα. Ο ιδιωτικός τομέας ας αναπτύσσεται, θέλει να πάρει το δικό του κομμάτι. Εμείς θέλουμε να κατοχυρώσουμε το δημόσιο χαρακτήρα και να αναβαθμίσουμε τα νοσοκομεία μας και ας λειτουργήσει ανταγωνιστικά. 
      Το δεύτερο στο οποίο πρέπει να απαντήσω –και πρέπει να απαντήσω στην ουσία- είναι ότι δεν αδιαφορεί η Κυβέρνηση. Πραγματικά βρίσκεται σε ένα διάλογο γιατί σχεδιάζει –και σωστά σχεδιάζει- ότι σήμερα δεν είναι το θέμα πώς θα αυξήσουμε και άλλο τα κρεβάτια μας -για αυτό ανέπτυξα και νωρίτερα ότι βρισκόμαστε σε μία φάση που θα λιγοστεύει η εισροή ασθενών από την περιφέρεια προς τη Θεσσαλονίκη- αλλά πώς να φτιάξουμε τα νοσοκομεία μας λειτουργικότερα και αποτελεσματικότερα. Και η μεταφορά πανεπιστημιακών κλινικών εκεί θα συμβάλει σε αυτό. Δυστυχώς αυτός ο διάλογος δεν καρποφόρησε και πιθανόν δεν θα καρποφορήσει. 
      Εδώ έχετε δίκιο. Εδώ λοιπόν ανακοινώνουμε σήμερα ότι είμαστε στο τέλος αυτού του διαλόγου. Περιμένουμε την τελική απόφαση της Ιατρικής Σχολής. Υπάρχει βεβαίως η εναλλακτική λύση και θα δοθούν τα κονδύλια. Πάντα τα κονδύλια για την υγεία ποτέ δεν θα φτάνουν για όσο θα θέλουμε. 
      Πάντα όμως επαρκούν για να φτιάξουμε όλα αυτά που πρέπει να φτιάξουμε, ούτως ώστε το νοσοκομείο να λειτουργήσει πλήρως στο αμέσως επόμενο διάστημα.
      Φυσικά τίθεται  το θέμα του εργασιακού καθεστώτος, για το οποίο δεν μπορώ να σας απαντήσω σήμερα. Θα ανοίξουμε όμως διάλογο και με τους εργαζόμενους και με το ΠΕΣΥ και με τη διοίκηση και θα ανακοινώσουμε το τι θα κάνουμε εκεί.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Επόμενη είναι η τέταρτη με αριθμό 81/4-11-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη- Αικατερινάρη προς τον Υπουργό Εργασίας και Κοινωνικών Ασφαλίσεων, σχετικώς με τη μεταφορά του αξονικού τομογράφου από το Νοσοκομείο του Ιδρύματος Κοινωνικών Ασφαλίσεων Παναγία Θεσσαλονίκης στο Πολυϊατρείο της Τούμπας.
      Η επίκαιρη ερώτηση της κ. Ξηροτύρη- Αικατερινάρη έχει ως εξής:
      «Ξεκινάνε σήμερα οι εργασίες για τη μεταστέγαση της μονάδας Αξονικής και Μαγνητικής Τομογραφίας που εξυπηρετεί κυρίως τις ανάγκες του Νοσοκομείου ΙΚΑ Παναγία Θεσσαλονίκης από το ΙΚΑ 25ης Μαρτίου στο Πολυϊατρείο της Τούμπας, εντείνοντας τα ήδη πολλά προβλήματα λειτουργίας του νοσοκομείου. Αυτό, παρά τις ενστάσεις της Διεύθυνσης του Νοσοκομείου, της Επιστημονικής Επιτροπής του, του Σωματείου Εργαζομένων σε αυτό και του Δήμου Καλαμαριάς. Σε έγγραφο της Επιστημονικής Επιτροπής του Νοσοκομείου προς τη Διοίκηση του ΙΚΑ επισημαίνεται ότι με αυτήν την απόφαση  η απόσταση από το νοσοκομείο προς τον αξονικό τομογράφο διπλασιάζεται, πολλαπλασιάζοντας τους κινδύνους για τους μεταφερόμενους ασθενείς, ειδικά για τα βαριά περιστατικά, όπως διασωληνωμένοι, εγκεφαλικά, τροχαία, κλπ.
      Σύμφωνα με το Σωματείο Εργαζομένων, το πρόβλημα εντείνεται ακόμη περισσότερο εξαιτίας της έλλειψης προσωπικού (οδηγοί, τραυματιοφορείς κλπ.) και ασθενοφόρων.
      Επιπλέον, εύλογα ερωτήματα για τη σκοπιμότητα της μετακίνησης δημιουργούνται από το γεγονός ότι η δαπάνη της μεταφοράς και του ανενεργού χρόνου λειτουργίας του αξονικού τομογράφου, σύμφωνα με δημοσιεύματα, αντιστοιχεί σχεδόν στο κόστος αγοράς ενός νέου, που θα μπορούσε να αντικαταστήσει τον παλαιό, τεχνολογίας 1988 και μάλιστα, λογικά, θα έπρεπε να εγκατασταθεί στον χώρο του νοσοκομείου.
      Ερωτάται ο κύριος Υπουργός:
      1. Αληθεύει ότι το κόστος μεταφοράς του ήδη παλιού αξονικού τομογράφου είναι όσο και η αγορά ενός νέου, και αν ναι, γιατί αποφασίστηκε η μεταφορά του στο ΙΚΑ Τούμπας και όχι στο Νοσοκομείο Παναγία, και πολύ περισσότερο γιατί δεν αγοράσθηκε ένας νέος, όταν μάλιστα η αποσυναρμολόγησή του ενέχει κινδύνους για την αξιοπιστία στη μετέπειτα χρήση του;
       2. Προτίθεται η διοίκηση του ΙΚΑ να αναθεωρήσει την απόφασή της αυτή παίρνοντας υπόψη και τις αντιρρήσεις και τις προτάσεις των ενδιαφερομένων;»
      Ο Υφυπουργός Εργασίας και Κοινωνικών Ασφαλίσεων, κ. Ροβέρτος Σπυρόπουλος.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, η μετεγκατάσταση του αξονικού και μαγνητικού τομογράφου από τις εγκαταστάσεις της 25ης Μαρτίου στα πολυϊατρεία του ΙΚΑ στην Τούμπα αποφασίστηκε προκειμένου στο εν λόγω γήπεδο να ανεγερθεί καινούριο κτίριο, που θα παρέχει σύγχρονες υπηρεσίες υγείας.
       Διατυπώθηκε μέσω της ερωτήσεως η άποψη ότι θα έπρεπε να ερευνηθεί και να εξεταστεί η σκοπιμότητα της μετεγκατάστασης στο 2ο Νοσοκομείο. Θέλω να σας κάνω γνωστό, κυρία συνάδελφε, ότι κρίθηκε από τη διοίκηση του Οργανισμού ότι η επιλογή αυτή δεν θα ήταν ορθή, δεδομένου ότι το νοσοκομείο είναι παλαιό, είναι μισθωμένο, δεν έχει ανάλογους χώρους κι έχει μια τέτοια πληρότητα, που δεν επιτρέπει χρήση των χώρων του νοσοκομείου με άλλους τρόπους.
      Κάθε φορά που γίνεται μια τέτοια μετεγκατάσταση μπορεί να υπάρχουν διάφορες απόψεις. Η διοίκηση του Οργανισμού, του ΙΚΑ, προκειμένου να διαπιστώσει ακριβώς τι θα έπρεπε να γίνει έστειλε στη Θεσσαλονίκη κλιμάκιο από υπηρεσιακούς παράγοντες αλλά και από μέλη του διοικητικού συμβουλίου που ήταν εκπρόσωποι και των κοινωνικών φορέων. Συζήτησαν με την τοπική κοινωνία, με τους φορείς και οι επωφελούμενοι από αυτήν τη διαδικασία, οι χρήστες αυτών των υπηρεσιών συμφώνησαν για τη μετεγκατάσταση του αξονικού και του μαγνητικού τομογράφου στην τοπική μονάδα υγείας του ΙΚΑ.
      Σε σχέση με το κόστος μεταφοράς του αξονικού τομογράφου, αυτό είναι 25.000 ευρώ. Το κόστος της μετεγκατάστασης του μαγνητικού τομογράφου και της διαμόρφωσης των κατάλληλων χώρων για τη λειτουργία του είναι 150.000 ευρώ και θέλω να σας κάνω γνωστό ότι η αγορά ενός νέου –γιατί τέτοιο ερώτημα διατυπώνετε- ανέρχεται στο ύψος των 700.000 ευρώ.
      Από κάθε άποψη, η απόφαση αυτή της διοίκησης είναι επωφελής και προς το συμφέρον των χρηστών των υπηρεσιών. Μπορεί να έχουν κάποια μικρά προβλήματα οι εργαζόμενοι, γιατί μετακινούνται, νομίζω όμως ότι αυτές οι ενστάσεις είναι αναμενόμενες και δεν θα έπρεπε αυτές οι ενστάσεις να αλλάξουν την απόφαση.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Σας άκουσα, κύριε Υπουργέ, αλλά ούτε η τοπική κοινωνία συμφωνεί ούτε  οι φορείς ούτε η επιστημονική επιτροπή του νοσοκομείου ούτε η διεύθυνση ούτε οι εργαζόμενοι και πολύ περισσότερο, από ό,τι διαφαίνεται από τη μεγάλη αναταραχή που έχει δημιουργηθεί στη Θεσσαλονίκη, δεν συμφωνούν και θα ταλαιπωρηθούν ιδιαίτερα οι ασθενείς του ΙΚΑ. 
      Είναι βέβαια γεγονός ότι το δεύτερο γενικό νοσοκομείο του ΙΚΑ «ΠΑΝΑΓΙΑ» έχει πάρα πολλά προβλήματα και έχουμε κάνει πάρα πολλές ερωτήσεις γι’ αυτό το θέμα. 
      Εμείς θέλουμε να ενισχύσετε αυτό το νοσοκομείο. Θα θέλαμε αντί να πάτε τον αξονικό τομογράφο στο πολυϊατρείο της Τούμπας αφού έχετε αποφασίσει τη μεταφορά, να κάνετε στο Νοσοκομείο τους χώρους εγκατάστασης. Γιατί απ’ ότι διαβάζω και στη Τούμπα δεν είναι ακόμη κατάλληλος ο χώρος για να δεχθεί τον αξονικό τομογράφο σε σχέση με τις οδηγίες της Ευρωπαϊκής Ένωσης. Έπρεπε να εξετάσετε την εγκατάσταση ενός σύγχρονου τομογράφου στο Νοσοκομείο «ΠΑΝΑΓΙΑ». Και βεβαίως χρειάζονται και χρήματα για την περιοχή αυτή για τους ασθενείς του ΙΚΑ και εγκαταστάσεις και ενίσχυση του Νοσοκομείου «ΠΑΝΑΓΙΑ».
      Τίποτα δεν εξυπηρετείται απ’ αυτήν εδώ τη μετακίνηση. Επιτρέψτε μου να σας πω ότι είναι μια άστοχη διαδικασία ότι είναι μια άστοχη απόφαση την οποία προσπαθείτε να την περιβάλετε με κάποια επιχειρήματα. Δεν υπάρχουν όμως επιχειρήματα γι’ αυτό.
      Επιχείρησε και κάτι άλλο η διεύθυνση του ΙΚΑ. Επειδή εξέφρασαν ουσιαστικά επιχειρήματα για τη μη μετακίνηση του αξονικού τομογράφου, μετατέθηκαν εν μια νυκτί χωρίς να τηρηθεί καμία διαδικασία και ο διευθυντής του ΙΚΑ «ΠΑΝΑΓΙΑ» και οι υπεύθυνοι του αξονικού τομογράφου. Τι είναι αυτά τα πράγματα, κύριε Υπουργέ; Πραγματικά εκπλήσσομαι για όλο αυτό το θέμα. Είναι ανάστατη η κοινωνία. Ο Δήμος Καλαμαριάς έχει τοποθετηθεί επανειλημμένα αρνητικά γι’ αυτήν τη μετακίνηση ότι δεν πρέπει δηλαδή να γίνει, γιατί απομακρύνει ακόμα περισσότερο τον αξονικό τομογράφο από το κέντρο που είναι το Νοσοκομείο «ΠΑΝΑΓΙΑ» στην Τούμπα.
      Έχετε δει τις κυκλοφοριακές συνθήκες στη Θεσσαλονίκη; Πώς θα φτάνουν οι ασθενείς από το νοσοκομείο στην Καλαμαριά στο πολυϊατρείο της Τούμπας; Στην 25η Μαρτίου οι μισοί είχαν προβλήματα να φτάσουν. Τώρα πώς θα φτάσουν εκεί στη Τούμπα; Αυτές είναι οι λύσεις που δίνετε; Επειδή φταίνε πολλά άλλα πράγματα κόβετε και το κεφάλι σε έναν επιτυχημένο πραγματικά και αποδεκτό διευθυντή του Νοσοκομείου ΙΚΑ «ΠΑΝΑΓΙΑ»; 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, σας είπα και προηγούμενα ότι εμείς κατανοούμε τις ενστάσεις μιας τοπικής κοινωνίας όταν φεύγει από τα όρια της τοπικής κοινωνίας μια λειτουργία που ήταν γι’ αυτούς πάρα πολύ προσιτή. Κάθε τέτοια απόφαση δημιουργεί προβλήματα.
      Η διοίκηση του ΙΚΑ προκειμένου να σταθμίσει όλες αυτές τις απόψεις απέστειλε κλιμάκιο με εκπροσώπους των κοινωνικών φορέων που συμμετέχουν στο διοικητικό συμβούλιο του οργανισμού. Συζήτησαν για την επιλογή της μεταφοράς. Γιατί εκ των πραγμάτων θα έπρεπε να μεταφερθεί απ’ αυτό το κτίριο δεδομένου ότι στο γήπεδο αυτό θα ανεγερθούν τα πολυϊατρεία του ΙΚΑ. Στη συγκεκριμένη περιοχή μέσα σε ένα, δύο χρόνια θα υπάρχουν ουσιαστικότερες υπηρεσίες για την τοπική κοινωνία.
      Η απόφαση είναι ορθή. Δέχομαι ότι κάθε απόφαση όσο ορθή κι αν είναι ανακατανέμει τοπικές εξυπηρετήσεις. Απ’ αυτήν την άποψη εγώ κατανοώ ότι υπάρχουν κάποιοι οι οποίοι διαμαρτύρονται. Η διοίκηση του οργανισμού στάθμισε και βέβαια και το Υπουργείο σταθμίζει με το να στηρίζει αυτήν την επιλογή, ότι δεν μπορεί να γίνει τίποτα αν τελικά δεν προσπαθούμε να αξιολογήσουμε όλες αυτές τις δράσεις και τις αντιδράσεις για να κάνουμε το ορθότερο. Πράττεται το ορθότερο. Έχουμε την τόλμη να το πράξουμε γιατί πιστεύουμε ότι αυτό εξυπηρετεί τα συμφέροντα των ασφαλισμένων. Δεν έχει έρθει από κανένα κοινωνικό φορέα από κανένα σωματείο, από πουθενά καμία ένσταση στο ΙΚΑ ή στο Υπουργείο –στο Υπουργείο σε καμία περίπτωση σας βεβαιώ- για το θέμα αυτό. 
      ΑΓΓΕΛΟΣ ΤΖΕΚΗΣ: Το εργατικό κέντρο διαφωνεί.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα καταθέσω το έγγραφο. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ ηρεμία!
      Τελείωσε η συζήτηση επί της ερωτήσεως.
      Εισερχόμαστε στη συζήτηση των επικαίρων ερωτήσεων δευτέρου κύκλου:
      Πρώτη είναι η με αριθμό 76/4-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Υγείας και Πρόνοιας, σχετικώς με την αντιμετώπιση των προβλημάτων των φοιτητών με αναπηρίες στην Τριτοβάθμια Εκπαίδευση. 
      Η επίκαιρη ερώτηση του κυρίου συναδέλφου έχει ως εξής:
      «Είναι γνωστό σε σας ότι στην τριτοβάθμια εκπαίδευση φοιτούν πάρα πολλοί φοιτητές με αναπηρίες.
      Όμως αυτά τα άτομα και ειδικά εκείνα που έχουν κινητικές αναπηρίες αδυνατούν πάρα πολλές φορές να αντεπεξέλθουν και όσον αφορά τα έξοδα διαμονής και υποστήριξης και όσον αφορά τις μετακινήσεις τους και όσον αφορά την προσπελασιμότητα στους χώρους των πανεπιστημίων.
      Όλα αυτά συνθέτουν ένα τεράστιο πρόβλημα που έχει να κάνει με τη δυνατότητα των ατόμων με αναπηρίες και που έχουν ικανότητες να ενταχθούν στην παραγωγική διαδικασία με την παράλληλη απεμπλοκή τους από στενές επιδοματικές λογικές.
      Κύριε Υπουργέ, με βάση τα παραπάνω θα παρακαλούσα να αναλάβετε πρωτοβουλίες σε συνεργασία με το Υπουργείο Παιδείας, το Υπουργείο Μεταφορών και όλα τα συναρμόδια Υπουργεία προκειμένου να αντιμετωπισθούν τα προβλήματα που αντιμετωπίζουν οι φοιτητές με αναπηρίες στην τριτοβάθμια εκπαίδευση.»
      Θα απαντήσει ο Υφυπουργός Υγείας κ. Δημήτριος Θάνος.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
      Ο κύριος συνάδελφος έχει απόλυτο δίκιο να επισημαίνει προβλήματα που αντιμετωπίζουν τα άτομα με αναπηρίες στην προσπάθειά τους για ισότιμη συμμετοχή στην κοινωνική και οικονομική ζωή ξεπερνώντας μάλιστα παραδοσιακές αντιλήψεις και νοοτροπίες επιδοματικής και ιδρυματικής φροντίδας.
      Όπως είναι γνωστό, στόχος μας σήμερα δεν είναι η διαιώνιση κάποιων παροχών προς τα άτομα με αναπηρίες, αλλά η ανάδειξη των δυνατοτήτων τους να ζήσουν αυτόνομα, ελεύθερα και δημιουργικά. Για την επίλυση των προβλημάτων των αναπήρων πολιτών χρειάζονται –όπως αναφέρετε και στην ερώτησή σας- μέτρα σ’ ένα ευρύ φάσμα τομέων πολιτικής, όπως είναι η εκπαίδευση, η κατάρτιση, η απασχόληση, η στέγαση, η υγεία και η πρόνοια.
      Σε ό,τι αφορά τα ερωτήματα που έχουν τεθεί για τα προβλήματα που αντιμετωπίζουν οι ανάπηροι φοιτητές, ξεκινώντας από τα έξοδα διαβίωσης και διαμονής θέλω να ενημερώσω τον κύριο συνάδελφο ότι το Υπουργείο Υγείας και Πρόνοιας εφαρμόζει δώδεκα προγράμματα επιδοματικής πολιτικής για όλους τους αναπήρους που έχουν ποσοστό αναπηρίας από 67% και πάνω.
      Τα τελευταία χρόνια έχουμε προχωρήσει στην επέκταση της επιδοματικής πολιτικής, έχουμε διπλασιάσει τα επιδόματα κι επίσης προχωράμε και σύντομα θα ολοκληρώσουμε την αναμόρφωση της επιδοματικής μας πολιτικής, ώστε να βελτιωθεί ακόμα περισσότερο το εισόδημα των αναπήρων πολιτών συνολικά και των φοιτητών ειδικότερα.
      Ακόμα για τα έξοδα στέγασης και σίτισης όλων των φοιτητών, οι οποίοι είναι άποροι, και των αναπήρων το Υπουργείο Παιδείας εφαρμόζει ειδικά προγράμματα με τις φοιτητικές εστίες, τις λέσχες, τα κουπόνια κλπ.
      Για τις μετακινήσεις έχει προβλεφθεί από το Υπουργείο Μεταφορών, ώστε όλα τα νέα αστικά λεωφορεία να φέρουν εξοπλισμό για την ασφαλή πρόσβαση των κινητικά αναπήρων πολιτών. Όμως πρέπει να παραδεχθούμε ότι αυτός ο αριθμός των λεωφορείων δεν ξεπερνά το 10% του συνολικού στόλου.
      Επιπροσθέτως το Υπουργείο Υγείας και Πρόνοιας αναλαμβάνει το κόστος μετακίνησης όλων των αναπήρων πολιτών με δωρεάν μετακινήσεις ή εκπτώσεις κατά 50% στις αστικές και υπεραστικές συγκοινωνίες. Το Υπουργείο Παιδείας παρέχει ειδικές διευκολύνσεις κατά τη διάρκεια των σπουδών, ώστε οι ανάπηροι φοιτητές να διαγωνίζονται σε χώρους προσιτούς και να συνοδεύονται –όταν χρειάζεται- να εξετάζονται δε με τρόπους που επιβάλλονται στην περίπτωσή τους.
      Σχετικά με την προσβασιμότητα θα συμφωνήσω με τον κύριο συνάδελφο ότι υπάρχουν προβλήματα. Παρά τα νέα έργα, παρά τις συνεχείς μας εκκλήσεις, παρά τις χρηματοδοτήσεις, οι οποίες υπάρχουν, δεν έχουμε τη σχετική ανταπόκριση. Θα σας αναφέρω ενδεικτικά ότι το 2000 έχοντας εξασφαλίσει χρηματοδότηση για διευθετήσεις σε χώρους που στεγάζουν υπηρεσίες Νομαρχιακής Αυτοδιοίκησης και δήμων ανταποκρίθηκαν μόνο δεκατρείς νομαρχιακές αυτοδιοικήσεις και εννέα δήμοι σ’ όλη τη χώρα.
      Οπωσδήποτε στα θέματα που θέτει ο κύριος συνάδελφος έχουμε αρκετό δρόμο να διανύσουμε ακόμη. Οφείλουμε όλοι μαζί να δώσουμε τη μάχη ενάντια στις διακρίσεις, ώστε να ζήσουμε ο ένας μαζί με τον άλλον, ο ένας κοντά στον άλλον πέρα από προκαταλήψεις και στιγματισμούς.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο.
      MIXAΗΛ ΚΑΡΧΙΜΑΚΗΣ: Κύριε Υπουργέ, είναι αλήθεια όσα αναφέρατε σε αυτήν την Αίθουσα είναι πάρα πολύ σημαντικά και πολύ ορθά επισημάνθηκαν. 
      Εγώ καταθέτοντας αυτήν την ερώτηση πήρα αφορμή από το Σύλλογο των Ατόμων με Ειδικές Ανάγκες γονέων και φίλων της Ιεράπετρας όπου υπάρχουν γονείς που έχουν παιδιά με κινητικές αναπηρίες και έχουν περάσει σε πανεπιστήμια ή σε ΤΕΙ. Αυτοί οι άνθρωποι δυσκολεύονται να ανταπεξέλθουν και οικονομικά και όσον αφορά την ευχερέστερη, θα έλεγα, επικοινωνία των παιδιών τους με τα ιδρύματα της τριτοβάθμιας εκπαίδευσης. 
      Η ζωή, πέρα απ’ όλα όσα αναφέραμε, έχει δημιουργήσει και πρόσθετα προβλήματα. Είναι μια νέα κατάσταση για παιδιά τα οποία θέλουν να ζήσουν, θέλουν να πετύχουν και θέλουν να είναι ισότιμα μέσα στην κοινωνία.
       Επειδή στην Κρήτη αντιμετωπίζουμε ένα τέτοιο πρόβλημα –δηλαδή, το 2001 είχαμε περίπου εξήντα τρία παιδιά με αναπηρίες στο Πανεπιστήμιο της Κρήτης από όπου τα δεκαεπτά περίπου είναι με κινητικές αναπηρίες και έχουν τεράστιο πρόβλημα μετακίνησης και πιστεύω ότι και σε όλη την υπόλοιπη Ελλάδα θα υπάρχει ένα ανάλογο φαινόμενο στα πανεπιστήμια- θα ήθελα να προτείνω το εξής. Τουλάχιστον, επειδή είμαι Βουλευτής Λασιθίου και κατάγομαι από την Κρήτη, αν μπορούσατε πιλοτικά να διαθέσετε εσείς σαν Υπουργείο κάποιο αυτοκίνητο ή κάποιο λεωφορείο ειδικά διαμορφωμένο για το πανεπιστήμιο ή και για τα πανεπιστήμια των τριών νομών, δηλαδή Ηρακλείου, Ρεθύμνης και Χανίων προκειμένου να υπάρχει συγκεκριμένη μετακίνηση των φοιτητών από τα σπίτια τους στο πανεπιστήμιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Νομίζω ότι μπορείτε τουλάχιστον αυτό να το προσπαθήσετε και ταυτόχρονα, επειδή είδα στο πρόγραμμα το οποίο μας μοιράσατε στις θυρίδες μας για την πολιτική και την πρόνοια ότι υπάρχει μια επέκταση του προγράμματος «Βοήθεια στο σπίτι» και στα άτομα με αναπηρίες, αν μπορούσαμε να δούμε μέσα σ’ αυτό το πλαίσιο και σε αυτό το πρόγραμμα τη βοήθεια αυτών των παιδιών, έτσι ώστε να ξεφύγουμε από αυτό το πρόβλημα το οποίο αντιμετωπίζουμε. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΜΙΧΑΗΛ ΚΑΡΧΙΜΑΚΗΣ: Θεωρώ σημαντικό αυτό που είπατε ότι υπάρχουν πολλές νομαρχιακές αυτοδιοικήσεις και πολλοί δήμοι οι οποίοι δεν έχουν ανταποκριθεί στο πρόβλημα της προσπελασιμότητας και της προσβασιμότητας …
      ΠΡΟΕΔΡΕΥΩΝ (Κωνσταντίνος Γείτονας): Αυτό είναι μεγάλο θέμα. Ολοκληρώστε, κύριε Καρχιμάκη.
      ΜΙΧΑΗΛ ΚΑΡΧΙΜΑΚΗΣ: Νομίζω ότι αυτό πρέπει να το αναδείξουμε και πρέπει εκείνες τις πρωτοβουλίες, ώστε να το περάσετε στις νομαρχιακές αυτοδιοικήσεις, διότι δεν είναι δυνατόν σε μια κοινωνία προοδευτική, σε μια κοινωνία δημοκρατική να αντιμετωπίζουν τα άτομα αυτά τέτοια προβλήματα.
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, έχετε το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, σχετικά με το πρόγραμμα «Βοήθεια στο σπίτι» θέλω να σας ενημερώσω ότι ήδη έχει επεκταθεί η εφαρμογή του και στα άτομα με αναπηρίες και τα χίλια νέα προγράμματα, που εφαρμόζονται και ξεκινούν τώρα σε όλη τη χώρα, προβλέπεται να παρέχουν υποστήριξη στα άτομα αυτά. 
      Το πιλοτικό πρόγραμμα που πρότεινε ο κύριος συνάδελφος θα ήθελα να το συζητήσουμε σε συνεργασία με τους τοπικούς φορείς κι αν αυτό είναι εφικτό, συμφωνούμε να το προχωρήσουμε. 
      Θέλω να πω όμως κάτι γενικότερο. Υπάρχει για μας στην πολιτική μας πάντα το ζήτημα της ευθύνης του κάθε ατόμου για τις συνέπειες των ελεύθερων επιλογών του αλλά και της ευθύνης βεβαίως του κράτους στην περίπτωση που η ατυχία ή ανικανότητα οδηγούν ένα άτομο σε περιθωριοποίηση και αποκλεισμό. Οι ίσες ευκαιρίες είναι βέβαιο ότι δεν έχουν ανάλογα αποτελέσματα. Τίθεται επομένως θέμα δημιουργίας ενός δικτύου προστασίας που να προσφέρει ισότητα ευκαιριών και ισότητα πιθανοτήτων ιδιαιτέρως για τα παιδιά, τους σπουδαστές, τους φοιτητές που δίνουν τη δική τους προσωπική μάχη. Ο σεβασμός όμως των δικαιωμάτων του «διαφέρειν» και τη μη διάκρισης είναι υποχρέωση όλων, κάθε οργανωμένης και δημοκρατικής κοινωνίας και κάθε πολίτη. Γιατί κανένας κοινωνικός σχεδιασμός δεν είναι εφαρμόσιμος όταν προσκρούει στη δύναμη παγιωμένων κοινωνικών πεποιθήσεων ή της αδιαφορίας. Δεν μπορεί ορισμένοι –αναφερθήκατε και εσείς σε αυτό- να διεκδικούν αρμοδιότητες και εξουσίες αλλά να μην αναδέχονται την ευθύνη. Την ώρα της ευθύνης να προσποιούνται τους άσχετους ή τα θύματα. Οι πολίτες έχουν την απαίτηση να είμαστε όλοι -Κυβέρνηση και αυτοδιοίκηση και όλοι οι φορείς- αποτελεσματικοί στα προγράμματα και τις πολιτικές τις οποίες εφαρμόζουμε. 
      Πιστεύω ότι μόνο έτσι θα καταφέρουμε να εξασφαλίσουμε για τα άτομα με αναπηρίες το δικαίωμα της βιοσυντήρησης, της πνευματικής ανάπτυξης, της ελεύθερης μετακίνησης, της εργασίας της υλικής και πνευματικής τους ευημερίας.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 82/4.11.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη φύλαξη των σχολείων.
      Η επίκαιρη ερώτηση του κυρίου συναδέλφου έχει ως εξής:
      «Χωρίς φύλαξη θα μείνουν τα σχολεία μετά την 21η Ιανουαρίου 2003, ημερομηνία κατά την οποία αρχίζει η σταδιακή λήξη της συνεργασίας μεταξύ των «ασκουμένων – φυλάκων» και της Ελληνικής Εταιρίας Τοπικής Ανάπτυξης και Αυτοδιοίκησης Α.Ε. με τους εκατόν είκοσι πέντε Ο.Τ.Α., οι οποίοι συμμετέχουν στο πρόγραμμα «Απόκτησης Εργασιακής Εμπειρίας Ανέργων στη Φύλαξη Σχολικών Κτιρίων».
      Η Κυβέρνηση, αντί να διασφαλίσει τις απαραίτητες προϋποθέσεις για τη φύλαξη των σχολικών κτιρίων σε διαρκή και μόνιμη βάση, αντιμετωπίζει αυτό το σημαντικό θέμα, το οποίο άπτεται της ομαλής λειτουργίας των σχολείων, κοντόφθαλμα, ευκαιριακά και αναποτελεσματικά, μέσω προγραμμάτων που αποσκοπούν μόνο στη βραχυπρόθεσμη αντιμετώπιση της ανεργίας.
      Με αυτήν την πρακτική έχει διαμορφωθεί ένα ιδιότυπο εργασιακό καθεστώς, το οποίο πέραν κάθε λογικής θεωρεί τους εργαζόμενους, για ένα μεγάλο χρονικό διάστημα δύο ετών, ως εκπαιδευόμενους και έτσι τους στερεί κάθε ουσιαστική κοινωνική ασφάλιση καθώς οι τρεις χιλιάδες τριακόσιοι σχολικοί φύλακες έχουν μόνο ατομική –ούτε καν οικογενειακή- ιατροφαρμακευτική περίθαλψη, ενώ παράλληλα δεν τους παρέχεται καμία συνταξιοδοτική κάλυψη.
      Η Κυβέρνηση όχι μόνο δεν κινείται προς την κατεύθυνση μόνιμης και σταθερής επίλυσης του προβλήματος αλλά τουναντίον δεν έχει αποσαφηνίσει τις προθέσεις της για την περίοδο μετά την 21-01-2003, καθ’ όσον στον υπό κατάρτιση προϋπολογισμό έτους 2003, δεν έχει συμπεριληφθεί αποθεματικό, ούτε άλλες πλεονάζουσες πιστώσεις, οι οποίες θα μπορούσαν να καλύψουν τη μισθοδοσία των σχολικών φυλάκων για το επόμενο οικονομικό έτος.
      Κατόπιν τούτων, ερωτάται ο Υπουργός:
      Η Κυβέρνηση, αντιλαμβανόμενη την ανάγκη της συνεχούς προστασίας του σχολικού χώρου –τα μεγάλα, κυρίως, αστικά κέντρα- προτίθεται να δώσει ουσιαστική συνέχεια στην εργασιακή σχέση των σχολικών φυλάκων, μεριμνώντας ταυτόχρονα για την ικανοποίηση των κύριων ασφαλιστικών και συνταξιοδοτικών τους δικαιωμάτων;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      Κύριε Παπαδήμα, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριε Πρόεδρε, ο ερωτών συνάδελφος ασφαλώς ξέρει ότι η αρμοδιότητα της φύλαξης των σχολείων και, γενικά, η αρμοδιότητα για τα σχολικά κτίρια έχει περάσει εδώ και πολύ καιρό στην Τοπική Αυτοδιοίκηση. Η φύλαξη των σχολείων δεν είναι, λοιπόν, αρμοδιότητα της Κυβέρνησης αλλά της Τοπικής Αυτοδιοίκησης.
      Το δεύτερο σημείο που θα ήθελα να αναφέρω είναι ότι ο κύριος συνάδελφος γνωρίζει επίσης πως η Τοπική Αυτοδιοίκηση έχει αυτοτέλεια διοικητική και οικονομική. 
      Η Κυβέρνηση, λοιπόν, μ’ αυτά τα δεδομένα, εκτιμώντας ότι θα πρέπει να ευαισθητοποιήσει και τους τοπικούς άρχοντες και την κοινή γνώμη πάνω σ’ αυτό το τεράστιο θέμα της φύλαξης των σχολείων, κατάρτισε ένα πρόγραμμα και μέσα απ’ αυτό προσέλαβε τρεις χιλιάδες τριακόσιους άνεργους, για να μπορέσουν ν’ αποκτήσουν εργασιακή εμπειρία στο θέμα της φύλαξης των σχολείων.
      Από την αρχή αυτό το πρόγραμμα είχε μία εικοσιτετράμηνη διάρκεια, η οποία, όπως σωστά επισημαίνεται, τελειώνει από τον Ιανουάριο και μετά. Σταδιακά, από τον Ιανουάριο μέχρι το τέλος Φεβρουαρίου, είχαν γίνει αυτές οι προσλήψεις. Τότε, λοιπόν, τελειώνει η διάρκεια του προγράμματος.
      Εμείς έχουμε εξασφαλίσει την παραμονή τους μέχρι τον Ιανουάριο και είμαστε σε συνεχή επαφή με τα συναρμόδια Υπουργεία και με την ΚΕΔΚΕ, για να μπορέσει να εξασφαλιστεί η παραμονή τους μέχρι το τέλος της σχολικής χρονιάς, δηλαδή μέχρι τον Ιούνιο του 2003.
      Στο μεταξύ διάστημα από την πρώτη του έτους, οι δήμοι θα έχουν το δικαίωμα –που δεν το είχαν φέτος, σύμφωνα με το δημοτικό κώδικα- να τροποποιήσουν τους οργανισμούς εσωτερικής υπηρεσίας, να περιλάβουν θέσεις φυλάκων για τα σχολεία τους σ’ αυτούς τους οργανισμούς όχι μόνο τρεις χιλιάδες τριακόσιες, αλλά ίσως και περισσότερες, να προκηρύξουν τις θέσεις και να μπορεί να υλοποιηθεί η πρόσληψη αυτού του προσωπικού με τις καινούριες διατάξεις που έχουμε φέρει για τη διαδικασία των προσλήψεων μέχρι την έναρξη της καινούριας σχολικής χρονιάς, ώστε να μη μείνουν καθόλου αφύλακτα τα σχολεία.
      Είναι ασφαλώς μία ευθύνη της Τοπικής Αυτοδιοίκησης και πιστεύω απόλυτα ότι και οι δήμαρχοι και οι τοπικές κοινωνίες έχουν δει πόσο έχει αποδώσει αυτό το πρόγραμμα και πως μπορούν να είναι εξασφαλισμένοι για το ότι τα παιδιά τους -και στη διάρκεια της παραμονής τους τις πρωινές ώρες στο σχολείο, αλλά και το απόγευμα όταν θα βρεθούν εκεί για να πάνε εξωσχολικά να απασχοληθούν στις αυλές των σχολείων- έχουν σιγουριά, γιατί έχουν κάποιον άνθρωπο να επιβλέπει τη φύλαξη των σχολείων από την παρείσφρηση στοιχείων που θα μπορούσαν να δημιουργήσουν πρόβλημα στα παιδιά.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καλός.
      ΓΕΩΡΓΙΟΣ ΚΑΛΟΣ: Κύριε Πρόεδρε, υποστηρίξαμε πάρα πολλές φορές -στα πλαίσια του κοινοβουλευτικού ελέγχου, αλλά και του νομοθετικού έργου- σ’ αυτήν την Αίθουσα ότι ποιοτική εκπαίδευση δεν μπορεί να υπάρξει, αν δεν υπάρξουν υποδομές και, κυρίως, αν τα σχολεία μας δεν είναι σχολεία που μοιάζουν σήμερα με αφύλακτες πολιτείες.
      Νομίζω ότι ήρθε ο χρόνος όχι απλώς να δανειστούμε πρότυπα για το πώς φυλάσσονται τα σχολεία σε ξένες χώρες -με πολύ μεγαλύτερη σχολική βία απ’ ό,τι σημειώνεται στα σχολεία της δικής μας χώρας- αλλά  να προσαρμόσουμε τις δικές μας ανάγκες σε ένα πρόγραμμα λειτουργικό μιας μόνιμης αντιμετώπισης όλων αυτών που παραδέχθηκε πριν από λίγο ο ίδιος ο κύριος Υφυπουργός Εσωτερικών, Δημόσιας Διοίκησης και Αποκέντρωσης. Έτσι λοιπόν δεν έχει νόημα αντιπαραθέσεως η δική μας έκφραση αγωνίας μ’ αυτήν εδώ την ερώτηση που καταθέσαμε. 
      Θα πρέπει να καταλάβετε ότι δεν πρέπει να φθάσουμε, κύριε Υπουργέ, για ένα τόσο μεγάλο και σημαντικό θέμα στην κοινωνική του διάσταση σε μια διένεξη με την Τοπική Αυτοδιοίκηση, η οποία μονίμως και στους δύο βαθμούς της υποστηρίζει ότι της δίνουμε αρμοδιότητες, αλλά δεν της παρέχουμε τους πόρους για να λειτουργήσει σωστά υπέρ αυτών των αρμοδιοτήτων.
      Θα ήθελα λοιπόν να σας παρακαλέσω με το συναρμόδιο Υπουργείο Παιδείας, που δεν ερωτάται σήμερα, αλλά που είναι συνυπεύθυνο γι’ αυτό, να διασφαλίσετε όχι απλώς το άνοιγμα του θεσμικού πλαισίου, για να μπορούν να διοριστούν αυτοί οι άνθρωποι με βάση το Δημοτικό και Κοινοτικό Κώδικα, αλλά να διασφαλίσετε την ύπαρξη πόρων, όπως είσθε υποχρεωμένοι ως πολιτεία να κάνετε κάθε χρόνο μέσω των νομαρχιών και των δήμων και για τη συντήρηση των σχολείων.  Γιατί τι να την κάνουμε την συντήρηση των σχολείων, όταν δεν έχουμε φύλακες που θα συντηρήσουν όλα αυτά τα συντηρούμενα; 
      Θα ήθελα λοιπόν να σας πω ότι νομίζω πως αν διακομματικά έχουμε καταλάβει εδώ με συνεννόηση ή και με συναίνεση, κύριε Υπουργέ, ότι ο θεσμός των εκπαιδευομένων φυλάκων επί δύο χρόνια –τι σόι εκπαιδευόμενοι είναι αυτοί;- είναι θεσμός που πέτυχε και που στο κάτω-κάτω θα τον πιστωθείτε, γιατί να μη βοηθήσουμε να περάσει μέσω της Τοπικής Αυτοδιοίκησης και να γίνει ένα μόνιμο θετικό κεκτημένο υπέρ των σχολείων όλης της χώρας;
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ χαίρομαι που ο συνάδελφος στη δευτερολογία του φαίνεται ότι έχει μια διάθεση να συναινέσει σ’ αυτά που η Κυβέρνηση μέχρι σήμερα έχει κάνει, να αναγνωρίσει το θετικό της πρωτοβουλίας που πήραμε για να προχωρήσουμε ένα τέτοιο πρόγραμμα, που ευαισθητοποίησε τις τοπικές κοινωνίες και τους λειτουργούς αλλά και τους δημάρχους. Επίσης θα ήθελα να τον βεβαιώσω ότι στις συζητήσεις που κάνουμε με την ΚΕΔΚΕ, η ΚΕΔΚΕ διακαώς επιθυμεί να συνεχιστεί αυτός ο θεσμός. 
      ‘Οσον αφορά τώρα τη μεταβίβαση αρμοδιοτήτων και πόρων, θέλω να ενημερώσω το Σώμα ότι από το 1989 έχει θεσπιστεί  συγκεκριμένο ποσοστό των κεντρικών αυτοτελών πόρων για τα λειτουργικά των σχολείων. Αυτός ο πόρος κάθε χρόνο αυξάνει με μια δυναμική, αναφέρομαι στα τελευταία χρόνια και στη δεκαετία του 1990, της τάξεως του 16% κατ’ έτος. Αυτό σημαίνει ότι αυξάνει τρεις με πέντε φορές πάνω από τον πληθωρισμό. Σήμερα σε πάρα πολλά σχολεία έχουν φθάσει να τα βάφουν δύο και τρεις φορές το χρόνο. Υπάρχουν χρήματα και όλα τα σχολεία έχουν εξοπλιστεί με κομπιούτερ κλπ. και επομένως δεν θα υπάρξει πρόβλημα για την κάλυψη της δαπάνης και γι’ αυτήν τη μεγάλη αναγκαιότητα της φύλαξης των σχολείων. 
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 84/4.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να προχωρήσει στην κατάργηση της Πράξης Νομοθετικού Περιεχομένου για τις μαθητικές κινητοποιήσεις κλπ. 
      Η επίκαιρη ερώτηση του κ. Χουρμουζιάδη έχει ως εξής:
      «Τρία χρόνια μετά τις μεγάλες κινητοποιήσεις των μαθητών ενάντια στους νόμους 2525/97 και 2640/98, εβδομήντα επτά μέλη των 15μελών Μαθητικών Συμβουλίων του 2ου και 6ου Ενιαίων Λυκείων Καλαμαριάς, του 6ου, 7ου, 8ου, 10ου 14ου και 15ου Λυκείων –ΤΕΕ (Ευκλείδης) Θεσσαλονίκης, οδηγούνται σε δίκη στις 12 Μαρτίου του 2003 για τη συμμετοχή τους στις συγκεκριμένες κινητοποιήσεις. 
      Η δίκη αυτή έρχεται σε μια περίοδο που οι μαθητές έχουν περισσότερο ανάγκη από την ελεύθερη δημιουργία και όχι από αυταρχισμούς και αντιπαιδαγωγικές δικαστικές διώξεις. 
      Ερωτώνται οι κύριοι Υπουργοί αν η Κυβέρνηση θα σταματήσει την ποινικοποίηση της συνδικαλιστικής δράσης και των μαθητικών αγώνων και θα προχωρήσει στην κατάργηση της Πράξης Νομοθετικού Περιεχομένου.»
      Ο κύριος Υπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κατανοώ τον κύριο συνάδελφο, γιατί γνωρίζω την ευαισθησία του και αντιλαμβάνομαι την αγωνία του για τα παιδιά, τα οποία από εκείνες τις κινητοποιήσεις του παρελθόντος βρίσκονται μπροστά σε κάποιες προσκλήσεις, θα έλεγα, της δικαιοσύνης.  Δεν απέχουν πολύ και τα δικά μου συναισθήματα, όταν οι νέοι άνθρωποι πάνε στο δικαστήριο για τους όποιους αγώνες, που καθένας μπορεί να έχει την άποψή του για το πώς έγιναν και τι περιεχόμενο είχαν. 
      Γνωρίζουμε όμως όλοι ότι ζούμε σε μία συντεταγμένη κοινωνία. Θέλουμε να έχουμε μία ευνοούμενη πολιτεία και να έχουμε διακριτούς ρόλους, οι οποίοι πρέπει να υπάρχουν, όσον αφορά τη λειτουργία του δημοκρατικού μας πολιτεύματος.
       Έτσι, λοιπόν, η παραπομπή των μαθητών στην ποινική δικαιοσύνη για τις καταλήψεις των σχολείων και την παρεμπόδιση της λειτουργίας τους γνωρίζετε πολύ καλά ότι δεν έγινε και δεν θα μπορούσε να γίνει από καμία κυβέρνηση και πολύ περισσότερο από τη δικιά μας. Δεν θα μπορούσε να γίνει με υπόδειξη του Υπουργείου Παιδείας και δεν έγινε με τέτοια υπόδειξη. Η δικαστική εξουσία, ανεξάρτητη όπως πάντα προβλέπει η δημοκρατία μας μέσα από το Σύνταγμα, έκρινε, αποφάσισε και έκανε τη δική της παρέμβαση. Κίνησε τις διαδικασίες δίωξης των υπευθύνων, χωρίς να έχει βέβαια καμία υποχρέωση να ζητήσει καν τη γνώμη του Υπουργείου Παιδείας για αυτήν την υπόθεση. Πρέπει να λεχθούν αυτά, για να ξεκαθαρίζουμε το τοπίο. 
      Παρόλο που ανήκω στην πολιτική ηγεσία του Υπουργείου Παιδείας, έχω και την ιδιότητα του εκπαιδευτικού και του γονέα. θα έλεγα μάλιστα ότι τα σχολεία, τα οποία είχαν αυτές τις κινητοποιήσεις, για τις οποίες συζητούμε σήμερα, αφορούν την εκλογική μου περιφέρεια που είναι και η δική σας. Είναι άλλωστε αρκετά παιδιά της γειτονιάς μας. Θέλω να πιστεύω ότι η δικαιοσύνη θα αντιμετωπίσει αυτά τα παιδιά, εξαντλώντας την ευαισθησία της, την ανοχή της. Ελπίζω και θα χαρώ και θα με ανακουφίσει, αν εκτιμηθούν ιδιαίτερα τα ελαφρυντικά του νεαρού της ηλικίας, της έκρηξης της νιότης και της απερισκεψίας, καμιά φορά, των διωκομένων παιδιών που τότε είχαν κάνει εκείνες τις κινητοποιήσεις.
      Θα ήθελα να κάνω ένα σχόλιο για το ελληνικό σχολείο σήμερα, γιατί στην ερώτηση γίνεται ένας υπαινιγμός μήπως είναι αυταρχικό, μήπως έχουμε ένα σχολείο που οδηγεί τα παιδιά στους δρόμους. θέλω να διαφωνήσω, κύριοι συνάδελφοι. Το ελληνικό σχολείο σήμερα είναι ένα δημοκρατικό σχολείο. Αγωνιζόμαστε όλοι για αυτό και εγώ αποδέχομαι και τις δικές σας προσπάθειες και τους δικούς σας αγώνες. Μιλούμε για ένα δημοκρατικό, δημιουργικό και συμμετοχικό σχολείο, ένα σχολείο που είναι φιλόξενο για τα παιδιά μας και ανοιχτό στην κοινωνία. Άρα, λοιπόν,  δίνουμε δυνατότητες στα παιδιά μας μέσα σε ένα δημοκρατικό πολίτευμα να εκφραστούν και η έκφρασή τους να είναι στα πλαίσια της δημοκρατίας.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Θα μπορούσα να πω ότι κατάλαβα πάρα πολύ καλά τη δύσκολη θέση, στην οποία βρέθηκε ο κύριος Υπουργός. Κατάλαβα με τα όσα είπε ότι αυτήν τη στιγμή μέσα στην εκπαίδευση υπάρχουν προβλήματα και πάρα πολλές φορές τα έχουμε συζητήσει σ’ αυτήν την Αίθουσα. Είναι προβλήματα, που αφορούν τη σωστή λειτουργία των σχολείων, την αναβάθμισή των τεχνολογικών υποδομών τους, την αναβάθμιση του εκπαιδευτικού προσωπικού. 
      Όμως, κύριε Υπουργέ, την ίδια στιγμή, που συζητούμε για μία κοινωνία της συνοχής, για μία καινούρια εκπαίδευση βρισκόμαστε μπροστά σε αυτές τις διαδικασίες. Δηλαδή αυτήν τη συνοχή, που θα την θέλαμε πολύ περισσότερο μέσα στα σχολεία, τη θρυμματίζουμε και την ανατρέπουμε σέρνοντας –δεν βάζω τη λέξη μέσα σε εισαγωγικά- μαθητές, εφήβους στο δικαστήριο, για έναν αγώνα που, όπως είπατε και εσείς, είτε συμφωνούμε είτε όχι με το περιεχόμενό του, αναγνωρίζουμε ότι είναι μία απόφαση των μαθητών να αντιταχθούν σε ένα νόμο, που αυτοί πιστεύουν ότι δεν θα λύσει τα προβλήματά τους.
      Επομένως, όσο και να ονειρεύεστε μια εκπαίδευση με τον τρόπο που προσπαθήσατε να περιγράψετε το όνειρό σας, είναι τέτοια η κατάσταση που τελικά οδηγεί τους μαθητές στα δικαστήρια. Ούτε η εκπαίδευση προχωρά ούτε το όνειρο πραγματοποιείται.
      Τελειώνοντας την τοποθέτησή μου θα ήθελα να σας θυμίσω ότι παλαιότερα είχατε τελείως διαφορετικές απόψεις. Θυμόσαστε τα παλιά γεγονότα του Τεμπονέρα κλπ. Μιλούσατε για το δίκαιο των αγώνων, για την ανεξαρτησία του μαθητικού κινήματος. Σήμερα, όμως, αυτή η ανεξαρτησία με την απειλή των δικαστικών διώξεων, πού πάει; Νομίζω ότι η ανησυχία μας είναι σωστή και θα έλεγα ότι η τοποθέτησή σας υπογραμμίζει την ορθότητα της ερώτησής μας. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας):  Ο κύριος Υπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, θέλουμε ένα σχολείο το οποίο να προκύπτει μέσα από τη συνισταμένη όλων, αν θέλετε των κομμάτων, των κοινωνικών εκφράσεων και της δυναμικής που έχει η ελληνική κοινωνία, αλλά με ένα συντεταγμένο τρόπο. Και έτσι πρέπει να λειτουργήσουμε όλοι.
      Έχω την αίσθηση ότι η παιδεία είναι ο κατ’ εξοχήν χώρος που προσφέρεται για κοινωνικές συγκλίσεις και για πολιτικές συμφωνίες, έτσι ώστε το μεγάλο κεφάλαιο σε κάθε λαό και σε κάθε χώρα που είναι η παιδεία, να δώσει ό,τι καλύτερο για τα παιδιά μας. Ακόμη, έχω την αίσθηση ότι συμφωνούμε όλοι πως είμαστε σήμερα σοφότεροι μετά τις όποιες κινητοποιήσεις και αγώνες που έγιναν. Δεν μπορώ εγώ να βάλω εισαγωγικά, γιατί πάλι ήμουν στη Βουλή όταν μιλούσαμε για εκείνες τις κινητοποιήσεις. 
      Πιστεύω ότι έκλεισε ο κύκλος των άγονων αντιπαραθέσεων και συγκρούσεων που δεν προσέφεραν στοιχεία ποιότητας στην εκπαίδευση. Έτσι, λοιπόν, νομίζω ότι όλοι μαζί μπορούμε να μπούμε σ’ ένα νέο κύκλο, τον κύκλο των συμφωνιών, των συναινέσεων και των συγκλίσεων, που την παιδεία θα την αναδείξει, θα την στηρίξει και θα της δώσει δυνατότητες να γίνει ανταγωνιστική.
      ‘Όσον αφορά το συγκεκριμένο γεγονός, αναφέρθηκα και στην πρωτολογία μου. Πραγματικά ως Υφυπουργός Παιδείας, ως εκπαιδευτικός και ως γονέας, θα ήθελα αυτή η υπόθεση να λήξει με τον καλύτερο τρόπο γι’ αυτά τα παιδιά, τα οποία βρίσκονται στα δικαστήρια. Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».
      Υπενθυμίζω στους κυρίους συναδέλφους ότι στη σημερινή συνεδρίαση θα συζητηθούν οι τροπολογίες του νομοσχεδίου. Υπάρχουν πέντε υπουργικές τροπολογίες, είκοσι οκτώ εμπρόθεσμες και έξι εκπρόθεσμες τροπολογίες Βουλευτών, καθώς επίσης, θα συζητηθεί και το ακροτελεύτιο άρθρο του νομοσχεδίου.
      Εισερχόμαστε στη συζήτηση της πρώτης τροπολογίας, με γενικό αριθμό 1165 και ειδικό 93. Είναι των κυρίων Υπουργών Χριστοδουλάκη και Ανωμερίτη. Είναι ρύθμιση θεμάτων κύριας και επικουρικής σύνταξης των ναυτικών. 
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Υπουργέ, πριν δώσω το λόγο στους κυρίους εισηγητές, μπορείτε να πάρετε το λόγο.
      Ορίστε, έχετε το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, στο πρώτο άρθρο, στην πρώτη σελίδα στην τρίτη σειρά από το τέλος, η ημερομηνία 1/1/2003 πρέπει να διορθωθεί και να γίνει 31/12/2002, προκειμένου να είναι ταυτόσημος ο υπολογισμός από το ΝΑΤ και να γίνει πιο γρήγορα, είναι καθαρά τεχνικό θέμα. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής του ΠΑΣΟΚ κ.Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ:  Κύριε Πρόεδρε, κυρίες και κύριοι συνάδελφοι, με την τροπολογία προτείνονται δύο βασικές ρυθμίσεις που αφορούν τους ναυτεργάτες.
      ΑΘΑΝΑΣΙΟΣ ΒΑΡΙΝΟΣ: Μισό λεπτό, δεν καταλάβαμε αυτό που είπε ο κύριος Υπουργός.
      ΠΡΟΕΔΡΕΥΩΝ (Κωνσταντίνος Γείτονας): Συγγνώμη κύριε Πιπεργιά.
    Τι δεν καταλάβατε, κύριε συνάδελφε; Την τροποποίηση; Μπορείτε, κύριε Υπουργέ, να την επαναλάβετε;
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Στο πρώτο άρθρο, στην πρώτη σελίδα στην τρίτη από το τέλος σειρά, λέμε ότι ο υπολογισμός θα γίνει από την 1/1/2003. Να γίνει 31/12/2002, διότι το ΝΑΤ υπολογίζει όλα τα ποσά πάντα με 31/12 του τελευταίου χρόνου. 
      ΓΕΩΡΓΙΟΣ ΚΑΛΟΣ: Μας βεβαιώνετε ότι είναι τυπικό, γιατί αν είναι ουσιαστικό…
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Είναι τυπικό και δεν είναι ουσιαστικό.
      ΠΡΟΕΔΡΕΥΩΝ (Κωνσταντίνος Γείτονας): Καλώς, έγινε κατανοητό. Δεν θα κάνουμε άλλη συζήτηση επ’ αυτού.
      Κύριε Πιπεργιά, έχετε το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, με την προτεινόμενη τροπολογία ρυθμίζονται ζητήματα των ναυτεργατών και συγκεκριμένα των συνταξιούχων ναυτεργατών με θετικό τρόπο. Υπενθυμίζω ότι όταν ψηφίστηκε ο ασφαλιστικός νόμος το καλοκαίρι δεν υπήρχαν ρυθμίσεις γύρω από το ΝΑΤ. Το ΝΑΤ είχε εξαιρεθεί. 
      Με τις προτεινόμενες ρυθμίσεις διευθετούνται θέματα αντίστοιχα με αυτά που ρυθμίστηκαν στην ασφαλιστική μεταρρύθμιση. Έτσι, προβλέπεται ότι το ποσοστό αναπλήρωσης των συντάξεων των ναυτεργατών αναπροσαρμόζεται από 60% που ήταν στο 70%. Αυτή η αναπροσαρμογή γίνεται σταδιακά σε τέσσερα χρόνια με έναρξη από 1/1/2003 κατά 2,5%. Προστίθεται ένα άλλο 2,5% από 1/1/2004, ένα άλλο 2,5% από 1/1/2005 και ένα ακόμη 2,5% από 1/1/2006.
      Ο υπολογισμός των συντάξεων γίνεται επί τη βάσει των συλλογικών συμβάσεων, όπως αυτές ορίζονται για όλες τις κατηγορίες και τις ειδικότητες των εργαζόμενων στα πλοία. Η ημερομηνία που διορθώθηκε πιστεύω ότι σωστά διορθώθηκε, διότι μπορεί το ΝΑΤ άνετα να προχωρήσει στον υπολογισμό, χωρίς να περιμένει ενδεχόμενα καινούριες συλλογικές συμβάσεις, αλλά και το ναυτεργατικό κίνημα μπορεί να το συνυπολογίσει στις διεκδικήσεις του, έτσι ώστε οι όποιες αναπροσαρμογές των μισθών να ανατρέχουν απ’ αυτήν την ημερομηνία, για να υπάρχουν αντίστοιχα οι προσαυξήσεις.
      Επίσης, στο δεύτερο άρθρο της προτεινόμενης τροπολογίας προβλέπεται η αύξηση της επικουρικής σύνταξης από 1% για κάθε χρόνο επικουρικής ασφάλισης στο 1,5%. Δηλαδή, εδώ έχουμε μία προσαύξηση της τάξης του 50% περίπου, αφού πηγαίνουμε από το 1% στο 1,5% για κάθε χρόνο επικουρικής ασφάλισης. Το σύνολο της προσαύξησης μπορεί να ανέλθει στο 30% της εκάστοτε ανώτατης σύνταξης της ειδικότητας και του βαθμού με τον οποίο συνταξιοδοτείται ο ναυτικός από το ΝΑΤ. Σημειώνεται ότι αυτή η ρύθμιση είναι εξόχως θετική. 
      Θα πρέπει να υπενθυμίσουμε ότι στις αντίστοιχες ρυθμίσεις του ασφαλιστικού νομοσχεδίου το ποσοστό αναπλήρωσης των επικουρικών συντάξεων ανέρχεται στο 25%. Εδώ, δηλαδή, έχουμε μία επιπρόσθετη προσαύξηση από το 25% στο 30%. 
      Πιστεύω ότι οι σχετικές ρυθμίσεις επιλύουν ζητήματα των ναυτεργατών και ότι η Κυβέρνηση είναι συνεπής προς τις εξαγγελίες της απέναντι στους ναυτεργάτες. Εισηγούμαι, λοιπόν, την υπερψήφισή των ρυθμίσεων.
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, εμείς δηλώνουμε από την αρχή ότι θα ψηφίσουμε την τροπολογία, γιατί είναι αποτέλεσμα συζήτησης και συμφωνίας μετά από διαπραγματεύσεις που έγιναν και πριν και μετά την περίοδο της μεγάλης κινητοποίησης των ναυτικών. 
      	Έχουμε, όμως, να επισημάνουμε ότι αυτή η τροπολογία δεν ικανοποιεί τα αιτήματα των ναυτεργατών όπως αυτά είχαν συζητηθεί με τον Υπουργό Εμπορικής Ναυτιλίας. Είναι γνωστή η εξέλιξη που είχε η κινητοποίηση των εργαζομένων στο χώρο της ναυτιλίας. 
      Επίσης, η διάταξη αυτή δεν προβλέπει ρυθμίσεις και για τους εργαζόμενους στα πορθμεία ή στα μικρά πλοία από 501 έως 1.501 κοχ. Επίσης, δεν ξέρω μήπως η τροποποίηση που προτείνει ο κύριος Υπουργός έχει σαν αποτέλεσμα να γίνει ο όποιος υπολογισμός με το βασικό μισθό και με βάση τις συλλογικές συμβάσεις, όπως θα ισχύουν στις 31/12/2002. 
      Μήπως η συμφωνία ήταν να γίνει με το μισθό που θα διαμορφωθεί με τις συλλογικές συμβάσεις, οι οποίες, όπως γνωρίζετε, ανατρέχουν από 1/1 εκάστου έτους; Μήπως με αυτήν την απλή και αθώα, όπως φαίνεται, τροποποίηση, αφήνουμε απέξω από τις ρυθμίσεις τις όποιες συμφωνίες γίνουν για τις αυξήσεις στα πλαίσια της συλλογικής σύμβασης εργασίας για το έτος που έρχεται;
      Θα ήθελα επίσης να πω…
      ΔΗΜΗΤΡΙΟΣ ΠΙΠΕΡΓΙΑΣ:  Υπάρχει αναφορά της ίδιας ημερομηνίας αμέσως πριν.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δεν ξέρω αν υπάρχει αναφορά. Εγώ βάζω το ερώτημα. Ο κύριος Υπουργός μας διαβεβαιώνει ότι είναι αθώα και δεν υποκρύπτει κάτι. Αυτό θα το δείξει ο χρόνος και θα φανεί από τις αντιδράσεις ενδεχόμενα των εργαζομένων στο χώρο της ναυτιλίας. 
      Επίσης θα ήθελα να επισημάνω ότι για μια ακόμη φορά η Κυβέρνηση κατά την προσφιλή της τακτική έρχεται να ικανοποιήσει κάποια αιτήματα εργαζομένων, ετεροχρονίζοντας όμως την καταβολή των διαφορών που θα προκύψουν, μεταθέτοντας έτσι και το κόστος των όποιων ρυθμίσεων στις επόμενες κυβερνήσεις. 
      Το 2006 που θα ολοκληρωθεί, κύριε Υπουργέ, η καταβολή των διαφορών που θα προκύψουν με βάση τη ρύθμιση που προτείνετε, δεν ξέρουμε αν θα είσαστε εσείς Υπουργός, αν θα είναι η κυβέρνηση και ποια κυβέρνηση θα είναι στην εξουσία. Για άλλη μια φορά ετεροχρονίζετε και μεταθέτετε τα βάρη των ρυθμίσεών σας στις επόμενες κυβερνήσεις. 
      Με τις επισημάνσεις αυτές και τις παρατηρήσεις δηλώνουμε ότι θα ψηφίσουμε την τροπολογία. Καταθέτω δε και για τα Πρακτικά το υπόμνημα το οποίο μας έστειλε η Πανελλήνια Ναυτεργατική Ομοσπονδία. 
      (Στο σημείο αυτό ο Βουλευτής κ. Νικόλαος Αγγελόπουλος καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο εκ μέρους του Κ.Κ.Ε.
      ΑΓΓΕΛΟΣ ΤΖΕΚΗΣ: Κύριε Πρόεδρε, να επισημάνω κατ’ αρχήν ότι η σχετική τροπολογία δεν ήρθε στην αρμόδια κοινοβουλευτική επιτροπή, εκεί που πραγματικά υπάρχει χρόνος και να ακούσεις και να τοποθετηθείς. Και πιστεύουμε ότι αυτό έγινε με σκοπιμότητα της Κυβέρνησης και ιδίως του Υπουργείου Εμπορικής Ναυτιλίας. Ήθελε να αποκλείσει την παρουσία των συνδικαλιστικών οργανώσεων του ναυτεργατικού κινήματος. Και με τη συνηθισμένη τακτική η Κυβέρνηση μας έφερε αυτήν την τροπολογία για να γίνει κουβέντα μέσα στη  Βουλή. Σε τέσσερα λεπτά λοιπόν, πρέπει να αναπτύξω τις θέσεις του Κ.Κ.Ε. και να δώσω και τις θέσεις του ναυτεργατικού κινήματος. 
      Είμαστε αντίθετοι. Είμαστε αντίθετοι γιατί για μια ακόμη φορά δείχνει η Κυβέρνηση πώς αντιμετωπίζει τους ναυτεργάτες. Ο ν.3029/2002, που συζητήθηκε για όλους τους εργαζόμενους, είχε και τότε αποκλείσει από τη συζήτηση τους ναυτεργάτες. Δηλαδή για το συνταξιοδοτικό των ναυτεργατών δεν έχει γίνει συζήτηση επί της ουσίας στη Βουλή. 
      Θα πρέπει να αναφέρω βέβαια ότι δεν είναι τυχαία η στάση της Κυβέρνησης και δεν είναι προσωπικά του Υπουργού. Γνωρίσαμε όλοι τους βάναυσους ξυλοδαρμούς που δέχθηκαν οι ναυτεργάτες όταν διεκδικούσαν τα συνταξιοδοτικά τους και μισθολογικά τους αιτήματα. Να υπενθυμίσω βέβαια και την Κυβέρνηση και το Σώμα ότι πριν από λίγο καιρό ήταν σε πολιτική επιστράτευση, γιατί πραγματικά δεν μπόρεσε να κάμψει αυτό το ναυτεργατικό κίνημα ούτε και με τους «συνδικαλιστές» της Πανελλήνιας Ομοσπονδίας Ναυτεργατών, που είναι προϊόν αν θέλετε του 330, δηλαδή ενός νόμου που εδώ και είκοσι δύο χρόνια πεισματικά αρνείται η Κυβέρνηση να τον αλλάξει και να εντάξει το ναυτεργατικό κίνημα στον 1264 όπως είναι όλοι οι εργαζόμενοι. Και αυτό είναι απαίτηση του εφοπλιστικού κεφαλαίου, ενός κεφαλαίου που πραγματικά είναι στυγνό στην εκμετάλλευση των ναυτεργατών. Και για το συνταξιοδοτικό κάνει ακριβώς τα ίδια. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ επί της τροπολογίας, κύριε Τζέκη. Δεν θα έχετε χρόνο μετά και θα διαμαρτύρεσθε.
      ΑΓΓΕΛΟΣ ΤΖΕΚΗΣ: Κύριε Πρόεδρε, εγώ θα κρίνω πώς θα διαθέσω τα τέσσερα λεπτά. Όταν από την αρχή επεσήμανα ότι έρχεται αυτό το σημαντικό ζήτημα για συζήτηση εδώ και σε τέσσερα λεπτά είμαστε αναγκασμένοι να αναπτύξουμε τις θέσεις μας, ε, καταλαβαίνετε ότι υπήρχε και κοινοβουλευτική οδός να έχουμε χρόνο, κάτι που δεν τήρησε η Κυβέρνηση. Και σεις πρέπει να το επισημάνετε αυτό.
      Πιστεύουμε λοιπόν ότι δεν ανταποκρίνεται και αυτή η τροπολογία στις δεσμεύσεις ακόμα και του κυρίου Υπουργού που είπε να γίνει η αναπροσαρμογή των ναυτεργατών μετά το 2002. Όμως εδώ όπως το κάνετε, δεν παίρνετε υπόψη ότι εκεί επάνω θα έχουμε και τις αυξήσεις κάθε χρόνο. Παίρνετε ως δεδομένη αρχή το 2002 και εκεί επάνω προστίθεται το 2,5% κάθε χρόνο, πράγμα που σημαίνει ότι θα είναι μειωμένες οι συντάξεις. Το ίδιο ισχύει και για τους πλοιάρχους, τους πρώτους μηχανικούς που υπηρέτησαν πάνω στα πλοία πάνω από 500 κοχ. Επίσης, είναι η αντιστοιχία με το βασικό μισθό του πλοιάρχου. Οι συντάξεις των ναυτεργατών που υπηρέτησαν σε πλοία από 501 μέχρι 1500 κοχ θα παραμείνουν στα σημερινά επίπεδα. Είναι άγνωστο αν θα πάρουν και αυτήν την αύξηση που είπαμε, αφού δεν υπάρχει σχετική πρόβλεψη στην τροπολογία με αποτέλεσμα την ουσιαστική μείωση των ναυτεργατών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για όλα αυτά που λέει η τροπολογία εμείς λέμε τα εξής που συμπίπτουν και με τις προτάσεις του αγωνιστικού ναυτεργατικού κινήματος. Θα πρέπει να ενισχυθεί το ΝΑΤ και το ΚΥΑΝ και τα ταμεία πρόνοιας και Οίκου Ναύτη με τέτοια ποσά που πραγματικά να καλύπτουν τις σύγχρονες ανάγκες. Θα πρέπει να γίνουν ουσιαστικές αυξήσεις στους μισθούς, να δίνεται σύνταξη στο 80% και η κατώτερη να είναι 280.000 δραχμές και οι επικουρικές συντάξεις να είναι στο 1,5% για κάθε χρόνο ασφάλισης. Η συνταξιοδότηση πρέπει να γίνεται στα πενήντα χρόνια με είκοσι χρόνια συνθετική υπηρεσία και με υπολογισμό του χρόνου ανεργίας ως συντάξιμου.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       Επιτέλους, κύριε Υπουργέ, να κατοχυρωθεί το ναυτικό επάγγελμα ως βαρύ και ανθυγιεινό και επικίνδυνο. Περιμένω την απάντησή σας. Να καταβληθεί το επίδομα του 5%. Αυτό πρέπει να γίνει, γιατί κυρίες και κύριοι συνάδελφοι, μέχρι τώρα το ναυτεργατικό επάγγελμα δεν θεωρείται ούτε βαρύ ούτε ανθυγιεινό ούτε επικίνδυνο, παρ΄ότι έχουμε πολλά τραγικά περιστατικά μέσα στη θάλασσα. Αυτό βέβαια πρέπει να συνοδευτεί και με αλλαγή στις εργασιακές σχέσεις. Μιλάμε για επταήμερο, πενθήμερο με όλα τα σχετικά, για να μπορούμε να μιλήσουμε και για το ένα προς ένα για τα πλοία των πλοίων.
      (Στο σημείο αυτό χτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Πιστεύω ότι είχαμε λίγο χρόνο, κύριε Πρόεδρε, και αυτή είναι η φίμωση της Βουλής για ένα τόσο σημαντικό ζήτημα. Σκόπιμα η Κυβέρνηση αλλά και εσείς ως Προεδρείο συμμετέχετε σ’ αυτήν την προσπάθεια φίμωσης.
      ΠΡΟΕΔΡΕΥΩΝ (Κωνσταντίνος Γείτονας): Εμείς εφαρμόζουμε τον Κανονισμό, κύριε Τζέκη, και μάλιστα ως προς τον χρόνο με πολλή ανοχή, για να εκφράζετε άνετε τις απόψεις σας. Μην επιτίθεστε συνέχεια στο Προεδρείο.
      ΑΓΓΕΛΟΣ ΤΖΕΚΗΣ: Και τόσο σημαντικές τροπολογίες να έρχονται στην αρμόδια Διαρκή Επιτροπή και όχι εδώ.
      ΠΡΟΕΔΡΕΥΩΝ (Κωνσταντίνος Γείτονας): Την κριτική στην Κυβέρνηση να την ασκείτε κάθε φορά, όταν έχετε χρόνο.
      Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, είναι πασίγνωστο ιδίως σ’ αυτήν την Αίθουσα ότι, όταν μιλάμε για τους ναυτικούς και τις συντάξεις τους, μιλάμε, κύριε Υπουργέ, για συντάξεις πείνας και πενίας σ’ ένα σκληρό επάγγελμα, το οποίο αποδίδει στην ελληνική οικονομία τεράστια έσοδα. Αυτοί οι άνθρωποι όταν φτάνουν στα γεράματά τους πεινάνε κυριολεκτικά. Πένονται και πεινάνε, αν μπορέσουν με τις ανασφάλειες και τις αβεβαιότητες που υπάρχουν στο ναυτικό επάγγελμα να εξασφαλίσουν κάποτε μία σύνταξη, διότι οι συνθήκες του ναυτικού είναι πάρα πολύ σκληρές.
      Υπάρχει πρόβλημα στο ΝΑΤ, κύριε Υπουργέ, το οποίο έχετε προκαλέσει με την πολιτική που ασκείτε. Υπάρχει μια ιδιομορφία την οποία γνωρίζετε πολύ καλά. Οι εφοπλιστές δεν πληρώνουν σχεδόν τίποτα για την ασφάλιση των ναυτικών. Ξεχωρίζουν από όλους τους εργοδότες και δίνουν ψιχία, για να ασφαλίσουν τους ναυτικούς. 
      Γιατί γίνεται αυτό, κύριε Υπουργέ; Υπάρχει τεράστια απώλεια εσόδων από το ΝΑΤ λόγω των νόμων και των μέτρων που έχετε  φέρει όπου μειώνεται συνεχώς η οργανική σύνθεση των πληρωμάτων. Κατ’ αυτόν τον τρόπο, όταν προσλαμβάνουν ξένους –και δίνετε αυτήν τη δυνατότητα νομοθετικά- καταλαβαίνετε ότι τα έσοδα του ΝΑΤ συνεχώς μειώνονται σε βάρος της σύνταξης του ναυτικού.
      Επίσης ξέρετε ότι υπάρχει εκτεταμένη εισφοροδιαφυγή στο ναυτικό επάγγελμα, διότι δεν τηρούνται οι οργανικές συνθέσεις, αφού δεν ελέγχονται. Αντί λοιπόν να αντιμετωπίσετε όλα αυτά τα προβλήματα ώστε να σταθεί το ΝΑΤ στα πόδια του, μας φέρνετε αυτήν την τροπολογία η οποία είναι ανεπαρκέστατη. Ο συνταξιούχος ναυτικός σήμερα προσπαθεί στην κυριολεξία να επιβιώσει. Πιστεύουμε ότι θα έπρεπε να φέρετε διάταξη, με την οποία η σύνταξη να πηγαίνει στο 80%, του μισθού και όχι στο 70%. Αυτό ήταν το πάγιο αίτημα των ναυτικών.
      Αφού δεν το κάνετε αυτό, τουλάχιστον αυτά που επιχειρείτε να δώσετε εδώ να μην τα κατανείμετε στο 62,5%, 65%, 67,5%, 70% του βασικού μισθού, ώστε το 2006 να φθάσουν –ορισμένοι από αυτούς θα έχουν πεθάνει- στο 70%. Δεν θέλετε να δώσετε το 80%. Τουλάχιστον αυτήν την κλίμακα να την δώσετε είτε απευθείας είτε σε δύο δόσεις. 
      Εμείς θεωρούμε αυτήν την τροπολογία ανεπαρκή. Όμως επειδή περιέχει αυξήσεις που δεν τις δίνετε εσείς βέβαια, αλλά είναι καρπός πιέσεων και αγώνων του ναυτικού συνδικαλιστικού κινήματος, εμείς δεν θα πούμε όχι. Όμως δεν είναι δυνατόν να μη σας πούμε ότι αυτή η ρύθμιση είναι ανεπαρκέστατη, κουτσουρεμένη και δεν ανταποκρίνεται στις απαιτήσεις που έχει το ναυτικό επάγγελμα για να έχει ασφάλεια και προοπτική για το μέλλον, αλλά και για να μπορεί ο συνταξιούχος να ζει με αξιοπρέπεια μετά από τόσα χρόνια δουλειάς στη θάλασσα.
      Πιστεύουμε ότι αυτοί οι αγώνες θα συνεχισθούν και ότι τελικά θα υποχρεωθείτε να δώσετε συντάξεις αξιοπρέπειας και να μη φέρνετε τροπολογίες της τελευταίας στιγμής, τροπολογίες οι οποίες συζητούνται παρεπιπτόντως χωρίς να υπάρχει δυνατότητα να ακουστούν όλες οι απόψεις με αποτέλεσμα μέσα σε τέσσερα λεπτά να μας βάζετε το δίλημμα αν θα ψηφίσουμε ή όχι.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλός έχει το λόγο.
      ΓΕΩΡΓΙΟΣ ΚΑΛΟΣ: Κύριε Πρόεδρε, οι Βουλευτές του κόμματός μας θα ψηφίσουν αυτήν την τροπολογία. Εγώ ως Βουλευτής Πειραιώς και Νήσων ψηφίζω την τροπολογία, λέγοντας ότι μαζί με την επιψήφιση χρειάζεται ένα επιφώνημα: Επιτέλους! Επιτέλους όχι γιατί πέρασαν έξι μήνες από τότε που υποσχεθήκατε μέχρι σήμερα που θεσμοθετείται, αλλά επιτέλους γιατί χρειάστηκε να περάσουν είκοσι ένα ολόκληρα χρόνια από το 1981 όταν ξεκίνησε με τις κυβερνήσεις του ΠΑ.ΣΟ.Κ. συστηματικά μέχρι το 1988 η απαξίωση, η υπερβάρυνση και τελικώς η πτώχευση του ΝΑΤ.
      Το ότι έρχεσθε σήμερα να κάνετε αυτήν την τακτοποίηση δεν σας επιτρέπει να καυχιέστε για μια επιτυχία, διότι πρόκειται απλώς για εξόφληση εκείνων που οφείλετε, επειδή η πολιτική σας εκείνης της επταετίας ήταν πολιτική βολέματος χιλιάδων, που δεν είχαν συνταξιοδοτικό δικαίωμα, σε ένα ταμείο που ήταν υγιέστατο και που έπρεπε να παραμείνει. 
      Γι’ αυτό θα σας πρότεινα πριν ψηφίσουμε αυτήν τη διάταξη να απαλείφατε αυτήν τη διάταξη, σχηματικά το λέω από την εισηγητική σας έκθεση αυτήν την πρώτη ρύμη που λέτε «διατηρήθηκε η αυτοτέλεια του ΝΑΤ με αυτήν τη ρύθμιση ως ασφαλιστικού φορέα των Ελλήνων ναυτικών». Για το όνομα του Θεού, αυτό έλλειπε να μην τους το διατηρήσουμε. Παρακάτω λέτε ότι θα προκληθεί δαπάνη στον προϋπολογισμό γιατί το ΝΑΤ, το Ταμείο των Ναυτικών, των απομάχων της θάλασσας, που με το αίμα τους το δημιούργησαν και το στήριξαν και από αυτό περιμένουν αναλογικά να πάρουν τη σύνταξή τους, προκαλεί επιβάρυνση στον κρατικό προϋπολογισμό. 
      Σας λέω ως ταπεινός κοινοβουλευτικός ότι κοιτάξτε πόσοι προϋπολογισμοί πέρασαν μέχρι σήμερα για τους οποίους μπορούμε να πούμε ότι όφειλαν τους ναυτικούς να τους στηρίξουν. Άρα κάνουμε το χρέος μας, εσείς που εισηγείστε και εμείς που ψηφίζουμε, χωρίς να λέμε ότι αυτό είναι το άπαν, το 70% και αποδεχόμενοι το βάρος όπως σας είπε ο εισηγητής μας για επόμενα χρόνια, έστω με καλή πίστη, όπως δεχόμαστε και αυτό το 30-12-2003. 
      Αλίμονο εάν θεσμοθετήσετε σήμερα, πιστεύω, κύριε Υπουργέ, αύριο δεν θα μπορείτε να δείτε τα σωματεία στα μάτια και κανένας μας δεν θα μπορεί να πει ότι κάναμε ένα ηθελημένο λάθος.
      Απλά λοιπόν ψηφίζω αυτήν τη διάταξη, γιατί πιστεύω ότι η επόμενη κυβέρνηση της Νέας Δημοκρατίας, όχι απλώς θα αναδεχθεί το βάρος που της αναλογεί  από αυτό, αλλά θα συνεχίσει επειδή θα έχει το φιλότιμο να αναγνωρίζει ότι κάποτε θα πρέπει αυτοί οι άνθρωποι που σήμερα δεν μπορούν εύκολα να πιούν ένα καφέ στην παραλία του Πειραιά, ενώ έχουν πληρώσει με το αίμα τους το Ταμείο, θα συνεχίσουν να απολαμβάνουν εκείνο που τους αναλογεί, για το οποίο πλήρωσαν τόσα χρόνια. Δεν είναι επαίτες, τους το οφείλουμε. Σήμερα με υπόκλιση ψηφίζω για τους Έλληνες ναυτικούς, αυτήν τη διάταξη έτσι όπως ήλθε. Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 χρόνια από την Ελληνική Επανάσταση», πενήντα δύο μαθητές και συνοδοί τους καθηγητές του 7ου Γυμνασίου Ιλίου Αττικής.  
      Τους καλωσορίζουμε. 
      (Χειροκροτήματα από όλες τις πτέρυγες της Βουλής)
      Ο κ. Μελάς έχει το λόγο. 
      ΠΑΝΑΓΙΩΤΗΣ ΜΕΛΑΣ: Κυρίες και κύριοι συνάδελφοι, κατ’ αρχήν συμφωνώ και  λέω «ναι» στην τροπολογία όπως είπε και η Νέα Δημοκρατία διά του εισηγητού της. Πρέπει όμως να τονίσω στην Αίθουσα αυτή ότι η τροπολογία έφθασε στη Βουλή μεταλλαγμένη, αλλοιωμένη, με μεγάλη καθυστέρηση και με παλινωδίες. Μέχρι να έλθει δημιούργησε πολλά κοινωνικά προβλήματα και ανέδειξε την έλλειψη συνεννόησης και συνεργασίας μεταξύ των Υπουργών σε πολύ μεγάλο βαθμό. Το λέω αυτό διότι προ εξαμήνου περίπου ο παριστάμενος αρμόδιος Υπουργός Εμπορικής Ναυτιλίας ο κ. Ανωμερίτης ανακοίνωσε ότι θα προβεί σε αύξηση της σύνταξης των ναυτικών από 60% σε 70% συμπεριλαμβανομένων και των επιδομάτων της Κυριακής. Και όταν εδώ κατέθεσα τότε μία επίκαιρη ερώτηση για να μάθω από πότε θα δοθεί αυτή η αύξηση είπε ο κύριος Υπουργός ότι θα το ανακοινώσει στους αρμόδιους φορείς και στα Μέσα Μαζικής Ενημέρωσης. Μετά από λίγο καιρό είπε ότι η αύξηση θα δοθεί από 1-1-2003, ικανοποιώντας εάν θέλετε ένα μέρος των διεκδικητικών απαιτήσεων των ναυτικών μας. Γιατί οι ναυτικοί μας είναι αυτοί που προσφέρουν πολλά στην εθνική οικονομία με το συνάλλαγμα που εισάγουν, εργαζόμενοι κάτω από αντίξοες και επικίνδυνες συνθήκες. Στη συνέχεια  υπεγράφη και μία τροπολογία από τους δύο Υπουργούς, Εμπορικής Ναυτιλίας και Εργασίας και Κοινωνικών Ασφαλίσεων για  να συμπεριληφθεί η τροπολογία υλοποιώντας τις ανακοινώσεις του Υπουργού Εμπορικής Ναυτιλίας στο Ασφαλιστικό νομοσχέδιο. 
      Όμως η τροπολογία αυτή δεν έφτασε τότε στη Βουλή, διότι διεφώνησε ο τρίτος συναρμόδιος Υπουργός, ο Υπουργός Οικονομίας και Οικονομικών. Γι’ αυτό λοιπόν σας λέω ότι ανεδείχθη με αυτήν την τροπολογία η έλλειψη συνεργασίας και συνεννόησης μεταξύ των Υπουργών της Κυβέρνησης, όταν μια τροπολογία την υπογράφουν δύο Υπουργοί και ο τρίτος Υπουργός δεν την υπογράφει. Αποτέλεσμα φυσικά ήτο, οι ναυτικοί μας και πολύ σωστά να θεωρήσουν ότι εμπαίζονται και ότι δεν πρόκειται τελικά η Κυβέρνηση να υλοποιήσει αυτήν την αύξηση στην σύνταξή τους και προέβησαν σε απεργιακές κινητοποιήσεις με ευθύνη της Κυβέρνησης, με επιπτώσεις στον ανεφοδιασμό των νησιών, στην ομαλή διακίνηση των επιβατών, στον τουρισμό μας. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Όλα αυτά δεν θα είχαν συμβεί εάν η Κυβέρνηση ήτο από την αρχή ειλικρινής προς τους ναυτικούς. Εάν δηλαδή τους έλεγε ότι θα σας δώσω την αύξηση, αλλά δεν μπορώ να σας δώσω το 10% από 1ης Ιανουαρίου 2003, αλλά θα σας δώσω αυτήν την αύξηση σε τέσσερα χρόνια, με αύξηση 2,5% κάθε χρόνο.
      Με αυτήν την τακτική που ακολούθησε η Κυβέρνηση, θα πω ότι δυστυχώς και τα εύκολα τα κάνει δύσκολα. Μπερδεύεται ακόμη και σε μια αύξηση που δίδεται στις συντάξεις των ναυτικών. 
      Εάν, κύριοι Υπουργοί της Κυβέρνησης, σε αυτά τα εύκολα δεν περπατάτε καλά, σε αυτά τα εύκολα μπερδεύεστε και τα κάνετε θάλασσα, τότε πώς ο ελληνικός λαός μπορεί να σας εμπιστευτεί για τα δύσκολα; Αποδεικνύετε πλέον ότι δεν μπορεί να σας έχει εμπιστοσύνη ο ελληνικός λαός ούτε για τα εύκολα ούτε για τα δύσκολα. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Βαρίνος.
      ΑΘΑΝΑΣΙΟΣ ΒΑΡΙΝΟΣ: Κυρία Πρόεδρε, κύριοι συνάδελφοι, επιτέλους μετά από τους αγώνες των ναυτεργατών και ιδιαίτερα μετά από τις απεργιακές κινητοποιήσεις του Ιουνίου που μας πέρασε, που κατέληξαν στην απαράδεκτη και πρωτοφανή για τους ναυτικούς επιστράτευση, σήμερα θα ψηφίσουμε αυτήν την τροπολογία που σταματά την αδικία η οποία γίνεται από την πολιτεία στους απομάχους του κύματος. 
      ΓΙΑΝΝΗΣ ΚΑΨΗΣ: Πόσα χρόνια;
      ΑΘΑΝΑΣΙΟΣ ΒΑΡΙΝΟΣ: Πολλά χρόνια, κύριε συνάδελφε, ειπώθηκε προηγουμένως, είκοσι ένα χρόνια.
      Κυρία Πρόεδρε, ομιλούμε για άξιους Έλληνες οι οποίοι έζησαν μια δύσκολη και στερημένη ζωή. Δουλεύοντας σκληρά στα πλοία, μερικές φορές περισσότερο από τριάντα χρόνια, με προσκέφαλο τη θάλασσα και τη λαμαρίνα, για να στείλουν δισεκατομμύρια δολάρια, για να στηρίξουν ενεργά την οικονομία της χώρας μας. Ήταν αυτοί, όταν δεν υπήρχε η Ευρωπαϊκή Ένωση που έστελναν και τρία και τέσσερα δισεκατομμύρια δολάρια, για να φθάσουμε φέτος προφανώς στα δέκα δισεκατομμύρια δολάρια, για να στηρίξουν την οικονομία της πατρίδας.
      Όμως, ανεξάρτητα από αυτήν την πραγματικότητα, η συμμετοχή των ναυτικών στις ασφαλιστικές εισφορές προς το ΝΑΤ έχουν φθάσει μέχρι και τις εξακόσιες χιλιάδες δραχμές, κύριοι συνάδελφοι, το μήνα για να έχουν ανταπόδοση στη σύνταξη μόνο στα μισά. Δηλαδή, μάξιμουμ σύνταξη αυτή τη στιγμή 300.000 δραχμές. Αυτή η αδικία κράτησε πολλά χρόνια.
      Θυμάμαι όταν τον Ιούλιο του 1994 μαζί με τους συναδέλφους Νεράντζη και Χωματά καταθέσαμε εδώ μια ανάλογη τροπολογία σε ένα νομοσχέδιο του Υπουργείου Οικονομικών σαν και αυτό για τις συντάξεις του δημοσίου, λάβαμε μια αρνητική απάντηση από τον Υπουργό των Οικονομικών, αλλά δεχθήκαμε και την ειρωνεία του τότε Υπουργού της Εμπορικής Ναυτιλίας, όταν καταθέσαμε την ίδια τροπολογία σε νομοσχέδιο του Υπουργείου του.
      Κυρία Πρόεδρε, αν είχε γίνει τότε δεκτή η τροπολογία μας για αναπροσαρμογή των συντάξεων των ναυτικών μέσα σε μια πενταετία στο 80% του βασικού μισθού, θα είχε βελτιωθεί το βιοτικό επίπεδο των απομάχων του κύματος και θα είχε θεσμοθετηθεί ένα σημαντικό κίνητρο για την προσέλκυση των νέων στο ναυτικό επάγγελμα, γιατί αυτό είναι σήμερα το μεγάλο πρόβλημα της εμπορικής μας ναυτιλίας. Δεν υπάρχουν νέοι, δεν υπάρχουν κίνητρα, για να ακολουθήσουν αυτό το ναυτικό επάγγελμα, με αυτές τις πενιχρές συντάξεις που παίρνουν σήμερα οι ναυτικοί.
      Συμφωνώ και ψηφίζω αυτήν την τροπολογία και πιστεύω ότι είναι το ελάχιστο που πρέπει να κάνουμε για αυτούς τους άξιους Έλληνες. 
      Κύριε Υπουργέ, περιμένουμε από το Υπουργείο Εμπορικής Ναυτιλίας να ενεργοποιήσει άμεσα τις διατάξεις του νόμου, ώστε να επαναϋπολογιστούν οι συντάξεις εγκαίρως. Ξέρουμε ότι το έργο είναι δύσκολο. Πρόκειται για εξήντα τρεις χιλιάδες συντάξεις! Πρέπει να τρέξετε, ούτως ώστε οι ναυτικοί να πάρουν τις συντάξεις, με τις αυξήσεις από την 1η Ιανουαρίου του 2003. 
      Επίσης, ζητάμε από την Κυβέρνηση να προχωρήσει στην επίλυση και των άλλων προβλημάτων που αφορούν τους ναυτικούς, όπως αυτά έχουν προβληθεί από την Πανελλήνια Ναυτική Ομοσπονδία και τα Σωματεία των συνταξιούχων ναυτικών. 
      Απαιτείται ο εκσυγχρονισμός του ΝΑΤ και η εξυγίανσή του. Δεν μπορούμε να παίρνουμε αποσπασματικές αποφάσεις σε ένα ταμείο που είναι χρεοκοπημένο. Περιμένουμε τη βελτίωση της ιατροφαρμακευτικής περίθαλψης των ναυτικών, την κατοχύρωση των θέσεων εργασίας των Ελλήνων ναυτικών, την αναβάθμιση της ναυτικής εκπαίδευσης, καθώς επίσης και τη λήψη μέτρων για την προσέλκυση των νέων στο ναυτικό επάγγελμα. 
      Αυτή η τροπολογία αποτελεί ένα σημαντικότατο κίνητρο για την προσέλκυση των νέων στο ναυτικό επάγγελμα. Θα πρέπει όμως να δούμε και άλλα κίνητρα αν θέλουμε να δούμε την εμπορική μας ναυτιλία όπως ήταν το 1980, κύριοι συνάδελφοι, με τέσσερις χιλιάδες πλοία και εξήντα οκτώ χιλιάδες ναυτεργάτες. Στην απογραφή του 1980…
      ΑΝΑΣΤΑΣΙΟΣ ΜΑΝΤΕΛΗΣ: Μα, τι λέτε, κύριε συνάδελφε; Τόσο γρήγορα ξεχνάτε; 
      ΑΘΑΝΑΣΙΟΣ ΒΑΡΙΝΟΣ: Εσείς ξεχνάτε γρήγορα!
      Κατά την απογραφή του 1980 καταμετρήθηκαν τέσσερις χιλιάδες διακόσια (4200) πλοία ελληνικής σημαίας και εξήντα οκτώ χιλιάδες (68.000)  ναυτεργάτες επί των πλοίων, ενώ σήμερα οι ναυτεργάτες δεν ξεπερνούν τις δεκαοκτώ χιλιάδες (18.000) και τα πλοία όλα κι όλα είναι χίλια (1000). Αυτή είναι η πραγματικότητα, κύριε συνάδελφε. Αν δεν τη ξέρετε, σας την λέω εγώ και αν θέλετε να σας δώσουμε και τα στοιχεία. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Παυλίδης. 
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, δεν θα επαναλάβω τα συγχαρητήρια προς τον κύριο Υπουργό για τις αυξήσεις, ούτε θα επαναλάβω τον ύμνο προς τους ναυτεργάτες. 
      «Καπετάν Θανάση, τα είπες άριστα! Ό,τι περιέγραψες, ισχύει». 
      Τώρα, κύριε Υπουργέ, πάμε στην ουσία του πράγματος. Το ιστορικό το ακούσατε! Είστε ξανά Κυβέρνηση από το 1993. Από το 1993! Φτάσαμε στο 2003. Δέκα χρόνια. Και τι καταφέρνετε σήμερα; 
      Η πρώτη δόση της αύξησης την 1/1/2003 θα φτάσει το 62,5% και όχι το 80% που ήταν το διεκδικούμενο, όπως καλώς μνημόνευσε συνάδελφος εκ της Αριστεράς. Πρώτη απόκλιση εκ της πορείας, όπως λέμε οι ναυτικοί. Πρώτη! 
      Τώρα πάμε παρακάτω. Κύριε Υπουργέ, αυτά τα των αυξήσεων…
      Κύριε Υπουργέ, σας παρακαλώ κάντε μου την τιμή να με παρακολουθήσετε. Σας βλέπουμε σπάνια. Βέβαια, ταξιδεύετε στα πέλαγα. Άρα ακούστε μας! 
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Σας παρακολουθώ, κύριε Παυλίδη. 
      ΑΡΙΣΤΟΤΕΛΗΣ ΠΑΥΛΙΔΗΣ: Αυτά περί των αυξήσεων, κύριε Υπουργέ, ποιος τα επιβαρύνεται; Έκανα λογαριασμό στις «ωραίες» δραχμούλες. Το 2003 πρέπει, λόγω αυτών των διαδικασιών, να δοθούν μόνο για τον επαναϋπολογισμό των ήδη χορηγούμενων συντάξεων 22 δισεκατομμύρια 100 εκατομμύρια.. Το 2004 πρέπει να δοθούν 31 δισεκατομμύρια 260 εκατομμύρια Το 2005 πρέπει να δοθούν 32 δισεκατομμύρια 300 εκατομμύρια και το 2006 πρέπει να δοθούν 34 δισεκατομμύρια. Μόνο γι’ αυτά. Αφήνω τα υπόλοιπα. Ποιος πληρώνει το μάρμαρο; 
      ΝΙΚΟΛΑΟΣ ΑΓΓΕΛΟΠΟΥΛΟΣ: Το ΝΑΤ!
      ΑΡΙΣΤΟΤΕΛΗΣ ΠΑΥΛΙΔΗΣ: Το ΝΑΤ αποκλείεται! 
      Κυρίες και κύριοι συνάδελφοι, τι κάνει ο αγαπητός κύριος Υπουργός επί της Εμπορικής Ναυτιλίας για να επιφέρει τη γαλήνη σε μία τρικυμισμένη ναυτιλία; Συνταξιοδοτικά, χρεώνει όρους σε μας. Ακολουθεί δηλαδή μια πρακτική που κάποια στιγμή επεβλήθη εκ των πραγμάτων, όταν η κάσα του ΝΑΤ, κυρία Πρόεδρε, ήταν άδεια και το ΝΑΤ ναυάγιο και το ανέσυραν κάποιοι επί κυβερνήσεως Κωνσταντίνου Μητσοτάκη, οι οποίοι έλαβαν μέτρα. Μέτρα όμως τα οποία υποθέτει κανείς ότι είχαν περιορισμένη ισχύ. 
      Από τότε μέχρι σήμερα, δέκα χρόνια, το ΝΑΤ θα έπρεπε να μην έχει ανάγκη στήριξης του κρατικού προϋπολογισμού. Και για να γίνει αυτό, τι θα έπρεπε να συμβεί; Θα έπρεπε να έχει έσοδα. Και τα ταμεία έχουν έσοδα όταν έχουν πελάτες. Και ποιοι είναι οι πελάτες; Οι ασφαλισμένοι! 
      Και εδώ δεν πρόκειται περί αποφευγόντων την ασφάλιση. Εδώ είναι οι ναυτικοί, οι οποίοι λατρεύουν την ασφάλιση. Τι συμβαίνει, όμως; Δεν έχουμε ναυτικούς, δηλαδή δεν έχουμε ναυτικούς επί των πλοίων, κύριε Υπουργέ. Δεν έχετε έσοδο, δεν έχετε καράβια υπό ελληνική σημαία. Έφυγαν τα καράβια, λιγόστεψαν οι ναυτικοί, το ΝΑΤ είναι ξυλάρμενο. 
      Τι κάνετε σήμερα; Χρεώνετε εις το μέλλον και κάνετε μια αμυδρά χειρονομία. Τα συγχαρητήρια τα πήρατε, αλλά να ξέρουμε για τί μιλάμε. 
      Ας πάμε στο πρόβλημα το οποίο –σας επαναλαμβάνω- έθιξε κάποιος συνάδελφος της Αριστεράς. Τι θα γίνει με το Ναυτικό Απομαχικό Ταμείο; Θα το συντηρούμε μονίμως δι’ αυτής της μεθόδου; Θεάρεστος η μέθοδος, αλλά και το θεάρεστο κάποτε αποθνήσκει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εσείς ξέρετε πού μας πάτε τώρα; Μας πάτε στο 2006 και από εκεί και πέρα βλέπουμε. Ποιος ζει ποιος πεθαίνει! Εσείς τότε δεν θα είστε, στην Κυβέρνηση εννοώ όχι ότι δεν θα είστε εν ζωή. Προς Θεού! Και ποιος θα πληρώσει; 
      Κύριε Υπουργέ, ρίχνω μια ιδέα αυτής της τροπολογίας. 
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Παυλίδη, γιατί ο χρόνος σας συμπληρώθηκε. 
      ΑΡΙΣΤΟΤΕΛΗΣ ΠΑΥΛΙΔΗΣ: Λέτε ότι θα πάρετε κάποια μέτρα για την ενίσχυση της ανταγωνιστικότητας της ναυτιλίας και άλλα παρόμοια. Με γεια σας με χαρά σας! Ό,τι κάνετε γι’ αυτόν το σκοπό θα το στηρίξουμε. 
      Κύριε Υπουργέ, εσείς που περάσατε από τράπεζα –ήσασταν κάποτε τραπεζίτης- ακούστε: Μετατρέψτε το ΝΑΤ στη Ναυτασφαλιστική Τράπεζα. Δεν μπορεί διά βίου να ζει έτσι. Κάντε το Τράπεζα, με τομέα, με κλάδο. Κλάδο ασφαλίσεως, παροχής συντάξεως και κλάδο περιθάλψεως. Σκεφθείτε αυτήν την ιδέα, γιατί δεν είναι τυχαία. Είναι ώριμο το σχέδιο. Πάρτε την πρωτοβουλία και καλέστε μας εσείς, η δική σας Κυβέρνηση, να το συζητήσουμε. 
      Εσείς μόνο για τη διανομή των συντάξεων του ΝΑΤ μέσω τραπεζών –αν αγαπάτε το Θεό σας!- πληρώνετε κάθε μήνα τα μαλλιοκέφαλά σας. Σας το λέω μόνο ως απλό στοιχείο. Το εγχείρημα δεν είναι απλό. Κατά την κρίση μου, είναι το μόνο που θα μεταβάλει την κατάσταση στο ΝΑΤ υποστηριζόμενο από μια γενναία ναυτιλιακή πολιτική, μια πολιτική που θα είναι ξεκάθαρη. 
      Κύριοι συνάδελφοι της Αριστεράς, όπου πρέπει να μειωθούν συνθέσεις θα τις μειώσουμε, για να είναι ανταγωνιστικό το πλοίο. Θα μοιράσουμε τους εργαζομένους. Πολλά καράβια υπό ελληνική σημαία με λιγότερους ναυτικούς το καθένα. Αυτό κάνει σήμερα η τεχνολογία. Δεν θέλουμε πια τα Ελληνόπουλα να γίνονται μούτσοι. Δεν τους θέλουμε για μούτσους τους συμπατριώτες μας από τη Σύμη, από τη Χάλκη, από την Αστυπάλαια. Να κάνουμε αξιωματικούς του Εμπορικού Ναυτικού, αν θέλουμε να κυριαρχήσουμε στην Ευρώπη. 
      Είναι παράλειψή σας που τώρα, με την προεδρία, δεν θέσατε για πρώτο θέμα στο Υπουργείο σας το πρόγραμμα προωθήσεως του νομοσχεδίου της πανευρωπαϊκής ναυτικής εκπαίδευσης. Η Ελλάς μόνο στον τομέα αυτόν μπορεί να διδάξει, στη ναυτιλία. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, έχει τελειώσει ο χρόνος σας. Ούτε κουδούνι ακούτε ούτε τίποτα!
      Κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμου του Υπουργείου Γεωργίας: 
      Α) «Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας και Δασών και Τροφίμων της Δημοκρατίας της Σλοβενίας για συνεργασία στον τομέα της γεωργίας» και:
      Β) «Κύρωση της Συμφωνίας για την εφαρμογή των διατάξεων της Σύμβασης των Ηνωμένων Εθνών σχετικά με το Δίκαιο της Θάλασσας της 10ης Δεκεμβρίου 1982, όσον αφορά στη διατήρηση και στη διαχείριση των αλληλοεπικαλυπτόμενων αποθεμάτων και άκρως μεταναστευτικών αποθεμάτων υδρόβιων ζώων».
      Το λόγο έχει ο κ. Σπύρου. 
      ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριοι συνάδελφοι, επειδή η Κυβέρνηση, διά του κυρίου Υφυπουργού, επαίρεται ότι με αυτό το νομοθέτημα αίρει αδικίες και ρυθμίζει εκκρεμότητες στο συνταξιοδοτικό –αποσπασματικά, όπως τονίστηκε- με την παρούσα τροπολογία, η οποία έρχεται να ρυθμίσει θέματα συνταξιοδότησης των ναυτικών, θέλω να πω ότι μεγάλη μερίδα ναυτικών, που ξεπερνάει το 30%, αδικείται κατάφωρα. 
      Ιδιαίτερα αυτοί οι οποίοι υπηρετούν στην ακτοπλοΐα σε μικρότερα πλοία που έχουν όμως συμπληρώσει δέκα, δεκαπέντε και είκοσι χρόνια σε ποντοπόρα πλοία έχουν θαλασσοδαρθεί έχουν ταλαιπωρηθεί και τα τελευταία χρόνια όπως ο νόμος απαιτεί για πλοία στην ακτοπλοΐα να είναι μηχανικοί Α΄ και πλοίαρχοι Α΄ κατηγορίας, οδηγούνται τώρα με αυτήν την τροπολογία όχι σε μείωση ενδεχομένως της σύνταξής τους αλλά σε καθήλωση.  
      Έτσι αδικείται μια μεγάλη μερίδα ναυτικών σ’ αυτό το βήμα το οποίο κάνετε και μάλιστα με τόση καθυστέρηση. Δεν θα ήθελα να μπω και εγώ σε αυτήν τη λογική αλλά πράγματι η ναυτιλία μας έχει συρρικνωθεί, το ΝΑΤ έχει χρεοκοπήσει με 200 δισεκατομμύρια κάθε χρόνο. Τουλάχιστον όμως δεν πρέπει αυτοί οι άνθρωποι να αδικηθούν. Ήδη μεταφέρετε για τις επόμενες κυβερνήσεις τη ρύθμιση του 70%. 
      Δεν είναι δυνατόν λοιπόν αυτό το ποσοστό των ναυτικών μας να αδικηθεί με τον τρόπο που τους ξεχωρίζετε. Η δικαιολογία ότι οι κρατήσεις είναι μικρότερες λόγω της ενδιάμεσης συλλογικής σύμβασης εργασίας, δεν ευσταθεί με την έννοια ότι υπηρετούν δύο χρόνια παραπάνω. Εάν δεν γίνει αυτό και δεν συμπληρωθεί κάποιοι μηχανικοί ή κυβερνήτες πρώτης κατηγορίας δεν θα στελεχώσουν τα πλοία των ακτοπλοϊκών γραμμών που και αυτά μεταφέρουν πολίτες και πιστεύω ότι χρειάζονται ανάλογες ικανότητες κυβερνήτες και μηχανικοί.
      Θα πρέπει λοιπόν, κύριε Υπουργέ, να το δείτε με ευρύτερη αντίληψη για να μη δημιουργηθεί πρόσθετη αδικία σε μια μεγάλη μερίδα ναυτικών. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Φλωρίνης. Είναι απών. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Έχει γραφτεί για τις επόμενες τροπολογίες των Βουλευτών. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μάλιστα. 
      Ο κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κυρίες και κύριοι συνάδελφοι, είμαι γιος ναυτικού και είμαι περήφανος γι’ αυτό. Αλλά αισθάνομαι συνυπεύθυνος όταν χιλιάδες ναυτικοί σήμερα ταλαιπωρούνται, αδικοχαμένοι, πνιγμένοι και είναι και πεινασμένοι, κύριε Υπουργέ.
      Δεν ξέρω εάν έχετε ταξιδέψει σε καμπίνα ναυτικού. Και δεν λέω για την πρώτη θέση ούτε για τη δεύτερη ούτε για τη VIP. Θέλω να πάτε, κύριε Υπουργέ, μια μέρα να ταξιδέψετε με ένα ποντοπόρο πλοίο ή με ένα που κάνει δρομολόγια εσωτερικού για να δείτε πού κοιμούνται οι ναυτικοί. Θα δείτε ότι στα έγκατα του καραβιού σ΄ ένα κλουβί δύο, τριών μέτρων κοιμούνται τέσσερα άτομα. Είναι βαριά και ανθυγιεινή η εργασία που προσφέρουν. Πρέπει να βγούμε από το καβούκι μας και να δούμε που μένει και πώς ζει ο Έλληνας ναυτικός. 
      Κύριε Υπουργέ, από την εμπειρία που έχω στα ασφαλιστικά θα ήθελα να σας πω ότι εάν ο ναυτικός πλήρωνε τις ίδιες εισφορές που πληρώνει σήμερα στο ταμείο του, στο ΙΚΑ και έπαιρνε σύνταξη από το ΙΚΑ και όχι από το ΝΑΤ θα έπαιρνε τη διπλάσια σύνταξη. Σας προκαλώ να δείτε τις συντάξεις του ΙΚΑ με τις εισφορές που έχει. Εδώ μιλάμε για ένα ταμείο που είναι πάρα πολύ φτωχό και αδύνατο. Από το ΙΚΑ θα έπαιρναν τη διπλάσια σύνταξη. 
      Άρα λοιπόν εδώ, κύριε Υπουργέ, είναι δυνατόν να δεχθώ να παίρνουν αυτά τα ψιχία αυξήσεων όταν υπάρχει πολιτική ευθύνη που διαλύθηκε το ταμείο, για να μην πω ότι την πολιτική ευθύνη την έχει 100% η Κυβέρνηση του ΠΑΣΟΚ. Πραγματικά έκανε κοινωνικό έργο. Όμως δεν είναι δυνατόν να κάνεις κοινωνικό έργο και κοινωνική πολιτική με τα χρήματα αυτού που θαλασσοδέρνεται και θαλασσοπνίγεται! Αυτό είναι τουλάχιστον αναλγησία, είναι ατόπημα. Τι φταίνε οι ναυτικοί εάν το ταμείο αυτό το διέλυσε η ίδια η Κυβέρνηση του ΠΑΣΟΚ;
      Εγώ, κύριε Υπουργέ, θα ήθελα να σας πω ότι πρέπει να δούμε όλοι μαζί το μισθολόγιο, τη σύνταξη και την ποιότητα ζωής των ναυτικών μας. Από τα εκατό καινούρια καράβια μόνο δύο έχουν καμπίνες ναυτικών πάνω στο κατάστρωμα. Σε όλα τα άλλα  τα καράβια είναι στα αμπάρια. Αυτό είναι ένα πολύ βασικό θέμα. 
      Κύριε Φλωρίδη, έκανα μια τροπολογία. Πνίγονται οι ναυτικοί μας και πρέπει να περάσουν τα εννέα μποφόρ για να μην ταξιδέψει το καράβι. Να δει κανείς τη γεύση της αλμύρας.
      	Έκανα μία τροπολογία και είπα, οι ένστολοι, ο αστυνομικός, ο πυροσβέστης, ο αεροπόρος που πέφτει και σκοτώνεται να παίρνει, κύριε Φλωρίδη, σύνταξη σε καταληκτικό βαθμό. Δεν μπορούν σήμερα να κάνουν οι αστυνομικοί επαιτεία, φιλανθρωπία για να τσοντάρουν τη χήρα με τα δύο ορφανά, της οποίας ο άντρας σκοτώθηκε σε μία μάχη εν ώρα υπηρεσίας και παίρνει 30.000 σύνταξη. 
      	Γιατί, κύριε Φλωρίδη, στα είκοσι τελευταία χρόνια αυτή η χώρα έχει σαράντα ένστολους νεκρούς. Γιατί δεν την κάνετε αποδεκτή, αφού είναι μικρό το κόστος; Γιατί δεν δίνετε τουλάχιστον έναν ψυχισμό στον αξιωματικό που πρέπει να συγκρουστεί με τους κακοποιούς; Να δώσουμε τη σύνταξη με καταληκτικό βαθμό. Γιατί την απορρίψατε; 
      Γιατί ο αεροπόρος που πέφτει και σκοτώνεται, όταν φυλάει το Αιγαίο, δεν πρέπει να πάρει σύνταξη σε καταληκτικό βαθμό, παρά μετά από τρία χρόνια στην Αεροπορία να σκοτώνεται και να παίρνει η χήρα και τα παιδιά 30.000 σύνταξη; Γιατί ο πυροσβέστης να μπει στα χαλάσματα στους σεισμούς, όπου μπορεί να τραυματιστεί και να πάθει ολική ανικανότητα; 
      Εν πάση περιπτώσει, κύριε Υπουργέ, κάντε αυτό που κάνατε και για τα θύματα της τρομοκρατίας. Αυτόν το νόμο να τον επεκτείνετε στα θύματα της πολιτικής τρομοκρατίας, της κρατικής τρομοκρατίας, που εν εντεταγμένη υπηρεσία σκοτώνονται και δεν έχουν «που την κεφαλή μοίρα».  
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κουρουμπλής. 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύρια Πρόεδρε, πάρα πολλά δάκρυα έπεσαν αυτήν τη στιγμή στην Αίθουσα. Φαντάζομαι όμως ότι αυτά τα δάκρυα αφορούν και την κυβέρνηση της Νέας Δημοκρατίας στην περίοδο 1989-1993, όπου ψήφισε σχετικούς συνταξιοδοτικούς νόμους. 
      Τότε αυτό το πρόβλημα, όπως αναφέρθηκε, που έχει θητεία είκοσι ετών, δεν είδε καμία απάντηση. Ως εκ τούτου, φαντάζομαι πως καταγγέλλοντας την Κυβέρνηση του ΠΑΣΟΚ, οι αγαπητοί συνάδελφοι καταγγέλλουν και εκείνη την περίοδο. Έτσι το αντιλαμβάνομαι εγώ. 
      Σε ό,τι αφορά τη διάταξη, νομίζω ότι είναι μία διάταξη που πραγματικά δίνει απάντηση σε ένα δίκαιο αίτημα των ναυτικών και προχωρεί με τη ρύθμιση αυτή στο να εξισώσει τους ναυτικούς σταδιακά στα πλαίσια του ποσοστού που προβλέπει ο νέος ασφαλιστικός νόμος, να φτάσει δηλαδή η σύνταξη στο 70%. Είναι μία διάταξη που νομίζω ότι όλοι οφείλουμε να τη χαιρετίσουμε με ειλικρίνεια και σοβαρότητα. 
      Ωστόσο, κύριε Υπουργέ, θα ήθελα να θέσω ένα θέμα που έχει να κάνει με τους ναυτικούς των πορθμείων. Στα πορθμεία οι ναυτικοί έχουν ένα σκληρό έργο κάτω από πολύ δύσκολες καιρικές συνθήκες, κάτω από τον καυτό ήλιο το καλοκαίρι, κάτω από τη βροχή και τις αντίξοες καιρικές συνθήκες το χειμώνα. Αυτοί οι άνθρωποι -επειδή τα σκάφη αυτά είναι μικρότερης χωρητικότητας- δεν συμπεριλαμβάνονται σε αυτήν τη διάταξη. Νομίζω ότι εδώ παραμένει η ανισότητα απέναντι σε αυτούς τους ανθρώπους. 
      Πιστεύω ότι σε μία καινούρια ρύθμιση θα πρέπει να συμπεριλάβετε και αυτούς τους ανθρώπους, γιατί πραγματικά συμβάλλουν σε ένα πάρα πολύ σημαντικό έργο, που έχει να κάνει με τη διακίνηση αυτοκινήτων και πολιτών σε πολύ σημαντικούς κόμβους της χώρας, που πραγματικά δίνουν και την εικόνα της σύγχρονης Ελλάδας. Νομίζω ότι εργάζονται, προσφέρουν σημαντικές υπηρεσίες και δικαιούνται μίας τέτοιας μεταχείρισης. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κυρία Πρόεδρε, μπορώ να μιλήσω για λίγο; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Υπάρχουν δύο προτασσόμενες δευτερολογίες. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Μόνο για μισό λεπτό, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δυστυχώς συνεχίζουμε να αντιμετωπίζουμε το φαινόμενο τοποθετήσεων συναδέλφων Βουλευτών, οι οποίοι ομιλούν για δημιουργία εντυπώσεων, αναφερόμενοι σε δήθεν δεδομένα τα οποία δεν υφίστανται. 
      Άκουσα προηγουμένως το παραλήρημα του κ. Γιακουμάτου όπου έλεγε για τους αξιωματικούς, οι οποίοι έχουν συντάξεις πείνας παρ΄ ότι ο θάνατός τους επέρχεται από βίαιο συμβάν και όλα αυτά. Θέλω να ενημερώσω το Σώμα αλλά και τον ελληνικό λαό ότι αυτό δεν έχει καμία σχέση με την πραγματικότητα και θα εξηγήσω γιατί το λέω αυτό. 
      Ένας πιλότος της Πολεμικής Αεροπορίας –και πιλότος της Πολεμικής Αεροπορίας σημαίνει ότι είναι σε νεότερη ηλικία, έχει δηλαδή τους χαμηλότερους βαθμούς, γιατί αυτοί πετάνε, αργότερα πηγαίνουν στις διοικήσεις των μονάδων- εάν  θανατωθεί από βίαιο συμβάν, από πτώση του αεροσκάφους του, η οικογένειά του παίρνει τη σύνταξη του υπαρχηγού της Αεροπορίας. Η σύνταξη την οποία λαμβάνει είναι του υπαρχηγού της Αεροπορίας.
      Επίσης θέλω να πω ότι εκτός από τη σύνταξη του υπαρχηγού της Αεροπορίας που παίρνει –είναι ο προκαταληκτικός βαθμός- στην οικογένεια του θανόντος δίνεται και εφάπαξ αποζημίωση, η οποία –επειδή υπογράφω όταν προκύπτει ζήτημα- ανέρχεται…
      ΘΕΟΔΩΡΟΣ ΚΑΣΣΙΜΗΣ: Δεν είναι αληθές αυτό.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Γιατί δεν είναι αληθές; Σας λέω λοιπόν ότι είναι αληθές και πρέπει να σταματήσετε να κοροϊδεύετε τον κόσμο.
      ΘΕΟΔΩΡΟΣ ΚΑΣΣΙΜΗΣ: Να καταθέσετε στοιχεία.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Όταν υπάρχει θάνατος από βίαιο συμβάν, η σύνταξη είναι του προκαταληκτικού βαθμού. Να σταματήσετε αυτόν τον απίστευτο λαϊκισμό και αυτήν την κοροϊδία του ελληνικού λαού ότι είναι ανάλγητη η Κυβέρνηση έναντι των αξιωματικών ή των υπηρετούντων στα Σώματα Ασφαλείας, όταν επέρχεται ο θάνατός τους από βίαιο συμβάν.  Η οικογένειά τους παίρνει σύνταξη του προκαταληκτικού βαθμού. 
       Πρέπει επίσης να σας πω ότι στους θανάτους από βίαια συμβάντα των αεροπόρων η αποζημίωση, ανεξάρτητα από τη σύνταξη της οικογενείας, ανέρχεται εφόσον υπάρχει σύζυγος και παιδιά τουλάχιστον σε εκατό εκατομμύρια δραχμές εφάπαξ. Αυτά, λοιπόν, δεν τα γνωρίζετε; Γιατί συνεχίζετε να παραπλανάτε τον ελληνικό λαό ότι εδώ έχουμε μια αντιμετώπιση η οποία είναι ανάλγητη, η οποία δεν λαμβάνει υπόψη τις συνθήκες των ανθρώπων αυτών;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Αρκετά, κύριε Υφυπουργέ. Εξηγήσατε το θέμα.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Εκατό εκατομμύρια δραχμές είναι η εφάπαξ αποζημίωση στα μέλη των οικογενειών και η σύνταξη που παίρνουν είναι του προκαταληκτικού βαθμού. Επιτέλους!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Τα εξηγήσατε, κύριε Υφυπουργέ. Ευχαριστούμε πολύ.
      Το λόγο έχει ο κ. Καψής.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τους αστυνομικούς και τους πυροσβέστες δεν είπατε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Και γι’ αυτούς το ίδιο είναι.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι το ίδιο…
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Για τριάντα χιλιάδες μιλάμε. Ο υποπτέραρχος παίρνει τριάντα χιλιάδες…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι. Έχω δώσει το λόγο στον κ. Καψή.
      ΓΙΑΝΝΗΣ ΚΑΨΗΣ: Θα είμαι πολύ σύντομος. Δεν μπορώ να μιλήσω, κατέχομαι από βαθυτάτη συγκίνηση από το συνδικαλιστικό μένος και το ναυτεργατικό πάθος των συναδέλφων μου που άκουσα προ ολίγου. Βεβαίως, εξεπλάγην. Δεν ήξερα, έβλεπα πολλούς από αυτούς σε φωτογραφίες στις δεξιώσεις εφοπλιστών.  Τώρα ανακαλύπτω ότι έκανα λάθος και ζητώ συγγνώμη, γιατί προφανώς περιφέρονται και στο λιμάνι.
      Θέλω να τονίσω δύο πράγματα. Πρώτον, ότι δεν κατάλαβα τι χειροκρότησαν. Διότι χειροκρότησαν τον κ. Βαρίνο, που μίλησε σωστά, ωραία και υπεύθυνα, αλλά ουσιαστικά εξήρε τη ρύθμιση του κυρίου Υπουργού Εμπορικής Ναυτιλίας. Και χειροκρότησαν και τον κ. Παυλίδη. Είμαι σίγουρος ότι το λόγο του θα προσυπέγραφε και το committee –έτσι δεν λέγεται;- των εφοπλιστών στο Λονδίνο: Λιγότερα πληρώματα, πιο πολλοί στην ανεργία, να μην επιβαρυνθεί ο προϋπολογισμός. Πώς θα έχει έσοδα το ΝΑΤ, όταν δεν υπάρχουν ναυτεργάτες, όταν τους μειώσουμε ακόμη περισσότερο; 
      Βέβαια ο κ. Βαρίνος είχε το θάρρος  να πει ότι είναι μια κατάσταση που συνεχίζεται εδώ και δεκαετίες και είχε δίκιο. Όλοι προσπάθησαν να ξεχάσουν μια τετραετία, την οποία εγώ βέβαια προσπαθώ να ξεχάσω, την ’89-’93. Φταίει όμως ο κύριος Υπουργός. Θα είχε κόψει και το λόγο και το χειροκρότημα και το βήχα. 
      Κύριε Υπουργέ, σας προκαλώ αυτήν τη στιγμή, δώστε και στην Αριστερά και στη Δεξιά τα δύο νούμερα. Πόσο θα παίρνει ο ναυτεργάτης με τη νέα ρύθμιση -πείτε το κύριε Υπουργέ στη συζήτηση- 70%; Και πόσο το κατώτατο όριο, 30%; Πλησιάζουμε στο 100%; Τι θέλουμε λοιπόν; Γιατί αυτή η γκρίνια, η μιζέρια και η αποθάρρυνση των Ελλήνων ναυτικών να μπουν στα ελληνικά πλοία; 
      Αν αγαπούν το επάγγελμα, αν αγαπούν τους λιμενεργάτες, αν αγαπούν τους ναυτεργάτες, πρέπει να λένε την αλήθεια. Συγγνώμη!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχουν ζητήσει προτασσόμενη δευτερολογία τρεις συνάδελφοι.
      Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, είναι προφανές ότι έχουμε μια πολύ θετική ρύθμιση. Υπήρξε αίτημα του ναυτεργατικού κινήματος. Η Κυβέρνηση ανταποκρίνεται σ’ αυτό το αίτημα και η κατάληξη είναι καλή και σωστή.
      Επίσης είναι σαφές ότι η Νέα Δημοκρατία δεν μπορεί να πει τίποτα, αλλά ακριβώς επειδή δεν μπορεί να πει τίποτα την άκουσα προηγουμένως να υπερβάλει, να λαϊκίζει και δυστυχώς να λέει κι ανακρίβειες. 
      Δεν θα μιλήσω για την περίοδο 1989-1993 που μίλησαν οι προηγούμενοι συνάδελφοί μου ούτε θα λάβαινα το λόγο, εάν δεν είχα ακούσει αυτές τις ανακρίβειες και τις υπερβολές που αναφέρθησαν οι συνάδελφοί μας απ’ τη Νέα Δημοκρατία για τα είκοσι ένα χρόνια της καταστροφής του ΝΑΤ από το ΠΑΣΟΚ.
      Θα μου επιτρέψετε, κύριοι συνάδελφοι, επειδή ήμουν στη Βουλή το 1981 να σας πω ότι τα ζητήματα που αντιμετωπίσαμε τις πρώτες ημέρες εκείνης της περιόδου κι εκείνης της Βουλής. Ένα από τα πρώτα ζητήματα ήταν, η πλήρης διάλυση του ΝΑΤ με δύο κύρια αίτια. Διότι τότε είχε ήδη προχωρήσει και είχε ήδη γίνει η μετατροπή των εισφορών τις αποταμιεύσεις των ναυτικών που ήταν σε συνάλλαγμα σε δραχμές και είχε τότε κυριολεκτικά εξανεμηθεί…
      ΑΡΙΣΤΟΤΕΛΗΣ ΠΑΥΛΙΔΗΣ: Πότε έγινε αυτό; Πείτε μας, για να γραφεί στα Πρακτικά!
      ΑΝΑΣΤΑΣΙΟΣ ΜΑΝΤΕΛΗΣ: Προ του 1981! 
      ΑΡΙΣΤΟΤΕΛΗΣ ΠΑΥΛΙΔΗΣ: Να γράφονται στα Πρακτικά!
      ΑΝΑΣΤΑΣΙΟΣ ΜΑΝΤΕΛΗΣ: Ναι, ναι γράφουν! 
      ΑΡΙΣΤΟΤΕΛΗΣ ΠΑΥΛΙΔΗΣ: Πότε;
      ΑΝΑΣΤΑΣΙΟΣ ΜΑΝΤΕΛΗΣ: Προ του 1981!
      ΑΡΙΣΤΟΤΕΛΗΣ ΠΑΥΛΙΔΗΣ: Να γράφονται αυτά!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλίδη! Γράφτηκε αυτό που θέλετε.
      ΑΝΑΣΤΑΣΙΟΣ ΜΑΝΤΕΛΗΣ: Αφήστε τα αυτά, κύριε Παυλίδη! Λέτε να μη γράφουν οι στενογράφοι; Λέτε εμείς να μην ξέρουμε τι λέμε;
      Λοιπόν, προ του 1981 είχαν μετατρέψει το δολάριο σε δραχμές…
      ΑΡΙΣΤΟΤΕΛΗΣ ΠΑΥΛΙΔΗΣ: Τριακόσια εκατομμύρια δολάρια πήρατε!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλίδη!
      ΑΝΑΣΤΑΣΙΟΣ ΜΑΝΤΕΛΗΣ: …κι έτσι εξανεμίστηκαν τα χρήματα του ναυτικού και, δεύτερον, προ του 1981 τις καταθέσεις και τις εισφορές των ναυτικών τις δώσατε δάνεια στους εφοπλιστές, τα λεγόμενα «θαλασσοδάνεια». 
      Αυτές ήταν οι δυο μεγάλες αιτίες καταστροφής του ΝΑΤ και κατηγορείτε το ΠΑΣΟΚ, το οποίο ήλθε όχι απλώς να υποστηρίξει το ΝΑΤ, αλλά ανέλαβε όλες τις υποχρεώσεις του ΝΑΤ και ο κρατικός προϋπολογισμός πληρώνει τις συντάξεις των ναυτικών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μαντέλη, τελείωσε ο χρόνος σας προ πολλού. Παρακαλώ πολύ, να ολοκληρώσετε.
      ΑΝΑΣΤΑΣΙΟΣ ΜΑΝΤΕΛΗΣ: Κυρία Πρόεδρε, διακόπηκα, όπως είδατε, από τον κ. Παυλίδη.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας είπα να ολοκληρώσετε. Δεν σας αφαιρώ το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Επειδή άκουσα και περί της καταστροφής της εμπορικής ναυτιλίας, θυμάμαι επίσης εκείνη την περίοδο κατά εκατοντάδες τα πλοία να είναι «ντανιασμένα» -κατά την ορολογία των ναυτικών- στο Πέραμα, στη Σαλαμίνα, ακόμα και στον κόλπο του Αργοστολίου στην Κεφαλονιά είχαμε δεκάδες ντανιασμένα καράβια, τα οποία είχε αφήσει η πολιτική εκείνης της περιόδου να δέσουν. Και κατηγορείται το ΠΑΣΟΚ, το οποίο φρόντισε να λυθούν αυτά τα καράβια και σήμερα να πλέουν στις θάλασσες!
      Κύριε Υπουργέ, κύριοι συνάδελφοι, είναι μια θετική ρύθμιση που νομίζω ότι πρέπει να υπερψηφιστεί. Και δεν πρέπει να είμαστε ούτε μεμψίμοιροι ούτε υστερόβουλοι ούτε να υπερβάλλουμε και να λαϊκίζουμε, επειδή έχουμε μια σωστή ρύθμιση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο επίτιμος Πρόεδρος της Νέας Δημοκρατίας, κ. Κωνσταντίνος Μητσοτάκης.
      Πόσο χρόνο θέλετε, κύριε Πρόεδρε;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λίγο χρόνο, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πέντε-δέκα λεπτά;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πέντε λεπτά νομίζω ότι αρκούν.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Πρόεδρε, έχετε το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, δεν είχα σκοπό να μιλήσω. Είναι μια διάταξη, η οποία, εν πάση περιπτώσει, μα τροπολογία η οποία είναι ευνοϊκή. Εάν θα μπορούσε να είναι καλύτερη ή χειρότερη, θα μπορούσαμε να το συζητήσουμε. Αλλά αναγκάζομαι να πάρω το λόγο, διότι ορισμένοι κύριοι συνάδελφοι του ΠΑΣΟΚ πλαστογραφούν αναισχύντως την πραγματικότητα. Θα μου επιτρέψετε να την σκιαγραφήσω με δυο λόγια.
      Το ΝΑΤ, όταν η κυβέρνηση της Νέας Δημοκρατίας έπεσε το 1981 και ήλθε το ΠΑΣΟΚ στην εξουσία, ήταν ένα ταμείο ανθηρό, δεν είχε κανένα απολύτως πρόβλημα και είχε ένα μεγάλο περίσσευμα σε δολάρια.
      ΑΝΑΣΤΑΣΙΟΣ ΜΑΝΤΕΛΗΣ: …(Δεν ακούστηκε)
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφήστε, κύριε συνάδελφε. Καλό είναι να τα ακούσετε. Το τι έγινε στην περίοδο του ΠΑΣΟΚ το γνωρίζουν οι πάντες, το γνωρίζουν οι Έλληνες ναυτικοί. Το κακό ήταν ότι οι Έλληνες ναυτικοί δεν αντέστησαν όσο θα έπρεπε, τότε που το ΠΑΣΟΚ εν ονόματι μιας κοινωνικής πολιτικής, που κανείς δεν μπορεί να είναι αντίθετος, αλλά που γινόταν εις βάρος των συμφερόντων των ναυτικών, οδήγησε το ΝΑΤ σε χρεοκοπία.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Η Νέα Δημοκρατία ξέρει τι παρέλαβε, κύριε Μαντέλη. Εγώ ξέρω τι παρέλαβα. Η Νέα Δημοκρατία είναι το πρώτο κόμμα που πλήρωσε τα χρέη του ΝΑΤ προς τράπεζες. Το ΠΑΣΟΚ εκείνη την εποχή όχι μόνο για το ΝΑΤ, αλλά και γι’ άλλους οργανισμούς κοινωνικής ασφάλισης ακολουθούσε τη μεθόδευση του δανεισμού με 20% και 25% επιτόκιο.
      Πληρώσαμε τα χρέη από τον κρατικό προϋπολογισμό και για πρώτη φορά καθιερώσαμε επιδότηση του ΝΑΤ από τον κρατικό προϋπολογισμό. Τώρα αν πάλι το ΝΑΤ φθάνει σε απελπισία και απόγνωση καλό είναι να το σκεφθεί η Κυβέρνηση που χαράζει την γενικότερη πολιτική στην εμπορική ναυτιλία. Διότι όταν η εμπορική ναυτιλία διώχνει τα εμπορικά καράβια από την ελληνική σημαία και από το ΝΑΤ διότι τα καθιστά μη ανταγωνιστικά στη διεθνή αγορά φταίει η Κυβέρνηση που ακολουθεί αυτήν την πολιτική.
      Επωφελούμαι, κύριε Υπουργέ της Εμπορικής Ναυτιλίας, να σας πω ότι αυτό που κάνετε σήμερα, να δίνετε σε τέτοια έκταση δωρεάν ή μειωμένα εισιτήρια στις εσωτερικές γραμμές, αποτελεί έγκλημα. Θα τις σκοτώσετε και αυτές και θα οδηγήσετε την εσωτερική εμπορική ναυτιλία εκεί που τη βρήκα εγώ τότε. Τότε καταργήσαμε όλες αυτές τις ατέλειες. Εάν θέλετε όντως να βοηθήσετε ορισμένες κατηγορίες πολιτών με ατέλεια να επιδοτήσει ο προϋπολογισμός και όχι να έχει την απαίτηση οι επιχειρήσεις να αναλάβουν αυτά τα βάρη. 
      Όλα αυτά τα αναφέρω για να πω ότι σε τελική ανάλυση το ΝΑΤ αυτήν την ώρα πρέπει να βαρύνει τον κρατικό προϋπολογισμό, ο οποίος πρέπει να δώσει ό,τι μπορεί περισσότερο. Πρέπει όμως να καταλάβουμε ότι το ΝΑΤ συνδέεται με την πορεία της εμπορικής ναυτιλίας. Χαίρομαι δε ότι σε ορισμένες πλευρές η Κυβέρνηση κάνει σωστότερη πολιτική, όσον αφορά την καλύτερη ανταγωνιστικότητα της ποντοπόρου ναυτιλίας. Δυστυχώς, όμως, έχει μέσα της το σοσιαλιστικό σκουλήκι και κατά καιρούς κάνει το ακριβώς αντίθετο. Αυτή είναι η πραγματικότητα χωρίς φόβο και πάθος. Αυτά που είπα, δυστυχώς, κανείς δεν μπορεί να τα αμφισβητήσει.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κατ’ αρχάς η Νέα Δημοκρατία ψηφίζει την τροπολογία.
      Θέλω όμως να θυμίσω δύο πράγματα. Πρώτον, δεν πρέπει να επαίρεσθε για την κοινωνική ευαισθησία της Κυβέρνησης. Για να έρθει αυτή η τροπολογία στη Βουλή όλοι θα θυμάστε τι αγώνες έγιναν. Η Κυβέρνηση αναγκάστηκε να φέρει την τροπολογία. Και όχι μόνο την έφερε κάτω από καταναγκασμό, αλλά με πλήρη ασυνεννοησία των μελών της Κυβέρνησης. Και φθάσαμε στο σημείο αυτό μετά από τόση καθυστέρηση και με πολλές ελλείψεις.  Ψηφίζουμε αυτήν τη τροπολογία γιατί από το ολότελα καλύτερα είναι να υπάρχει έστω και έτσι. 
      Δεύτερον, μάλλον ορισμένοι συνάδελφοι εδώ θα πρέπει να έχουν αδύνατη μνήμη. Το κυριότερο δε είναι να μην ανακριβολογούν, ιδίως μέσα στο Κοινοβούλιο. Όταν ακούμε συνάδελφο του ΠΑΣΟΚ, και μάλιστα διατελέσαντα Υπουργό της κυβέρνησης Σημίτη, να λέει ότι η δραχμοποίηση του αποθεματικού του ΝΑΤ έγινε επί ημερών της Νέας Δημοκρατίας πριν από το 1981, τότε χρειάζεται όχι μόνο περισσότερη σοβαρότητα, αλλά και περισσότερη ευθύνη μέσα σ’ αυτήν την Αίθουσα. Η Κυβέρνηση Ράλλη, το 1981, άφησε αποθεματικό τριακοσίων ογδόντα χιλιάδων δολαρίων στην Κυβέρνηση του ΠΑΣΟΚ, το οποίο στη συνέχεια δραχμοποιήθηκε από αυτήν.
      Όλοι ξέρουν, και ιδίως οι ναυτικοί που μας ακούνε αυτήν τη στιγμή τι συνέβη με το ΝΑΤ. ‘Ηταν ένα από τα πιο ανθηρά ταμεία που τινάχθηκε στον αέρα  από το γεγονός ότι τον ιδρώτα των ναυτικών άρχισε να τον λυμαίνεται μια δράκα ανθρώπων, οι οποίοι μπήκαν μέσα χωρίς να έχουν δει τη θάλασσα ούτε με το κυάλι. Και ξέρουν οι ναυτικοί που θαλασσοπνίγονταν ότι εκείνοι έδιναν για να τα παίρνουν άνθρωποι, οι οποίοι δεν είχαν δουλέψει ποτέ στη θάλασσα.
      Αυτή είναι η πολιτική των κυβερνήσεών σας μετά το 1981. Αυτή είναι η πραγματικότητα και δεν μπορεί να την παραχαράξει κανένας. Και επειδή φαίνεται ότι μερικοί θα το συνεχίσουν η Νέα Δημοκρατία, με ειδική ερώτηση, θα ζητήσει τα στοιχεία για να δουν όλοι τι συνέβη με το κεφάλαιο του ΝΑΤ εκείνη την εποχή, ποιος το δραχμοποίησε, πόσους ασφαλισμένους είχε, ποια ήταν η κατάσταση του ΝΑΤ το 1981 και πώς παρέδωσε το 1989 το ΝΑΤ η κυβέρνηση Παπανδρέου.
      ΠΡΟΕΔΡΕΥΩΝ (Παναγιώτης Σγουρίδης): Πάντως, δεν είναι δράκα! Ήταν πολύ περισσότεροι! Η δράκα σημαίνει ότι είναι λίγοι.
      Κύριε Μαντέλη, ζητήσατε το λόγο επί προσωπικού ζητήματος. Πείτε μας σε τι συνίσταται αυτό το προσωπικό σας ζήτημα.
      ΑΝΑΣΤΑΣΙΟΣ ΜΑΝΤΕΛΗΣ: Το προσωπικό μου, κύριε Πρόεδρε, συνίσταται στο εξής: Ο προλαλήσας συνάδελφος της Νέας Δημοκρατίας αναφερόμενος στο πρόσωπό μου και στην τοποθέτησή μου είπε ότι ψεύδομαι. Αυτή είναι έκφραση την οποία δεν αποδέχομαι και με θίγει προσωπικά. Επ’ αυτού, λοιπόν, θέλω το λόγο.
      ΠΡΟΕΔΡΕΥΩΝ (Παναγιώτης Σγουρίδης): Ποιος συνάδελφος ισχυρίζεστε ότι σας έθιξε;
      	ΑΝΑΣΤΑΣΙΟΣ ΜΑΝΤΕΛΗΣ: Ο κ. Παυλόπουλος ασφαλώς.
      	ΠΡΟΚΟΠΗΣ ΠΑΥΛΟΠΟΥΛΟΣ: Κύριε συνάδελφε, λέτε αυτά που θέλετε. Αποδίδετε στη Νέα Δημοκρατία πράγματα που δεν είπε.
      	ΑΝΑΣΤΑΣΙΟΣ ΜΑΝΤΕΛΗΣ: Είναι σαφέστατα προσωπικό, κύριε Πρόεδρε.
      	ΠΡΟΚΟΠΗΣ ΠΑΥΛΟΠΟΥΛΟΣ: Προσωπικό θα έπρεπε να έχει η Νέα Δημοκρατία με σας!
      	ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, σας παρακαλώ μιλήστε για το υπόλοιπο του χρόνου σας.
      	ΑΝΑΣΤΑΣΙΟΣ ΜΑΝΤΕΛΗΣ: Μα, τώρα αρχίζει ο χρόνος μου, κύριε Πρόεδρε.
      	Κύριε Πρόεδρε, το πρώτο που θα ήθελα να πω είναι το εξής: Αναφερόμενος στα όσα είπαν οι Βουλευτές της Νέας Δημοκρατίας, χρησιμοποίησα τη λέξη «ανακρίβειες», γιατί θεωρούσα ότι ήταν η πιο κόσμια γι’ αυτήν την Αίθουσα.
      	Ορισμένοι συνάδελφοι από τη Νέα Δημοκρατία και ο προλαλήσας –ο οποίος έχει γίνει από τους πλέον έξαλλους στις τοποθετήσεις του εδώ στη Βουλή- χρησιμοποίησαν αυτήν τη βαρύτατη έκφραση περί δικού μου ψεύδους. 
      Θα ήθελα, λοιπόν, να πω και να τονίσω πάλι ότι η ακρίβεια και η αλήθεια είναι ότι η δραχμοποίηση των εισφορών των ναυτικών από δολάρια σε δραχμές έγινε προ του 1981 από εσάς! Αυτή είναι η πραγματικότητα! Παρακαλώ τον Υπουργό Εμπορικής Ναυτιλίας να φέρει στοιχεία στη Βουλή και να δείξει ποιος πραγματικά ψεύδεται και ποιος είναι έξαλλος σ’ αυτήν την Αίθουσα.
      ΠΡΟΚΟΠΗΣ ΠΑΥΛΟΠΟΥΛΟΣ: Αυτή είναι η γνώμη σας!
      ΑΝΑΣΤΑΣΙΟΣ ΜΑΝΤΕΛΗΣ: Δεν μπορεί να είναι κανείς Κοινοβουλευτικός Εκπρόσωπος κόμματος και να χρησιμοποιεί τέτοιες εκφράσεις και τέτοιες ανακρίβειες.
      ΑΡΙΣΤΟΤΕΛΗΣ ΠΑΥΛΙΔΗΣ: Θα υπάρξει αίτηση κατάθεσης εγγράφων από τον Υπουργό και τότε θα δούμε ποιος λέει αλήθεια και ποιος ψεύδεται.
      ΠΡΟΕΔΡΕΥΩΝ (Παναγιώτης Σγουρίδης): Κύριε επίτιμε Πρόεδρε της Νέας Δημοκρατίας, έχετε το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τη λέξη «ψεύδεστε» δεν την άκουσα και, εν πάση περιπτώσει, δεν την εγκρίνω.
      ΠΡΟΚΟΠΗΣ ΠΑΥΛΟΠΟΥΛΟΣ: Η λέξη ήταν «ανακρίβειες».
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εδώ μέσα μιλούμε περί ανακριβειών, δεν μιλούμε ποτέ περί ψεύδους.
      Πρέπει, όμως, να σας πληροφορήσω –καλοπίστως υποθέτω λέτε αυτά που λέτε- ότι η κυβέρνηση Ράλλη παρέδωσε 380 εκατομμύρια δολάρια και ένα ανθηρό ταμείο. Από εκεί και πέρα, τα κατορθώματα του ΠΑΣΟΚ στο Ν.Α.Τ. είναι καλύτερα να μην τα θυμάστε. Απορώ γιατί θυμίζετε μία μαύρη σελίδα. Εμείς έπρεπε να τα λέμε και όχι εσείς να μας προκαλείτε!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Καλώς. Η κοινοβουλευτική πείρα μπορεί να δημιουργεί, ας πούμε, μία ευθυμία!
      Λοιπόν, έχουμε δύο προτασσόμενες τροπολογίες.
      Ο κ. Κοντομάρης έχει το λόγο. Ορίστε, κύριε Κοντομάρη, έχετε το λόγο για δύο λεπτά.
      ΕΥΤΥΧΙΟΣ ΚΟΝΤΟΜΑΡΗΣ: Κυρίες και κύριοι συνάδελφοι, ήθελα να τονίσω κατ’ αρχήν ότι αυτή η ρύθμιση –που φέρνει από το 60% στο 70% τις αυξήσεις για τους ναυτικούς μας- η οποία έρχεται ως συνέχεια προηγούμενης ρύθμισης που περάσαμε από το 47% στο 60% για τα κατώτατα πληρώματα, με βρίσκει απόλυτα σύμφωνο.
      Θεωρώ από τις συζητήσεις που έχω κάνει με τους ναυτικούς ότι πραγματικά είναι κάτι που τους ικανοποιεί και, εν πάση περιπτώσει, είναι ένα λογικό –από την πλευρά της Κυβέρνησης- βήμα που βοηθάει ουσιαστικά την κοινωνική ασφάλιση.
      Κύριε Υπουργέ, θα ήθελα να πω κάτι που ισχύει μόνο για τα πορθμεία και το οποίο πιθανόν να έχει διαφύγει της προσοχής των υπηρεσιών, οι οποίες ετοίμασαν τη συγκεκριμένη τροπολογία. Υπάρχουν διαμαρτυρίες στα πορθμεία -κυρίως πλοιάρχων, πρώτων μηχανικών, αλλά και ναυτικών- ότι με τη συγκεκριμένη ρύθμιση είναι πιθανόν σε ορισμένους απ’ αυτούς να υπάρχει μείωση της σύνταξης.
      Εγώ καλύπτομαι από την ανακοίνωση του Γραφείου Τύπου τη δική σας, που λέτε ότι σε καμία περίπτωση η σύνταξη δεν πάει πιο χαμηλά απ΄ ό,τι ίσχυε. Στο βαθμό που διαβεβαιώσατε γι’ αυτό το θέμα σημαίνει ότι, όπως λέτε στην τροπολογία, με υπουργική απόφαση, τεχνικά και με λεπτομέρεια, θα το δείτε, ώστε να μην έχουμε τέτοιο πρόβλημα στους εργαζόμενους στα πορθμεία.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, στα αλήθεια δεν ξέρω αν πρέπει να είμαι ευχαριστημένος γιατί μετά από τόσα πολλά χρόνια έγιναν δεκτές επιτέλους οι απόψεις που υποστηρίξαμε εδώ ο κ. Βαρίνος και εγώ ή πρέπει να στενοχωρούμαστε γιατί άργησε τόσο πολύ αυτή τη λύση.
      Είμαστε υπέρ της τροπολογίας, έπρεπε να ερχόταν νωρίτερα, θα είχαμε πετύχει πολλά. Εκείνο που είναι εκπληκτικό είναι η στάση του κ. Μαντέλη, ο οποίος μίλησε περί Δεξιάς, περί καταρρεύσεως ΝΑΤ, περί όλων αυτών. Εγώ δεν το κατηγορώ για ψεύδος, του λέω απλώς ότι στερείται μνήμης, γιατί η λέξη «αλήθεια» σημαίνει αυτό που δεν λησμονιέται.
      Ξέρετε πότε, κύριε Μαντέλη, έκανε προϋπολογισμό ελλειμματικό το ΝΑΤ; Το 1985. Θα σας διαφεύγει φαίνεται ποια ήταν η κυβέρνηση του τόπου αυτού το 1985. Στου κρεμασμένου την αυλή δεν μιλάνε για σκοινί. Ο επίτιμος Πρόεδρος με τη γνωστή γλαφυρότητά του, σας έδωσε το μέτρο. Η τροπολογία πρέπει να περάσει.
      Άργησε μάλιστα να έρθει. Η Νέα Δημοκρατία συνηγορεί, αλλά άνευ των προκλήσεων αυτών που προέρχονται από κάποιους της άλλης πλευράς.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, παρακαλώ το λόγο.
      ΦΛΩΡΟΣ ΚΩΝΣΤΑΝΤΙΝΟΣ: Κύριε Πρόεδρε, το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, το λόγο.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κωνσταντίνου, δεν μπορείτε ούτε εσείς ούτε ο κ. Καρατζαφέρης ούτε ο κ. Βαρβιτσιώτης να πάρετε το λόγο διότι έχουμε μπει στις προτασσόμενες δευτερολογίες. Από τον Κανονισμό δεν τον δικαιούσθε.
      ΓΕΩΡΓΙΟΣ ΚΑΡΑΤΖΑΦΕΡΗΣ: Για δύο λεπτά, κύριε Πρόεδρε.
      ΦΛΩΡΟΣ ΚΩΝΣΤΑΝΤΙΝΟΥ: Δικαιούμαι, κύριε Πρόεδρε…
      ΠΡΟΕΔΡΕΥΩΝ (Παναγιώτης Σγουρίδης): Ζήτησε το λόγο ο κύριος Υπουργός και προηγείται από εσάς, κύριε Κωνσταντίνου.
      Ορίστε, κύριε Υπουργέ, έχετε το λόγο, για να μπούμε μετά στο στάδιο των δευτερολογιών.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, όπως από πολλές πλευρές έχει χαρακτηριστεί, η σημερινή ημέρα για το ναυτεργατισμό είναι μία πολύ σημαντική ημέρα.
      Αν έρχεται τώρα η τροπολογία είναι γιατί εντάσσεται στο γενικότερο θέμα της αναμόρφωσης του ασφαλιστικού συστήματος και γι’ αυτό έγιναν οι επιμέρους επιλογές, διότι πρέπει να πω ότι αυτή η τροπολογία πριν από την απεργία και μετά την απεργία είναι ακριβώς η ίδια. Διαφέρει σ’ ένα σημείο, το οποίο προήλθε από το ασφαλιστικό νομοσχέδιο, δηλαδή ότι καθορίστηκε το 70% ως εθνικό πλαφόν. Και για όλους τους άλλους εργαζόμενους η προσαρμογή γίνεται μέχρι το 2008, ενώ για τους ναυτεργάτες μέχρι το 2006.
      Εγώ θα πω τα τρία, τέσσερα σημεία ευθέως που χαρακτηρίζουν αυτήν την τροπολογία.
      Το πρώτο σημείο είναι ότι παραμένουν όλες οι ρυθμίσεις που ισχύουν για τους ναυτεργάτες και το συνταξιοδοτικό τους ίδιες. Αντίθετα με όλους τους άλλους κλάδους στο ασφαλιστικό νομοσχέδιο που τροποποιήθηκαν, εδώ παραμένουν όλες οι παράμετροι ίδιες.
      Δεύτερον, ενσωματώνεται –και εδώ είναι το κύριο και σημαντικό αίτημα που γεννά και το μεγάλο βάρος στη δαπάνη που προέρχεται από αυτήν την τροπολογία- το επίδομα των Κυριακών, δηλαδή το 22%. Αυτό ήταν το κύριο αίτημα και όχι η όποια επιμέρους αναπροσαρμογή που θα ερχόταν ούτως ή άλλως.
      Τρίτον, πρέπει να πω ότι αυξάνεται και η επικουρική σύνταξη από το 1% στο 1,5%. Έχει δίκιο ο κ. Καψής και γι’ αυτό δεν είναι σωστό το αίτημα που εύκολα το λέμε, άντε να γίνει 80%, γιατί 80% συν 30% επικουρική σημαίνει 110%, δηλαδή πάνω από το μισθό. Ε, αυτό δεν υπάρχει πουθενά στον κόσμο. Άρα τώρα σε τέσσερα χρόνια θα έχουμε 30% συν 70% δηλαδή 100%, άρα ο μισθός.
      Ένα επίσης σημείο που θέλω να επισημάνω είναι ότι η διάταξη αυτή αφορά όλους τους συνταξιούχους. Δεν αφορά τους συνταξιούχους από μία προθεσμία και μετά, όπως γίνεται με όλες τις άλλες διατάξεις. Αφορά όλους τους συνταξιούχους και είναι και αυτός ένα λόγος της δαπάνης.
      ΑΘΑΝΑΣΙΟΣ ΒΑΡΙΝΟΣ: Και τα πορθμεία.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Θα ήθελα να κάνω δύο, τρία σχόλια πάνω στα όσα ειπώθηκαν από τους κυρίους συναδέλφους, αλλά να θυμίσω ότι η Κυβέρνηση, αν δεν κάνω λάθος, από το Σεπτέμβριο –και τώρα μου είπε ο Πρόεδρος της Επιτροπής Παραγωγής και Εμπορίου ότι θα οριστεί για την άλλη εβδομάδα- έχω ζητήσει ειδική συνεδρίαση- δεν χρειάζεται επερώτηση ή ερώτηση- για να ενημερώσω την αρμόδια επιτροπή της Βουλής επί όλων των θεμάτων της ναυτιλίας και ελπίζω ότι θα γίνει πολύ σύντομα.
      Θα ήθελα να κάνω δυο σχόλια. Το πρώτο σχόλιο είναι ότι δεν μπορεί να συζητάμε για βαρύ και ανθυγιεινό επάγγελμα, διότι οι ισχύουσες διατάξεις για τους ναυτεργάτες συνολικά είναι πολύ καλύτερες απ’ αυτές που προβλέπονται για το βαρύ και ανθυγιεινό επάγγελμα.
      Επίσης πρέπει να πω ότι πράγματι υπάρχουν επιμέρους θέματα, αλλά αυτή η τροπολογία, για να μη διαμαρτύρεται κανείς για διάλογο, αποτελεί πλήρη και ουσιαστική συμφωνία με το κυρίαρχο όργανο των ναυτεργατών, την Πανελλήνια Ναυτική Ομοσπονδία την Π.Ν.Ο. για την οποία γνωρίζετε ότι από το 1995 και μετά και ιδιαίτερα τα τελευταία χρόνια που πήγε στο 60% η κύρια σύνταξη του ναυτικού.
      Ερχόμαστε σήμερα –και αυτή είναι η μεγάλη διαφορά- και λέμε ότι ενώ μέχρι σήμερα υπολογίζαμε τις συντάξεις στον ονομαστικό μισθό, για πρώτη φορά μιλάμε για τον πραγματικό μισθό. Άρα το 60% του ονομαστικού μισθού γίνεται 70% του πραγματικού μισθού και γι’ αυτό οι συντάξεις την 1.1.2003 αυξάνονται από 30% έως 40% και μέσα στην τετραετία αυξάνονται στο 80% οι κύριες και στο 160% οι επικουρικές. 
      Κυρίες και κύριοι συνάδελφοι, θέλω να κλείσω λέγοντας ότι ναυτιλία χωρίς ναυτεργάτες δεν υπάρχει. Τα σίδερα οι μηχανές και οι ηλεκτρονικοί υπολογιστές δεν είναι ναυτιλία. Ναυτιλία είναι οι επιχειρηματίες, οι εταιρείες, αλλά πάνω απ’ όλα η ψυχή της ναυτιλίας είναι το ανθρώπινο δυναμικό της. 
      Γι’ αυτό κύριε Παυλίδη, σχετικά με την προτροπή σας θέλω να πω ότι όχι μόνο συμφωνώ απόλυτα, αλλά θα σας στείλω αύριο το τεύχος που έχουμε στείλει στην Ευρωπαϊκή Επιτροπή, για να δείτε ότι το θέμα της προσέλκυσης και της εκπαίδευσης το έχουμε πραγματικά σαν πρώτο θέμα στην ελληνική προεδρία. Γιατί και για την ευρωπαϊκή ναυτιλία και για την ελληνική ναυτιλία που κυριαρχεί όχι μόνο στην Ευρώπη, αλλά και παγκοσμίως, δεν έχει σημασία ο αριθμός των πλοίων, αλλά σημασία έχει το τονάζ. 
      Στο τονάζ είμαστε πρώτοι στον κόσμο. Μπορεί να έχουμε λιγότερα πλοία από παλιότερα, αλλά στο τονάζ είμαστε οι πρώτοι στον κόσμο και μάλιστα από πέρσι για πρώτη φορά η ελληνική ναυτιλία μπήκε στη λευκή λίστα της διεθνούς κοινότητας, ενώ επί πολλές δεκαετίες ήταν στη μαύρη λίστα και στη γκρι λίστα για δυο -τρία χρόνια. 
      Μπήκε επιτέλους στη λευκή λίστα, πράγμα που σημαίνει ότι τα ελληνικά πλοία ελέγχονται ελάχιστα στα λιμάνια όλου του κόσμου διότι πληρούν αυτό που αποτελεί το στρατηγικό μας στόχο, δηλαδή να έχουμε μια ποιοτική ναυτιλία, μια ναυτιλία με ασφάλεια, με ποιότητα, με επιχειρηματικότητα και πάνω απ’ όλα που να σέβεται το θαλάσσιο περιβάλλον.
      Πράγματι ένα από τα πιο δύσκολα επαγγέλματα είναι το ναυτικό επάγγελμα. Οφείλουμε μέσα στα νέα πλαίσια της εξέλιξης της τεχνολογίας να δούμε όλα αυτά, γιατί το μεγαλύτερο θέμα που γεννάται -και έχουμε πολλά προβλήματα στο ΝΑΤ- είναι ο αριθμός των ναυτικών μας. Από εκατόν είκοσι οκτώ χιλιάδες πριν είκοσι -τριάντα χρόνια σήμερα είναι δεκαοκτώ χιλιάδες πεντακόσιοι. Το μεγαλύτερο θέμα της ελληνικής ναυτιλίας είναι προσέλκυση και η εκπαίδευση, η πιστοποίηση. Είμαι βέβαιος ότι με σοβαρότητα θα συζητήσουμε με όλους τους φορείς, για να μπορέσουμε να σχεδιάσουμε το μέλλον, πέρα από τη δεκαετία που έχουμε σχεδιάσει. 
      Το μόνο που θα πω σχετικά με τη Νέα Δημοκρατία, είναι ότι πράγματι οι δηλώσεις για τους κύριους στόχους, μετά τις συναντήσεις που είχε ο Πρόεδρός της με τους φορείς, είναι στη σωστή κατεύθυνση. Και εμείς μιλάμε για την ανταγωνιστικότητα και εμείς μιλάμε για όλα τα θέματα, τα οποία υπάρχουν και κυρίως για την προσέλκυση και την εκπαίδευση. 
      Μου έκανε μεγάλη εντύπωση η δήλωση του Προέδρου του Τομέα Ναυτιλίας της Νέας Δημοκρατίας, ο οποίος είπε ότι στους επόμενους μήνες η Νέα Δημοκρατία θα παρουσιάσει το πρόγραμμά της. Δηλαδή δεν έχει πρόγραμμα η Νέα Δημοκρατία για τη ναυτιλία; Εγώ πιστεύω ότι έχει και επ’ αυτού γίνεται διάλογος.
      Επομένως το θέμα της ελληνικής ναυτιλίας είναι ένα θέμα πραγματικά εθνικό με 8,1 δισεκατομμύρια δολάρια είσοδο συναλλάγματος το 2001, είναι πρώτη δύναμη σε αριθμό ποντοπόρων πλοίων, αλλά και σε τονάζ στον κόσμο, κατέχοντας στο 38% της ευρωπαϊκής σημαίας, τη στιγμή που είναι δεύτερη η Ιταλία με 13%.
      Επίσης σχετικά με την είσοδο της Μάλτας και της Κύπρου, θα ήθελα να σας πω, επειδή ακούστηκε, ότι αύριο το βράδυ θα πάω στην Κύπρο και την άλλη εβδομάδα στη Μάλτα, διότι εκεί είναι ο ελληνόκτητος στόλος εκτός ελληνικής σημαίας. Με την είσοδο αυτής της χώρας, αποκτάμε παντοδυναμία στις θαλάσσιες μεταφορές της Ενωμένης Ευρώπης.
      Είναι ένας χώρος, που πρέπει να συνεννοηθούμε όλοι, εφοπλιστές, ναυτεργάτες, αλλά και εμείς οι υπεύθυνοι εκπρόσωποι του λαού, για να στηρίξουμε αυτόν τον οικονομικό κλάδο, που είναι ένας από τους σημαντικότερους οικονομικούς κλάδους στη χώρα μας μαζί –κατά την άποψή μου- με τον τουρισμό.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, πενήντα μαθητές και έξι καθηγητές από το Γυμνάσιο Στύρων Ευβοίας.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Ο κ. Βαρβιτσιώτης έχει ζητήσει το λόγο επί προσωπικού.
      Ορίστε, κύριε Βαρβιτσιώτη, πείτε μας σε τι συνίσταται το προσωπικό σας θέμα.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αναφέρθηκε ο κύριος Υπουργός συγκεκριμένα σε κάποιες δηλώσεις μου, τις οποίες παρερμήνευσε με πολύ ωραίο τρόπο δίνοντας στο Σώμα μία διαφορετική εικόνα απ’ αυτά, τα οποία δήλωσε η Νέα Δημοκρατία. Επειδή αναφέρθηκε στον υπεύθυνο του τομέα ναυτιλίας της Νέας Δημοκρατίας, που συμβαίνει να είμαι εγώ, νομίζω, κύριε Πρόεδρε, ότι οφείλω να απαντήσω στον κύριο Υπουργό.
      ΠΡΟΕΔΡΕΥΩΝ (Παναγιώτης Σγουρίδης): Σύμφωνοι, κύριε Βαρβιτσιώτη.
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Οφείλω να απαντήσω στον κύριο Υπουργό ότι η Νέα Δημοκρατία έχει πάγιες θέσεις, πράγμα το οποίο γράφεται στην ανακοίνωση. Η Νέα Δημοκρατία στηρίζει την ανταγωνιστικότητα και την ελληνική σημαία. Στηρίζει τη μεταμόρφωση και τη μεταρρύθμιση, που χρειάζεται να γίνει στον τομέα της ναυτικής εκπαίδευσης. Στηρίζει τα θεσμικά αιτήματα των Ελλήνων ναυτικών. Αυτό, που περιμένει από εσάς, –και αυτό ήταν το πνεύμα της ανακοίνωσης- είναι να υλοποιήσετε στην πράξη αυτά, τα οποία έχετε εξαγγείλει. 
      Έχετε εξαγγείλει πριν από έναν χρόνο την αναμόρφωση της ναυτικής εκπαίδευσης και ένα χρόνο μετά δεν έχετε φέρει ούτε μία πρόταση προς συζήτηση. Έχετε εξαγγείλει από το Φεβρουάριο το δεύτερο πακέτο μέτρων στήριξης για τη ναυτιλία και ακόμα μέχρι σήμερα δεν έχετε φέρει ούτε ένα θέμα ούτε μία πρόταση προς συζήτηση.
       Σε αυτό, που θέλουμε να καταλήξουμε, είναι ότι οι θέσεις μας είναι σαφείς, τις έχουμε ανακοινώσει και θα δείτε το επικαιροποιημένο πλήρες πρόγραμμά μας στις αρχές του χρόνου, για να ξέρετε ποιος θα είναι ο μπούσουλας που θα πρέπει να ακολουθείτε ως Κυβέρνηση.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Ορίστε, κύριε Κωνσταντίνου, έχετε το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, νόμιζα ότι θα έπρεπε να μου είχατε δώσει νωρίτερα το λόγο, αλλά εσείς ξέρετε καλύτερα τον Κανονισμό. Όπως έχω διαπιστώσει και από άλλες φορές, τον τηρείτε με ευλάβεια και καλά κάνετε.
      Ζήτησα προηγουμένως, παρ΄όλο που παίρνω τώρα το λόγο, να μιλήσω για αυτήν την τροπολογία, διότι συμβαίνει πράγματι κάτι περίεργο μέσα στην Αίθουσα ιδιαίτερα χθες και σήμερα. Για να μη θεωρηθεί ότι υπονοώ κάτι περισσότερο απ’ αυτό που θέλω να πω, αναφέρομαι αμέσως σε αυτά που θέλω να πω.
      Έχουμε μπροστά μας μία τροπολογία, η οποία καθ’ ομολογίαν όλων πλην μίας εξαίρεσης –εννοώ εξαιρείται ένα κόμμα- κινείται προς τη σωστή κατεύθυνση. Ενδεχομένως πολλοί Βουλευτές του ΠΑΣΟΚ ζήτησαν, αν μπορούν αυτά που δίνονται είτε από τον προϋπολογισμό είτε μέσω άλλων οδών προς στους ασφαλισμένους στο Ναυτικό Απομαχικό Ταμείο να ήταν περισσότερα. Εν πάση περιπτώσει όλοι ομολογήσαμε ότι είναι θετικά και όλοι υπερψηφίζουν αυτήν την τροπολογία, ακόμη και αν περίμεναν, ζητούν ή εκτιμούν ότι έπρεπε να είναι περισσότερα. Μέχρι εδώ νομίζω ότι, αφού υπάρχει αυτή η σύμπνοια ή η κοινή κατεύθυνση όλων των πτερύγων, αυτή η τροπολογία θα έπρεπε να έχει τελειώσει πολύ νωρίς και να έχει ήδη ψηφιστεί.
      Περιέργως όμως –και έρχομαι στο δεύτερο σημείο- ο Πρόεδρος της Νέας Δημοκρατίας, που έχει αναλάβει περίπου το ρόλο του Κοινοβουλευτικού Εκπροσώπου, πήρε το λόγο, για να στρέψει τη συζήτηση και πάλι, όπως και χθες, σε άλλη κατεύθυνση. Επέλεξε ορισμένα σημεία της ναυτιλίας, που κρίνει αυτός ή κάποιοι στη Νέα Δημοκρατία ότι είναι σημεία τέτοια για τα οποία μπορεί να κάνει αντιπολίτευση στην Κυβέρνηση ή είναι σημεία, στα οποία η Κυβέρνηση ή το Υπουργείο αδυνατούν.  Αναφέρθηκε μόνο στο ΝΑΤ, χωρίς να αναφέρεται στη γενικότερη κατάσταση της εμπορικής ναυτιλίας, χωρίς να αναφέρεται στο αν υπάρχουν σήμερα νέα δεδομένα, αφού υπάρχει ένας διεθνής ανταγωνισμός, ο οποίος οξύνεται περισσότερο. Αν κάποιος δεν θέλει να δει το θέμα που έχει σχέση με τη σχέση εργαζομένων-ασφαλισμένων και το ότι ανοίγει το επάγγελμα, για να μπορεί να είναι ανταγωνιστικότερο, αν δηλαδή με δύο λόγια, κύριε Πρόεδρε, δεν υπάρξει γενικότερη συζήτηση για την εμπορική ναυτιλία, ο καθένας μπορεί να επιλέγει κάποια σημεία, που κρίνει ότι είναι θετικά για αυτόν, και να δημιουργεί εντυπώσεις.
      Και αν αυτό γίνει από κάποιον Βουλευτή που δεν έχει μεγάλη εμπειρία, αυτό δεν θα ήταν και πολύ παρεξηγήσιμο. Όταν γίνεται, όμως, από τον κ. Μητσοτάκη, τότε σαφώς κατά την κρίση μου υπάρχει σκοπιμότητα. Και εγώ συμφωνώ και με την Κυβέρνηση και με αυτά που είπε ο κ. Μαντέλης, ο οποίος ούτε μία φορά δεν εψεύσθη. 
      Προκαλώ τη Νέα Δημοκρατία να καταθέσει επερώτηση. Θέλετε από το 1981 μέχρι σήμερα; Όπως θέλετε. Θέλετε για τα τέσσερα δικά σας χρόνια, κύριε Μητσοτάκη; Θέλετε να δούμε τι λέγατε προ του 1981 για τον κ. Ράλλη; ΄Ο,τι θέλετε να το συζητήσουμε. Καταθέστε, λοιπόν, επερώτηση και να συζητήσουμε όλο αυτό το πλέγμα, για να δείτε ποια είναι η προσφορά του ΠΑ.ΣΟ.Κ. και των κυβερνήσεών του στους εργαζόμενους στο ναυτικό επάγγελμα και ποια είναι η προσφορά η δική σας. Τα υπόλοιπα είναι εκ του πονηρού κατά την κρίση μου, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Παναγιώτης Σγουρίδης): Ορίστε έχετε το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λυπάμαι που ο Κοινοβουλευτικός Εκπρόσωπος του ΠΑ.ΣΟ.Κ. κατεβάζει το επίπεδο του Κοινοβουλίου και δεν είναι η πρώτη φορά. 
      Εγώ, κύριε Κοινοβουλευτικέ Εκπρόσωπε του ΠΑ.ΣΟ.Κ., ήμουν Υπουργός του κ. Ράλλη, τιμούσα τον κ. Ράλλη και ποτέ δεν έχω πει τίποτα εναντίον του. Κατά συνέπεια, το στόμα σας να το μαζεύετε παρακαλώ και να είσθε σοβαρότερος. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, το λόγο παρακαλώ.
      ΦΛΩΡΟΣ ΚΩΝΣΤΑΝΤΙΝΟΥ: Και εγώ, κύριε Πρόεδρε, θέλω το λόγο.
      ΠΡΟΕΔΡΕΥΩΝ (Παναγιώτης Σγουρίδης): Θα μιλήσει ο κύριος Υπουργός και μετά θα πάρετε το λόγο και εσείς.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Εγώ δήλωσα ότι στην όποια απορία και για τα όποια θέματα απαιτείται η πλήρης συνεργασία όλων, αλλά και των κομμάτων. Δεν έκανα καμία νύξη και δεν είπα τίποτα για τον κ. Βαρβιτσιώτη. Επικαλέσθηκα την προχθεσινή δήλωσή του που είπε ότι τους επόμενους μήνες η Νέα Δημοκρατία θα έχει πρόγραμμα για τη ναυτιλία. Λέω ότι μόλις το αποκτήσει, ας έρθει να το συζητήσουμε. Και θέλουμε τη συμβολή όλων των κομμάτων, γιατί η ελληνική ναυτιλία είναι μια εθνική υπόθεση. 
      ΠΡΟΕΔΡΕΥΩΝ (Παναγιώτης Σγουρίδης): Απλώς ο κ. Βαρβιτσιώτης, παίρνοντας το λόγο επί προσωπικού είπε ότι θα επικαιροποιήσει.
      Ο κ. Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, εγώ ό,τι λέω, είναι πολιτικό και δεν είπα ότι ο κ. Μητσοτάκης εστράφη κατά του κ. Ράλλη. Είπα, το ότι είπε ο καθένας και στην περίπτωση ο κ. Μητσοτάκης μέχρι το 1981, αυτά μπορούν να συζητηθούν. Τα υπόλοιπα, ποιος να μαζεύει το στόμα του κλπ., δεν νομίζω ότι είναι του επιπέδου σας και της ιστορίας σας, κύριε Μητσοτάκη. Αλλά εάν θέλετε και έτσι και εγώ μπορώ να μιλώ με τέτοιον τρόπο. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Θα ήθελα μέσα σε αυτήν την Αίθουσα να υπάρχει, τουλάχιστον κοινοβουλευτική κοσμιότητα από όλους μας. Το έχουμε αποδείξει και μπορούμε να το κάνουμε. Μπορεί η συζήτηση να εξελιχθεί πάνω σε πολιτική βάση για όλα τα ζητήματα, αλλά οπωσδήποτε να υπάρχει και αυτή η κοινοβουλευτική ευπρέπεια, η οποία μας διακρίνει όλους μας, μηδενός εξαιρουμένου.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Περιμέναμε από τον κύριο Υπουργό να κάνει αποδεκτές ορισμένες προτάσεις, ή τουλάχιστον την  πρόταση που έχουν υποβάλει και η ΠΕΜΕΝ και η ΣΤΕΦΕΝΣΟΝ, αλλά και η Ένωση των Ρυμουλκών και των Ναυαγοσωστικών, τον τρόπο υπολογισμού για τη ρύθμιση που κάνετε. Εσείς παίρνετε τη συλλογική σύμβαση του 2002 και εκεί επάνω προσαρμόζετε τις συγκεκριμένες αυξήσεις. Με αυτόν τον τρόπο, σας είπα και στην πρωτολογία μου, ότι αποσυνδέετε τις αυξήσεις των συλλογικών συμβάσεων των επόμενων ετών που θα δοθούν στις συντάξεις των ναυτεργατών. Υπάρχει δηλαδή με αυτόν τον τρόπο μια ουσιαστική μείωση. Εμείς, λοιπόν, λέμε ότι μπορείτε να το κάνετε αυτό αποδεκτό.
      Επειδή έγινε, κύριε Πρόεδρε, πολύς λόγος για το ΝΑΤ, εμείς καταλογίζουμε ευθύνες στις μέχρι τώρα κυβερνήσεις. Είναι γνωστά τα αίτια της κατάστασης του ΝΑΤ και βέβαια σε αυτό το σημείο κανείς δεν μίλησε για τους εφοπλιστές, εάν καταβάλλουν τις εργοδοτικές εισφορές και πόσο εισφοροδιαφεύγουν. Για να μην πω βέβαια για το σύνολο της ελληνικής ναυτιλίας ότι είναι ένα πολύ μεγάλο κεφάλαιο και που πραγματικά δεν είναι σήμερα για συζήτηση. 
      Πιστεύω δηλαδή ότι αυτήν την πρόταση που κάνουμε το Υπουργείο μπορεί να την αποδεχθεί.
      Βέβαια γνωρίζουμε ότι και αυτή η ρύθμιση, όπως ήρθε, είναι απόρροια των μακροχρόνιων αγώνων που έκανε το ναυτεργατικό κίνημα, προκειμένου να έχει περισσότερα συνταξιοδοτικά δικαιώματα απ’ αυτά που θεσπίζουμε σήμερα, αλλά και από το προηγούμενο καθεστώς, δηλαδή να φτάσουν οι συντάξεις στο 80% των μισθών. Αυτό μπορεί να γίνει. Το απαιτούν οι ναυτεργάτες. 
      Κύριε Πρόεδρε, επαναλαμβάνω ότι, επειδή και αυτή η ρύθμιση γίνεται μετά από αποφασιστικούς αγώνες που, αν θέλετε, βρήκαν και μία απαράδεκτη συμπεριφορά από τους καταστατικούς μηχανισμούς -έγιναν και δικαστικές διώξεις και πολιτικές επιστρατεύσεις- δεν θα αρνηθούμε τη συγκεκριμένη τροπολογία. Όμως, επαναλαμβάνω ότι η Κυβέρνηση πρέπει να κάνει αποδεκτή την πρότασή μας.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Θα ήθελα να απαντήσω σ’ αυτό που είπε ο κ. Κωνσταντίνου. Η Νέα Δημοκρατία διευκρίνισε και διευκρινίζει και τώρα ότι θα καταθέσει ερώτηση και αίτηση κατάθεσης εγγράφων για το ποια ήταν η κατάσταση του ΝΑΤ το 1981 και ποια ήταν μετά. Κατόπιν αυτού, θα υπάρξει και επίκαιρη επερώτηση με βάση αυτά τα στοιχεία. Ελπίζω οι συνάδελφοι του ΠΑΣΟΚ, που τώρα είναι λαλίστατοι σε αυτά που ισχυρίζονται, να είναι τότε εδώ και με βάση τα έγγραφα που υπάρχουν να υποστηρίξουν τις απόψεις που εκφράζουν τώρα. Αυτά προς το παρόν. Αν χρειαστεί, θα πούμε περισσότερα.
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο για δύο λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ο κύριος Υπουργός φέρνει μία τροπολογία και προσπαθεί να επιχειρηματολογήσει για πράγματα που δεν ευσταθούν. 
      Κύριε Υπουργέ, η διεκδίκηση του 80% για τους συνταξιούχους επί του μισθού των εν ενεργεία ναυτικών και η προσαύξηση χρόνο με το χρόνο κατά τις αυξήσεις που υπογράφουν οι ναυτικοί ως συλλογικές συμβάσεις, είναι ένα πάγιο και δίκαιο αίτημα του ναυτεργατικού κινήματος. Άλλωστε υπήρχε μία φάση όπου αυτή η σύνδεση προχωρούσε με αυτόν το ρυθμό. Αυτή κατέρρευσε από τις κυβερνήσεις της Νέας Δημοκρατίας και στη συνέχεια από τις κυβερνήσεις του ΠΑΣΟΚ. 
      Δεν καταλαβαίνω γιατί αυτό το θεωρείτε παράλογο. Τι το παράλογο βρίσκετε σ’ αυτό; Εμείς σας είπαμε ότι θα ψηφίσουμε την τροπολογία. Κύριε Υπουργέ, θα την ψηφίσουμε πρώτα απ’ όλα, διότι σήμερα δεν κάνετε καμία χάρη στους ναυτικούς. Αυτές οι αυξήσεις που δίνετε είναι καρπός σκληρότατων και μακροχρόνιων αγώνων των ναυτικών και των συνταξιούχων ναυτικών. Έχει λεηλατηθεί πολλές φορές το λιμάνι του Πειραιά για να φέρετε αυτήν την τροπολογία, προκειμένου να δώσετε κάποιες αυξήσεις. Όμως, μην αρνείστε την προοπτική που υπάρχει. Αυτή η προοπτική είναι να φτάσουν οι συντάξεις στο 80% των αποδοχών των ναυτικών.
      Τέλος, κύριε Υπουργέ, δεν μπορείτε να κλείνετε τα μάτια απέναντι σ’ αυτά που συμβαίνουν στο ναυτικό επάγγελμα και ιδιαίτερα στο ΝΑΤ. Σας είπα συγκεκριμένα πράγματα. Τα υπογραμμίζω και πάλι. Οι εφοπλιστές δεν πληρώνουν ασφάλιστρα. Αυτά που πληρώνουν είναι «ψιχία». Δεν μπορεί να έχουμε δύο κατηγορίες εργοδοτών στην Ελλάδα, δηλαδή τους πλοιοκτήτες και τους υπόλοιπους. Γιατί υπάρχει αυτή η ειδική μεταχείριση των πλοιοκτητών; Ξέρετε ότι απ’ αυτές τις ευνοϊκές, τις χαριστικές ρυθμίσεις στο εφοπλιστικό κεφάλαιο, το ΝΑΤ χάνει έσοδα.
      Δεύτερον, πρέπει να κτυπήσετε την εισφοροδιαφυγή. Ξέρετε ότι είναι γενικευμένη. Δεν παίρνετε μέτρα. Οι εργοδότες χρησιμοποιούν ξένους εργαζόμενους, ξένους ναυτικούς. Εμείς δεν είμαστε αντίθετοι προς τους ξένους εργαζόμενους, αλλά πρέπει και αυτοί να ασφαλίζονται. Αφού οι ξένοι εργαζόμενοι δεν ασφαλίζονται στο ΝΑΤ, οι πλοιοκτήτες δεν μπορούν να κάνουν παράνομη χρήση της οργανικής σύνθεσης των πλοίων, έτσι ώστε να εισφοροδιαφεύγουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιτέλους σταματήστε αυτήν την ακατάσχετη πορεία της μείωσης των οργανικών συνθέσεων των πλοίων, που έχει σαν συνέπεια τη μείωση των ελληνικών πληρωμάτων. Με αυτά που κάνετε, το ΝΑΤ δεν θα έχει μέλλον.
      ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Θα πω μόνο μία κουβέντα ακόμη, κύριε Πρόεδρε.
      Τέλος, στηρίξτε το ναυτικό επάγγελμα. Πολλά έχουν αλλάξει στη ναυτοσύνη. Ο Έλληνας χρειάζεται εκπαίδευση, χρειάζεται κίνητρα για να ακολουθήσει τη ναυτική οδό, που απαιτεί σκληρές προσπάθειες. Αυτά πρέπει να κάνετε για να έχουν μέλλον και προοπτική το ΝΑΤ και το ναυτικό επάγγελμα, αλλά και για να υπάρξει αύξηση των συντάξεων.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Μια παρατήρηση, κύριε Πρόεδρε, για τη συνέχιση της συζήτησης. 
      Είναι απορίας άξιον ότι σε μια τροπολογία που την ψηφίζει το σύνολο των κομμάτων, με τις ενστάσεις ή τις παρατηρήσεις από τη μια ή την άλλη πλευρά φάγαμε τρεις ώρες και φοβάμαι ότι αυτό θα αποβεί σε βάρος της κουβέντας που πρέπει να γίνει σε μία σειρά από άλλα θέμάτα εξίσου σοβαρά, αν όχι  σοβαρότερα που περιλαμβάνονται στις τροπολογίες που ακολουθούν. Φανταστείτε δε τι θα γινόταν αν διαφωνούσαμε. Αυτήν την απορία έχω να καταθέσω και τίποτα άλλο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, υπάρχουν ακόμα τρεις δευτερολογίες και θα κλείσουμε με τη δική σας παρέμβαση προκειμένου να προχωρήσουμε στη συνέχεια στη ψηφοφορία επί της τροπολογίας. 
      Κύριοι συνάδελφοι, θα σας δώσω από ένα λεπτό. 
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, εγώ θα είμαι πολύ σύντομος. Πιστεύω ότι είναι  ολοκάθαρη η πρόθεση της συγκεκριμένης διάταξης. Η ακροτελεύτια διάταξη του άρθρου 1 ξεκαθαρίζει  ότι δεν πρόκειται να υπάρξει καμία μείωση του ύψους των συντάξεων που θα χορηγούνται κατά την ημερομηνία που αυτό το νομοθέτημα θα τεθεί σε ισχύ. Άρα είναι ολοκάθαρο ότι δεν προκύπτει μείωση για κανέναν ασφαλισμένο, κανένα συνταξιούχο. Αντίθετα προκύπτουν αυξήσεις. 
      Θα ήθελα και εγώ να κάνω την παρατήρηση ότι πράγματι με αφορμή αυτήν την τροπολογία κάναμε μία συζήτηση η οποία έχει θέση γενικευμένης επερώτησης, κάτι το οποίο αντίκειται και στις διατάξεις του Κανονισμού. Ακόμη να τονίσω ότι πολλά κροκοδείλια δάκρυα εχύθησαν σε αυτή την Αίθουσα. Ιδιαίτερα οι συνάδελφοι της Νέας Δημοκρατίας θα έπρεπε να θυμούνται ότι η μείωση των συντάξεων όχι μόνο των ναυτικών, αλλά και του συνόλου των εργαζομένων από το 80% στο 60% έγινε επί των ημερών τους με το ν. 2084 και ότι ουσιαστικά η Κυβέρνηση του ΠΑΣΟΚ έρχεται, σε συνέχεια και του ασφαλιστικού νομοσχεδίου, να αναπροσαρμόσει και να διορθώσει τη δική τους πολιτική. Αντί, λοιπόν, να ρίχνουν κροκοδείλια δάκρυα, καλό θα είναι να κάνουν την αυτοκριτική τους. 
      ΠΡΟΕΔΡΕΥΩΝ (Παναγιώτης Σγουρίδης): Και εσείς θα παρακαλούσα να μη ρίχνετε λάδι στη φωτιά. 
      Ο κ. Βαρίνος έχει το λόγο. 
      ΑΘΑΝΑΣΙΟΣ ΒΑΡΙΝΟΣ: Εγώ, κύριε συνάδελφε, δεν ρίχνω δάκρυα, αλλά λέω τα πράγματα με το όνομά τους. 
      Κύριε Υπουργέ, είναι γεγονός ότι αυτή η τροπολογία είναι ικανοποιητική. Ικανοποιεί και εμάς και τους ναυτεργάτες και τους συνταξιούχους. Αυτή είναι η πραγματικότητα. Και κανένας δεν μπορεί να το αμφισβητήσει. 
      ΑΓΓΕΛΟΣ ΤΖΕΚΗΣ: ΄Οχι τους ναυτεργάτες, κύριε συνάδελφε. 
      ΑΘΑΝΑΣΙΟΣ ΒΑΡΙΝΟΣ: Εσείς μπορεί να μη το δέχεστε, κύριε συνάδελφε, αλλά εγώ σαν συνταξιούχος ναυτικός σας λέγω ότι είμαστε ικανοποιημένοι. 
      Από την άλλη όμως πλευρά, κύριε Υπουργέ, δεν μας κάνετε και χάρη. Μην το θέτετε έτσι. Απλώς  αποκαταστήσατε μία αδικία η οποία γινόταν μέχρι τώρα. 
      Πέρα από αυτό είσαστε και παράνομοι. Η διεθνής σύμβαση 70 λέει ότι κανένας ναυτικός δεν παίρνει σύνταξη κάτω από το μισό των εισφορών που καταβάλλει. Οι ναυτικοί πληρώνανε 600.000 εισφορές και παίρνανε σύνταξη κάτω από 300.000. Δεν πήγαινε άλλο, κύριοι συνάδελφοι. Αναγκασμένη ήταν η Κυβέρνηση να δώσει τα λεφτά αυτά. Συνέβαλαν σε αυτό και οι ναυτεργάτες με τους αγώνες τους. Δεν πρέπει δηλαδή να βελτιώσουμε την κατάσταση αυτών των ανθρώπων που όλα αυτά τα χρόνια αδίκως δεν έπαιρναν τη σύνταξη που έπρεπε να πάρουν; 
      Και κάτι ακόμα, κύριε Υπουργέ. Είπατε γι’ αυτό το επίδομα του 22% των Κυριακών. Να πούμε την αλήθεια. Πλήρωναν οι ναυτεργάτες εισφορές στο ΝΑΤ για το 22%; Βεβαίως και πλήρωναν. Έχετε εσείς το δικαίωμα να μη δίνετε σύνταξη σε κάποιον που πληρώνει ασφαλιστικές εισφορές; Αυτό γινόταν μέχρι σήμερα. Εσείς μόνο το κάνατε αυτό και κανείς άλλος. Παίρνατε ασφαλιστικές εισφορές με νόμο και δεν δίνατε τη σύνταξη. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, εγώ χαίρομαι για τη μορφή που πήρε η συζήτηση γιατί αποδεικνύει ότι η Βουλή μας ενδιαφέρεται ζωηρώς για τη ναυτιλία, κύριε Υπουργέ. Είστε τυχερός Υπουργός. Σπάνια η Βουλή αντιδρά τόσο για ένα ζήτημα. Αλλά εδώ αναπτύσσεται διάλογος. Διάλογος σημαίνει λόγος αντίλογος. 
      Κύριε Καψή, αναφέρομαι σε σας τώρα. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε, κατά τον Κανονισμό να απευθύνεστε στο Προεδρείο και όχι σε συναδέλφους. 
      ΑΡΙΣΤΟΤΕΛΗΣ ΠΑΥΛΙΔΗΣ: Ναι, κύριε Πρόεδρε. Λέγω σε σας για να ακούει ο συνάδελφος κ. Καψής τον οποίο ιδιαιτέρως εκτιμώ και αγαπώ σαν πατριωτάκι μου, κατάγεται από τη Σύμη. Βεβαίως αυτά που λέγονται υπογράφει το commetee, το οποίο είναι η ελληνική επιτροπή ναυτιλιακής συνεργασίας εδρεύουσα στο Λονδίνο, οι Έλληνες εφοπλιστές μας δηλαδή. Γιατί να μην την υπογράψουμε; Και γιατί εμείς να συνυπογράψουμε προτάσεις δικές τους; Άλλωστε οι Υπουργοί σας δεν ξεκολλούν από το Λονδίνο οσάκις πηγαίνουν από τα γραφεία τους. Και καλώς κάνετε, άριστα κύριε Υπουργέ, να το λέτε στον κ. Καψή μονάχα. 
      Δεύτερον, συνθέσεις πλοίων. Κύριοι συνάδελφοι του ΠΑΣΟΚ, ο κ. Γιαννόπουλος, κάποτε Υπουργός Εμπορικής Ναυτιλίας μετήλθε το τρικ των πειραματικών συνθέσεων. Τις έστελνε σε κάθε καράβι εν είδει ρουσφετίου διά σήματος.
      Εγώ σαν Υπουργός Ναυτιλίας πήρα απόφαση, επισημοποίηση. Η τεχνολογία μετεβλήθη. Άλλους στέλναμε κάποια εποχή στα καράβια μας κατά το πλήθος, άλλους στέλνουμε τώρα και κατά την ειδικότητα. Τι δυσκολία έχουμε σήμερα δηλαδή, με όσα νέα συστήματα αναγκαστικά εφαρμόζουμε, κύριε συνάδελφε. Έχετε δει το ISM code τι προβλέπει; Να αναπροσαρμόσουμε την πρακτική μας και να εξασφαλίσουμε έτσι και δουλειά στους ναυτικούς μας. Ξέρετε τι κάνουν τα κρουαζιερόπλοια από αύριο; Αλλάζουν σημαία, κύριοι της Αριστεράς, και δυόμισι χιλιάδες φίλοι μας και πατριωτάκια μας ναυτικοί ξενοδοχειακής απασχολήσεως επί των κρουαζιεροπλοίων, φοβούμαι ότι θα δυσκολευτούν να βρουν δουλειά.
      Όλα αυτά ανέφερα προηγουμένως ή τα υπονοούσα, εν πάση περιπτώσει, όταν είπα ότι πρέπει να αναπροσαρμόσουμε την πολιτική.
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, τελειώσατε, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Κατά τα υπόλοιπα, ο συνάδελφος από την Κεφαλλονιά, τα καράβια…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ τελειώσατε.
      ΑΡΙΣΤΟΤΕΛΗΣ ΠΑΥΛΙΔΗΣ: …ήταν επί εποχής της ανακύκλωσης. Κυβέρνηση ΠΑΣΟΚ, κύριε συνάδελφε εκ Κεφαλληνίας. 
      ΠΡΟΕΔΡΕΥΩΝ (Παναγιώτης Σγουρίδης):Ορίστε, κύριε Υπουργέ.
      ΓΙΑΝΝΗΣ ΚΑΨΗΣ: Κύριε Πρόεδρε, τρεις φορές ο κ. Παυλίδης ανέφερε το όνομά μου.
      ΠΡΟΕΔΡΕΥΩΝ (Παναγιώτης Σγουρίδης): Προς τιμή σας όμως. Είπε ότι είστε πατριωτάκι, ότι είστε από τη Σύμη. Είπε καλά λόγια για σας. 
      ΓΙΑΝΝΗΣ ΚΑΨΗΣ: Κύριε Πρόεδρε, υπάρχει περίπτωση και κολακευτικά λόγια να σε προσβάλλουν. Δύο λόγια να πω.
      Κύριε Πρόεδρε…
      ΠΡΟΕΔΡΕΥΩΝ (Παναγιώτης Σγουρίδης): Μα δεν σας έδωσα το λόγο, κύριε Καψή.
      Ορίστε, κύριε Υπουργέ.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δύο σχόλια σ’ αυτά που ειπώθηκαν από την προηγούμενη ομιλία μου. 
      Πρώτον, αυτή η τροπολογία μέχρι και το τελευταίο της κόμμα έχει συζητηθεί και συμφωνηθεί με το ανώτατο συνδικαλιστικό όργανο των ναυτεργατών την ΠΝΟ. Επομένως δεν αλλάζω τίποτα.
      Δεύτερον, στο αίτημα για 80% έκανα το σχόλιο, ίσως απουσιάζατε, ότι αν πάει στο 80% που δεν μπορεί να πάει γιατί συμφωνήθηκε στο ασφαλιστικό νομοσχέδιο ότι το 70% είναι το εθνικό ποσοστό πλέον για όλους τους κλάδους, αλλά αν πήγαινε στο 80% θα ήθελα να σας πω ότι μαζί με το 30% ως ανώτατο πλαφόν της επικουρικής σύνταξης θα πήγαινε στο 110%. 
      Μα το πρόβλημά μας είναι να φέρουμε ναυτικούς όχι να τους διώξουμε. Δηλαδή όποιος έπαιρνε 10% πάνω από το μισθό του, από τα πράγματα θα σηκωνόταν να έφευγε σ’ αυτήν την κρίσιμη στιγμή για το ανθρώπινο δυναμικό της ελληνικής ναυτιλίας.
      Και για να το διευκρινίσω, σαφώς προκύπτει από το κείμενο του νόμου τόσο για εκείνους που τυχόν έπαιρναν μεγαλύτερες συντάξεις, ότι διατηρείται αυτό που έπαιρναν, που νομίζω δεν υπάρχει και δεύτερον ότι όπως γίνεται πάγια στο ΝΑΤ όλες οι προσαυξήσεις είναι επί του ποσού που κάθε φορά στις 31 Δεκεμβρίου –και το άλλαξα για να ταυτίζεται η ημερομηνία και να μην κάνουμε διπλή δουλειά στο ΝΑΤ, μόνο γι΄ αυτό το λόγο- θα υπολογίζεται πάνω στο ποσό της 31ης Δεκεμβρίου του κάθε έτους. 
      Τέλος, εγώ έχω πάρει την πρωτοβουλία εδώ και πολύ καιρό και ο Πρόεδρος της Επιτροπής Παραγωγής και Εμπορίου με ειδοποίησε πως θα συζητήσουμε για τα θέματα της ναυτιλίας. Εμείς θέλουμε να συζητήσουμε για τα θέματα της ναυτιλίας, εκτιμώ σε μια, δύο βδομάδες. Και εκεί μπορείτε να έλθετε το γνωρίζετε. Και θα χαρούμε να έχουμε και έναν καπετάνιο. 
      ΑΘΑΝΑΣΙΟΣ ΒΑΡΙΝΟΣ: Έναν τέως Υπουργό. 
      ΠΡΟΚΟΠΗΣ ΠΑΥΛΟΠΟΥΛΟΣ: Με βαρύνουσα γνώμη. 
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Βαρύνουσα γνώμη σίγουρα…
      ΠΡΟΕΔΡΕΥΩΝ (Παναγιώτης Σγουρίδης): Τώρα τον περιγράψατε. Είπατε καπετάνιο, είπατε βαρύνουσα γνώμη, λέτε τον κ. Βαρίνο. 
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Και εκεί θα συζητήσουμε και για το ΝΑΤ, όχι για το τι έχει γίνει, αλλά και για το τι πρέπει να γίνει. Το θέμα δεν είναι ποιος έχει το βάρος, αλλά θα πρέπει να δούμε και πώς διαχρονικά από τους εξήντα πέντε χιλιάδες ασφαλισμένους του ΝΑΤ οι τριάντα πέντε χιλιάδες είναι ναυτικοί και οι υπόλοιποι είναι διάφορες άλλες κατηγορίες.
      Θα ήθελα να κάνω και ένα τελευταίο σχόλιο. Να μη μιλάμε για πλεονάσματα και για ανθηρό ΝΑΤ. Αυτό είναι μια αντίφαση. Αφού ήταν ανθηρό το ΝΑΤ, γιατί δεν δίνατε και εσείς μεγάλες συντάξεις; 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 1165 και ειδικό αριθμό 93.
      Ερωτάται το Σώμα: Γίνεται δεκτή η τροπολογία με γενικό αριθμό 1165 και ειδικό αριθμό 93, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1165 και ειδικό 93 έγινε δεκτή ομοφώνως όπως τροποποιήθηκε από τον Υπουργό και εντάσσεται στο νομοσχέδιο «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις» ως ίδιον άρθρο.
      Εισερχόμαστε στη συζήτηση της τροπολογίας με γενικό αριθμό 1189 και ειδικό αριθμό 103 των κ. Χριστοδουλάκη και Ρέππα «Ρυθμίσεις για το συνταξιοδοτικό καθεστώς των δικηγόρων που παρέχουν τις υπηρεσίες τους στο δημόσιο.»
      Το λόγο έχει ο κύριος Υπουργός για δύο λεπτά.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Έχω να κάνω κάποιες αναδιατυπώσεις. Πρώτη αναδιατύπωση είναι η εξής: Στην παράγραφο 3 και στην έβδομη σειρά η λέξη «δεύτερο» αντικαθίσταται με τη λέξη «πέμπτο». Για το Σώμα την ερμηνεύω λέγοντας ότι το «δεύτερο μισθολογικό κλιμάκιο» αντικαθίσταται από το «πέμπτο μισθολογικό κλιμάκιο».
      Δεύτερη αναδιατύπωση είναι η εξής: Η δεύτερη ενότητα που ξεκινά με τη λέξη «Ειδικά…» και τελειώνει με τη λέξη «αίτησης» αντικαθίσταται ως εξής: «Ειδικά για την αναγνώριση ως συντάξιμου του παραπάνω χρόνου στο κοινό καθεστώς του ΙΚΑ το ποσό της εξαγοράς για κάθε αναγνωριζόμενο μήνα υπολογίζεται με βάση τις αποδοχές και τα ασφάλιστρο κλάδου σύνταξης εργοδότη και ασφαλισμένου που ισχύουν κατά την ημερομηνία υποβολής της αίτησης. Σε καμία περίπτωση ως βάση υπολογισμού των εισφορών δεν λαμβάνονται υπόψη αποδοχές που υπερβαίνουν το εικοσιπενταπλάσιο του τεκμαρτού ημερομισθίου της 8ης ασφαλιστικής κλάσης, όπως ισχύει κατά την παραπάνω ημερομηνία.» 
      ΠΑΝΑΓΙΩΤΗΣ ΛΑΦΑΖΑΝΗΣ: Κάνετε τροπολογία επί της τροπολογίας.
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ οι αναδιατυπώσεις αυτές να κατατεθούν στα Πρακτικά.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Διάβασα τη δεύτερη αναδιατύπωση ολόκληρη, προκειμένου να πω ότι το «18η» γίνεται «8η». Θα ήθελα να κάνω και μια άλλη αναδιατύπωση. Στην πέμπτη και έκτη σειρά της παραγράφου 1 η φράση «εφόσον στο παρελθόν ήταν Δημόσιες Υπηρεσίες ή Νομικά Πρόσωπα Δημοσίου Δικαίου» διαγράφεται.
      (Στο σημείο αυτό ο Υφυπουργός Εργασίας  και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τις προαναφερθείσες αναδιατυπώσεις οι οποίες έχουν ως εξής:
      «Διορθώσεις
      Γεν. 1189
      Τροπολογία
      Ειδ. 103
      1. Στην πέμπτη και έκτη σειρά της παραγράφου 1 η φράση: «εφόσον στο παρελθόν ήταν Δημόσιες Υπηρεσίες ή Νομικά Πρόσωπα Δημοσίου Δικαίου» διαγράφεται.
      2. Στην παράγραφο 3 και στην έβδομη σειρά η λέξη: «δεύτερο» αντικαθίσταται με τη λέξη «πέμπτο».
      Επαναδιατύπωση στην τροπολογία 1189 Γενικό και Ειδικό 103
      1. Η λέξη «δεύτερο» στην έβδομη σειρά της παραγράφου 3 αντικαθίσταται με τη λέξη «πέμπτο».
      2. Η ενότητα δεύτερη που ξεκινά με τη λέξη «Ειδικά….» και τελειώνει με τη λέξη… «αίτησης» αντικαθίσταται ως εξής:
      «Ειδικά για την αναγνώριση ως συντάξιμου του παραπάνω χρόνου στο κοινό καθεστώς του ΙΚΑ το ποσό της εξαγοράς για κάθε αναγνωριζόμενο μήνα υπολογίζεται με βάση τις αποδοχές και το ασφάλιστρο κλάδων σύνταξης εργοδότη και ασφαλισμένου που ισχύουν κατά την ημερομηνία υποβολής της αίτησης.
      Σε καμία περίπτωση ως βάση υπολογισμού των εισφορών δεν λαμβάνονται υπόψη αποδοχές που υπερβαίνουν το εικοσιπενταπλάσιο του τεκμαρτού ημερομισθίου της όγδοης ασφαλιστικής κλάσης όπως ισχύει κατά την παραπάνω ημερομηνία».
      Ρ. Σπυρόπουλος»)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Πιπεργιάς επί της τροπολογίας.
      ΔΗΜΗΤΡΙΟΣ  ΠΙΠΕΡΓΙΑΣ: Κύριε Πρόεδρε, κύριε Υπουργέ, κύριοι συνάδελφοι, πιστεύω ότι πράγματι με αυτήν την τροπολογία λύνεται ένα αίτημα και διευθετείται μία αδικία που είχε συντελεστεί εις βάρος δικηγόρων που παρείχαν τις υπηρεσίες τους σε νομικά πρόσωπα δημοσίου δικαίου, όπως η ΕΡΤ, η ΕΥΔΑΠ και άλλοι οργανισμοί, και οι οποίοι, πέρα από το Ταμείο Νομικών, δεν ήταν ασφαλισμένοι και σε άλλο ασφαλιστικό φορέα, σε αντίθεση με ό,τι συμβαίνει με όλους τους εργαζόμενους στους αντίστοιχους οργανισμούς και νομικά πρόσωπα. 
      Η τροπολογία έρχεται να επιβεβαιώσει τις διατάξεις ενός παλαιότερου νόμου, του ν. 1090/80 που δεν τέθηκε ποτέ σε εφαρμογή, γιατί υπήρχε συνταγματικό κώλυμα, λύνει ζητήματα και διευκολύνει την έξοδο από την ενεργό υπηρεσία πολλών δικηγόρων. Έτσι θα διευκολύνει την απασχόληση νέων δικηγόρων μια και υπάρχει  πληθωρισμός στον  κλάδο αυτόν. 
      Όμως, κύριε Υπουργέ, θα ήθελα ορισμένες διευκρινίσεις. Στην παράγραφο 1 της προτεινόμενης διάταξης, γράφετε τη φράση «εφόσον με την ιδιότητά τους αυτή δεν ασφαλίζονται». Νομίζω ότι το ορθότερο πρέπει να είναι ότι «δεν έχουν ασφαλιστεί», διότι αναφερόμαστε στο παρελθόν. 
      Άρα, λοιπόν, στη σειρά 9 θα πρέπει να γίνει και αυτή η διόρθωση: «…καθώς και σε νομικά πρόσωπα που εξομοιούνται κατά νόμο προς το Δημόσιο με πάγια μηνιαία ή περιοδική αμοιβή και εφόσον με την ιδιότητά τους αυτή δεν έχουν ασφαλιστεί» και όχι «δεν ασφαλίζονται».
      Με τις τροποποιήσεις που έγιναν, σαφώς διευθετούνται ζητήματα. Θα ήθελα όμως τη διευκρίνισή σας ως προς το εξής: Μετά την απάλειψη του «εφόσον στο παρελθόν ήταν Δημόσιες Υπηρεσίες ή Νομικά Πρόσωπα Δημοσίου Δικαίου» να υπάρχει μία δική σας ερμηνευτική διευκρίνιση για το αν μέσα σε αυτές τις ρυθμίσεις υπάγονται και οι  νομικοί σύμβουλοι σε ορισμένες τράπεζες που ανήκαν στον ευρύτερο δημόσιο τομέα. Παραδείγματος χάριν νομικοί σύμβουλοι στη Γενική Τράπεζα ή σε άλλες τράπεζες, Εθνική κλπ που δεν έχουν ασφαλιστεί. 
      Τέλος, να διευκρινιστεί ότι εάν ο εργαζόμενος, ο δικηγόρος, καταβάλει τις ασφαλιστικές του εισφορές, έστω και αν είναι σε εκκρεμότητα οι εισφορές του εργοδότη που πρέπει να τις εισφέρει στον αντίστοιχο ασφαλιστικό φορέα, να παίρνει τη σύνταξη. 
      Εδώ μπορεί να υπάρξει η εξής περίπτωση που πρέπει να αποτρέψουμε. Ένας δικηγόρος που έχει καταβάλει τις εισφορές του να μην μπορέσει να πάρει σύνταξη εάν ο εργοδότης του δεν καταβάλει τις ασφαλιστικές εισφορές που του αναλογούν. Έτσι, λοιπόν, χωρίς δική του υπαιτιότητα να στερηθεί τη σύνταξή του για μεγάλο χρονικό διάστημα. Νομίζω ότι αυτό δεν είναι λογικό και κατά συνέπεια θα πρέπει να διευκρινιστεί. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Αγγελόπουλος.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, πρέπει να επισημάνω ότι θα πρέπει να τοποθετηθώ τηλεγραφικά και δυστυχώς είχα εκφράσει τους φόβους μου ότι αυτή θα είναι η διαδικασία που θα ακολουθηθεί στην παραπέρα συζήτηση. 
      Οι τροπολογίες, οι τροποποιήσεις που φέρνει ο κύριος Υφυπουργός είναι θετικές. Θα παρακαλέσω όμως να δεχθεί στην πρώτη σειρά της παραγράφου, στο σημείο που λέμε «που παρέχουν τις νομικές υπηρεσίες τους στο Δημόσιο» να επαναδιατυπωθεί και να γίνει ως εξής «που παρείχαν ή παρέχουν», γιατί κάποιοι ήδη έχουν φύγει. Θα πρέπει, λοιπόν, να ληφθεί κάποια μέριμνα και για αυτούς τους δικηγόρους.  
      Επίσης, θα σας καταθέσω κάποιο κείμενο για την επαναδιατύπωση των διατάξεων της παραγράφου 1, γιατί δυστυχώς παρ΄όλο που διαγράψατε το «εφόσον» κλπ, υπάρχει μία κατηγορία δικηγόρων που εργάζονται σε ανώνυμες εταιρείες που ήταν παλιά στο δημόσιο, όπως είναι ο ΗΣΑΠ ή κάποιες τράπεζες που ενδεχόμενα με τη διατύπωση που έχει η διάταξη να μην περιλαμβάνονται.
      Επειδή απ’ ό,τι κατάλαβα πρόθεσή σας είναι να ρυθμιστεί άπαξ διά παντός η εκκρεμότητα που υπήρχε μέχρι σήμερα και εφόσον αυτή είναι η βούλησή σας, θα σας δώσω το κείμενο να το δείτε μέχρι το πέρας της συζήτησης, προκειμένου να μας πείτε αν θα επιθυμούσατε να αλλάξουμε αυτήν τη διάταξη. 
      (Στο σημείο αυτό ο Βουλευτής κ. Νικόλαος Αγγελόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 
      Επίσης προτείνουμε στην παράγραφο 2, εκεί που λέμε στη δεύτερη σειρά «…που έχουν προσληφθεί πριν από την έναρξη της ισχύος του ν.2084/92», να αντικατασταθεί με τη λέξη «έχουν ασφαλιστεί στο Ταμείο Νομικών πριν από την έναρξη ισχύος του ν.2084/92». Ρυθμίζεται γι’ αυτούς που ήταν χθες και γι’ αυτούς που είναι μετά το 1992, ίσως χρειαστεί μεταγενεστέρως να έλθουμε να ξανανομοθετήσουμε για να αντιμετωπίσουμε τη δική τους περίπτωση.
      Επίσης, θέλω να επισημάνω ότι παρ’ όλο που είναι θετικές οι τροποποιήσεις που κάνατε στις διατάξεις που αναφέρονται στον τρόπο υπολογισμού του ασφαλίστρου για την αναγνώριση του χρόνου, πάλι θα υπάρξουν προβλήματα. Το ασφάλιστρο θα είναι πάρα πολύ μεγάλο, από τη στιγμή που θα υπολογιστεί το ποσό που πρέπει να πληρώσουν με βάση τις αποδοχές του χρόνου υποβολής της αίτησης και όχι με βάση τις αποδοχές του χρόνου που αναγνωρίζουν. 
      Στην τελευταία παράγραφο που λέτε «Η σύνταξη αρχίζει να καταβάλλεται με την εξόφληση των οφειλομένων εισφορών που προκύπτουν από την εφαρμογή των διατάξεων της παραγράφου αυτής, υπάρχει ο κίνδυνος εάν ο εργοδότης ρυθμίσει την οφειλή σε εκατόν εξήντα δόσεις, δηλαδή περίπου δεκατριάμισι χρόνια, όταν κάποιος δικηγόρος φτάσει για να συνταξιοδοτηθεί πριν από το χρόνο αυτό και δεν έχει εξοφλήσει την οφειλή ο εργοδότης, να μην μπορεί να πάρει σύνταξη και να περιμένει πότε θα εξοφληθεί από την πλευρά του εργοδότη. 
      ΠΡΟΕΔΡΕΥΩΝ (Παναγιώτης Σγουρίδης): Η τελευταία παρατήρηση που κάνατε, είναι ίδια με αυτήν του κ. Πιπεργιά. Και σε μας ήλθαν στα γραφεία μας, κύριε Αγγελόπουλε.
      Ο κ.Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, πρέπει να πούμε ότι είναι θετική η τροπολογία. Όμως έχουμε εδώ και του Συλλόγου ΄Εμμισθων Δικηγόρων των νομικών προσώπων δημοσίου δικαίου που επισημαίνει ότι είχε συμφωνηθεί με τον Υπουργό Εργασίας κ. Ρέππα και με τον Υπουργό Εθνικής Οικονομίας κ. Χριστοδουλάκη, πώς θα κατέβει αυτή η τροπολογία. Λένε ότι είναι τελείως διαφορετική απ’ αυτήν που ανέμεναν. 
      Επισημαίνω τα σημεία: Πρώτον, είναι οι εισφορές που υπολογίζονται επί των αποδοχών που εισέπρατταν οι δικηγόροι κάθε φορά κατά τη διάρκεια του υπό αναγνώριση χρόνου υπηρεσίας και εξυπηρετούσε όλους τους ενδιαφερόμενους δικηγόρους. Τώρα λέει, κατά το χρόνο της υποβολής της αίτησης. Είναι ένα σημείο που πρέπει ο Υπουργός να δώσει μια απάντηση, τι ισχύει. 
      Το δεύτερο σημείο που υπάρχει πάλι διαφωνία, είναι η καταβολή των εισφορών για το χρόνο που αναγνωρίζεται, μπορεί να καταβληθεί εφάπαξ ή σε 160 μηνιαίες δόσεις. Κατανοούμε βέβαια το ζήτημα ότι τα νομικά πρόσωπα δημοσίου δικαίου θα επιλέξουν όπως είναι φυσιολογικό αυτό των εκατόν εξήντα μηνιαίων δόσεων, πράγμα που σημαίνει ότι ο δικηγόρος θα περιμένει δεκατριάμισι χρόνια για να γίνει η αναγνώριση της θεμελίωσης της σύνταξής του. Σ’ αυτό το σημείο να προσθέσω ότι υπάρχουν και από τα διοικητικά δικαστήρια αποφάσεις που έχουν αποφανθεί ότι ο υπολογισμός των εισφορών και των κρατήσεων, προκειμένου για αναδρομική υπαγωγή στην ασφάλιση ασφαλιστικού οργανισμού, πρέπει να γίνεται βάσει των αποδοχών του χρόνου της απασχόλησης και όχι βάσει των αποδοχών του χρόνου υποβολής της αίτησης. Και σ’ αυτό το ζήτημα πρέπει η Κυβέρνηση να δώσει απάντηση. 
      Πιστεύουμε ότι η κατ’ αρχήν συμφωνία που είχε γίνει με τον Υπουργό Εργασίας και Εθνικής Οικονομίας πρέπει να γίνει αποδεκτή. Μάλιστα λέμε ότι συμφώνησε και μ’ αυτήν την τροπολογία και έκρινε δίκαιες τις παρατηρήσεις των δικηγόρων και ο Πρόεδρος της Βουλής κ. Απόστολος Κακλαμάνης.
      Άρα βλέπουμε ότι αυτά τα τρία σημεία πρέπει να γίνουν αποδεκτά από τον κύριο Υπουργό, που παρευρίσκεται εδώ. Λέμε ότι κατ’ αρχήν είναι θετικές οι ρυθμίσεις, όμως κάντε αποδεκτά και αυτά τα οποία αποφασίσατε με τους δικηγόρους και το Υπουργείο Εργασίας και το Υπουργείο Οικονομίας και Οικονομικών. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Για να συντομεύουμε, θα πω ότι εγώ θεωρώ πως η ρύθμιση κινείται σε θετική κατεύθυνση. Απαντά σ’ ένα πρόβλημα των νομικών συμβούλων, σε νομικά πρόσωπα δημοσίου δικαίου κ.τ.λ., το οποίο υπήρχε στο παρελθόν, αλλά δεν είχε απαντηθεί. Η Κυβέρνηση με αυτήν την τροπολογία έρχεται να απαντήσει με θετικό τρόπο. 
      Πιστεύω ότι πρέπει όλες οι σχετικές διατυπώσεις και τροποποιήσεις -που έγιναν από όλες τις πτέρυγες και τις οποίες και εγώ συμμερίζομαι- να γίνουν όσο είναι δυνατό αποδεκτές από την πλευρά του κυρίου Υπουργού, ώστε το πρόβλημα αυτό να λυθεί πλέον οριστικά. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Kοινοβουλευτικός Eκπρόσωπος της Νέας Δημοκρατίας κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ πολύ, κύριε Πρόεδρε. 
      Αφού διευκρινίσω ότι θα ψηφίσουμε την τροπολογία και ότι θεωρούμε θετικές και τις διευκρινίσεις που έκανε ο κύριος Υπουργός, θα πω τα εξής: 
      Κύριε Υπουργέ, θα ήθελα να σας τονίσω τα εξής σημεία, τα οποία είναι πλήρως διευκρινιστικά –το τονίζω- και τα οποία, αν δεν τα ρυθμίσουμε εδώ, θα δημιουργήσουν πολύ μεγάλα προβλήματα. 
      Ορθά απαλείψατε από την παράγραφο 1 το «εφόσον στο παρελθόν ήταν Δημόσιες Υπηρεσίες ή Νομικά Πρόσωπα Δημοσίου Δικαίου». Δεν είχε κανένα νόημα. Όμως, υποθέτω ότι πρόθεσή σας είναι να περιλάβουμε όλες τις υπηρεσίες που υπάγονται σε νομικά πρόσωπα του ευρύτερου δημόσιου τομέα, του κατά το δυνατό ευρύτερου. Το ξανατονίζω. 
      Κύριε Υπουργέ, όπως έχετε εδώ τη διατύπωση, υπάρχει πρόβλημα. Λέτε: «…της παραγράφου 1 του άρθρου 9 του ν. 1232/1982, όπως ισχύει κάθε φορά.» Ο δημόσιος τομέας αυξάνεται και μειώνεται. Σήμερα είναι πάρα πολύ στενός. Ορθά είναι πολύ στενός για άλλους λόγους, όχι όμως για τους λόγους που αναφέρουμε εδώ. Εδώ πρέπει να επιλέξετε τον ευρύτερα δυνατό δημόσιο τομέα. Ο ευρύτερος δυνατός τομέας ήταν αυτός που πράγματι οριοθετήθηκε από την παράγραφο 1 του άρθρου 9 του ν. 1232/1982, αλλά και από την παράγραφο 6 του άρθρου 1 του ν. 1256/1982. Έχω την εντύπωση –και παρακαλώ οι υπηρεσίες να επιφυλαχθούν- ότι είναι ακόμη ευρύτερη η παράγραφος 6 του άρθρου 1 του ν. 1256/1982, οπότε αυτή πρέπει να μπει. Να μείνουμε εκεί, γιατί αργότερα συρρικνώθηκε ο δημόσιος τομέας, με αποτέλεσμα στο Γενικό Λογιστήριο του Κράτους, που προσπαθούν να ερμηνεύσουν τη διάταξη, να δείτε να εφαρμόζουν για το δημόσιο τομέα τωρινές διατάξεις και να μείνουν δεκάδες υπηρεσιών έξω. 
      Άρα να μιλήσουμε για τον ευρύτερο δημόσιο τομέα, όπως οριοθετήθηκε από το άρθρο αυτό και από το άρθρο 1 παράγραφος 6 του ν. 1256/1982 και να μείνουμε εκεί. Αλλιώς θα έχουμε πρόβλημα. 
      Παρακάτω πάλι λέτε ότι «εξομοιούνται προς το Δημόσιο». Απαλείψατε τη φράση «και άλλα Νομικά Πρόσωπα που εξομοιούνται προς αυτά» δηλαδή με τα νομικά πρόσωπα του ευρύτερου δημόσιου τομέα. 
      Στόχος σας είναι –και νομίζω ότι όλοι το καταλαβαίνουμε- να καλύψετε τον ευρύτερο δημόσιο τομέα και τα νομικά πρόσωπα που εξομοιώνονται με αυτόν. Άρα, πρέπει να μπει ως εξής: «Ο ευρύτερος Δημόσιος Τομέας του ν. 1232/1982 και του ν. 1256/1982 και τα Νομικά Πρόσωπα, που εξομοιώνονται με αυτά». Αυτήν είναι η πρώτη παρατήρηση. 
      Δεύτερη παρατήρηση: Παρακαλώ πολύ, προσέξτε την παράγραφο 2. Λέτε εδώ τα ακόλουθα: «Οι διατάξεις του άρθρου αυτού ισχύουν για τους δικηγόρους, νομικούς ή δικαστικούς συμβούλους που έχουν προσληφθεί πριν από την έναρξη της ισχύος του ν. 2084/1992.»
       Έτσι όπως το έχετε, μπορεί να παρουσιαστεί το εξής φαινόμενο: Να υπηρετεί κάποιος τότε, να έχει απολυθεί δι’ οιονδήποτε λόγο και να επαναπροσληφθεί στο ενδιάμεσο χρονικό διάστημα. Έτσι όπως είναι η ρύθμιση, δεν θα τον καταλάβει. Ή θα κάνετε διευκρινιστική δήλωση ότι καταλαμβάνει αυτούς οι οποίοι τότε υπηρετούσαν ανεξάρτητα αν απολύθηκαν αργότερα και επαναπροσλήφθηκαν ή θα υιοθετήσετε την ορθότερη διατύπωση που σας πρότεινε ο κ. Αγγελόπουλος: «Οι διατάξεις του άρθρου αυτού ισχύουν για τους δικηγόρους, νομικούς ή δικαστικούς συμβούλους που έχουν υπαχθεί στην ασφάλιση του Ταμείου Νομικών πριν από την έναρξη της ισχύος του ν. 2084/1992.» 
      Έρχομαι στην τελευταία παράγραφο, στην οποία επίσης αναφέρθηκε ο κ. 
Αγγελόπουλος: «Η σύνταξη αρχίζει να καταβάλλεται μετά την εξόφληση των οφειλόμενων εισφορών που προκύπτουν από την εφαρμογή των διατάξεων της παραγράφου αυτής.» Αν οι δόσεις είναι πολλές, θα υπάρξει τεράστιο ζήτημα σε ό,τι αφορά τη συνταξιοδότηση. Επομένως και αυτό πρέπει να το δείτε. 
      Τελευταία παρατήρηση. Στην παράγραφο 1 πρέπει η διατύπωση να είναι ως εξής: «Δικηγόροι, νομικοί ή δικαστικοί σύμβουλοι, που παρέχουν ή παρείχαν τις νομικές υπηρεσίες τους…». 
      Αν δεν μπει αυτό, θα προκύψει το ίδιο ζήτημα που έχουμε και στην παράγραφο 2. Είναι διευκρινιστικές οι παρατηρήσεις. Μέσα στο πλαίσιο της βουλήσεώς σας ή θα τα βάλουμε ρητά ή τουλάχιστον δεχτείτε τα ερμηνευτικά. Για αυτό μιλάμε, ώστε ο ερμηνευτής αυτής της διάταξης να μπορεί να τις περιλάβει αυτές τις ρυθμίσεις. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, εξήντα τρεις μαθητές και τέσσερις συνοδοί καθηγητές από το Γυμνάσιο Μονεμβασιάς Λακωνίας. 
      Η Βουλή καλωσορίζει τα παιδιά. 
      (Χειροκροτήματα από όλες τις πτέρυγες της Βουλής)
      Η κ. Μπενάκη έχει το λόγο. 
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, αφού συμφωνήσω βέβαια με όσα είπε ο κ. Παυλόπουλος για τα θέματα που έθεσε, θα ήθελα να εντοπίσω το ενδιαφέρον μου στη λεγόμενη «ταμπακιέρα». Τι θα πληρώσουν οι δικηγόροι που θα αποφασίσουν αύριο να υπαχθούν σε αυτές τις διατάξεις; Δηλαδή επί ποιων αποδοχών θα υπολογιστούν οι εισφορές τις οποίες θα πληρώσουν με δόσεις; Η πέτρα του σκανδάλου είναι η φράση: «Με βάση τις αποδοχές του χρόνου υποβολής της αίτησης» η οποία δεν αλλάζει, αλλά παραπάνω το κλιμάκιο από δεύτερο γίνεται πέμπτο. 
      Εγώ δεν καταλαβαίνω, κύριε Πρόεδρε -γιατί δεν τα κατέχω κιόλας τα συνταξιοδοτικά- αν αυτή η διαφορά, αυτή η τροποποίηση που έκανε ο κύριος Υπουργός, επηρεάζει αυτά που θα πληρώσουν οι δικηγόροι -που θα υπολογιστούν την ώρα που θέλουν να φύγουν- και τη βάση επί της οποίας θα υπολογιστούν αυτά που θα καταβάλουν. Επίσης, θέλω να ρωτήσω, αν έτσι με αυτήν την τροποποίηση επηρεάζεται το ύψος της σύνταξης. Φοβούμαι ότι επηρεάζεται ανεπανόρθωτα. 
      Θα ήθελα, κύριε Πρόεδρε, να επισημάνω ότι υπάρχει νομολογία σε αυτό το θέμα των διοικητικών δικαστηρίων, που λέει ότι οι εισφορές ή μάλλον το ποσόν υπολογίζεται επί των εκάστοτε αποδοχών. Δεν μπορεί χρόνια υπηρεσίας, που αρχίζουν π.χ. από το 1974, να υπολογιστούν επί των σημερινών αποδοχών, διότι φτάνουμε σε δυσθεώρητα ύψη.
      Έχω εδώ μία κατάσταση δικηγόρου σε νομικό πρόσωπο δημοσίου δικαίου, που πρέπει να πληρώσει ο ίδιος 15.000.000 δραχμές και το νομικό πρόσωπο 30.000.000 για να πάρει ποια σύνταξη, πότε και για πόσα χρόνια; Αναφέρομαι στις αποφάσεις -που μπορεί να τις ξέρει ο κύριος Υπουργός- του Συμβουλίου Επικρατείας, την 656/1996 που επικυρώνει απόφαση του Διοικητικού Εφετείου, η οποία έκρινε σε μία περίπτωση ανάλογη ότι «αι οφειλόμεναι εισφοραί έπρεπε να υπολογιστούν βάσει των κατά των χρόνων παροχής της εργασίας αποδοχών του ασφαλισμένου». 
      Αναφέρομαι επίσης σε άλλη απόφαση του Συμβουλίου της Επικρατείας, την 4143/86, που λέει τα ίδια πράγματα και σε απόφαση του Διοικητικού Εφετείου Αθηνών, την 2435/1992, που λέει τα ίδια πράγματα. Συνεπώς οφείλει ο κύριος Υπουργός να μας εξηγήσει ακριβώς αυτό που χαρακτήρισα ως «ταμπακιέρα». Τι θα πληρώσει ο δικηγόρος και επί ποιων αποδοχών θα υπολογιστεί η εισφορά του και τι σύνταξη θα πάρει τελικά, αν αυτό το κλιμάκιο που ανέβασε ή κατέβασε ο κύριος Υπουργός –δεν ξέρω πώς λέγεται στη συνταξιοδοτική γλώσσα- επηρεάζει το ύψος της σύνταξης;
      ΠΡΟΕΔΡΕΥΩΝ (Παναγιώτης Σγουρίδης): Η κ. Παπακώστα έχει το λόγο. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κύριοι συνάδελφοι, και εγώ θέλω διευκρινιστικά -στην τροπολογία και στην αναδιατύπωση της τροπολογίας που κατέθεσε ο κύριος Υπουργός- να ρωτήσω τα εξής.
      Κατ’ αρχήν γνωρίζουμε ότι είχε συνταχθεί η τροπολογία αυτή και είχε εγκριθεί και από τον Υπουργό Εργασίας και Κοινωνικών Ασφαλίσεων και από τον Υπουργό Εθνικής Οικονομίας και Οικονομικών και βεβαίως η αρχική τροπολογία -ως είχε κατατεθεί- κάλυπτε απολύτως τους ενδιαφερομένους για τους οποίους συζητάμε σήμερα. 
      Στη συνέχεια, πριν η τροπολογία αποσταλεί στο Ελεγκτικό Συνέδριο, υπήρξε αλλαγή στο ουσιώδες σημείο το οποίο έθιξε προηγουμένως η αγαπητή συνάδελφος κ. Μπενάκη, δηλαδή σε εκείνο για το οποίο έχουν αποφανθεί τα διοικητικά δικαστήρια –και το γνωρίζετε πάρα πολύ καλά- ότι ο υπολογισμός των εισφορών και των κρατήσεων, προκειμένου αναδρομικής υπαγωγής στην ασφάλιση ασφαλιστικού οργανισμού, θα πρέπει να γίνεται βάσει των αποδοχών του χρόνου της απασχόλησης, όχι βάσει των αποδοχών του χρόνου υποβολής της αίτησης. 
      Έρχεστε, λοιπόν, εσείς, όταν πρόσφατα είχα και την τιμή να είμαι εισηγήτρια στο σχέδιο νόμου -το οποίο ψηφίστηκε και έγινε νόμος του κράτους- για τη συμμόρφωση της διοίκησης προς τις δικαστικές αποφάσεις –και ενώ υπάρχει τέτοια νομολογία- να εισηγείστε μία διάταξη η οποία επί της ουσίας τι λέει; 
      Λέει ότι πλέον οι εισφορές δεν θα υπολογίζονται με βάση τις αποδοχές που εισέπρατταν οι δικηγόροι κάθε φορά κατά τη διάρκεια του υπό αναγνώριση χρόνου υπηρεσίας, αλλά με βάση τις αποδοχές που καταβάλλονται κατά το χρόνο υποβολής της αίτησης για αναγνώριση προϋπηρεσίας. Αυτό εξακολουθείτε να το κρατάτε; Θέλουμε να μας το διευκρινίσετε διότι άλλως πώς θεωρώ ότι η τροπολογία μπορεί να έχει κάποιες αναδιατυπώσεις, οι οποίες θεωρήθηκαν θετικές, επί της ουσίας όμως παραμένει κενό γράμμα.
      	Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Φαρμάκης έχει το λόγο.
      ΝΙΚΟΛΑΟΣ ΦΑΡΜΑΚΗΣ: Κύριοι συνάδελφοι, άκουσα όλους τους συναδέλφους που μίλησαν μέχρι τώρα -και τους εισηγητές και τους άλλους-και όλοι στάθηκαν θετικά στην υπό συζήτηση τροπολογία.
      ΒΑΣΙΛΗΣ ΚΕΔΙΚΟΓΛΟΥ: Και το θέμα σας είναι γνωστό από χρόνια.
      ΝΙΚΟΛΑΟΣ ΦΑΡΜΑΚΗΣ: Παρακαλώ τους συναδέλφους της σημερινής Βουλής –γιατί το θέμα έχει την ιστορία του- να με προσέξουν για λίγο και από εκεί και πέρα ας καθορίσουν τη στάση τους κατά τη διάρκεια της ψήφισης της τροπολογίας.
      Το θέμα έχει ιστορία είκοσι δύο ετών. Το 1980 μια αντίστοιχη διάταξη…
      ΒΑΣΙΛΗΣ ΚΕΔΙΚΟΓΛΟΥ: Ξέρει καλά την ιστορία…
      ΝΙΚΟΛΑΟΣ ΦΑΡΜΑΚΗΣ:…ήρθε στη Βουλή και ψηφίστηκε –υποθέτω αιφνιδιαστικά και κλεψίτυπα, χωρίς έκθεση του Ελεγκτικού Συνεδρίου. Γι’ αυτό και δεν εφαρμόστηκε ποτέ ως διάταξη και δεν κατέστησαν ασφαλισμένοι των οργανισμών του δημοσίου, στους οποίους υπηρετούν, οι συγκεκριμένοι δικηγόροι.
      Έκτοτε είχαμε πλειάδα κυβερνήσεων και Υπουργών. Αισθάνομαι την ανάγκη, επειδή υπηρέτησα στις κοινωνικές ασφαλίσεις επί τεσσεράμισι χρόνια, να μιλήσω εξ ονόματος όλων των κυβερνήσεων και όλων των Υπουργών και Υφυπουργών αρμοδίων για θέματα κοινωνικών ασφαλίσεων από το 1980 μέχρι σήμερα, για να σας πω ότι η συζητούμενη τροπολογία είναι απαράδεκτη, σκανδαλώδης και χαριστική. Θα παρακαλέσω τους αρμοδίους Υπουργούς να αναγνώσουν στη Βουλή την Έκθεση του Ελεγκτικού Συνεδρίου του 1982, όταν επιχειρήθηκε αυτή η διάταξη να επανέλθει, για να λάβει την έκθεση του Ελεγκτικού Συνεδρίου που δεν είχε η διάταξη του 1980. Να αναγνωσθεί η έκθεση Ελεγκτικού Συνεδρίου.
      ΒΑΣΙΛΗΣ ΚΕΔΙΚΟΓΛΟΥ: Τότε ήταν ΠΑΣΟΚ…
      ΝΙΚΟΛΑΟΣ ΦΑΡΜΑΚΗΣ: Αυτά εσείς τα λέτε, κύριε Κεδίκογλου. Εγώ εξακολουθώ να είμαι Βουλευτής του ΠΑΣΟΚ, του παλαιού, του νέου, του ΠΑΣΟΚ, εν πάση περιπτώσει.
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε παρακαλώ, κύριε Φαρμάκη.
      ΝΙΚΟΛΑΟΣ ΦΑΡΜΑΚΗΣ: Έκτοτε δεν υπήρξε Υπουργός που να έφερνε σχέδιο νόμου στη Βουλή και να μην ασκούνταν  επ’ αυτού πολλαπλή πίεση, για να φέρει αυτή τη διάταξη και όλοι προς τιμήν τους την αρνήθηκαν. Όλοι και της Νέας Δημοκρατίας και του ΠΑΣΟΚ, όλων των κυβερνήσεων.
      Επί της ουσίας, λοιπόν: με νόμο χορηγούμε μια δεύτερη σύνταξη…
      ΒΑΣΙΛΗΣ ΚΕΔΙΚΟΓΛΟΥ: Έτσι μπράβο.
      ΝΙΚΟΛΑΟΣ ΦΑΡΜΑΚΗΣ:…και αναγνωρίζουμε πλασματικό χρόνο ασφάλισης σε κάποιους, οι περισσότεροι από τους οποίους δεν θα πληρώσουν τίποτα. Τι εννοώ δηλαδή; Επειδή άκουσα την κυρία Μπενάκη και άλλους να λένε για 15 εκατομμύρια. Κυρία Μπενάκη, κι αν ακόμη δεχθώ ότι κάποιος θα πλήρωνε 15 εκατομμύρια για να παίρνει 800.000 ή 500.000 το μήνα, ποιος δεν θα το έκανε να πάει σε οποιοδήποτε ταμείο σήμερα…
      ΒΑΣΙΛΗΣ ΚΕΔΙΚΟΓΛΟΥ: Όλοι θα πήγαιναν.
      ΝΙΚΟΛΑΟΣ ΦΑΡΜΑΚΗΣ:…να αναγνωρίσει τριάντα πέντε χρόνια, είκοσι πέντε χρόνια ασφάλισης, να πληρώσει δεκαπέντε εκατομμύρια ή δέκα ή είκοσι ή δεν ξέρω πόσα, για να παίρνει 800.000 το μήνα; Ποιος δεν θα το έκανε; Αλλά, προσέξτε, η ασφαλιστική μας νομοθεσία εδώ και πολλά χρόνια δεν επιτρέπει αναγνώριση πλασματικού χρόνου ασφάλισης. Γι’ αυτό βάζουμε το 2084 και πριν, γιατί πριν επιτρεπόταν, μετά δεν επιτρέπεται. 
      Τι κάνουμε, λοιπόν, σήμερα, για να σας πω το παράδειγμα. Είναι κάποιος που πρόκειται να βγει στη σύνταξη αύριο. Αναγνωρίζει σήμερα τα χρόνια, καθορίζει και εκατόν εξήντα δόσεις για την αποπληρωμή της οφειλής του και αυτό το ποσό θα είναι 150.000 το μήνα το μεγαλύτερο, εάν είναι 15 εκατομμύρια που πρέπει να πληρώσει…
      ΒΑΣΙΛΗΣ ΚΕΔΙΚΟΓΛΟΥ: Αστείο ποσό για ολόκληρη σύνταξη.
      ΝΙΚΟΛΑΟΣ ΦΑΡΜΑΚΗΣ:…αρχίζει από αύριο να παίρνει 600, 500, 800 χιλιάδες σύνταξη, αφαιρουμένης της δόσεως των 150 χιλιάδων.
      Δηλαδή, χωρίς να έχει πληρώσει κανένα ποσό, αρχίζει από αύριο να παίρνει μια σύνταξη ίση μ‘ αυτήν που θα έπαιρνε μείον τη δόση. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Πρέπει να ξοφλήσει. Το αναφέρει η τελευταία παράγραφος. 
      ΝΙΚΟΛΑΟΣ ΦΑΡΜΑΚΗΣ: Δεν πρέπει να ξοφλήσει. Με συγχωρείτε πάρα πολύ, αλλά δεν είναι έτσι. Ξέρω πολλά από συνταξιοδότηση και παρακαλώ να με ακούσετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, ολοκληρώστε. 
      ΒΑΣΙΛΗΣ ΚΕΔΙΚΟΓΛΟΥ: Αφήστε τον να ολοκληρώσει! Τι του κτυπάτε το κουδούνι;
      ΝΙΚΟΛΑΟΣ ΦΑΡΜΑΚΗΣ: Κύριε Σγουρίδη, σας παρακαλώ πάρα πολύ είμαι η μόνη αντίθετη άποψη. Εάν θέλετε να μην το πω, να μην το πω. 
      Από την ώρα που η διάταξη λέει ότι εξοφλείται εφάπαξ εντός τριών μηνών ή ρυθμίζεται μέχρι εκατόν εξήντα δόσεις -ανάλογα με τους μήνες που αναγνωρίζει, αλλά πάντως μέχρι εκατόν εξήντα δόσεις- από την ώρα εκείνη «τελείωσα, μπορώ να καταστώ συνταξιούχος και να οφείλω τις δόσεις». Αυτό σημαίνει ότι κάθε μήνα θα μου αφαιρείται απλώς η δόση από το ποσό που θα έπαιρνα αν ήμουν κανονικός συνταξιούχος. Δηλαδή, χωρίς να πληρώσω κανένα ποσό, μου απονέμεται με νόμο μια δεύτερη σύνταξη. Είναι απαράδεκτο αυτό. 
      ΒΑΣΙΛΗΣ ΚΕΔΙΚΟΓΛΟΥ: Πρέπει να την αποσύρετε!
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ, κύριε Κεδίκογλου! Στο εξής να μη γράφεται καμία διακοπή. 
      ΝΙΚΟΛΑΟΣ ΦΑΡΜΑΚΗΣ: Και εκπλήσσομαι πώς κάποιοι Υπουργοί είκοσι δύο χρόνια μετά -για να μη πω τίποτε άλλο- υπέκυψαν στην πίεση και «φτύνουν» όλους τους προηγούμενους συναδέλφους τους και όλες τις κυβερνήσεις. 
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΝΙΚΟΛΑΟΣ ΦΑΡΜΑΚΗΣ: Να αποσυρθεί η διάταξη! Εγώ προσωπικά την καταψηφίζω. 
      ΠΡΟΕΔΡΕΥΩΝ (Παναγιώτης Σγουρίδης): ΄Oπως καταλαβαίνετε, επειδή ακριβώς ήταν η αντίθετη άποψη, γι’ αυτό άφησα τον κύριο συνάδελφο να την αιτιολογήσει. 
      Ορίστε, κύριε Γιαννακόπουλε, έχετε το λόγο. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Καλά κάνατε, κύριε Πρόεδρε. Ο καθένας ελεύθερα διατυπώνει τις απόψεις του.
      ΠΡΟΚΟΠΗΣ ΠΑΥΛΟΠΟΥΛΟΣ: Εάν είναι έτσι, να μη ρωτούν οι Υπουργοί του ΠΑΣΟΚ πόσες γνώμες υπάρχουν στα άλλα κόμματα.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Συγγνώμη, κύριε Πρόεδρε, έχω το λόγο ή όχι;
      Να μιλήσετε, κύριε συνάδελφε, όταν έλθει η σειρά σας.
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Γιαννακόπουλε.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κατ’ αρχήν, κύριε Υπουργέ, θεωρώ σωστή τη διάταξη και το «εφόσον στο παρελθόν ήταν δημόσιες υπηρεσίες» καλώς διεγράφη. 
      Οι δικηγόροι που σήμερα δεν παίρνουν σύνταξη από το νομικό εκπρόσωπο που εργάζονται, είναι σε τέσσερα πέντε νομικά πρόσωπα δημοσίου δικαίου, ενώ κάποιοι άλλοι παίρνουν. Αυτήν τη μεροληψία πάει να τακτοποιήσει η σχετική διάταξη.
      Υπενθυμίζω δε ότι οι γιατροί του ΙΚΑ –αν θέλετε να μιλήσω και ως δικηγόρος– παίρνουν και δεύτερη σύνταξη και όποιος θέλει να με διαψεύσει. 
      ΝΙΚΟΛΑΟΣ ΦΑΡΜΑΚΗΣ: Όχι όλοι οι γιατροί! Ελάχιστοι!
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Σας παρακαλώ πολύ! Εγώ δεν σας διέκοψα!
      Για το πέμπτο κλιμάκιο, επίσης, καλά κάνατε. Κυρία Μπενάκη, θα σας πω εγώ. Οι δικηγόροι από το δεύτερο έως το πέμπτο θα πληρώσουν λιγότερα. Αυτή η διάταξη είναι υπέρ των δικηγόρων.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Η σύνταξή τους δεν θα επηρεαστεί;
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Αυτό είναι υπέρ των δικηγόρων. θα πληρώσουν λιγότερα. Άλλο είναι το θέμα.
      Κύριε Υπουργέ, εγώ διατυπώνω την εξής άποψη. Εδώ μ’ αυτήΝ τη διάταξη τι κάνετε; Δίνετε αναδρομικά ασφαλιστικό δικαίωμα σε κάποιους. Εάν θέλετε να το κάνετε, κάντε το σωστά! Διαφορετικά, μην το κάνετε καθόλου. Γιατί το λέω αυτό; Διότι για να συνταξιοδοτηθεί ο δικηγόρος από το Ν.Π.Δ.Δ. ή απ’ την τράπεζα πρέπει –ίσως οι συνάδελφοι δεν το διάβασαν- «η σύνταξη αρχίζει να καταβάλλεται μετά την  εξόφληση των οφειλομένων εισφορών που προκύπτουν από την εφαρμογή των διατάξεων της παραγράφου αυτής». 
      Κύριε Υφυπουργέ, ο κ. Φλωρίδης, ο οποίος είναι και δικηγόρος ίσως το έχει κατανοήσει καλύτερα, χωρίς να θέλω να υποτιμήσω κάποιον. Είναι ένας δικηγόρος που μ’ αυτήν τη διάταξη του δίνετε το δικαίωμα να ασφαλιστεί μετά από 15-20 χρόνια. Κάνει αίτηση. Θα περιμένει δεκατρία 13,3 χρόνια –όπως λέγεται εδώ σ’ ένα χαρτί- για να πάρει τη σύνταξή του. Γιατί; Θα σας πω, είναι πολύ απλό. Όλα τα νομικά πρόσωπα θα προτιμήσουν τις δόσεις. 
      ΝΙΚΟΛΑΟΣ ΦΑΡΜΑΚΗΣ: Δεν είναι έτσι!
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Μισό λεπτό, σας παρακαλώ! Ας το λέγατε εσείς, κύριε συνάδελφε. Θα προτιμήσουν τις δόσεις. Με τη διάταξη έτσι όπως είναι δεν παίρνει σύνταξη ο δικηγόρος. Και εδώ πρέπει να διαβάζουμε σωστά –τουλάχιστον νομικά σωστά. Δεν την παίρνει, εάν δεν καταβληθούν οι δόσεις. 
      Γι’ αυτό, κύριε Υπουργέ, θα πρέπει να βάλετε μια διάταξη που να λέει «μετά από έξι μήνες ή από ένα μήνα ή από ένα χρόνο –εδώ νομοθετούμε- από της υποβολής της αιτήσεως ότι καταβάλλεται σύνταξη. Διαφορετικά, το κάνετε λάθος. 
      Σε ό,τι αφορά το Ελεγκτικό Συνέδριο, αν διαβάζατε τις αποφάσεις, ομόφωνα έχει δεχθεί να παίρνουν σύνταξη και αυτοί οι δικηγόροι. 
      Τη διάταξη που τροποποιήσατε, κύριε Υπουργέ, δεν μπορώ να την κατανοήσω γιατί δεν την έχω μπροστά μου. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γιαννακόπουλε. Τελειώνετε. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Τελειώνω, κύριε Πρόεδρε.
      Σε ό,τι αφορά το θέμα του χρόνου, έχει δίκιο η κ. Παπακώστα και η κ. Μπενάκη, γιατί υπάρχει και η νομολογία για το δικαστήριο. Προχθές περάσαμε ένα νόμο που έλεγε ότι η διοίκηση πρέπει να συμμορφώνεται στις αποφάσεις των δικαστηρίων. Πρέπει να συμμορφωθείτε αφού υπάρχει νομολογία και να γίνει κατά το χρόνο της αναγνώρισης, όχι από το χρόνο της υποβολής της αίτησης, αν θέλετε να είμαστε σωστοί με αυτά που νομοθετούμε. Πιστεύω ότι είναι κάτι που ισχύει και σε άλλους τομείς και να μη το βλέπουμε μόνο μεροληπτικά.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, δεν καταλαβαίνω την αγανάκτηση με την οποία διατύπωσε τις απόψεις του ο συνάδελφος κ. Φαρμάκης…
      ΝΙΚΟΛΑΟΣ ΦΑΡΜΑΚΗΣ: Να σας πω, κύριε συνάδελφε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Μετά, μόλις ολοκληρώσω, κύριε συνάδελφε.
      Ουσιαστικά, κύριε Πρόεδρε, με τις ρυθμίσεις αυτής της τροπολογίας ερχόμαστε να άρουμε μια αδικία. Σε ελάχιστα νομικά πρόσωπα οι δικηγόροι δεν ήταν ασφαλισμένοι για τις παρεχόμενες υπηρεσίες. Εγώ θα σας αναφέρω ένα περιστατικό: Το Ταμείο Συντάξεως Αυτοκινητιστών. Υπηρέτησα εννέα χρόνια ως προϊστάμενος της δικαστικής υπηρεσίας…
      ΝΙΚΟΛΑΟΣ ΦΑΡΜΑΚΗΣ: Είναι ασφαλιστικός οργανισμός στο δημόσιο, κύριε συνάδελφε; Δεν είναι.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Μισό λεπτό, κύριε συνάδελφε.
      Υπηρέτησα εννέα χρόνια και δεν μπορούσα να ασφαλιστώ και σηκώθηκα και έφυγα.
      Ερχόμαστε, λοιπόν, εδώ για ελάχιστες περιπτώσεις να άρουμε μια αδικία, διότι στην συντριπτική τους πλειοψηφία οι δικηγόροι οι οποίοι παρείχαν ή παρέχουν τις νομικές τους υπηρεσίες στον ευρύτερο δημόσιο τομέα είχαν τη δυνατότητα να ασφαλιστούν διπλά και μια ελαχίστη μειοψηφία δεν είχε τη δυνατότητα αυτή. Ερχόμαστε, λοιπόν, να άρουμε αυτήν την αδικία. Κατά συνέπεια, όταν αίρουμε μια αδικία δεν δικαιολογείται να διατυπώνουμε με αυτήν την αγανάκτηση, κύριε Φαρμάκη, την αντίθετη άποψη. 
      ΝΙΚΟΛΑΟΣ ΦΑΡΜΑΚΗΣ: Να σας εξηγήσω.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Θα μου εξηγήσετε. Να ολοκληρώσω όμως. 
      Έρχομαι τώρα στις επιμέρους ρυθμίσεις. 
      Η διατύπωση της παραγράφου 1 είναι πολύ πολύπλοκη και μπορεί να δημιουργήσει ερμηνευτικά προβλήματα στο μέλλον. Θα ήταν προτιμότερο να πούμε όσοι δικηγόροι παρείχαν ή παρέχουν υπηρεσία στο δημόσιο και στον ευρύτερο δημόσιο τομέα με την ευρύτερή του έννοια, να καλύπτει τα πάντα. 
      Επίσης, φοβάμαι ότι είναι δώρο άδωρον οι ρυθμίσεις που κάνουμε διότι, όπως προανέφερε και ο κ. Γιαννακόπουλος, εφόσον δίνει τη δυνατότητα στον εργοδότη τις δικές του εισφορές να τις δώσει σε εκατόν εξήντα δόσεις, δηλαδή σε 13,5 χρόνια και εφόσον συνδέουμε την έναρξη της συνταξιοδοτήσεως από της εκπληρώσεως και της τελευταίας δόσεως του εργοδότη, άρα ο συνάδελφος Δικηγόρος ο οποίος είτε εφάπαξ είτε τμηματικά θα καταβάλει τις εισφορές του θα περιμένει 13,5 χρόνια. Λοιπόν, είναι δώρο άδωρον.
      Επίσης, όσον αφορά τη βάση υπολογισμού των εισφορών προς αναγνώριση του διαδραμόντος χρόνου πρέπει να συμμορφωθούμε με τη νομολογία των δικαστηρίων και να βάλουμε τις εκάστοτε λαμβανόμενες -εισπραττόμενες αποδοχές του ζητούντος την αναγνώριση, διότι διαφορετικά ερχόμεθα και νομοθετούμε κόντρα στα όσα έχουν κριθεί νομολογιακά από τα δικά μας δικαστήρια.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μαντέλης  έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, εφόσον η Κυβέρνηση παίρνει την πρωτοβουλία να ρυθμίσει αυτό το ζήτημα, ήθελα να επισημάνω ότι υπάρχει ένα μικρό κενό.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Αναφέρεται η διάταξη σε δικηγόρους, νομικούς ή δικαστικούς συμβούλους και δεν καλύπτει ή δεν φαίνεται να καλύπτει τους δικηγόρους που είναι μέλη νομικών συμβουλίων. Εκεί που υπάρχει συλλογική νομική εκπροσώπηση, μέλη νομικών συμβουλίων. Η πληρότητα της διάταξης θα απαιτούσε στην πρώτη γραμμή να λέτε δικηγόροι, νομικοί ή δικαστικοί σύμβουλοι και δικηγόροι μέλη νομικών συμβουλίων.
      Και βέβαια παρακάτω στην πέμπτη, έκτη γραμμή που λέτε πως πληρώνονται, με πάγια, μηνιαία ή περιοδική αμοιβή, θα πρέπει να προσθέσετε «με πάγια ανά συνεδρίαση αμοιβή του νομικού συμβουλίου που συμμετέχουν» ώστε να καλυφθεί και αυτή η κατηγορία. Είναι βέβαια ελάχιστοι. Και εφόσον αναλαμβάνετε να ρυθμίσετε το ζήτημα αυτό για όλες τις άλλες περιπτώσεις δεν μπορεί να μείνουν τα μέλη των νομικών συμβουλίων απέξω. 
      ΠΡΟΕΔΡΟΣ (Απόστολος Κακλαμάνης): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δεν θα μπω σε λεπτομέρειες. Νομίζω ότι ο κ. Φαρμάκης έθεσε καλά το θέμα. Απλά και μόνο αν το δει κανείς με μια ματιά ότι από το 1980 εκκρεμεί αυτή η κατάσταση, πείθει.
      Αλλά ήθελα να ξέρω. Υπάρχει πολιτικός κόσμος που μπορεί να αξιώσει από το λαό σεβασμό όταν πένεται η περιφέρεια, χειμάζεται ο τελευταίος πολίτης στην περιφέρεια και εδώ συζητούμε για δεύτερη και τρίτη σύνταξη; Για όνομα του Θεού! Τι θα πει δεν είχαν ασφαλισθεί; Έπαιρναν μεγαλύτερη αμοιβή επειδή ακριβώς δεν είχαν δεύτερη ασφάλιση. Που μιλάμε; Μπορούσατε να είχατε κάνει, κύριε Ανδρεουλάκο, σύμβαση ασφάλισης με έναν άλλο ιδιωτικό φορέα. Παίρνατε αμοιβή μεγαλύτερη και το γνωρίζατε. Από το 1980 είναι αυτή η ιστορία και έρχεται τώρα η Κυβέρνηση να κάνει ρυθμίσεις; 
      Θέλετε να το εφαρμόσετε; Δώστε, λοιπόν, το δικαίωμα σε κάθε πολίτη με το ισόποσο να παίρνει δεύτερη σύνταξη. Δώστε στον οιονδήποτε «Χ» αγρότη το δικαίωμα με 15.000.000 να πάρει ολόκληρη σύνταξη, όπως θα παίρνει ο δικηγόρος. Βάλτε και εκεί ρήτρα και είμαστε σύμφωνοι. Διαφορετικά, μην περιμένουμε, κύριε Πρόεδρε –και επικαλούμαι την ευαισθησία σας- σεβασμό του λαού για τον πολιτικό κόσμο. Ευχαριστώ.
      ΠΡΟΕΔΡΟΣ (Απόστολος Κακλαμάνης): Επειδή ο κ. Κεδίκογλου αναφέρθηκε σε εμένα, θέλω να σας πω το εξής: 
      ΒΑΣΙΛΗΣ ΚΕΔΙΚΟΓΛΟΥ: Εγώ δεν είπα, κύριε Πρόεδρε…
      ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Κεδίκολγου, καθίστε. 
      Θέλω απλώς για την ιστορία του πράγματος –δεν θα πάρω θέση δεν το δικαιούμαι, αν ήταν θα κατέβαινα κάτω- να γνωρίζετε πως καμία φορά η διοίκηση μπορεί αποφάσεις της Βουλής τελικά να τις περιγράφει για να τις καταστρατηγεί και να τις αγνοεί. 
      Συμβαίνει η διάταξη αυτή να έχει προταθεί από εμένα το 1980 και ενσωματώθηκε σε νομοσχέδιο του Υπουργείου Κοινωνικών Ασφαλίσεων. Ήταν τότε Υφυπουργός ο κ. Αποστολάκος. Δυστυχώς εφαρμόστηκε μόνο σε ορισμένους φορείς και δεν εφαρμόστηκε σε άλλους, με κριτήρια όχι νομιμότητας, αλλά σκοπιμότητας, δηλαδή κατά πόσο θα υπάρχει οικονομική επιβάρυνση ή όχι. Έτσι έγινε. 
      Υποθέτω, κύριε Υπουργέ, ότι το πρόβλημα που συζητάτε εδώ είναι για το παρελθόν, όχι για το μέλλον. Συζητάτε γι’ αυτούς που προ του νόμου του 1992 θα μπορούσαν να είναι ασφαλισμένοι παραλλήλως και στο Ταμείο Νομικών. Αυτό υποθέτω ότι γίνεται. 
      ΒΑΣΙΛΗΣ ΚΕΔΙΚΟΓΛΟΥ: Εσείς νομοθετήσατε τότε για το μέλλον, όχι για το παρόν. Και μάλιστα αν μου επιτρέπετε την εποχή εκείνη, εκείνη η υπουργία θυμάστε πολύ καλά πόσα μελανά στοιχεία είχε με τον Πελοποννήσιο…
      ΠΡΟΕΔΡΟΣ (Απόστολος Κακλαμάνης): Ο κ. Δασκαλάκης έχει το λόγο.
      ΓΕΩΡΓΙΟΣ ΔΑΣΚΑΛΑΚΗΣ: Κύριε Πρόεδρε, δεν είχα υπόψη μου να μιλήσω αλλά είπατε προηγούμενα και πολύ σωστά ότι η Βουλή θα αποφασίσει.
      Πρέπει να σας διαβεβαιώσω –και είμαι βέβαιος ότι παρακολουθούσατε τη συνεδρίαση- ότι καθόσον αφορά και αυτό πιστεύω ότι συμβαίνει και σε άλλους συναδέλφους, έχουμε πάθει σύγχυση. Εδώ ακούστηκαν τρεις διαφορετικές απόψεις. Η Κυβέρνηση πριν το βάλει σε ψηφοφορία και βλέπω ότι η πλειοψηφία των δικηγόρων είναι εδώ και συμφωνεί απόλυτα, μπορεί να έχουν δίκιο, τζάμπα σύνταξη είπε ο …
      ΠΡΟΕΔΡΟΣ (Απόστολος Κακλαμάνης): Δεν τίθεται σε αυτήν τη βάση και δεν είναι σωστό αυτό. Δεν μπορεί να λέμε η πλειοψηφία των δικηγόρων! Με συγχωρείτε, εσείς, κύριε Δασκαλάκη, το λέτε; 
      ΓΕΩΡΓΙΟΣ ΔΑΣΚΑΛΑΚΗΣ: Εγώ δεν τους κατέκρινα.
      ΠΡΟΕΔΡΟΣ (Απόστολος Κακλαμάνης): Παρακαλώ, εδώ ο καθένας τοποθετείται όχι με βάση το εάν είναι γιατρός, ή εργάτης, ή δικηγόρος. Είναι λάθος αυτό. 
      ΓΕΩΡΓΙΟΣ ΔΑΣΚΑΛΑΚΗΣ: Εγώ δεν είμαι δικηγόρος. Γι’ αυτό πήρα και εγώ το λόγο, για να δώσω ένα άλλο χρώμα στη συζήτηση. 
      Ακούστηκαν, λοιπόν, τρεις απόψεις. Η μία είναι αυτή που υποστηρίζει την τζάμπα σύνταξη. Η άλλη είναι αυτή που υποστήριξε ο κ. Γιαννακόπουλος, που είπε καθόλου σύνταξη. Και η άλλη είναι αυτή της Κυβέρνησης που λέει σύνταξη μετά από 13,5 χρόνια ουσιαστικά κλπ. 
      Κατά συνέπεια, με το χαρακτήρα που θα πάρει τελικά η ψηφοφορία, εμείς πώς θα πούμε ότι έχουμε ψηφίσει; Εγώ προσωπικά θα είμαι παρών, για να παρακολουθήσω, αλλά δεν θα συμμετέχω και θέλω να εξαιρεθώ από οποιαδήποτε ψηφοφορία ή από οποιαδήποτε παρουσία μου κατά την ψηφοφορία.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε το λόγο. Μπορείτε να πείτε τελικώς τι εισηγείστε και να αποφασίσει η Βουλή.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα ήθελα να σχολιάσω δύο ή τρία σημεία και θα είμαι πάρα πολύ σύντομος.
      ΠΡΟΕΔΡΟΣ (Απόστολος Κακλαμάνης): Καλύτερα θα ήταν να ενημερώσετε το Σώμα, παρά να σχολιάσετε, ώστε να καταλάβουμε τι εισηγείστε και τι θα γίνει.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα ενημερώσω, κύριε Πρόεδρε, αλλά ακούστηκαν κάποια πράγματα που πρέπει να τα σχολιάσω.
      ΠΡΟΕΔΡΟΣ (Απόστολος Κακλαμάνης): Καλώς. Αυτό είναι εξάλλου δικαίωμά σας.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Πρέπει να σχολιάσω κάποια θέματα, για να γίνουν αντιληπτά στο Σώμα. Νομίζω ότι οι περισσότεροι το έχουν κατανοήσει. 
      Άκουσα με ιδιαίτερη προσοχή όλες τις τοποθετήσεις και, ιδιαίτερα, την τοποθέτηση του κ. Φαρμάκη. Είμαι υποχρεωμένος να λάβω πολύ σοβαρά υπόψη μου αυτό που είπε ένας πρώην συνάδελφός μου στο Υπουργείο, γιατί κατά βάση έχει δίκιο. 
      Ωστόσο, όμως, πρέπει να αναγνωρίσουμε κάτι. Υπάρχει μία ολόκληρη ενότητα μέχρι 31-12-1992, όπου υπάρχουν δύο κατηγορίες δικηγόρων στα νομικά πρόσωπα δημοσίου δικαίου, κλπ. Έρχεται σήμερα ο νομοθέτης να άρει αυτή τη διαφοροποίηση άπαξ διά παντός και να κλείσει το θέμα, γιατί από την 01-01-1993 ουδείς Έλλην πολίτης εργαζόμενος μπορεί να είναι ασφαλισμένος σε δύο κύριους φορείς ασφάλισης.
      Ας μην κάνουμε, λοιπόν, τόσο θόρυβο, γιατί υπάρχουν εκατό άνθρωποι που πράγματι θα μπορούσε το θέμα τους να είχε ρυθμιστεί από το 1980, δεν ρυθμίστηκε όμως και κλείνει σήμερα ουσιαστικά με έναν τρόπο όχι επιβαρυντικό για τα δημόσια ταμεία. Αυτό είναι όλο.
      Πιστεύω, λοιπόν, κύριε Πρόεδρε, ότι η πρωτοβουλία που πήραμε να βελτιώσουμε την τροπολογία, ήταν σωστή. Θέλω στο σημείο αυτό να δώσω κάποιες διευκρινίσεις. Τα ασφάλιστρα που θα πληρώσουν πια οι διεκδικούντες αυτήν την ασφάλιση, με τη διαφοροποίηση που είπαμε για το πέμπτο κλιμάκιο και μ’ αυτήν που είπαμε για το όγδοο –για την όγδοη ασφαλιστική κλάση- σας λέω ότι θα πρέπει να υπολογίζουν ότι είναι κάτω από το 40% απ’ αυτό που είχαν υπολογίσει σε σχέση με τα προηγούμενα. 
      Αυτή, λοιπόν, είναι η αλήθεια. Είναι μία προσφορά που θα πρέπει να γίνει εκ των ων ουκ άνευ στο ασφαλιστικό ταμείο, γιατί πρέπει να γίνει κατανοητό ότι γίνονται δικαιούχοι μίας δεύτερης κύριας σύνταξης και έναντι αυτής της ρύθμισης καταβάλλουν εισφορές που δεν θα ανταποκριθούν σε καμία περίπτωση στο τμήμα των αποδοχών που θα έχουν οι συνταξιούχοι για ένα, δύο-τρία χρόνια. Αυτή είναι όλη η ιστορία.
      Νομίζω ότι και όσοι κάνουν χρήση αυτής της σύνταξης και οι συνάδελφοι οι οποίοι σχολίασαν, κατανοούν ότι είναι ρεαλιστική και υπεύθυνη η προσέγγιση που γίνεται από την Κυβέρνηση.
      Κύριε Πρόεδρε, θα ήθελα να τελειώσω με ένα θέμα. Θα κάνω αποδεκτές κάποιες φραστικές διορθώσεις που έγιναν από συναδέλφους, οι οποίες είναι οι εξής: Στην πρώτη παράγραφο, στον όγδοο στίχο, αποδέχομαι αυτό που νομίζω ότι είπε ο κ. Παυλόπουλος ή άλλος συνάδελφος, «εφόσον με την ιδιότητά τους αυτή», γράφει, «δεν ασφαλίζονται» να υποκατασταθεί από τις λέξεις «δεν έχουν ασφαλιστεί». Να διαγραφεί η λέξη «ασφαλίζονται» και να μπουν δύο λέξεις, δηλαδή «δεν έχουν ασφαλιστεί».
      Επίσης, στην πρώτη σειρά της πρώτης παραγράφου να τεθεί «που παρέχουν ή παρείχαν».
      ΠΡΟΚΟΠΗΣ ΠΑΥΛΟΠΟΥΛΟΣ: Και η δεύτερη παράγραφος!
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αυτές, λοιπόν, είναι οι δύο παρατηρήσεις που θα ήθελα να κάνω.
      Άκουσα με προσοχή αυτά που ειπώθηκαν από τον κ. Παυλόπουλο και από άλλους συναδέλφους. Δεν θα αποτολμήσω καμία διαφοροποίηση της πρώτης παραγράφου, δεδομένου ότι η εισηγητική έκθεση είναι απόλυτα σαφής, γιατί προσδιορίζει με απόλυτη σαφήνεια τους δικαιούχους αυτής της ρύθμισης.
      Θέλω να δηλώσω, ότι αν κατά τη διάρκεια της εφαρμογής προκύψει οποιοδήποτε πρόβλημα, τότε, λοιπόν, αμέσως με την πρώτη ευκαιρία –και αυτό αποτελεί δέσμευση- θα το συζητήσουμε.
      ΒΑΣΙΛΗΣ ΚΕΔΙΚΟΓΛΟΥ: Μα, είναι κουβέντα αυτή; Τι είναι αυτά που λέτε;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αν αποτελέσει πρόβλημα για κάποιους δικαιούχους που προσδιορίζονται στην εισηγητική έκθεση, αλλά υπάρξουν προβλήματα κατά τη διάρκεια της εφαρμογής, θα έρθει η ανάλογη τροπολογία, προκειμένου να καλυφθεί επί της ουσίας. 
      Κύριε Παυλόπουλε, νομίζω ότι η παράγραφος 1 το καλύπτει πλήρως. Επικοινώνησα και με τις νομικές υπηρεσίες του Υπουργείου μας και αυτή είναι η άποψή τους. Επιτρέψτε μου να επιμείνω σ’ αυτήν την άποψη, πιστεύοντας ότι καλύπτεται απολύτως η ουσία των όσων είπατε. 
      Δεν έχω τίποτε άλλο να πω. Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο και μετά ο κ. Φαρμάκης και η κ. Παπακώστα. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αφού δεν δέχεται ο κύριος Υπουργός να αλλάξει φραστικά ορισμένα πράγματα, για λόγους που αφορούν τα Πρακτικά, -τα οποία όπως ξέρουμε όλοι αποτελούν σημαντικό ερμηνευτικό βοήθημα για τις διοικητικές υπηρεσίες και για τα δικαστήρια-, θα ήθελα να πω ότι: 
      Πρώτον, εννοούμε τον ευρύτερο δημόσιο τομέα, όχι το δημόσιο τομέα που αναφέρεται κάθε φορά, ο οποίος μπορεί να στενέψει δραματικά ανάλογα με το ποια είναι η έκταση του κράτους. Εδώ η εφαρμογή δεν αφορά την έκταση του κράτους. Αφορά το δικαίωμα των συγκεκριμένων δικηγόρων. Άρα μιλάμε για τον κατά το δυνατόν ευρύτερο δημόσιο τομέα που περιλαμβάνει ορισμένα νομικά πρόσωπα και τα νομικά πρόσωπα που εξομοιώνονται με αυτά. Μένουμε σε αυτήν την ερμηνεία. 
      Δεύτερον, στην παράγραφο 2, υπάρχει ερμηνευτικό πρόβλημα, κύριε Υπουργέ. Έτσι όπως έχει αυτήν τη στιγμή η παράγραφος 2, σκεφτείτε την περίπτωση που κάποιος δικηγόρος βρίσκεται εν υπηρεσία, όταν αρχίζει να ισχύει ο ν. 2084/92. Ο δικηγόρος αυτός απολύεται κάποια στιγμή και σήμερα ο δικηγόρος αυτός, αφού έχει επαναπροσληφθεί, δηλαδή τώρα που μιλάμε, βρίσκεται πάλι εν υπηρεσία. 
      Το ερώτημα είναι τι συμβαίνει με αυτόν. Αν ακολουθήσετε αυτήν τη διατύπωση, μπορεί να δημιουργηθεί ερμηνευτικό πρόβλημα. Να δεχτούμε, λοιπόν,  εάν δεν μπορείτε να το αλλάξετε, ότι εννοείτε και τους δικηγόρους εκείνους οι οποίοι, ανεξάρτητα από το τι συμβαίνει σήμερα ή στο μεσοδιάστημα, ήταν εν υπηρεσία, όταν άρχισε να ισχύει ο ν. 2084/1992.
      Το τελευταίο που θα ήθελα να πω, είναι ότι κάτι πρέπει να γίνει με το θέμα που σας έθεσαν όλοι οι συνάδελφοι –και εγώ φυσικά- σχετικά με το ζήτημα εκείνων οι οποίοι έχουν τις δόσεις. Αν δεν ρυθμιστεί το ζήτημα αυτό, όλη η ρύθμιση είναι δώρο άδωρο. Θα έχουμε πρόβλημα. Σας λέω ότι σχετικά με αυτά που ακούστηκαν, εγώ καταλαβαίνω…
      ΠΡΟΕΔΡΟΣ (Απόστολος Κακλαμάνης): Τι εννοείτε σχετικά με τις δόσεις;
      ΑΓΓΕΛΟΣ ΤΖΕΚΗΣ: Εκατόν εξήντα δόσεις, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ: Ακούστε πως έχει η τελική διατύπωση: «Η σύνταξη αρχίζει να καταβάλλεται μετά την εξόφληση των οφειλομένων εισφορών που προκύπτουν από την εφαρμογή των διατάξεων της παραγράφου αυτής». Αν δεν μπει συγκεκριμένο χρονικό όριο από το οποίο αρχίζει να καταβάλλεται η σύνταξη -και ας πούμε ότι για λόγους που αφορούν την εφαρμογή άλλων διατάξεων, όπως ασφαλιστικών, υπάρξουν εκατόν εξήντα, εκατόν εβδομήντα, διακόσιες δόσεις- στην πραγματικότητα μπορεί κάποιος να μην πάρει ποτέ σύνταξη με αυτές τις προϋποθέσεις.
      Κάτω, λοιπόν, απ’ αυτές τις προϋποθέσεις και επειδή έχει σημασία η καταβολή συντάξεων, πρέπει να υπάρχει χρονικό όριο από τη στιγμή που κάποιος κάνει την αίτησή του. Κάποιο χρονικό διάστημα, και αφού συμπληρώνει το όριο ηλικίας ή οτιδήποτε άλλο, πρέπει να παίρνει τη σύνταξή του. Έτσι όπως είναι τα πράγματα αυτήν τη στιγμή, υπάρχει πάρα πολύ μεγάλο πρόβλημα ιδίως στις περιπτώσεις εκείνες, που κάποιος καταβάλλει πάρα πολλές δόσεις.
      Τέλος, σχετικά με όσα ακούστηκαν στην Αίθουσα, θα ήθελα να πω πως δεν πρέπει να λησμονούμε ότι για τη ρύθμιση αυτή, -γιατί ετέθη κάποια στιγμή και σε συνταγματική βάση- υπάρχει απόφαση του Ελεγκτικού Συνεδρίου, η οποία ούτε λίγο ούτε πολύ δίνει το δικαίωμα νομοθετικά, όπου προβλέπεται. Γιατί αν δεν προβλέπεται, δεν μπορείς να θεμελιώσεις δικαίωμα σύνταξης επί θεμάτων τα οποία δεν προβλέπονται από το νόμο.
      ΓΕΩΡΓΙΟΣ ΔΑΣΚΑΛΑΚΗΣ: Μα, κύριε Παυλόπουλε…
      ΠΡΟΚΟΠΗΣ ΠΑΥΛΟΠΟΥΛΟΣ: Εγώ θα δεχόμουν όσες κατηγορίες καταβάλλουν διπλές εισφορές, να παίρνουν τη σύνταξη που αναλογεί στην εισφορά τους, αλλά όχι εκ των προτέρων να κάνουμε πατρίκιους και πληβείους ορισμένους. Δεν είναι δωρεάν ούτε πρόκειται για συντεχνίες. Έχουν καταβάλει τις εισφορές τους και αυτό πρέπει να λέγεται, γιατί δεν ζητούν τίποτε δωρεάν.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, δεν το διευκρινίζετε αυτό το θέμα, σας παρακαλώ; Εγώ έχω την εντύπωση ότι όταν πάει κανείς να πάρει τη σύνταξή του, οι οφειλόμενες εισφορές συμψηφίζονται και στα ποσά των συντάξεων. Νομίζω ότι αυτό κάνει το Ταμείο Νομικών.
      ΝΙΚΟΛΑΟΣ ΦΑΡΜΑΚΗΣ: Έτσι είναι κύριε Πρόεδρε, δεν πληρώνει κανείς τίποτα. 
      ΠΡΟΕΔΡΟΣ (Απόστολος Κακλαμάνης): Σας παρακαλώ κύριε Φαρμάκη, να μη με ερμηνεύετε. Η άποψη όλων πρέπει να είναι σεβαστή, αλλά δεν χρειάζεται να υπάρχει επιμονή.
      Κύριε Υπουργέ, εγώ έχω μια απορία: 
      Όταν λέτε εκατόν δόσεις, εννοείτε την εκκαθάριση των ποσών και την καταβολή των δόσεων. Υποθέτω ότι μιλάτε για τις οφειλόμενες δόσεις από τον ασφαλισμένο και όχι από τον εργοδότη. Πρέπει να ξεκαθαριστεί και αυτό, διότι, αν είναι να λέμε η εισφορά του εργοδότη και η εισφορά του ασφαλισμένου να είναι σε εκατόν εξήντα δόσεις, και έρθει ο εργοδότης, το τάδε ταμείο ή δεν ξέρω ποιος και θα πει «εγώ θα κάνω χρήση των εκατόν εξήντα δόσεων», καταλαβαίνετε τι θα συμβεί. Θα έπρεπε εδώ ο συνάδελφος, ο πρώην Υπουργός, να το επισημάνει ότι αυτό δεν θα είναι σωστό. Έτσι νομίζω ότι πρέπει να κάνουμε σε αυτήν την Αίθουσα. 
      Άρα, λοιπόν, πρέπει να αφορά τις δόσεις που αντιστοιχούν στην εισφορά του ασφαλισμένου, ο οποίος θα μπορεί μέχρι εκατόν εξήντα δόσεις, άρα θα μπορεί και σε δύο δόσεις. Από εκεί και πέρα θα ισχύσει προφανώς η νομοθεσία, που επιτρέπει οφειλές να δίνονται σε κάποιες δόσεις και με συμψηφισμό. 
      Εγώ γνωρίζω ότι το Ταμείο Νομικών συγκεκριμένα, όταν αναγνωρίζει τα στρατεύσιμα χρόνια ή τα χρόνια προϋπηρεσίας λέγει «αυτά θα δοθούν σε σαράντα δόσεις ή είκοσι ή τριάντα» και κάθε δόση συμψηφίζεται με την κάθε σύνταξη που δίδεται. Δεν αντιλαμβάνομαι αυτό το μένος, που εμφανίζεται να έχει η Βουλή. Κατά τα άλλα κατηγορείται ότι έχει πολλούς δικηγόρους και ότι νομοθετούν υπέρ των δικηγόρων. Δεν αντιλαμβάνομαι, γιατί να εμφανιζόμαστε με ένα μένος εναντίων κάποιων ηλικιωμένων πλέον ανθρώπων.
       Άκουσα και από εσάς και το σέβομαι, κύριε Υπουργέ, ότι, αν υπάρξει πρόβλημα, θα έρθετε να νομοθετήσετε. Σας λέγω ότι αυτό άκουσα εγώ από δύο Υπουργούς, επειδή είχα προτείνει αυτήν τη διάταξη το 1980, η οποία δεν εφαρμόσθηκε έκτοτε. Οι τότε Υπουργοί έλεγαν «θα το διορθώσουμε». 
      Εγώ σας παρακαλώ να το ξεκαθαρίσετε, για να ξέρουμε τι νομοθετούμε. Αν θέλετε, αφήστε εκατόν εξήντα. Αν θέλει η Βουλή, ας νομοθετήσει, αλλά δεν νομοθετούμε σωστά.
      Ορίστε, κύριε Υπουργέ, έχετε το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα ήθελα να κάνω μία διευκρίνιση. Το τελευταίο εδάφιο της παραγράφου 3 είναι ξεκάθαρο. Διαβάζω, λοιπόν, «το προκύπτον με βάση του ανωτέρου υπολογισμού ποσό καταβάλλεται από τον ασφαλισμένο και τον εργοδότη κατά τα ισχύοντα». Εδώ γίνεται σαφές ότι ο εργοδότης καθίσταται απόλυτα υπόχρεος, για να καταβάλει το τμήμα της δικής του εισφοράς. Κατά τον ισοδύναμο και τον ίδιο τρόπο θα ακολουθήσει ο εργοδότης το ρυθμό, που θα επιλέξει ο εργαζόμενος, ο ασφαλισμένος. Δηλαδή θα επιλέξει εφάπαξ; Εφάπαξ θα καταβάλει και ο εργοδότης; Θα επιλέξει σε ογδόντα μήνες; Σε ογδόντα μήνες θα επιλέξει και ο εργοδότης; Σε εκατόν εξήντα μήνες; Σε εκατόν εξήντα μήνες θα τα δώσει και ο εργοδότης. Ένα είναι αυτό.
      Η δεύτερη διευκρίνιση είναι ότι υπάρχει ως πρόταση να μην προσδιορίσουμε, ουσιαστικά να καταργήσουμε το τελευταίο εδάφιο, που λέει «η σύνταξη αρχίζει να καταβάλλεται μετά την εξόφληση των οφειλομένων εισφορών που προκύπτουν από την εφαρμογή των διατάξεων».
      ΠΡΟΕΔΡΟΣ (Απόστολος Κακλαμάνης): Όχι δεν ζητείται αυτό, αλλά μετά την εξόφληση του ασφαλισμένου κατά την ισχύουσα νομοθεσία του φορέα. Ο φορέας θα του πει «οφείλεις αυτά, τα οποία μπορείς να τα δώσεις σε τόσες δόσεις». «Εσύ οφείλεις και όχι ο εργοδότης σου». Εκείνος, αν έχει, θα τα δώσει αμέσως, αλλιώς τις δόσεις αυτές θα τις συμψηφίσει σε αυτά που θα του δίνει κάθε μήνα. Μπορεί να του δώσει μηδέν.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Η σύνταξη, κύριε Πρόεδρε;
      ΠΡΟΕΔΡΟΣ (Απόστολος Κακλαμάνης): Πώς;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Στη σύνταξη θα συμψηφίζεται, κύριε Πρόεδρε;
      ΠΡΟΕΔΡΟΣ (Απόστολος Κακλαμάνης):  Φυσικά. Αυτό γίνεται. Αν ρωτήσετε εδώ συνταξιούχους, θα σας το πουν. Εγώ γνωρίζω και συναδέλφους, που αντιτάχθησαν στη διάταξη αυτή, οι οποίοι παίρνουν σύνταξη από το ασφαλιστικό τους ταμείο, στο οποίο είμαι βέβαιος ότι, αν όφειλαν εισφορές είτε για την αναγνώριση χρόνου στράτευσης είτε οποιουδήποτε άλλου, τους καθόρισε το ταμείο τους ότι αυτά μπορούν να τα συμψηφίσουν σε τόσες δόσεις με την καταβολή της μηνιαίας σύνταξής τους.
      Αυτή είναι μία κοινή διάταξη στην ασφαλιστική νομοθεσία, την οποία υποθέτω ότι γνωρίζουν και οι συνεργάτες σας. Το ασφαλιστικό ταμείο θα εξαναγκάσει τον εργοδότη να πληρώσει τα οφειλόμενα.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, με όλο τον οφειλόμενο σεβασμό και προς εσάς και προς το Σώμα, αν νομοθετήσουμε κάτι τέτοιο, θα είναι η πρώτη φορά που θα θεσπίσουμε δικαίωμα παροχής σύνταξης με οφειλόμενες εισφορές. Δεν το εισηγούμαι.
      ΠΡΟΕΔΡΟΣ (Απόστολος Κακλαμάνης): Εγώ δεν είπα αυτό. Θα πείτε ό,τι ορίζει η νομοθεσία.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Με όλη την εκτίμηση που σας έχω και βλέποντας και τη διάθεση του Σώματος, επιμένω στην άποψή μου.
      ΠΡΟΕΔΡΟΣ (Απόστολος Κακλαμάνης): Να επιμείνετε, αν πράγματι το μελετάτε και αν είναι έτσι. Γνωρίζετε ότι δεν προβλέπεται από την ισχύουσα νομοθεσία η καταβολή και ο συμψηφισμός οφειλομένων δόσεων σε καταβαλλόμενες συντάξεις. Βεβαιώνετε τη Βουλή γι’ αυτό.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Βεβαίως, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Εγώ, λοιπόν, κύριε Υπουργέ, σας λέω να το δείτε όταν επιστρέψετε στο Υπουργείο. Σας αναφέρω συγκεκριμένα τη νομοθεσία του Ταμείου Συντάξεως Νομικών. Καταβάλλονται συντάξεις, στις οποίες συγχρόνως συμψηφίζονται οι οφειλόμενες εισφορές σε δόσεις. Εν πάση περιπτώσει νομίζω πως προκύπτει από τη συζήτηση ότι καταβάλλεται μετά την εξόφληση των οφειλομένων εισφορών του ασφαλισμένου. Αυτό δεν το αναφέρετε εδώ. Πρέπει να το αναφέρετε.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, με τη διατύπωση αυτή δεσμεύουμε και καθιστούμε υπόχρεο τον εργοδότη να ακολουθήσει τους ρυθμούς του εργαζόμενου.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, δεν το γράφει αυτό. Πώς θα γίνει;
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, ο εργοδότης θα καταβάλει. Αν δεν καταβάλει, το Ταμείο θα τον διώξει. Δεν μπορεί, όμως, η καταβολή της συντάξεως να εξαρτάται από την εξόφληση εισφορών, παρά μόνο του ίδιου του ασφαλισμένου, όχι του εργοδότη του.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αν μπει η φράση «από τον ασφαλισμένο», τότε…
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αφήστε τον κύριο Υπουργό να το δει.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, ξέρουμε ποιοι είναι οι εργοδότες. Είναι νομικά πρόσωπα δημοσίου δικαίου, τράπεζες κλπ. Βέβαια μιλάμε για εργοδότες που δεν θα εφαρμόσουν τη νομοθετική ρύθμιση. Η νομοθετική ρύθμιση είναι σαφής. Καθιστά υπόχρεο τον εργοδότη να ακολουθήσει τους ρυθμούς εξόφλησης που θα αποφασίσει ο εργαζόμενος. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν το λέτε όμως.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, δεν είμαι νομικός, ωστόσο μαζί με τους συνεργάτες μου έχω μελετήσει αρκετά τη διάταξη.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε, η Βουλή νομοθετεί και όχι οι συνεργάτες σας. Σας διαβεβαιώνουμε εδώ ότι, όταν θα πάτε να πάρετε τη σύνταξή σας από το Ταμείο Νομικών –και πιστεύω και από οποιοδήποτε άλλο, αλλά εγώ γνωρίζω το Ταμείο Νομικών, γι’ αυτό είμαι τόσο επίμονος- θα πείτε «αναγνωρίζω και πέντε χρόνια που ήμουν στο στρατό και έχω και διαδοχική ασφάλιση άλλα τόσα χρόνια» και θα σας βγάλει τη «σούμα». Το ταμείο θα πει ότι πρέπει να καταβάλετε για εισφορές τόσα χρήματα που οφείλετε αναδρομικά. Βγάζει μία απόφαση το Διοικητικό Συμβούλιο του Ταμείου –προφανώς εκ του νόμου το δικαιούται- και λέει ότι θα συμψηφίζετε είκοσι δόσεις στις είκοσι μηνιαίες συντάξεις. Αν αυτό το αγνοούν οι συνεργάτες σας, λυπούμαι και να κοιτάξετε τους συνεργάτες σας. Αν θέλετε να ψηφίσει η Βουλή τη διάταξη, θα ψηφίσει το «μετά την εξόφληση των οφειλομένων από το δικαιούχο», όχι σαν οποιονδήποτε τρίτο, διότι τάχα είναι το δημόσιο που σέβεται το νόμο κλπ. Αυτά τα πράγματα δεν μπορεί η Βουλή να τα ψηφίσει.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, επί της ουσίας δεν υπάρχει διαφωνία.
      ΠΡΟΕΔΡΟΣ (Απόστολος Κακλαμάνης): Αν δεν υπάρχει διαφωνία επί της ουσίας, σας παρακαλώ να κάνετε αυτό που σας ζητάει η Βουλή.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Το μόνο σημείο στο οποίο επιμένουμε, κύριε Πρόεδρε, είναι η τελευταία παράγραφος. Για τα άλλα δεν υπάρχει διαφωνία.
      ΠΡΟΚΟΠΗΣ ΠΑΥΛΟΠΟΥΛΟΣ: Τη φράση «από τον ασφαλισμένο» θα την προσθέσετε;
      ΠΡΟΕΔΡΟΣ (Απόστολος Κακλαμάνης): Η φράση θα προστεθεί, το είπε ο κύριος Υπουργός.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Θα το διατυπώσουμε, κύριε Πρόεδρε, και θα το δούμε επακριβώς.
      ΠΡΟΕΔΡΟΣ (Απόστολος Κακλαμάνης): Η φράση θα είναι ως εξής: «Η σύνταξη αρχίζει να καταβάλλεται μετά από την εξόφληση των οφειλομένων από τον ησφαλισμένο εισφορών».
      Αυτό λέμε. «Των οφειλομένων από τον ησφαλισμένο». Το ίδιο είναι. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα παρακαλέσω να το αναγνώσουμε, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Μάλιστα, κύριε Υπουργέ.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): «Η σύνταξη αρχίζει να καταβάλλεται μετά την εξόφληση από τον ασφαλισμένο των οφειλομένων εισφορών του». 
      ΠΡΟΕΔΡΟΣ (Απόστολος Κακλαμάνης): Πολύ ωραία. 
      Το λόγο έχει ο κ. Φαρμάκης.
      ΝΙΚΟΛΑΟΣ ΦΑΡΜΑΚΗΣ: Κύριε Πρόεδρε, λυπούμαι που κάποιοι συνάδελφοι και εσείς ως ένα βαθμό, σχολιάσατε τον τρόπο της ομιλίας μου ότι είχε αγανάκτηση, ότι είχε οργή ή οτιδήποτε άλλο. 
      Αν ήθελα να είμαι ευχάριστος, κύριε Πρόεδρε, προς τους αιτούντες δικηγόρους, θα το έκανα τότε που ήμουν Υφυπουργός επί  τεσσεράμισι χρόνια. Θα το έκαναν και όλοι οι συνάδελφοί μου που πέρασαν από το 1982 και μετά. Ήθελα και τότε να κάνω τη δουλειά μου και θέλω και σήμερα σαν Βουλευτής να κάνω τη δουλειά μου. Και δεν με ενδιαφέρει σε ποιον είμαι ευχάριστος και σε ποιον δεν είμαι. Και επιτρέψτε μου να το τονίσω αυτό. 
      Αυτή η ρύθμιση δεν ήρθε στη Βουλή συνειδητά από το 1982 μέχρι σήμερα. Όχι διότι ξεχάστηκε, όχι διότι αυτοί που περάσαμε από εκεί ήμασταν ανάλγητοι ή δεν καταλαβαίναμε τι μας γίνεται. 
      Ζήτησα από τους αρμόδιους Υφυπουργούς που παρίστανται να αναγνώσουν στη Βουλή την έκθεση του Ελεγκτικού Συνεδρίου του 1982. Αυτό θα ήταν και μια απάντηση προς εσάς κύριε Πρόεδρε ότι η απόρριψη δεν οφείλετο μόνο διότι προκαλούσε επιβάρυνση στον κρατικό προϋπολογισμό. Υπάρχει ένα σκεπτικό δυο-τριών σελίδων εκεί. Δεν το έκαναν όμως και επιμένω να την αναγνώσουν για να ακούσουν οι συνάδελφοι τι γράφει εκείνη η έκθεση του Ελεγκτικού Συνεδρίου. Εκείθεν, λοιπόν, η οργή μου. 
      Χθες δίπλα μου καθόταν ο συνάδελφος κ. Παπαϊωάννου,με τον οποίο συνυπηρετήσαμε, ως Υπουργός εκείνος, στο Υπουργείο. Και μου είπε: «Καλά τι γίνεται; Γιατί δεν με άφησες τότε; Εγώ δηλαδή είμαι ο ανάλγητος και τώρα ήρθαν οι καλοί;» Να, λοιπόν, από πού προέρχεται η οργή και η αγανάκτηση.
      Και τώρα επί της ουσίας. Γιατί, λοιπόν –για να ολοκληρώσω- η αναγνώριση αναδρομικού πλασματικού χρόνου σήμερα -όταν αυτό έχει λήξει για όλους τους Έλληνες από τις 31.12.92-  μόνο για τους δικηγόρους; 
      Ο Υφυπουργός Κοινωνικών Ασφαλίσεων γνωρίζει ότι τέτοια αιτήματα για αναδρομική αναγνώριση χρόνου ασφάλισης εκκρεμούν στη Γενική Γραμματεία Κοινωνικών Ασφαλίσεων σωρεία. Και Ελλήνων από την Αίγυπτο και Ελλήνων του εξωτερικού και Ελλήνων εδώ του εσωτερικού κλπ. Να τα φέρουμε όλα, λοιπόν, εδώ. Γιατί μόνο των δικηγόρων; Πρώτον αυτό. 
      Δεύτερον,  τέτοια διάταξη θα γνωρίζετε ασφαλώς ότι υπήρξε και για τους Βουλευτές και έληξε και ίσχυσε μέχρι 31.12.93. Και επειδή πολύς λόγος έγινε εδώ για το αν αρχίζει η καταβαλλόμενη σύνταξη, αφού εξοφληθούν ή δεν εξοφληθούν οι δόσεις, σας λέγω –και δεν είναι κομπορρημοσύνη- ότι γνωρίζω καλά τα συνταξιοδοτικά λόγω της μακράς θητείας μου στη Γενική Γραμματεία Κοινωνικών Ασφαλίσεων. Η σύνταξη, όπως από άλλες γενικότερες διατάξεις της κοινωνικής ασφάλισης προκύπτει, αρχίζει να καταβάλλεται –ό,τι θέλετε γράψτε εδώ, γιατί άκουσα πολύ μεγάλη κουβέντα και μεταξύ του κυρίου Προέδρου και του κυρίου Υπουργού και άλλων συναδέλφων- από την επομένη της αναγνώρισης του χρόνου και του καθορισμού των δόσεων και –ναι, κύριε Πρόεδρε- συμψηφίζεται η σύνταξη με την οφειλόμενη δόση. Αυτό που είπατε πολλές φορές και σας διέκοψα και δεν κατάλαβα γιατί αγανακτήσατε εναντίον μου. Γι’ αυτό μίλησα για «τζάμπα» σύνταξη με το νόμο. Από αύριο, λοιπόν, καθορίζεται η δόση που μπορεί να είναι 150.000, καθορίζεται και η μηνιαία σύνταξη που μπορεί να είναι 600.000, παίρνετε 450.000 χωρίς να καταβάλλετε τίποτα και είσαστε εντάξει! 
      Για να γίνει δε κατανοητό αυτό που σας λέγω, είμαι βέβαιος ότι στην Αίθουσα υπάρχουν συνάδελφοι δικηγόροι και γιατροί και μηχανικοί που με τη διάταξη που ίσχυε –αναφέρθηκε και ο κύριος Πρόεδρος σ’ αυτήν- αναγνώρισαν πλασματικό χρόνο και κατέστησαν συνταξιούχοι των επαγγελματικών τους ταμείων, του ΤΣΑΥ, του ΤΣΜΕΔΕ κλπ. …
      ΠΡΟΕΔΡΟΣ (Απόστολος Κακλαμάνης): Να μείνουμε στο θέμα και να κλείσουμε κάποτε, κύριε συνάδελφε. Καλά είναι τα φώτα σας, αλλά να κλείσουμε κάποτε!
      ΝΙΚΟΛΑΟΣ ΦΑΡΜΑΚΗΣ: Πρέπει να πείσω, κύριε Πρόεδρε, σας παρακαλώ. Και από την επομένη, χωρίς να καταβάλουν δραχμή, άρχισαν να παίρνουν τη σύνταξη, αφαιρουμένης της δόσεως που είχε καθοριστεί. 
      ΠΡΟΕΔΡΟΣ (Απόστολος Κακλαμάνης): Το είπε ο νόμος αυτό;
      ΝΙΚΟΛΑΟΣ ΦΑΡΜΑΚΗΣ: Είναι πάγια ασφαλιστική αρχή και έτσι κάνουν όλοι οι ασφαλιστικοί οργανισμοί και έτσι θα γίνει και αύριο …
      ΠΡΟΕΔΡΟΣ (Απόστολος Κακλαμάνης): Τι το μεμπτό, λοιπόν, εδώ; 
      ΝΙΚΟΛΑΟΣ ΦΑΡΜΑΚΗΣ: Ουδέν.
      ΠΡΟΕΔΡΟΣ (Απόστολος Κακλαμάνης): Τότε; 
      ΝΙΚΟΛΑΟΣ ΦΑΡΜΑΚΗΣ: Αλλά θέλω να δώσω την εξήγηση ότι πρώτον θα πάρουν σύνταξη οι άνθρωποι χωρίς να πληρώσουν τίποτε και θα πάρουν από την επομένη που θα καθοριστούν οι δόσεις και όχι μετά δεκατριάμισι χρόνια που είπε ο κ. Γιαννακόπουλος ή άλλοι συνάδελφοι. 
      ΠΡΟΕΔΡΟΣ (Απόστολος Κακλαμάνης): Σας ερωτώ: Αυτό είναι κακό; Να το καταργήσουμε;
      ΒΑΣΙΛΗΣ ΚΕΔΙΚΟΓΛΟΥ: Κάκιστο, κύριε Πρόεδρε. Φαύλο. 
      ΠΡΟΕΔΡΟΣ (Απόστολος Κακλαμάνης): Αφήστε τώρα. Πάγια αρχή, λέει ο κύριος Υπουργός. 
      ΒΑΣΙΛΗΣ ΚΕΔΙΚΟΓΛΟΥ: Φαύλο. 
      ΠΡΟΕΔΡΟΣ (Απόστολος Κακλαμάνης): Γιατί δεν εισηγηθήκατε να την καταργήσουμε; Σας παρακαλώ!
      ΝΙΚΟΛΑΟΣ ΦΑΡΜΑΚΗΣ: Κλείνοντας, κύριε Πρόεδρε, επιμένω όπως άρχισα στην πρωτολογία μου. Η διάταξη είναι προϊόν πίεσης στην οποία υπέκυψαν οι σημερινοί Υπουργοί, τις οίδε από ποίον. Δεν γνωρίζω. Δεν υπέκυψαν όλοι οι Υπουργοί και οι κυβερνήσεις από το 1982. Είναι χαριστική, απαράδεκτη και σκανδαλώδης. 
      Και θέλω να σημειώσω επίσης, μου έκανε εντύπωση, θέλω να το πω και με συγχωρείτε, που αφορά εσάς. Έχετε αυτό το δικαίωμα, αλλά είναι από τις ελάχιστες φορές που πέραν του ότι προεδρεύετε της συνεδρίασης του Σώματος, συμμετείχατε με τόσο πάθος στη διαμόρφωση διάταξης.
      ΠΡΟΕΔΡΟΣ (Απόστολος Κακλαμάνης): Μάλιστα.
      Κύριοι συνάδελφοι, θα δώσω το λόγο σε συνάδελφο που απομένει. 
      Ο Πρόεδρος της Βουλής, κύριε συνάδελφε …
      ΝΙΚΟΛΑΟΣ ΦΑΡΜΑΚΗΣ: Έχετε δικαίωμα. 
      ΠΡΟΕΔΡΟΣ (Απόστολος Κακλαμάνης): Όχι, ακούστε. Ο Πρόεδρος της Βουλής όταν έχει άποψη επί της ουσίας, κατεβαίνει κάτω και λέει την άποψή του. Όταν παρακολουθεί μία διαδικασία όμως, κύριε συνάδελφε, στην οποία είναι προφανές ότι το Σώμα με την επίκληση της εμπειρίας και της γνώσης ορισμένων μελών του, σαφώς δεν βοηθείται και δεν ενισχύεται στο να διαμορφώσει την άποψή του, πρέπει να παρεμβαίνει. 
      ΒΑΣΙΛΗΣ ΚΕΔΙΚΟΓΛΟΥ: Αυτή είναι άποψή σας. 
      ΠΡΟΕΔΡΟΣ (Απόστολος Κακλαμάνης): Σας παρακαλώ!
      ΝΙΚΟΛΑΟΣ ΦΑΡΜΑΚΗΣ: Κύριε Πρόεδρε …
      ΠΡΟΕΔΡΟΣ (Απόστολος Κακλαμάνης): Κυρία Παπακώστα, έχετε το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το λόγο για ένα λεπτό. 
      ΠΡΟΕΔΡΟΣ (Απόστολος Κακλαμάνης): Αφήστε, κύριε Κεδίκογλου, σας παρακαλώ.
      ΒΑΣΙΛΗΣ ΚΕΔΙΚΟΓΛΟΥ: Ένα λεπτό.
      ΠΡΟΕΔΡΟΣ (Απόστολος Κακλαμάνης): Μα δεν είναι μόνο η κουβέντα αυτή εδώ που μας απασχολεί. Αφήστε το. Και κάνετε μέγα λάθος.
      ΒΑΣΙΛΗΣ ΚΕΔΙΚΟΓΛΟΥ: Αφορά τη φαυλότητα …
      ΠΡΟΕΔΡΟΣ (Απόστολος Κακλαμάνης): Κάνετε λάθος. 
      ΒΑΣΙΛΗΣ ΚΕΔΙΚΟΓΛΟΥ: Αφορά το κύρος του Κοινοβουλίου. 
      ΠΡΟΕΔΡΟΣ (Απόστολος Κακλαμάνης): Μάλιστα.
      Ορίστε, κυρία Παπακώστα, έχετε το λόγο.
      Παρακαλώ να μη γράφεται τίποτε στα Πρακτικά αν δεν έχει πρώτα δοθεί ο λόγος.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρία και κύριοι συνάδελφοι, εντυπωσιάζομαι γιατί το κόμμα μου προσφάτως μου έκανε την τιμή να είμαι εισηγήτρια –το είπα και στην πρωτολογία μου, ενός σχεδίου νόμου το οποίο …
      ΠΡΟΕΔΡΟΣ (Απόστολος Κακλαμάνης): Θέλετε, κυρία Παπακώστα να μιλήσετε επί του θέματος και να κλείσουμε; Διότι το κάναμε ανατολικό ζήτημα, όπως κάνουμε συνήθως. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Θα είχα τελειώσει.
      ΠΡΟΕΔΡΟΣ (Απόστολος Κακλαμάνης): Αύριο αν έρθει κάποιο θέμα για τους μηχανικούς, θα σηκωθούν κάποιοι να λένε για τους μηχανικούς. 
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΟΣ (Απόστολος Κακλαμάνης): Μπορώ να θυμηθώ, κύριε Κεδίκογλου.
      (Θόρυβος στην Αίθουσα)
      Ορίστε, κυρία Παπακώστα.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Επειδή βρισκόμαστε στη Βουλή των Ελλήνων, πέρα από χολή και φαρμάκι που περίσσεψε, εξαπολυόμενοι γενικώς ένθεν κακείθεν …
      ΠΡΟΕΔΡΟΣ (Απόστολος Κακλαμάνης): Αυτό, κυρία συνάδελφε, το «φαρμάκι περίσσεψε», τώρα να ζητήσετε να διαγραφεί. Σας παρακαλώ πολύ. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, χρησιμοποιώ την ελληνική γλώσσα όπως νομίζω ….
      ΠΡΟΕΔΡΟΣ (Απόστολος Κακλαμάνης): Στην ένταση που υπάρχει δεν χρειάζεται να προσθέτετε και άλλη. Ο λόγος δίδεται, για να μιλάει κανείς επί του θέματος και για να μιλάει με σεβασμό στους άλλους. Αυτό που είπατε τώρα τι έννοια έχει; Κάνετε λογοπαίγνιο με το όνομα του συναδέλφου σας;
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν το είπα εγώ. Εσείς το είπατε. Εγώ δεν το ανέφερα και δεν αναφέρομαι στον κ. Φαρμάκη. Αναφέρομαι στο μένος με το οποίο αντιμετωπίζεται η συγκεκριμένη διάθεση και ο λαός…
      ΠΡΟΕΔΡΟΣ (Απόστολος Κακλαμάνης): Ο καθένας διατυπώνει την άποψή του με τον τόνο και το ύφος που εκείνος επιλέγει. Αρκεί να μην προσβάλλει τους άλλους. Και εσείς αυτό κάνετε τώρα.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Αναφέρω ότι ο λαός σ’ αυτές τις περιπτώσεις χρησιμοποιεί αυτήν την έκφραση. Είναι μια λαϊκή ρήση. 
      Αυτό το οποίο ήθελα να πω, κύριε Πρόεδρε, είναι ότι τα διοικητικά δικαστήρια – το επισήμανα προηγουμένως στον κύριο Υπουργό- έχουν αποφανθεί ότι ο υπολογισμός των εισφορών και των κρατήσεων – και θέλω να εστιάσω εκεί την προσοχή της Βουλής- προκειμένης αναδρομικής υπαγωγής στην ασφάλιση ασφαλιστικού οργανισμού πρέπει να γίνεται βάσει των αποδοχών του χρόνου της απασχόλησης και όχι βάσει των αποδοχών του χρόνου υποβολής της αίτησης. Υπάρχει νομολογία, κύριε Πρόεδρε. Και όταν λέμε ότι η διοίκηση πρέπει να συμμορφώνεται στις αποφάσεις των δικαστηρίων, θα αποφασίσουμε σ’ αυτό το Σώμα είτε μας αρέσει είτε όχι ότι συμμορφωνόμεθα. Άλλως πως θεωρώ ότι οποιαδήποτε ρύθμιση έρχεται προς επιψήφιση δεν έχει κανένα νόημα, όταν ξεφεύγει από συνταγματικές επιταγές. Και είναι συνταγματική επιταγή η συμμόρφωση της διοίκησης προς τις αποφάσεις των δικαστηρίων και όλα τα υπόλοιπα τα οποία ελέχθησαν εδώ, κύριε Πρόεδρε, είναι εκ του περισσού. Και ο κύριος Υπουργός δεν απάντησε σ’ αυτό.
      Ευχαριστώ.
      ΒΑΣΙΛΗΣ ΚΕΔΙΚΟΓΛΟΥ:….
      ΠΡΟΕΔΡΟΣ (Απόστολος Κακλαμάνης): Όχι, κύριε Κεδίκογλου. Ολοκληρώθηκε η συζήτηση. Δεν δικαιούστε το λόγο. Αν υπάρχει κάποιος που να μίλησε και μάλιστα κατά τρόπο που θα ήθελα να το σκεφθείτε… Δεν είναι δυνατόν να εξαπολύετε αυτούς τους μύδρους.
      ΒΑΣΙΛΗΣ ΚΕΔΙΚΟΓΛΟΥ:…
      ΠΡΟΕΔΡΟΣ (Απόστολος Κακλαμάνης): Δεν γράφεται τίποτα απ’ ό,τι λέτε. Δεν έχει νόημα να μιλάτε.
      Κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 1189 και ειδικό αριθμό 103.
      Ερωτάται το Σώμα: Γίνεται δεκτή η τροπολογία με γενικό αριθμό 1189 και ειδικό αριθμό 103, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1189 και ειδικό αριθμό 103, έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις.»
      Εισερχόμαστε στη συζήτηση της τροπολογίας με γενικό αριθμό 1196 και ειδικό 99 και θέμα «Αναπροσαρμογή της βάσης υπολογισμού της σύνταξης των υπαλλήλων του δημοσίου καθώς και των στρατιωτικών».
      Το λόγο έχει ο κύριος Υπουργός.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Στην παράγραφο 1, διαγράφεται η περίπτωση θ΄.
      Στην περίπτωση 2, στη δεύτερη σειρά μετά τη λέξη «αντικαθίσταται» προστίθεται η φράση «από 1η Ιανουαρίου 2003». 
      Στην παράγραφο 4, περίπτωση α΄, η φράση…
      ΒΑΣΙΛΗΣ ΚΕΔΙΚΟΓΛΟΥ:…
      ΠΡΟΕΔΡΕΥΩΝ (Κωνσταντίνος Βρεττός): Δεν καταγράφεται τίποτα από όσα λέει ο κ. Κεδίκογλου. 
      Κύριε Υπουργέ, σας παρακαλώ, συνεχίστε. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Επαναλαμβάνω. Στην παράγραφο 4, περίπτωση α, η φράση «της περίπτωσης α΄» αντικαθίσταται με τη φράση «των περιπτώσεων α΄ και β΄». 
      Δηλαδή, στην κατηγορία που ρυθμίζει την περίπτωση α΄, δηλαδή τους δικαστικούς λειτουργούς, για το χρόνο προσδιορισμού που καταβάλλεται, σ΄ αυτήν την αναπροσαρμογή, προστίθενται και τα πρόσωπα της περιπτώσεως β΄ που είναι το Νομικό Συμβούλιο του Κράτους. 
      Στην παράγραφο 4, περίπτωση γ΄, και στην πρώτη σειρά, διαγράφεται το στοιχείο β΄. Αυτό γίνεται για τη νομοτεχνική προσαρμογή σ’ αυτό που κάναμε πριν. 
      Η παράγραφο 6 διαγράφεται, γιατί διαγράψαμε την περίπτωση θ΄. Πρόκειται για την προσαρμογή στην πρώτη αλλαγή και οι υπόλοιπες παράγραφοι αναριθμούνται αναλόγως. 
      Η παράγραφος 9 διαγράφεται και οι ακολουθούσες παράγραφοι αναριθμούνται.
      Στην παράγραφο 10 η φράση «Μετακλητοί δημόσιοι υπάλληλοι οι οποίοι…» αντικαθίσταται με τη φράση «Όσοι επί Κοινοβουλευτικών Κυβερνήσεων…διετέλεσαν ή διατελούν…». Δηλαδή, Γενικοί Γραμματείς Βουλής, Υπουργείων, Υπουργικού Συμβουλίου κτλ.
      Στην τελευταία σειρά της παραγράφου 12, η λέξη «λήψη» αντικαθίσταται με τη λέξη «θεμελίωση».  
      Στην ίδια παράγραφο μετά την «.» προστίθεται η εξής φράση: «Ο κατά προσαύξηση χρόνος του προηγουμένου εδαφίου σε θέση εξωκοινοβουλευτικού Υπουργού, αναπληρωτή Υπουργού και Υφυπουργού συνυπολογίζεται και για τη θεμελίωση δικαιώματος σύνταξης, εφόσον ο χρόνος της βουλευτικής θητείας είναι ίσος τουλάχιστον με τα τρία πέμπτα της πλήρους βουλευτικής περιόδου». 
      (Στο σημείο αυτό ο Υφυπουργός Οικονομικών κ. Γ. Φλωρίδης, καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      (Να φωτογραφηθεί το κείμενο σελ. 203)
      
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θέλω να κάνω μία διευκρίνιση γιατί αφαιρείται η παράγραφος θ΄ και κατά συνέπεια η στ΄ που αφορά την αναπροσαρμογή της βάσης υπολογισμού της σύνταξης με το επίδομα της ειδικής θέσης ευθύνης που είχαν, ότι αυτό γίνεται μετά από αίτημα της ΑΔΕΔΥ. Υπάρχει έγγραφο και θα το καταθέσω. Πρόκειται για την συζήτηση για το νέο μισθολόγιο που θα ανοίξει, να αντιμετωπισθεί το ζήτημα του υπολογισμού του επιδόματος ευθύνης, το οποίο θα προκύψει μέσα από το νέο μισθολόγιο. Θέλει να το εντάξει στη συζήτηση αυτή. Θα καταθέσω, επαναλαμβάνω το σχετικό έγγραφο της ΑΔΕΔΥ, που αξιώνει να γίνει ρύθμιση για το σύνολο των πολιτικών και στρατιωτικών υπαλλήλων όπως είναι τώρα με τη βάση δηλαδή του υπολογισμού της σύνταξης αυξημένη κατά 60.000 δραχμές στην πενταετία και αφαιρεί γι’ αυτούς που κατείχαν θέσεις ευθύνης αυτήν την ειδική ρύθμιση γιατί θέλει να την εντάξει στη συζήτηση για το νέο μισθολόγιο.
      (Στο σημείο αυτό ο Υφυπουργός Οικονομικών κ. Γεώργιος Φλωρίδης  καταθέτει για τα Πρακτικά το έγγραφο της ΑΔΕΔΥ, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, με τις προτεινόμενες διατάξεις ρυθμίζονται μια σειρά από ζητήματα, διευθετούνται και ικανοποιούνται αιτήματα τα οποία είχαν τεθεί και από διεκδικήσεις και από αγωνιστικές κινητοποιήσεις ορισμένων κλάδων. 
      Έτσι στην παράγραφο 1, ρυθμίζεται το θέμα του συνυπολογισμού της σύνταξης του επιδόματος διδακτικής προετοιμασίας και εξωδιδακτικής απασχόλησης των πανεπιστημιακών. Και για να υπάρχει ισότητα στη ρύθμιση, ρυθμίζονται και τα ζητήματα που προκύπτουν για τα επιδόματα που χορηγούνται στους δικαστικούς λειτουργούς, όπως είναι η πάγια αποζημίωση της παραγράφου 6 του άρθρου 2, η πάγια αποζημίωση του άρθρου 10 του  ν.2521 για τα μέλη του Νομικού Συμβουλίου του Κράτους. Υπάρχει ακόμα το ειδικό επίδομα για τους ερευνητές και ειδικούς επιστήμονες, όπως αντίστοιχα το ερευνητικό επίδομα για τους συμβούλους και παρέδρους του Παιδαγωγικού Ινστιτούτου και τους καθηγητές της ΣΕΛΕΤΕ και των Ανωτάτων Εκκλησιαστικών Σχολών, όπως επίσης το ειδικό επίδομα του προσωπικού του ΚΕΠΕ και λογικά εδώ μπαίνει και το επίδομα διδακτικής προετοιμασίας των καθηγητών των Ανωτάτων Σχολών και της Εθνικής Σχολής Δημόσιας Διοίκησης. Λογικά θα έπρεπε να ρυθμίζεται και το ζήτημα του επιδόματος θέσεως ευθύνης, το οποίο βέβαια ρυθμίζεται για τους στρατιωτικούς με υψηλό βαθμό που έχουν επίδομα θέσης ευθύνης. 
      Με τις παραγράφους 3 και 4 της προτεινόμενης ρύθμισης ρυθμίζονται τα των δόσεων. Ξεκινάει το σύνολο της αναπροσαρμογής από 1ης Ιανουαρίου 2003 για τους δικαστικούς και τα μέλη του Νομικού Συμβουλίου του Κράτους και τέσσερις δόσεις για τους υπόλοιπους με 25% της βελτίωσης των συντάξεών τους από 1/1/2003 μέχρι το 100% από 1/7/2004. Ουσιαστικά έχουμε εξαμηνιαίες ρυθμίσεις.
      Επίσης υπάρχουν ρυθμίσεις που αναφέρουν ότι δεν θεμελιώνεται αναδρομικότητα στην πιθανή διεκδίκηση αυξήσεων των συντάξεών τους. 
      Υπάρχει διάταξη η οποία αναφέρεται σε όσους διετέλεσαν επί κοινοβουλευτικών κυβερνήσεων σε θέσεις γενικού γραμματέα, όπως της Βουλής, των Υπουργείων, του Υπουργικού Συμβουλίου, των περιφερειών και άλλων ανεξάρτητων διεθνών ιδρυμάτων προβλέπει ότι μπορούν να θεμελιώσουν συνταξιοδοτικό δικαίωμα εφόσον συμπλήρωσαν σε αυτές τις θέσεις συνεχώς ή διακεκομμένα οκταετή υπηρεσία.
      Νομίζω ότι στη ρύθμιση αυτή θα πρέπει να συμπεριληφθούν και διοικητές μεγάλων οργανισμών, όπως του ΙΚΑ και του ΟΓΑ, γιατί υπάρχουν περιπτώσεις όπου γενικοί γραμματείς περιφερειών ή γενικοί γραμματείς υπουργείων, που έχουν διατελέσει και διοικητές αυτών των μεγάλων οργανισμών, έχουν υπεροκταετή αντίστοιχη υπηρεσία και δεν δικαιούνται συντάξεως. Επειδή σε θέσεις γραμματέων ήταν λιγότερο της οκταετίας.
      Επίσης, καθορίζεται το ποσό που δικαιούνται. Θεμελίωση του δικαιώματος συντάξεως σημαίνει 30% του αντίστοιχου μισθού που παίρνουν κατά τη διάρκεια άσκησης αυτών των καθηκόντων. 
      Υπάρχει αναγνώριση πλασματικού χρόνου ή χρόνου κατά τον οποίο κάποιες κατηγορίες ασφαλισμένων είχαν πρακτική άσκηση, όπως τα τριάμισι χρόνια για τις απόφοιτες των Σχολών Επισκεπτριών Αδελφών τετραετούς φοίτησης, των απόφοιτων των Σχολών Αδελφών Νοσοκόμων των ετών 1956-1973, των αποφοίτων ΚΑΤΕΕ και των Σχολών Βοηθών Νοσοκόμων. 
      Τέλος προτείνεται μια ρύθμιση έτσι ώστε να υπάρχει συνυπολογισμός στο χρόνο της βουλευτικής θητείας του χρόνου που κάποιος συνάδελφος Βουλευτής έχει κάνει σε θέση εξωκοινουβουλευτικού Υπουργού, αναπληρωτή Υπουργού ή Υφυπουργού, καθώς και Γενικού Γραμματέα Βουλής, Υπουργικού Συμβουλίου και Υπουργείων επί κοινοβουλευτικών κυβερνήσεων, προγενέστερος ή μεταγενέστερος της βουλευτικής θητείας, εφόσον ο χρόνος αυτός δεν έχει συνυπολογιστεί για να θεμελιώσει κάποιος δικαίωμα από οποιοδήποτε άλλο φορέα ασφάλισης. 
      Κύριε Υπουργέ, πιστεύω ότι εδώ θα πρέπει συνολικά να υπολογίζεται ο χρόνος και για τη θεμελίωση, εφόσον θέτετε περιορισμό, ότι δηλαδή ο χρόνος της βουλευτικής θητείας θα πρέπει να είναι ίσος με τα τρία πέμπτα, νομίζω ότι θα πρέπει να ισχύει για όλες τις περιπτώσεις, δηλαδή και για τη θεμελίωση που δεν πρέπει να περιοριστεί μόνο σε όσους διατέλεσαν μέλη της κυβέρνησης. Πρέπει συμπεριλάβει και τους γενικούς γραμματείς όπως επίσης νομίζω ότι θα πρέπει να συμπεριληφθεί και η κατηγορία των γενικών γραμματέων περιφερειών, που ουσιαστικά εξομοιούνται με τους γενικούς γραμματείς των υπουργείων. 
      Πιστεύω ότι οι ρυθμίσεις αυτές έρχονται να διευθετήσουν ζητήματα και εισηγούμαι την υπερψήφισή τους. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Αγγελόπουλος. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, με τις παραγράφους 1-7 της τροπολογίας με αριθμό 1176 συνυπολογίζονται από 1-1-2003 στις συντάξιμες αποδοχές των δικαστικών, στρατιωτικών, καθηγητών ΑΕΙ, ΤΕΙ, δημοσίων υπαλλήλων διάφορα επιδόματα. 
      	Η ρύθμιση αυτή επεκτείνεται και στους ήδη συνταξιούχους. Οι διαφορές, όμως, που θα προκύψουν θα καταβληθούν στους μεν δικαστικούς εφάπαξ από 1-1-2003, στους δε υπολοίπους τμηματικά σε διάστημα δύο έως πέντε ετών, αρχής γενομένης από 1-1-2003 και με καταληκτική ημερομηνία την 1-1-2007. 
      Τουλάχιστον, από την πλευρά μας τη διάκριση αυτήν τη θεωρούμε απαράδεκτη, ιδιαίτερα αυτή που γίνεται ανάμεσα στους δικαστικούς, τους καθηγητές των ΑΕΙ και στους στρατιωτικούς. Γιατί ενώ στους δικαστικούς η διαφορά που προκύπτει θα καταβληθεί εφάπαξ την 1-1-2003 και στα μέλη ΔΕΠ τμηματικά, σε τέσσερα εξάμηνα, αρχής γενομένης από 1-1-2003, στους στρατιωτικούς, για τους οποίους προκύπτουν και οι μικρότερες αυξήσεις και οι οποίοι έχουν τους μικρότερους μισθούς –λες και τους κυνηγά η μοίρα τους!- η αύξηση θα καταβληθεί τμηματικά και ετεροχρονισμένα σε πέντε χρόνια. 
      Βέβαια μπαίνει ένα εύλογο ερώτημα: Γιατί αυτή η άνιση μεταχείριση, κύριε Υπουργέ, στην αντιμετώπιση των στρατιωτικών; Ίσως αυτό να οφείλεται στο ότι οι στρατιωτικοί δεν έχουν τη δυνατότητα ούτε να διαμαρτυρηθούν ούτε να κινητοποιηθούν, ούτε να απεργήσουν όπως έκαναν οι καθηγητές των ΑΕΙ πρόσφατα, ούτε να πιέσουν την Κυβέρνηση όπως οι δικαστικοί. 
      Έτσι, οι ενιαίοι κανόνες κοινωνικής ασφάλισης και τα περί ισότητας και δικαιοσύνης και ίσων όρων, πάνε όλα στον κάλαθο των αχρήστων, κύριε Υπουργέ. Υπό τους όρους αυτούς δεν μπορεί παρά να συμφωνήσει κανείς και με το αίτημα που προβάλλουν οι στρατιωτικοί –θα πρέπει να σας έχει διαβιβαστεί από το Υπουργείο Εθνικής Άμυνας, στις διατάξεις της παραγράφου 2 της υπό συζήτηση τροπολογίας- να προστεθεί και το επίδομα ειδικών συνθηκών ή ειδικής υπηρεσίας για όσους το λαμβάνουν στην ενέργεια και που αφορά το σύνολο των στρατιωτικών και τους κατώτερους και τους ανώτερους αξιωματικούς. 
      Στην παράγραφο 8, καθορίζεται ότι όλα τα επιδόματα και αποζημιώσεις της παραγράφου 1 και 2, που υπολογίζονται στις συντάξιμες αποδοχές, θα υπόκεινται από 1-1-2003 σε κράτηση υπέρ του δημοσίου για κύρια σύνταξη. Τι λέει δηλαδή αυτό; Γιατί πέρασε στα ψιλά και δεν έγινε καμία αναφορά από τους συναδέλφους των άλλων κομμάτων. 
      Ουσιαστικά οι συζητούμενες αυξήσεις στις συντάξεις και τις αποδοχές των πολιτικών και στρατιωτικών υπαλλήλων θα χρηματοδοτηθούν όχι στο σύνολό τους από τον προϋπολογισμό του κράτους, όπως θα ήταν αναμενόμενο, αλλά από την διεύρυνση από 1-1-2003 των συντάξιμων αποδοχών που θα υπόκεινται σε κρατήσεις, μέσα από την αύξηση των κρατήσεων -που θα επιτελεστεί από 1-1-2003- στις αποδοχές, οι οποίες από εδώ και πέρα θα προσμετρούνται στη σύνταξη. 
      Απαίτηση καταβολής αναδρομικών για το διάστημα από 1-1-2003 «στοιχειοθετούνται, λέει, μόνο μετά από αμετάκλητη δικαστική απόφαση». Αυτό αφορά μόνο τους δικαστικούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Υπάρχει ένα ολόκληρο σκεπτικό –ίσως το γνωρίζετε, για να μην φάω άλλο χρόνο, δυστυχώς το κουδούνι πιέζει- το είπαμε και όταν μιλήσαμε για την ΠΝΟ ότι θα έχουμε τέτοια προβλήματα. Θα πρέπει για λόγους συνταγματικότητας να αντικατασταθεί ο όρος «αμετάκλητες, για το θέμα αυτό, δικαστικές αποφάσεις» με τον όρο «τελεσίδικες δικαστικές αποφάσεις». Θα καταθέσω το σχετικό σημείωμα μετά για τα Πρακτικά, για να μην αναλώνεται και ο χρόνος. 
      Με την παράγραφο 10 της τροπολογίας παρέχεται η δυνατότητα συνταξιοδότησης από το δημόσιο των γενικών και ειδικών γραμματέων μετά από οκτώ έτη υπηρεσίας στις θέσεις αυτές. Καθορίζεται και ο τρόπος υπολογισμού της σύνταξης και επίσης το ύψος των συντάξεων. Στο χρόνο αυτό προσμετράται και ο χρόνος που διατέλεσαν οι ανωτέρω ως μετακλητοί νομάρχες. 
      Εγώ ερωτώ, γιατί όχι και οι αιρετοί νομάρχες; Αφού προσμετράται ο χρόνος των μετακλητών, γιατί δεν προσμετράται των αιρετών ή επί θητεία που ουσιαστικά καμία διαφορά δεν έχουν; Παρέχεται δε και η δυνατότητα προσμέτρησης και του συντάξιμου χρόνου σε οποιαδήποτε υπηρεσία στο δημόσιο. Αντίστοιχα καθορίζεται, για μεν την πρώτη κατηγορία το εξηκοστό έτος της ηλικίας, για δε την δεύτερη περίπτωση, που συγκεντρώνει συνολικά είκοσι πέντε χρόνια ασφάλισης, το πεντηκοστό πέμπτο έτος της ηλικίας. 
      Είπα, κύριε Υπουργέ, και κατά τη συζήτηση επί της αρχής ότι θα πρέπει μέσα σε τούτη την Αίθουσα να νομοθετούμε με ενιαίους κανόνες. Και είπα ότι θα πρέπει επιτέλους -για να ξεκαθαρίσει και για να μην αιωρούνται και κάποιες σκιές προς τα έξω για το τι ψηφίζουμε εδώ- να ιεραρχήσουμε τίτλους και αξιώματα και να νομοθετήσουμε αναλογικά. Δεν μπορεί να υπάρχουν ευνοϊκότερες ρυθμίσεις, ασφαλιστικές, μισθολογικές, συνταξιοδοτικές για τον κοινοτάρχη απ’ ότι για τον νομάρχη ή για το γενικό γραμματέα απ’ ότι για το Βουλευτή και πολύ περισσότερο όταν ο γενικός γραμματέας διορίζεται και δεν εκλέγεται. 
      Εμείς δεν διαφωνούμε, και το είπα και προχθές. Δεν πρέπει να χάνεται καμία μέρα, με βάση την αρχή της ανταποδοτικότητας. Είναι βασικός ασφαλιστικός κανόνας. Καταβάλλει κάποιος εισφορές και χάνονται οι εισφορές, χωρίς να έχει αποτέλεσμα. Έτσι κι εδώ προτείνουμε αναλογικά ό,τι ισχύει -εφόσον προχωρά η ρύθμιση αυτή- για τους γενικούς γραμματείς, να ισχύσει τουλάχιστον και για τους Βουλευτές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έρχομαι τώρα πιο κάτω.
      ΠΡΟΕΔΡΕΥΩΝ (Κωνσταντίνος Βρεττός): Τώρα, τέτοια ώρα να έρχεστε πιο κάτω! Έχετε τέσσερα λεπτά κι έχετε πάει στα οκτώ. 
      ΑΓΓΕΛΟΣ ΤΖΕΚΗΣ:  Τι να κάνουμε, κύριε Πρόεδρε;
      ΝΙΚΟΛΑΟΣ ΑΓΓΕΛΟΠΟΥΛΟΣ: Την έχετε δει την τροπολογία; Το αρχικό νομοσχέδιο δεν ήταν τόσο.
      ΑΓΓΕΛΟΣ ΤΖΕΚΗΣ: Ας ερχόταν στην Επιτροπή.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δεν ήρθε στην Επιτροπή. Τι να κάνουμε;
      ΠΡΟΕΔΡΕΥΩΝ (Κωνσταντίνος Βρεττός): Αν θέλετε, συντομεύστε, κύριε Αγγελόπουλε, γιατί δεν πάει άλλο.
      ΠΑΝΑΓΙΩΤΗΣ ΛΑΦΑΖΑΝΗΣ: Αποσύρετέ την, αποσύρετε τουλάχιστον αυτές τις διατάξεις.
      ΑΓΓΕΛΟΣ ΤΖΕΚΗΣ: Κάντε υπομονή.
      ΠΡΟΕΔΡΕΥΩΝ (Κωνσταντίνος Βρεττός): Πόση υπομονή να κάνουμε;  Κάνουμε υπομονή μέχρις ορισμένου σημείου. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Επίσης…
      ΠΡΟΕΔΡΕΥΩΝ (Κωνσταντίνος Βρεττός): Ορίστε, συνεχίστε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Αυτά, κύριε Πρόεδρε. Δεν θα προσθέσω τίποτα άλλο.
      ΠΡΟΕΔΡΕΥΩΝ (Κωνσταντίνος Βρεττός): Πολύ ωραία. Πάμε στον κατάλογο των ομιλητών.
      ΑΓΓΕΛΟΣ ΤΖΕΚΗΣ: Να πάρει το λόγο και η άλλη πτέρυγα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Η άλλη πτέρυγα, μάλιστα. Να πάρει το λόγο ο κ. Τζέκης, για να μην μείνει παραπονεμένος και μετά ο κ. Λαφαζάνης.  Αν θέλετε, να προηγηθείτε.
      ΑΓΓΕΛΟΣ ΤΖΕΚΗΣ: Όχι παραπονεμένος. Σύμφωνα με τα της Βουλής.
      ΠΑΝΑΓΙΩΤΗΣ ΛΑΦΑΖΑΝΗΣ: Δηλαδή, για να μην μείνουμε παραπονεμένοι μας δίνετε το λόγο; 
      ΠΡΟΕΔΡΕΥΩΝ (Κωνσταντίνος Βρεττός): Όχι, για να μην μείνει παραπονεμένη καμία πτέρυγα,  σας δίνω το λόγο στο ξεκίνημα.
      Ορίστε, κύριε Τζέκη.
      ΑΓΓΕΛΟΣ ΤΖΕΚΗΣ: Κύριε Πρόεδρε, αναφέρομαι στην πρώτη παράγραφο. Έχει πάλι μια πανσπερμία διατάξεων που πιάνει ένα σωρό εργαζόμενους, δικαστικούς κλπ. Πιστεύαμε ότι αυτό το πρόβλημα θα είχε λυθεί, εάν ακολουθούνταν μια τελείως διαφορετική πολιτική. Ποια είναι αυτή; Εάν ενσωματώνονταν όλα αυτά τα επιδόματα στο βασικό μισθό της κάθε κατηγορίας και δεν θα ερχόταν μια η μία κυβέρνηση και πότε η άλλη και να λέει ότι για να έχουμε μια αύξηση της σύνταξης να βάλουμε και ένα επίδομα μέσα στο συντάξιμο μισθό.
      Πιστεύουμε δηλαδή ότι αυτά τα οποία γίνονται αδικούν άλλους εργαζόμενους, όχι ότι δεν έχουν δίκιο αυτές οι κατηγορίες. Έχουν όμως δίκιο κι εκείνοι οι οποίοι παίρνουν στο δημόσιο και στα Σώματα Ασφαλείας μικρές συντάξεις. Και αυτό είναι πάγιο αίτημα της ΑΔΕΔΥ, αλλά και άλλων συνδικαλιστικών οργάνων, που λέει: επιτέλους, ενσωμάτωση όλων των επιδομάτων στο βασικό μισθό, για να αυξηθούν και οι μισθοί, για να αυξηθούν εκεί επάνω και οι υπολογισμοί οικογενειακών επιδομάτων κλπ. και κυρίως για να αυξηθεί η σύνταξη και για να μην έχουμε αυτό το γεγονός που γίνεται κάθε τόσο.
      Για την τρίτη παράγραφο που έχει σχέση και με μια άλλη παρακάτω. Λέτε ότι θα έχει και αναδρομικότητα, για όσους θα έχουν αποχωρήσει από την υπηρεσία έως και τη 31 Δεκεμβρίου του 2002. Παρακάτω λέτε ότι θα έχουμε κρατήσεις από 1-1-2003. Δηλαδή οι παλαιότεροι δεν θα πληρώσουν; Όταν θα δώσουμε αναδρομική αύξηση, δεν θα δώσουν εισφορές; Μια διευκρίνιση δώστε μας επ’ αυτού.
      Για την τέταρτη παράγραφο, που πιστεύουμε κι εδώ ότι γίνεται μια άνιση μεταχείριση. Δεν μπορεί δηλαδή να έχουμε τους δικαστικούς και το Νομικό Συμβούλιο του Κράτους, από 1-1-2003 να δίνονται αυτές οι αυξήσεις και να λέμε για τις υπόλοιπες κατηγορίες ότι θα τις πάρουν τμηματικά. Όπως κάναμε και στην προηγούμενη τροπολογία με τους ναυτικούς. Σε τέσσερα χρόνια δίνουμε το 10%. Οι ναυτικοί που παίρνουν 150.000 σύνταξη! Επιτέλους! Κάπου πρέπει να έχουν και κάποια όρια αυτές οι διαχωριστικές γραμμές που βάζετε μεταξύ των συμπολιτών μας και που δημιουργούν, αν θέλετε, και δυσαρέσκειες από τη μια κατηγορία έναντι της άλλης.
      Έρχομαι στην παράγραφο 10 ή 8, όπως έχει αλλάξει. Δεν συμφωνούμε, κύριε Υπουργέ. Δεν μπορεί ο άλλος να διορίζεται από την Κυβέρνηση και μέσα σε οκτώ χρόνια να παίρνει σύνταξη. Ξέρετε εσείς κανέναν άλλο κλάδο που να δουλεύει οκτώ χρόνια και να παίρνει συντάξεις, και μάλιστα συντάξεις αυξημένες, όπως λέτε εδώ;
      Είναι απαράδεκτη αυτή η ρύθμιση και εμείς ζητάμε να την πάρετε πίσω.
      Έρχομαι τώρα στο 10 στη β΄ περίπτωση, για να δείτε πάλι πως δημιουργείτε αντιθέσεις. Λέτε εδώ ότι για τα οκτώ πρώτα έτη θα παίρνει το 30% αλλά υπολογιζόμενο πάνω στο 80%. Μα, το καλοκαίρι δεν είχαμε ψηφίσει νομοσχέδιο εδώ που έλεγε για το 70% του μισθού; Για τους ναυτεργάτες δεν είπαμε πάλι ότι το 60% πάει στο 70%; Δεν πήγε στο 80% όπως ζητούσαν. Εδώ, όμως, κάνετε τον υπολογισμό στο 80% του μισθού. Αυτό είναι δικαιοσύνη; Και μάλιστα στο σημείο γ΄ λέτε ότι σε καμία περίπτωση το ποσό της σύνταξης των προηγούμενων περιπτώσεων δεν μπορεί να υπερβαίνει το 80% του μηνιαίου συντάξιμου μισθού της θέσης γενικού ή ειδικού γραμματέα κατά περίπτωση, όπως αυτός ισχύει κάθε φορά.
      Εδώ έχουμε το 80% και σε άλλες κατηγορίες, στη συντριπτική πλειοψηφία των εργαζομένων και όχι μόνο των εργαζομένων, αλλά και των επαγγελματιών λένε ότι θα πάμε στο 70%. Εδώ, όμως, λέτε στο 80% και μάλιστα σε ανώτερο βαθμό που σημαίνει και πολύ μεγάλη σύνταξη.
      Έρχομαι τώρα στην παράγραφο 12. Δε συμφωνούμε με αυτήν, κύριε Πρόεδρε. Δε μπορεί ο εξωκοινοβουλευτικός να εξομοιώνεται με τον κοινοβουλευτικό Πώς θα γίνει αυτό; Τον εξωκοινοβουλευτικό τον παίρνει ο Πρωθυπουργός και τον ορίζει Υπουργό. Εάν ήταν έτσι, δεν χρειαζόταν να γίνουν και εκλογές. Θα διοριζόταν η κυβέρνηση, θα διοριζόντουσαν οι Βουλευτές άρα όλοι θα ήταν ίσοι. 
      Αυτές τις παρατηρήσεις είχαμε να κάνουμε, κύριε Πρόεδρε. Έχουμε δύο σημαντικές διαφωνίες. Ενώ οι άλλες προτάσεις είναι θετικές, δεν μπορούμε αν δεν τις αποσύρετε να δώσουμε θετική ψήφο στη συγκεκριμένη τροπολογία. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, εδώ περιέχονται μια σειρά διατάξεων οι οποίες συμβάλουν σε μια βελτίωση των συντάξεων των περισσότερων κατηγοριών θα έλεγα των δημοσίων υπαλλήλων, εάν όχι όλων. 
      Θα μου επιτρέψετε, όμως, να πω ότι αυτές οι ρυθμίσεις είναι εντελώς αποσπασματικές, είναι πλίνθοι και κέραμοι ατάκτως ερριμμένοι. Έχουμε αυτήν την κατηγορία, ας κάνουμε αυτό, ας βάλουμε και αυτές τις χρονικές προθεσμίες, την άλλη το άλλο κ.ο.κ. 
      Έχουμε οδηγηθεί σε τραγέλαφο, κύριε Υπουργέ, εξαιτίας και των πολιτικών που άσκησε παλαιότερα η Νέα Δημοκρατία και των πολιτικών που επί δεκαετίες ασκείτε εσείς στο δημόσιο τομέα και ιδιαίτερα στον τομέα της Δημόσιας Διοίκησης. 
      Σήμερα, κύριε Υπουργέ, το 50% και σε ορισμένες περιπτώσεις πάνω από το 50% του μισθού όλων των κατηγοριών των δημοσίων υπαλλήλων είναι επιδόματα, κάθε λογής επιδόματα. Το αποτέλεσμα αυτής της επιδοματικής πολιτικής, πέραν των άλλων, την οποία ασκείτε είναι να παίρνει ο συνταξιούχος περίπου το 40% συνολικά των εν ενεργεία αποδοχών του. Αυτό έπρεπε να το αντιμετωπίσετε. Και ο μόνος τρόπος να αντιμετωπιστεί είναι να διαμορφωθεί επιτέλους ένα ουσιαστικό νέο μισθολόγιο με στόχο την ενσωμάτωση των επιδομάτων στις βασικές αποδοχές, ώστε να αυξηθούν τελικώς οι συντάξιμες αποδοχές. Χρειάζεται δηλαδή ένας εξωρθολογισμός των απολαβών και μισθών στο δημόσιο τομέα έτσι ώστε να προκύψει μετά εξωρθολογισμός των συντάξεων.
      Αντί να κάνετε αυτό το οποίο επιβάλλεται και για λόγους ουσίας, αποτελεσματικότητας, προοπτικής της Δημόσιας Διοίκησης και όλων των κλάδων σε όλα τα επίπεδά της, ερχόσαστε εδώ να κάνετε σκόρπιες βελτιωτικές βεβαίως συνταξιοδοτικές διατάξεις, οι οποίες, όμως, πολύ μερικώς απαντούν στα προβλήματα και επιτείνουν ανισότητες, ανορθολογισμούς, διαφορές, εντάσεις και αντιθέσεις μέσα στο χώρο της Δημόσιας Διοίκησης.
      Εμείς θα ψηφίσουμε αυτές τις διατάξεις και θα τις ψηφίσουμε, γιατί είναι βελτιωτικές των συντάξεων. Κι επειδή βελτιώνουν έστω και κατά τι ορισμένες φορές συντάξεις, ασφαλώς τις έχουν ανάγκη αυτοί οι άνθρωποι, γιατί είναι πάρα πολύ χαμηλές οι συντάξεις του δημοσίου και δεν μπορούμε να αρνηθούμε την ψήφο μας. Κάθε άλλο. Αλλά σας λέμε: Σπεύσατε να κάνετε αλλαγές στην κατεύθυνση ενός ενιαίου μισθολογίου, δίκαιου, ορθολογικού, που να βάλει σε μια τάξη τα πράγματα στο δημόσιο.
      Έρχομαι τώρα σε κάποιες απαράδεκτες διατάξεις, απαράδεκτες από κάθε άποψη, κύριε Υπουργέ. Εδώ εμείς δεν καταλαβαίνουμε ορισμένα πράγματα και θέλουμε να μας τα εξηγήσετε. Παρακαλώ λίγο την προσοχή σας, γιατί είναι ενδιαφέρον. 
      Λέτε: «Μετακλητοί δημόσιοι υπάλληλοι, όσοι επί κοινοβουλευτικών κυβερνήσεων διετέλεσαν –δηλαδή στο παρελθόν- ή διατελούν –δηλαδή τώρα και στο μέλλον- Γενικοί Γραμματείς Βουλής, Υπουργείων, Υπουργικού Συμβουλίου, γενικοί γραμματείς, προϊστάμενοι γενικών γραμματειών, γενικοί γραμματείς περιφερειών, ειδικοί γραμματείς Βουλής και υπουργείων, καθώς και γενικοί γραμματείς ανεξαρτήτων διεθνών ιδρυμάτων και οργανισμών αποκτούν δικαίωμα μηνιαίας σύνταξης από το δημόσιο, εφόσον συμπληρώσουν οκταετή θητεία». Και κάτω απ’ αυτό λέτε ότι «προσμετράται σ’ αυτό και η θητεία των ως μετακλητών νομαρχών».
      Είναι απαράδεκτο, κύριε Υπουργέ, αυτό που κάνετε! Τι είναι αυτό το πράγμα; Δηλαδή, όσους διορίζουν οι εκάστοτε κυβερνήσεις σ’ αυτές τις θέσεις, αντί να είναι τιμή τους που τους διόρισαν, έρχεστε και λέτε ότι μέσα σε οκτώ χρόνια θεμελιώνουν σύνταξη; Μέσα σε οκτώ χρόνια; Πού ακούστηκε αυτό το πράγμα; Κι οι πέτρες θα ξεσηκωθούν, εάν το ακούσουν, κύριε Υπουργέ! Οι πάντες θα ξεσηκωθούν. Αναρωτιέται κανείς: Τι ειδική θέση είναι αυτή που εάν κάποιον τον διορίσει η κυβέρνηση, μέσα σε οκτώ χρόνια παίρνει –κύριε Παυλόπουλε, που το ψηφίζετε κι εσείς- σύνταξη; Θεμελιώνεται σύνταξη; 
      Επίσης, λέει ότι αυτή η σύνταξη καταβάλλεται στα είκοσι πέντε χρόνια και, εάν έχετε και εικοσιπενταετία στο δημόσιο, στα πενήντα πέντε χρόνια; Τι είναι αυτά τα πράγματα; Στα πενήντα πέντε χρόνια, εάν υπάρχει εικοσιπενταετία στο δημόσιο; Δηλαδή ο άλλος θα βγαίνει συνταξιούχος στα πενήντα πέντε, γιατί η κυβέρνηση τον έβαλε ειδικό γραμματέα ή γενικό γραμματέα περιφέρειας για οκτώ έτη; Παρακαλώ, να σοβαρευτούμε λιγάκι σ’ αυτήν την Αίθουσα! Δεν γίνονται αυτά τα πράγματα. 
      Ξέρετε, λοιπόν, τι του κάνετε; Του δίνετε τη δυνατότητα –γιατί εδώ φυσικά μιλάμε για δημόσιο υπάλληλο- με τα χρόνια που έχει να φθάνει ο οποιοσδήποτε στο 80% των αποδοχών του γενικού γραμματέα ενός υπουργείου. Δηλαδή, δεν μιλάμε για μια ευτελή σύνταξη. Μιλάμε για μια παχυλή σύνταξη με οκτώ χρονάκια! 
      Τι είναι αυτά, κύριε Υπουργέ; Τι θα πει ο άλλος, που δουλεύει στην οικοδομή –δεν κάνω λαϊκισμό αυτήν τη στιγμή- και του λέτε «βαρέα και ανθυγιεινά, εξήντα πέντε χρόνια»; Τι είναι αυτά τα πράγματα; Είναι απαράδεκτα και σας παρακαλώ ν’ αποσύρετε αυτήν τη διάταξη. Να την αποσύρετε, διότι προκαλεί όλον τον ελληνικό λαό, προκαλεί τους εργαζόμενους, προκαλεί όλους αυτούς που βλέπουν να περικόπτονται, να περιορίζονται και να υποβαθμίζονται χρόνο με το χρόνο τα ασφαλιστικά και συνταξιοδοτικά τους δικαιώματα. 
      Προκαλεί όλους αυτούς που τους λέτε ότι έχετε συντάξεις 110.000 δραχμών.  Γιατί αυτές είναι οι περισσότερες συντάξεις και με το ΕΚΑΣ φθάνουν στις 130.000 και 140.000 δραχμές! Προκαλεί όλους αυτούς που παίρνουν σύνταξη στα εξήντα πέντε και πληρώνουν μια ζωή. Τους προκαλεί αυτούς τους ανθρώπους το να παίρνουν σύνταξη οι άλλοι με την οκταετία. Παρακαλώ λάβετε υπόψη σας αυτές τις παρατηρήσεις και να αποσύρετε αυτήν τη διάταξη.
      Τέλος θα ήθελα να αναφερθώ στην παράγραφο 12. Κι αυτή θα την καταψηφίσουμε. Λέτε: «Στο χρόνο της βουλευτικής θητείας συνυπολογίζεται για την προσαύξηση της σύνταξης ο χρόνος σε θέση εξωκοινοβουλευτικού Υπουργού, αναπληρωτή Υπουργού, Υφυπουργού καθώς και Γενικών Γραμματέων Βουλής, Υπουργικού Συμβουλίου και Υπουργείων επί κοινοβουλευτικών κυβερνήσεων προγενέστερες ή μεταγενέστερες της βουλευτικής θητείας».
      Θα το καταλαβαίναμε, κύριε Υπουργέ, εάν φέρνατε μια διάταξη και λέγατε ότι έστω κάποιος Βουλευτής έχει τρία ή τριάμισι χρόνια θητεία, του προσθέτω κι αυτό και τη θητεία του στο γενικό γραμματέα ενός υπουργείου…
      ΒΑΣΙΛΗΣ ΚΕΔΙΚΟΓΛΟΥ: Αυτό κάνει.
      ΠΑΝΑΓΙΩΤΗΣ ΛΑΦΑΖΑΝΗΣ: Όχι, με συγχωρείτε. Προσαύξηση κάνει. Είναι διαφορετικό.
      Εγώ θα το κατανοούσα αυτό. Βεβαίως, είναι τρία χρόνια και έχει κάνει ένα διάστημα και γενικός γραμματέας για να θεμελιώσει σύνταξη. Αλλά προσαύξηση; Δηλαδή, έτσι θα πάμε σε γιγαντιαίες συντάξεις. Σε ορισμένες των περιπτώσεων, φυσικά όχι όλες, μπορεί να φτάσουμε σε μεγάλες συντάξεις. 
      Ξέρετε τι γίνεται. Είναι ο άλλος γενικός γραμματέας, από τη θέση του αυτή παίζει ένα ρόλο και μετά εκλέγεται και Βουλευτής. Ξέρετε, αυτή η διαδρομή είναι συχνή μέσα στην Αίθουσα αυτή, δεν την κατακρίνω, αλίμονο, αλλά όχι αυτό! Να του προσαυξάνει, δηλαδή, και τη σύνταξη που θεμελιώνει ήδη ως Βουλευτής κατά τα αντίστοιχα χρόνια! Πάει πολύ αυτό. 
      Είδα τώρα ότι το κάνατε αυτό, δεν το είχα προσέξει. Εγώ το ψήφισα για την αφαίρεση του διαβατηρίου επί επταετίας. Βεβαίως αυτή η αφαίρεση ήταν θετική για τη θεμελίωση σύνταξης, αλλά μετά προσθέσατε και την προσαύξηση. Ξέρετε ότι καμιά φορά οι υπηρεσίες λόγω του ότι τα έγγραφα, τα χαρτιά και οι φάκελοι έχουν χαθεί, μετά από βεβαιώσεις τρίτων δίνουν βεβαίωση για στέρηση διαβατηρίου στη δικτατορία και με την προσαύξηση μπορούμε να δούμε εκπλήξεις. Βεβαίως, άλλο η θεμελίωση δικαιώματος και άλλο η προσαύξηση. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, να αρχίσουμε τον κατάλογο των ομιλητών με τον κ. Σπηλιωτόπουλο, ο οποίος είχε σηκώσει το χέρι πρώτος απ’ όλους.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, έχουμε γραφτεί με την κάρτα. Είπατε με την κάρτα και όχι με το χέρι.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε …
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, θέλετε τώρα το λόγο ή να ξεκινήσουμε τον κατάλογο; 
      ΠΡΟΚΟΠΗΣ ΠΑΥΛΟΠΟΥΛΟΣ: Να προχωρήσουμε στον κατάλογο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Σπηλιωτόπουλε, έχετε το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, από το 1996 μέχρι σήμερα η Κυβέρνηση έχει επιχειρήσει πολλές φορές να βελτιώσει τα μισθολόγια και τις συντάξεις γενικότερα των στελεχών των Ενόπλων Δυνάμεων και των Σωμάτων Ασφαλείας αλλά κάθε φορά σε κάθε ρύθμιση προσπαθώντας να λύσει κάποια προβλήματα ή εδημιουργούντο καινούρια προβλήματα, μεγαλύτερα απ’ αυτά τα οποία ελύνοντο, ή οι αυξήσεις εδίδοντο με τέτοιο τρόπο που κυριολεκτικά εθεωρείτο ως να εμπαίζονται τα στελέχη αυτά.
      Γίνομαι συγκεκριμένος. Στην πρώτη κατηγορία δημιουργήθηκαν τεράστια προβλήματα με το ν. 2838/2000 και στη συνέχεια με το ν. 3016/2002, οι οποίοι νόμοι δημιούργησαν τρεις κατηγορίες αποστράτων συνταξιούχων. Δηλαδή, με τις ίδιες προϋποθέσεις δίνονται τρεις συντάξεις και υπάρχουν περιπτώσεις όπου δύο συμμαθητές με μια μέρα διαφορά στην αποστρατεία τους ο ένας να παίρνει μισθολογική προαγωγή του επόμενου βαθμού και ο άλλος συνταξιοδοτείται με το βαθμό που έχει. Αυτές είναι ανισότητες. 
      Όπως επίσης σήμερα με το επίδομα το οποίο εσείς δίδετε στους συνταξιούχους, δημιουργείται άλλη μια ανισότητα, κύριε Υπουργέ. Εδώ, μέσα σε πέντε χρόνια μια αύξηση των δέκα χιλιάδων δραχμών το μήνα, θεωρείται από τον Πανελλήνιο Σύνδεσμο Αποστράτων Αξιωματικών των Ενόπλων Δυνάμεων και των Σωμάτων Ασφαλείας στο υπόμνημα που έχει στείλει, ως επίδομα ντροπής, το οποίο υποβαθμίζει τα στελέχη των Ενόπλων Δυνάμεων και των Σωμάτων Ασφαλείας, γιατί άλλες κατηγορίες δημόσιων λειτουργών –μάλιστα προηγουμένως με τη διόρθωση που κάνατε στη διατύπωση προσθέσατε άλλη μια κατηγορία- λαμβάνουν το επίδομα αυτό εφάπαξ, μια και καλή. Και γιατί θα πρέπει στους συνταξιούχους των Ενόπλων Δυνάμεων και των Σωμάτων Ασφαλείας να πάτε σε πέντε χρόνια, αύξηση, που στην ουσία αποδυναμώνεται από το συνεχώς αυξανόμενο κόστος ζωής; 
       Στη διόρθωση της διατύπωσης που κάνατε προηγουμένως, κύριε Υπουργέ, και προσθέσατε και τους νομικούς συμβούλους του κράτους, θα πρέπει να προσθέσετε και τα στελέχη των Ενόπλων Δυνάμεων και των Σωμάτων Ασφαλείας, ούτως ώστε να λάβουν και αυτοί αυτήν τη μικρή αύξηση και να την λάβουν εφάπαξ, αλλιώς είναι δώρο άδωρον. 
      Εξάλλου το πάγιο αίτημα των αποστράτων δεν είναι αυτό. Είναι το επίδομα εξομάλυνσης, όπως γίνεται και σε άλλες κατηγορίες συνταξιούχων του δημόσιου τομέα, να περάσει στη σύνταξη. 
      Αυτή είναι μία οριστική και καθαρή λύση και όλα τα άλλα είναι ημίμετρα και δικαίως αυτοί οι άνθρωποι νιώθουν ότι εμπαίζονται από την Κυβέρνηση.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Παπακώστα και μετά ο κ. Κεδίκογλου για δύο λεπτά, γιατί θέλει να φύγει. Μου υποσχέθηκε ότι θα φύγει και, έτσι, το «παζάρεψα» λίγο!
      Ορίστε, κυρία Παπακώστα, έχετε το λόγο.
      ΑΙΚΑΤΕΡΙΝΗ ΠΑΠΑΚΩΣΤΑ – ΣΙΔΗΡΟΠΟΥΛΟΥ: Κύριε Πρόεδρε, κυρία και κύριοι συνάδελφοι, θα ήθελα να μιλήσω σχετικά με το θέμα των στρατιωτικών. Κύριε Υπουργέ, μας είπατε για την τροπολογία την οποία κάνετε. Έχω καταθέσει εμπρόθεσμη τροπολογία, η οποία αφορά σ’ αυτό το θέμα και αναφέρεται στα εξής: Τα εδάφια α΄ και γ΄ της παραγράφου 4 της προσθήκης – τροπολογίας των Υπουργών Οικονομίας και Οικονομικών, κλπ να διαμορφωθούν αντίστοιχα: Α) Προκειμένου για τα πρόσωπα της περίπτωσης α΄ της παραγράφου 1, καθώς και της παραγράφου 2, από το βαθμό του ταξίαρχου και άνω, καθώς και των αντιστοίχων του άρθρου αυτού, στο σύνολό της από 1ης Ιανουαρίου 2003.
      Β) Προκειμένου για τα πρόσωπα των περιπτώσεων β΄, γ΄ και ε΄…
      ΠΡΟΕΔΡΕΥΩΝ (Κωνσταντίνος Βρεττός): Αυτό είναι άλλο θέμα.
      ΑΙΚΑΤΕΡΙΝΗ ΠΑΠΑΚΩΣΤΑ – ΣΙΔΗΡΟΠΟΥΛΟΥ: Όχι, γιατί αφορά τους στρατιωτικούς και κάνουμε εναλλακτική πρόταση μέσω της τροπολογίας. Ο Υπουργός κατέθεσε τη δική του πρόταση, έκανε αναδιατυπώσεις – βελτιώσεις και προτείνουμε το συγκεκριμένο. Γι’ αυτό ακριβώς πήρα το λόγο να μιλήσω.
      Κύριε Πρόεδρε, αφορά στο ίδιο θέμα και όχι σε διαφορετικό.
      Προκειμένου, λοιπόν, για τα πρόσωπα β΄, γ΄ και ε΄, τμηματικά –δηλαδή το ένα πέμπτο αυτής- την 1η Ιανουαρίου κάθε έτους, αρχίζοντας από την 1η Ιανουαρίου 2003 και μέχρι την ολοκλήρωσή της και, βέβαια, το πάγιο αίτημα να καταβληθούν άπαξ, όπως στην περίπτωση των άλλων δημοσίων λειτουργών και όχι εντός πενταετίας.
      Κύριε Πρόεδρε, κύριοι συνάδελφοι, αφού συζητούμε το συνταξιοδοτικό, θα πρέπει, επίσης, να ρωτήσω το εξής: Γιατί δεν συζητούμε για το επίδομα εξομάλυνσης, το οποίο θα έλυνε όλα τα προβλήματα για όλους τους βαθμούς και το παίρνουν όλοι οι συνταξιούχοι του δημοσίου, εκτός από τους στρατιωτικούς; 
      Αυτό έχει προταθεί και από το Υπουργείο Εθνικής Άμυνας και από το Υπουργείο Οικονομικών και, βεβαίως, θα έπρεπε -κατά την άποψή μου- στο υπό ψήφιση νομοσχέδιο να προστεθεί και η εφαρμογή του ν. 2838/2000 και γι’ αυτούς οι οποίοι αποστρατεύτηκαν πριν από την 01-07-2000. Υπάρχει, μάλιστα, γνωμάτευση στις 23-10-2003 της ολομέλειας του Ελεγκτικού Συνεδρίου που έχει δημοσιευτεί και είναι γνωστή, όπου αναφέρεται ότι πρέπει να καλυφθούν με την εφαρμογή του ν. 2838/2000 και εκείνοι που αποστρατεύτηκαν πριν από την 01-07-2000.
      Κύριε Πρόεδρε, οι στρατιωτικοί βιώνουν ένα ειδικό καθεστώς εργασίας. Σε κανέναν άλλο κλάδο εργαζομένων δεν υπάρχει αντίστοιχη διαδικασία αξιολόγησης και συνταξιοδότησης, οι λεγόμενες κρίσεις. Η εργασία τους είναι σκληρή, έχει μεταθέσεις, υψηλότατο αίσθημα ευθύνης, επικινδυνότητα, ιδιότυπο ωράριο εργασίας. 
      Γι’ αυτούς, λοιπόν, τους ένστολους, οι οποίοι «φυλάνε Θερμοπύλες» έχω την αίσθηση ότι θα πρέπει να υπάρξει η μέριμνα, η οποία είναι και δίκαια και εναρμονίζεται με τις διατάξεις που έκανε ο κύριος Υπουργός για τις άλλες τρεις κατηγορίες.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο για ένα λεπτό.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, υπάρχουν κάποιες αρχές, οι οποίες δεν πρέπει να παραβιάζονται. Υπάρχει μία αρχή παροχής σύνταξης με καταβολή εισφορών από εργαζόμενο και εργοδότη. Κατά δεύτερο λόγο, υπάρχει μία άλλη αρχή –θεμελιωμένη, αν θυμάμαι καλά, από το 1980 και μετά- η διαδοχική ασφάλιση.
      Αυτό είναι το πλαίσιο που πρέπει να καθορίζει όλες τις εξελίξεις. Εδώ έχουν έρθει κάποιες διατάξεις, οι οποίες είναι «φύρδην – μίγδην», χωρίς να υπακούουν σ’ αυτές τις βασικές αρχές. 
      Κατ’ αρχάς, θα ήθελα να προσυπογράψω όσα είπε ο κ. Σπηλιωτόπουλος και η κ. Παπακώστα για τους στρατιωτικούς. Δεν είναι δυνατόν να περιλαμβάνονται σε ευνοϊκές διατάξεις τα μέλη του Νομικού Συμβουλίου -που δεν είχε συνταγματική υπόσταση και εφαρμογή- και να αποκλείετε τους στρατιωτικούς.
      Αυτά είναι ανεπίτρεπτα! Αυτά γίνονται μόνο σε μία Κυβέρνηση «σαλεπιτζίδικο», όπως είναι η δική σας! Δεν είναι δουλειά μαγαζιού αυτή! Δεν υπάρχει μαγαζί που να έχει τέτοια συμπεριφορά! Ένα «σαλεπιτζίδικο» θα μπορούσε να έχει!
      Παρακάτω, φέρνετε μία διάταξη και λέτε ότι όσοι έγιναν επί κυβερνήσεων, κλπ. Αν είχαν τις αποδοχές των υπαλλήλων που είναι μικρότερες, γιατί περιλαμβάνει και την ασφαλιστική τους εισφορά, τότε να την πάρουν τη σύνταξη με κάποια καταβολή εισφορών. Όμως, δεν την είχαν!
      Τέλος εδώ βλέπω τον κ. Κοντομάρη και προ ολίγου τον κ. Κίρκο. Φέρνετε την παράγραφο 12. Νομίζω ότι όλες αυτές θα έπρεπε να απορριφθούν, γιατί είναι φαύλες διατάξεις. Προσέξτε, όμως, μέχρι ποιο σημείο μπορεί να φτάνει η φαυλότητα, όταν τον μεν κ. Κοντομάρη ή τον κ. Κίρκο που ήταν νομάρχες μετακλητοί και δεν είχαν δικαίωμα να ασκούν επάγγελμα, τους θεωρείτε παρακατιανούς.
      Τους Γενικούς Γραμματείς, που δεν είχαν ομοίως δικαίωμα να ασκούν επάγγελμα, αλλά ήταν σε Υπουργείο ή στη Βουλή ή στο Υπουργικό Συμβούλιο, τους θεωρείτε καλά παιδιά. Τέτοια διάκριση  μπορεί να γίνει μόνο από μια πολύ χαμηλού κύρους κυβέρνηση. Μην περιμένετε σεβασμό του λαού προς τον πολιτικό κόσμο. 
      Αυτά είχα, κύριε Πρόεδρε. Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός):  Ο κ. Αποστολάκης έχει το λόγο και στη συνέχεια η κ. Μπενάκη.
      ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, κατ’ αρχάς δεν θα ήθελα να μου προσμετρηθεί ο χρόνος, προκειμένου να πω ότι ήμουν πρώτος στον κατάλογο και μιλώ τέταρτος. Δεν υπάρχει κανένα θέμα με κανέναν συνάδελφο, αλλά αυτήν τη στιγμή κάποιος συνεργάτης μου προσπαθεί να αλλάξω πτήση για να φύγω. Θα έπρεπε τουλάχιστον να ερωτηθώ.
      Σας παρακαλώ από τώρα και μετά να υπολογίσετε το χρόνο μου. 
      Θα αναφερθώ, κύριε Πρόεδρε, στην παράγραφο 4. Βλέπουμε μια διαφοροποιημένη, άνιση και αδικαιολόγητη -κατά τη γνώμη μου- συμπεριφορά προς διαφορετικές ομάδες εργαζομένων. Οι προβαλλόμενες δικαιολογίες για δικαστικές αποφάσεις κλπ. δεν αμβλύνουν την αίσθηση ότι οι ρυθμίσεις καθορίζονται όχι από το δίκαιο των αιτημάτων ή την ακριβοδίκαιη κρίση της Κυβέρνησης, αλλά από το βαθμό πίεσης που κάθε ομάδα μπορεί να ασκήσει.
      Η Κυβέρνηση δεν μπορεί και δεν πρέπει να υποχωρεί σε πιέσεις, ούτε να έχει μια επιλεκτική συμπεριφορά στις ρυθμίσεις. Πρέπει να είναι αμερόληπτη, δίκαιη και υπεράνω της δυναμικής που οι διάφορες ομάδες μπορούν να ασκήσουν. 
      Θα τα επαναλάβω για να ακούσει ο κύριος Υπουργός αυτά που θέλω να πω. Η παράγραφος 4 με οποιαδήποτε δικαιολογία, βάζει στην τελευταία κατηγορία τους αξιωματικούς, δηλαδή αυτούς οι οποίοι από το Σύνταγμα, τους κανονισμούς, την πειθαρχία και την παιδεία τους, δεν μπορούν να αντιδράσουν, δεν μπορούν να πιέσουν, δεν μπορούν καν να εκφραστούν. 
      Πρέπει να σας πω ότι σε χώρες δημοκρατικότατες, με παράδοση, η ρύθμιση των μισθών των αξιωματικών ειδικά, επειδή δεν έχουν κανένα μέσο αντίδρασης,  κανονίζεται από ανεξάρτητη επιτροπή, η οποία απαρτίζεται από μέλη της κοινωνίας ευρύτερα, από ακαδημαϊκούς, πολιτικούς, οι οποίοι προτείνουν στην Κυβέρνηση το τι θα γίνει. 
      Τώρα, το Υπουργείο των Οικονομικών αυθαίρετα, κατά την άποψή μου κάνει τις ρυθμίσεις των αποδοχών –θα πω γιατί και θα το δικαιολογήσω- παίρνει οποιαδήποτε μέτρα χωρίς τα στελέχη να μπορούν να αντιδράσουν. Σας λέω ότι υπάρχει μεγάλη πικρία στις τάξεις των στελεχών των Ενόπλων Δυνάμεων, για να μην πω μένος και θα φέρω ως παράδειγμα το γεγονός ότι το 2000 περιεκόπη πόρος για το Μετοχικό Ταμείο Αεροπορίας και μάλιστα έχω κάνει μια ερώτηση γι’ αυτό το θέμα. Είχαμε ρητή διαβεβαίωση του Υπουργού τότε ότι αυτό θα αναπληρωθεί από τον προϋπολογισμό και δεν έχει γίνει με κίνδυνο του Μετοχικού Ταμείου Αεροπορίας να αντιμετωπίσει πρόβλημα βιωσιμότητας. Διερωτώμαι αν υπάρχει άλλη ομάδα εργαζομένων, στην οποία θα μπορούσε να γίνει αυτή η περικοπή και δεν θα είχαμε ασκήσει τέτοια πίεση, ώστε η απόφαση να αρθεί. 
      Κύριε Υπουργέ, το συζητήσαμε και μαζί και πιστεύω ότι είναι απολύτως δίκαιο. Αναθεωρήσετε την παράγραφο αυτή και με τις διορθώσεις που κάνετε, να πάρετε ένα μέτρο για όλους, για να υπάρχει και η αίσθηση ότι η Κυβέρνηση με πυγμή  και με δική της βούληση και αποφασιστικότητα νομοθετεί με τρόπο που να είναι αντικειμενικός και όχι ανάλογος με την πίεση που ασκεί κάθε ομάδα. 
      Και θα επαναλάβω το ερώτημα: Πώς θα αντιδράσουν και πώς θα διεκδικήσουν τα δικαιώματά τους τα στελέχη των Ενόπλων Δυνάμεων; Τι θα κάνουν οι αξιωματικοί που νοιώθουν την πικρία; Πώς θα εκφράσουν αυτήν την πικρία; Μέσω του Υπουργού; Ξέρετε πολύ καλά ότι οι συνεννοήσεις μεταξύ Υπουργείων πολλές φορές δεν φέρνουν αποτέλεσμα. Σας παρακαλώ πολύ να το δείτε με πολλή προσοχή, κύριε Υπουργέ.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η Αντιπρόεδρος της Βουλής κ.Μπενάκη έχει το λόγο.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, αν καταναλώσαμε τρισήμισι ώρες για το Ναυτικό Απομαχικό Ταμείο και άλλες τόσες ώρες για τους δικηγόρους, κανονικά θα έπρεπε να καταναλώσουμε τρεις μέρες γι’ αυτήν την τροπολογία, όταν περιέχει κατηγορίες, όπως οι δικαστικοί λειτουργοί και οι καθηγητές πανεπιστημίων, στους στρατιωτικούς αναφέρθηκαν οι άλλοι συνάδελφοι και χρειάστηκαν χρόνια αγώνων και κινητοποιήσεων για να φτάσουμε σ’ αυτό το αποτέλεσμα. Επειδή είναι μια σωστή τροπολογία, όλοι την ψηφίζουμε. Εν πάση περιπτώσει, επικρατεί ένα συναινετικό πνεύμα. Εγώ, δεν θα ήθελα να ταράξω την ατμόσφαιρα.
      Θεωρώ, όμως, υποχρέωσή μου να υπενθυμίσω πώς φθάσαμε σε αυτήν τη ρύθμιση και σε τι είδους κινητοποιήσεις και διαμαρτυρίες χρειάστηκε να κατέβουν δύο κατηγορίες δημοσίων λειτουργών, που δεν θα έπρεπε να ασχολούνται με αυτά τα θέματα. 
      Η πρώτη κατηγορία είναι οι δικαστικοί λειτουργοί. Θυμίζω τις δυσκολίες, που έχουν ως δικαστικοί λειτουργοί, για να διεκδικήσουν τα δικαιώματά τους. Έφθασαν μέχρι και δικαστικές αποφάσεις να εκδίδουν για το μισθολογικό. 
      Επίσης, οι καθηγητές πανεπιστημίου προχώρησαν σε αποχές, οι οποίες εκόστισαν εξάμηνα και εξεταστικές περιόδους στους φοιτητές. 
      Πώς ρυθμίστηκαν τελικά τα θέματα; Πρώτα με το συνήθη τρόπο, που αυτή η πολιτεία τα αντιμετωπίζει. Είπε «καθίστε ήσυχα και θα σας δώσουμε επιδόματα». Επιδόματα εδώ, επιδόματα εκεί, λύνεται προς στιγμήν το άμεσο πρόβλημα των εν ενεργεία και μένουν βέβαια ξεκρέμαστοι οι συνταξιούχοι, γιατί οι συντάξεις δεν υπολογίζονται επί των επιδομάτων. Χρειάστηκαν νέες προσφυγές στη δικαιοσύνη –μιλάω για τους δικαστικούς λειτουργούς- και νέες κινητοποιήσεις των πανεπιστημιακών, για να φθάσουμε στο αυτονόητο, και τα επιδόματα αυτά να ενσωματωθούν στο βασικό μισθό. Εν πάση περιπτώσει τέλος καλό όλα καλά. Με χίλια βάσανα και με πάρα πολλούς αγώνες ήρθε η διάταξη και πρέπει να την ψηφίσουμε.
      Θα ήθελα, όμως, να κάνω μία ερώτηση, για να δείξουμε ενδιαφέρον για κάποιους, που μένουν έξω απ’ αυτήν τη διάταξη. Αναφέρομαι στα αναδρομικά των δικαστικών λειτουργών, οι οποίοι δεν προσέφυγαν στη δικαιοσύνη και δεν πέτυχαν αμετάκλητες δικαστικές αποφάσεις.
      Η μία πρόταση είναι του κ. Παυλόπουλου, την οποία και εγώ συμμερίζομαι και την υποδεικνύει άλλωστε και το Ελεγκτικό Συνέδριο. Το «αμετάκλητες» θα έπρεπε να γίνει «τελεσίδικες δικαστικές αποφάσεις», για να καλύψουμε και αυτούς που ήδη βρίσκονται στη διαδικασία. Ελπίζω ότι με τη ρύθμιση αυτή θα καλύψουμε τη συντριπτική πλειοψηφία των συνταξιούχων δικαστικών λειτουργών, που μένουν έξω από το νυμφώνα. Επειδή ακόμα και αυτό, αν το δεχθείτε, κύριε Υπουργέ, κάποιοι τελικά θα μείνουν τελείως έξω από το νυμφώνα, καλό θα ήταν να κάνετε μία πρόβλεψη ή μία δήλωση, ώστε να μην θεωρηθεί ότι τους έχουμε τελείως ξεχασμένους.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θα ήθελα να κάνω ένα μικρό σχόλιο για την παράγραφο 10 ή 8, έτσι όπως έχει αριθμηθεί σύμφωνα με την καινούρια αρίθμηση. 
      Θεωρώ ότι είναι πολύ μεγάλη τιμή, εξαιρετική τιμή, σε ανθρώπους, οι οποίοι υπηρέτησαν ή υπηρετούν σε θέσεις γενικών γραμματέων Υπουργείων, προϊστάμενων γενικών γραμματειών, περιφερειών, ειδικών γραμματέων της Βουλής κλπ. Πράγματι έχουν περιζήτητες θέσεις. Όμως, τα δύσκολα αρχίζουν, όταν κλείσουν ένα κύκλο και πάνε να επανενταχθούν πάλι στην κοινωνία. Πολλές φορές, όταν περάσουν οκτώ χρόνια, έχουν περάσει και τα χρόνια τους και δεν έχουν τι να κάνουν. Θεωρώ λοιπόν πάρα πολύ σωστή αυτήν τη διάταξη, γιατί προβλέπει για κάποιους ανθρώπους, οι οποίοι υπηρέτησαν το κράτος, την πολιτεία και μάλιστα για αρκετό χρόνο. Οκτώ χρόνια δεν είναι λίγα. Θεωρώ απολύτως σωστό ότι πρέπει να υπάρξει κάποια πρόβλεψη –και σωστά μπαίνει αυτή η πρόβλεψη- για να συνταξιοδοτηθούν, εφόσον έχουν και τις υπόλοιπες προϋποθέσεις. 
      Θα ήθελα όμως να συμπληρώσω, κύριε Υπουργέ, και να το δείτε και αυτό πως μέσα σε αυτήν την κατηγορία θα μπορούσαν να ενταχθούν και οι πρόεδροι των μεγάλων οργανισμών, του ΙΚΑ και του ΟΓΑ, σε συνδυασμό βέβαια με τις προηγούμενες διατάξεις περί γενικών γραμματέων, ούτως ώστε και αυτοί, γιατί είναι κάποιες λίγες περιπτώσεις, όπως είπε και ο εισηγητής μας, να μπορούν να αποκτήσουν ένα δικαίωμα στη συνταξιοδότησή τους. Αναφέρομαι στους προέδρους, στους διοικητές των οργανισμών ΙΚΑ και ΟΓΑ.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, εξήντα ένας μαθητές και τέσσερις καθηγητές από το Γυμνάσιο Βραχνέϊκων Αχαΐας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Χαϊτίδης.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, θα κάνω τρεις παρατηρήσεις. Η μία αφορά την παράγραφο 2. Επιτέλους επείσθη η Κυβέρνηση ότι έπρεπε να αρθεί αυτή η αδικία, δηλαδή να μην υπολογίζονται τα διάφορα επιδόματα στο μισθό, επί τη βάσει του οποίου θα προκύπτει η σύνταξη καθενός που συνταξιοδοτείται. Αναφέρομαι ιδιαίτερα στην ανάγκη που ένιωσαν οι δημόσιοι λειτουργοί, που υπηρετούν σε εξαιρετικά ευαίσθητες υπηρεσίες, να προχωρήσουν σε διαφόρων μορφών διαμαρτυρίες, αποσπώμενοι, αν θέλετε, από τα καθήκοντά τους και μη έχοντας την ενδόμυχη επιθυμία να διαμαρτυρηθούν. Εξαναγκάστηκαν να το κάνουν, διότι έπρεπε να εξασφαλίσουν μία αξιοπρεπή διαβίωση, ώστε να μπορούν να επιδίδονται απρόσκοπτα στα καθήκοντά τους. Αναφέρομαι στους δικαστικούς, στους στρατιωτικούς και στο προσωπικό των Σωμάτων Ασφαλείας, που αναγκάστηκαν να προχωρήσουν σε διάφορες διαμαρτυρίες. Η Κυβέρνηση έπρεπε να λάβει τα μέτρα της, ώστε να μην αναγκαστούν αυτοί οι άνθρωποι να προχωρήσουν σε διαμαρτυρίες.
      Όμως, βλέπω ότι, παρά αυτήν την κατ’ αρχήν θετική ενέργεια της Κυβέρνησης, πάλι υπάρχει μία αφορμή για νέες διαμαρτυρίες. Αναφέρομαι στο άρθρο 4, παράγραφος 3 –τουλάχιστον κατά την προϋπάρχουσα αρίθμηση- όπου και πάλι οι στρατιωτικοί και το προσωπικό των Σωμάτων Ασφαλείας εξαιρούνται από τον τρόπο απόδοσης της επιπλέον διαφοράς στη σύνταξή τους. Ενώ στις προηγούμενες κατηγορίες συνταξιούχων που κατονομάζονται αυτή η διαφορά δίνεται εφάπαξ, στους στρατιωτικούς και στα Σώματα Ασφαλείας δίνεται σε πέντε δόσεις, κάτι το οποίο ευλόγως δημιουργεί πικρία σε μία περίοδο όπου γνωστά γεγονότα απαιτούν να δώσουμε κίνητρα ακόμη καλύτερης εκτέλεσης του καθήκοντος στις Ένοπλες Δυνάμεις και στα Σώματα Ασφαλείας. Όμως η κυβέρνηση τους δημιουργεί πικρίες και επομένως αντικίνητρα να επιτελέσουν κατά το βέλτιστο δυνατό τρόπο τα καθήκοντά τους.
      Κύριε Υπουργέ, θα ήθελα επίσης να αναφερθώ στην παράγραφο 13, στην οποία κατά τρόπο ανεξήγητο, ενώ περιλαμβάνετε διάφορες κατηγορίες ατόμων που υπηρέτησαν σε κυβερνητικές ή άλλες σχετικές θέσεις, εξαιρείτε τους Βουλευτές, χωρίς να μας δικαιολογείτε για ποιο λόγο.
      Στην παράγραφο 12 εξαιρείτε τους πρώην μετακλητούς νομάρχες –αυτός ο θεσμός έχει εκλείψει πλέον- από τη δυνατότητα να προσμετρούν το χρόνο της θητείας τους ως μετακλητών νομαρχών στο χρόνο που δίνετε δικαίωμα να προσμετρούν για συνταξιοδότηση άλλες κατηγορίες. Γι’ αυτές τις κατηγορίες φέρνετε και τροπολογία επί της τροπολογίας και περιλαμβάνετε σ’ αυτές ακόμη και τους εξωκοινοβουλευτικούς διατελέσαντες Υπουργούς, Υφυπουργούς και Γενικούς Γραμματείς.
      Κύριε Υπουργέ, εγώ δεν αμφιβάλλω ότι, έστω υπό την πίεση όλων αυτών των διαμαρτυρομένων, φέρατε κάποιες διατάξεις, τις οποίες κατ’ αρχάς υποστηρίζουμε. Δεν μπορώ να καταλάβω γιατί δεν υπάρχει μία ίση μεταχείριση όλων εκείνων, στους οποίους αναφέρεστε. Γιατί κάποιους τους εξαιρείτε; Γιατί δεν υπάρχει μία αναλογική προσαύξηση ή ίση ευνοϊκή συμπεριφορά προς όλες τις κατηγορίες αυτών που αναφέρετε και αυτών που δεν αναφέρετε καθόλου στη συζητούμενη τροπολογία;
      Για όλους αυτούς τους λόγους παρακαλώ τις παρατηρήσεις τις οποίες έκανα να τις κάνετε αποδεκτές. Και επαναλαμβάνω, αν δεν το έχετε σημειώσει, αναφέρομαι στην παρ. 12 όπου κατά τη γνώμη μου θα πρέπει να υπολογιστεί και ο χρόνος της θητείας των διατελεσάντων νομαρχών και μάλιστα μετακλητών νομαρχών, να προστεθούν οι Βουλευτές στην παράγραφο 13 και να τροποποιηθεί η παρ. 4 γ΄, ώστε το προσωπικό των Σωμάτων Ασφαλείας και των Ενόπλων Δυνάμεων να παίρνει την όποια διαφορά τους αντιστοιχεί εφάπαξ και όχι σε πέντε δόσεις. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντομάρης έχει το λόγο.
      ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, κύριοι συνάδελφοι, ειλικρινά με ευαισθησία θέλω να αναφερθώ στην παρ. 12 της συγκεκριμένης τροπολογίας. Κατ’ αρχάς βασική μου θέση είναι ότι ο Βουλευτής ως εκπρόσωπος του έθνους δεν πρέπει σε καμιά περίπτωση να συνυπολογίζεται με οτιδήποτε άλλο που μπορεί να έκανε είτε ως ιδιώτης είτε ως κρατικός λειτουργός ή οτιδήποτε άλλο εκτός της βουλευτικής θητείας. Θεωρώ ότι αυτή η θέση είναι βασική και οτιδήποτε άλλο κάνουμε νοθεύουμε και τη Βουλή και το θεσμό και τους Βουλευτές που λογικά υπηρετούν το έθνος.    
      Θα μπορούσα να τελειώσω και να κλείσω εδώ, κύριε Πρόεδρε, την παρέμβασή μου, που σημαίνει ότι οτιδήποτε άλλο προστίθεται πρέπει να διαγραφεί. 
      Επειδή, όμως, είμαι ρεαλιστής και καταλαβαίνω ότι και ο Υπουργός και η Κυβέρνηση θέλουν να πράξουν κάτι που κατά την πολιτική τους εκτίμηση είναι ηθικό, σωστό και λογικό, προσθέτοντας έτσι στη βουλευτική θητεία και τους εξωκοινοβουλευτικούς Υπουργούς και Υφυπουργούς αλλά και μετακλητούς υπαλλήλους όπως είναι οι Γραμματείς της Βουλής, του Υπουργείου Συμβουλίου και των διαφόρων  Υπουργείων Α’ βαθμού, όμως, μετακλητοί υπάλληλοι Α΄ βαθμού είναι και οι γενικοί γραμματείς των περιφερειών καθώς και οι μετακλητοί νομάρχες, οι οποίοι μετακλητοί νομάρχες έχουν τελειώσει ως θεσμός. Δεν υπάρχουν πλέον μετακλητοί νομάρχες. Είναι περιορισμένος ο αριθμός τους και αφορά ελάχιστους. Βάσει ποιας λογικής, λοιπόν, γίνεται αυτή η εξαίρεση; 
      Επαναλαμβάνω, όμως, και πάλι αυτό που είπα στην αρχή, ότι δηλαδή εκτιμώ ότι δεν πρέπει να νοθεύσουμε ως βασική αρχή τη Βουλή και το Βουλευτή σε σχέση με όλα αυτά που νομοθετούμε για τις συντάξεις. Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, κύριοι συνάδελφοι, αυτή η τροπολογία συζητήθηκε πάρα πολύ και κατά τη διάρκεια της κοινοβουλευτικής επιτροπής. Έτσι μου δόθηκε η ευκαιρία να δω πολλούς πρώην συναδέλφους μας που δεν είναι πλέον Βουλευτές. Μερικοί απ’ αυτούς είναι συνταξιούχοι και είδα το πρόβλημα που είχαν. Μάλιστα μερικοί απ’ αυτούς δεν είναι καν συνταξιούχοι. 
      Θέλω δε να σταθώ πρώτα σ’ αυτούς που δεν είναι συνταξιούχοι, για να συμμεριστούμε λίγο έτσι μερικά πράγματα. Ωραίες είναι οι διακηρύξεις μας αλλά δεν ξέρω αν θα πρέπει να είμαστε αδιάφοροι σε κάποιους συμπολίτες μας οι οποίοι έχουν κάποιο πρόβλημα.
      Υπήρχε, κύριε Υπουργέ, θεσμός που προέβλεπε ότι ο χρόνος του γενικού γραμματέα συνυπολογίζεται για τη θεμελίωση του συνταξιοδοτικού δικαιώματος του Βουλευτή. Και αυτός ο νόμος κάποια στιγμή καταργήθηκε δημιουργώντας δυο διακρίσεις, άνισες διακρίσεις που νομίζω ότι εάν κανείς προσέφευγε και στα δικαστήρια ενδεχόμενα να κέρδιζε.
      ΑΝΑΣΤΑΣΙΟΣ ΝΕΡΑΝΤΖΗΣ: Δεκατέσσερα χρόνια λειτούργησε.
      ΑΝΑΣΤΑΣΙΟΣ ΜΑΝΤΕΛΗΣ: Λειτούργησε, υπήρξε θεσμός. 
      Εκείνο το οποίο συμμερίζομαι όταν καταργήθηκε ο θεσμός, ο νόμος εκείνος ήταν ότι έδινε τη δυνατότητα, έχοντας έναν ελάχιστο χρόνο βουλευτικής θητείας κανείς, ένα, ενάμισι, δυο χρόνια, να μπορεί να θεμελιώσει βουλευτική σύνταξη με μείζονα το χρόνο της θητείας ως γενικού γραμματέα ή ενδεχόμενα εξωκοινοβουλευτικού υπουργού ή υφυπουργού. Όμως με τη ρύθμισή σας νομίζω καλύπτεται αυτό το ζήτημα. Βάζοντας ένα χρόνο που είναι πολύ περισσότερος από το μισό του χρόνου τουλάχιστον, δηλαδή βάζοντας 3/5 φτάνετε στους τριάντα μήνες. Νομίζω ότι αυτό είναι μία σωστή ρύθμιση και αποκαθιστούμε μία αδικία που αφορά κάποιους συναδέλφους μας που πιθανόν δεν τους βλέπουμε αλλά υπάρχουν αυτοί οι συνάδελφοί μας και νομίζω ότι κάνουμε καλά που το αποκαθιστούμε. Πρέπει να υπάρχει αυτή η θεμελίωση.
      Βέβαια υπήρξε κάποιος προβληματισμός, άκουσα από συναδέλφους και όσον αφορά την προσαύξηση. Εδώ μιλάμε, όμως, για προσαύξηση, για Βουλευτή που έχει θεμελιώσει δικαίωμα συνταξιοδότησης και που η προσαύξηση του εξωκοινοβουλευτικού υπουργού ή υφυπουργού ή γενικού γραμματέα υπουργείου ή υπουργικού συμβουλίου, αφορά για χρόνο που δεν χρησίμευσε ή δεν χρησιμεύει για θεμελίωση οποιασδήποτε σύνταξης από οποιονδήποτε άλλο φορέα. Είναι χρόνος εκτός ασφαλίσεως. 
      Νομίζω πρέπει να το δούμε θετικά, είναι θετική η διάταξη. Και θα παρακαλούσα τους συναδέλφους που μίλησαν προηγούμενα, αντιλαμβάνομαι το ζήτημα που έθεσαν και για τους νομάρχες, έχουμε όμως μία συγκεκριμένη διάταξη εδώ, θα τους παρακαλούσα να μιλήσουν με συνταξιούχους συναδέλφους μας που έχουν αυτό το πρόβλημα και να δουν σε τι ακριβώς συνίσταται, γιατί εγώ δεν θέλω να το περιγράψω εντός της Αιθούσης της Βουλής. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κουρουμπλής έχει το λόγο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, με τη συζητούμενη τροπολογία η Κυβέρνηση έρχεται να λύσει μία σειρά αιτημάτων που για πάρα πολλά χρόνια δεν βρήκαν απάντηση και σε ό,τι αφορά τους δικαστικούς και σε ό,τι αφορά σε ένα βαθμό τους στρατιωτικούς και βεβαίως τους καθηγητές πανεπιστημίου οι οποίοι προσφάτως προέβησαν σε μια ιδιότυπη απεργία με την οποία ενώ απεργούσαν, παράλληλα εισέπρατταν και τους μισθούς. Και θα ήθελα να εκφράσω την ευχή ότι πιστεύω μετά από αυτήν τη ρύθμιση να ασχοληθούν με τα πανεπιστήμια και όχι με τα προγράμματα.
      Σε ό,τι αφορά τώρα τη συζητούμενη διάταξη της παραγράφου 12, προσυπογράφω αυτά που είπε προηγουμένως ο κ. Μαντέλης για να μην τρώω το χρόνο και θα ήθελα να παρακαλέσω τον Υπουργό, ας εξετασθεί με την όποια κατανόηση η περίπτωση, η συμπληρωματική όπως την έθεσε ο εισηγητής του ΠΑ.ΣΟ.Κ., εκείνης της διάταξης που ισχύει για τους γενικούς γραμματείς, για όσους συμπληρωματικά μπορούν να καλύψουν το χρόνο αυτό, οι οποίοι θήτευσαν σε μεγάλους οργανισμούς. Και βεβαίως αν μπορεί να εξετασθεί και η περίπτωση των μετακλητών νομαρχών. 
      ΠΡΟΕΔΡΕΥΩΝ (Κωνσταντίνος Βρεττός): Μην το παρακάνουμε, κύριοι συνάδελφοι. 
      ΒΑΣΙΛΗΣ ΚΕΔΙΚΟΓΛΟΥ: Γιατί; Είναι άλλοι οι πολίτες αυτοί;
      ΠΡΟΕΔΡΕΥΩΝ (Κωνσταντίνος Βρεττός): Είπαμε δεν θα μιλήσετε, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Είπα δεν θα μιλήσω…
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Χρυσανθακόπουλε.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, στο πρώτο μέρος της τροπολογίας που κατέθεσε η Κυβέρνηση, πράγματι καλύπτονται οι συνταξιοδοτικές αναπροσαρμογές για δικαστικούς, για καθηγητές πανεπιστημίου. Πιστεύω ότι έχουν γίνει χιλιάδες ερωτήσεις στη Βουλή γι’ αυτά τα ζητήματα. Και όταν επιλύονται, όταν εν πάση περιπτώσει έχουμε ένα θετικό βήμα μπροστά, θα πρέπει να γίνονται αποδεκτές αυτές οι ρυθμίσεις και να μην καταγγέλλονται και αυτές γιατί δεν έχετε ρυθμίσεις και για κάποιους άλλους. Νομίζω ότι είναι σαφές. 
      Όσον αφορά τώρα τις παραγράφους που άπτονται μιας πολιτικής ευθύνης την οποία αναλαμβάνουμε εδώ να εξομοιώσουμε εξωκοινοβουλευτικούς με κοινοβουλευτικούς, σε ό,τι έχει να κάνει με πρόσωπα τα οποία διετέλεσαν πράγματι Υπουργοί ή Υφυπουργοί, πρέπει να το δεχθούμε. 
      ΠΡΟΕΔΡΕΥΩΝ (Κωνσταντίνος Βρεττός): Υπουργοί, Υφυπουργοί, μέχρι εκεί καλά ήταν. Το παρακάτω αρχίζει και γίνεται πρόκληση τελικά.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Υπάρχει ένα σημείο. Οι αποκάτω αναφορές αρχίζουν να δημιουργούν μια αίσθηση ότι διευρύνεται ο κύκλος. Ο γενικός γραμματέας της περιφέρειας σύμφωνα με τα πολιτικά δρώμενα αναβαθμίζεται με την έννοια του Υφυπουργού μιας ολόκληρης περιοχής. Κάπου εκεί οδηγείται η λογική του γενικού γραμματέα της περιφέρειας και με βάση την ευρωπαϊκή δομή. Ή λοιπόν συμπεριλαμβάνεται στη διατύπωση «των γραμματέων Βουλής, Υπουργικού Συμβουλίου» ή δεν συμπεριλαμβάνεται κανείς, αν θέλουμε να είμαστε αντικειμενικοί και προς το διοικητικό βαθμό τον οποίο κατέχουν. Αυτό ήθελα να σας επισημάνω.
      Υπάρχει επίσης μια παράγραφος που λέει ότι η σύνταξη των προσώπων των προηγουμένων περιπτώσεων αρχίζει να καταβάλλεται με τη συμπλήρωση του εξηκοστού έτους. Θέλει ιδιαίτερη προσοχή αυτό. Πρέπει να είναι εξήντα πέντε ισότιμα για όλους, εκτός αν συντρέχουν άλλοι λόγοι που έχει συμπληρώσει συντάξιμα χρόνια υπηρεσίας.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα το αλλάξουμε.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ: Η πρώτη παρατήρηση που έχω να κάνω είναι ότι κατηγορήθηκαν οι τροπολογίες αυτές ως περιπτωσιολογικές. Όταν, όμως, ολόκληρο το συνταξιοδοτικό πλαίσιο είναι περίπου περιπτωσιολογικό, θα ήταν άδικο να κατηγορηθεί αυτή η τροπολογία ως περιπτωσιολογική. Θα μπορούσαμε να πούμε στον Υπουργό να αλλάξει εκ βάθρων, αν προλάβει και όσο προλάβει η παρούσα Κυβέρνηση, αυτό το καθεστώς το οποίο δεν φημίζεται ούτε για τη δικαιοσύνη του ούτε για την πληρότητά του. Μέχρι όμως τούτο να αλλάξει, η προσέγγισή του θα γίνεται υποχρεωτικά μόνο με περιπτωσιολογικές ρυθμίσεις. 
      Κατηγορήθηκαν και ως φαύλες. Η πρόθεση, φαντάζομαι, του Υπουργείου δεν είναι καμία άλλη παρά να αμβλύνει, όσο μπορεί, τις υπάρχουσες αδικίες. Άρα, με μόνη μία  πρόθεση, αμβλυντική των αδικιών δεν μπορούμε εμείς να αποδώσουμε τον χαρακτηρισμό «φαυλότητες» στις τροπολογίες.
      Μια τρίτη παρατήρηση. Θα αναφερθώ στην περίφημη παράγραφο 12 που τώρα πήρε τον αριθμό 10. Ακούστηκαν πολλά και ενδιαφέροντα. Θα μείνω μόνο στη φράση του κ. Κοντομάρη. Είπε ότι το έργο του Βουλευτή δεν νοθεύεται. Ακούστηκαν και βολές κατά της διατάξεως από την Αριστερά. Πρέπει να διευκρινίσουμε το εξής. Ο Βουλευτής πράγματι αποτελεί κάτι το πρωτόφαντο. Είναι το «είδος». Το «γένος» είναι η άσκηση πολιτικής εξουσίας. Τα πρόσωπα που κατονομάζονται στην παράγραφο 12 άσκησαν πολιτική, θα έλεγα δε και κυβερνητική εξουσία. Άρα λοιπόν επιτελούν ακριβώς ένα έργο παράλληλο και συμπληρωματικό με εκείνο του Βουλευτή. Από πού θα συνταξιοδοτηθούν αυτοί; Από το ΙΚΑ; Από το ΤΕΒΕ; Από τον κυρίως φορέα τους από τον οποίο συχνά τελούν εν αναστολή; Ο μοναδικός φορέας που θα μπορούσε να τους συνταξιοδοτήσει είναι αυτός που επιλέγει η συγκεκριμένη ρύθμιση. 
      Άρα, λοιπόν, σκεφθείτε όσοι είχατε αντίθετη άποψη, και εσείς, κύριε Κοντομάρη, την περίπτωση ενός εκλεκτού πολιτικού του ΠΑΣΟΚ, του Μόραλη. Ο Μόραλης ήταν εξωκοινοβουλευτικός Υφυπουργός Παιδείας. Αποτελούσε στέλεχος της ΠΑΣΟΚ. Το θέμα  δεν είναι κομματικό. Είναι ανθρώπινο, ορθολογικό θέμα. Αυτός ο άνθρωπος βγήκε μια φορά Βουλευτής και προηγουμένως είχε διατελέσει εξωκοινοβουλευτικός Υφυπουργός Παιδείας και Γενικός Γραμματέας. Γιατί άραγε να μην προσαυξηθεί ο χρόνος αυτός; Πέθανε πενόμενος.
      ΓΙΑΝΝΗΣ ΚΑΨΗΣ: Γιατί να πεθάνει εν πενία;
      ΑΝΑΣΤΑΣΙΟΣ ΝΕΡΑΝΤΖΗΣ: Τώρα πέθανε. Δεν μπορεί να γίνει ανάκληση εκ του θανάτου. Εδώ εξετάζουμε τη σκοπιμότητα της διατάξεως. Είπε σωστά ο κ. Μαντέλης ότι παλαιότερα υπήρξε θεμελίωση συνταξιοδοτικού δικαιώματος με βάση αυτή τη θητεία των προσώπων αυτών.
      Αυτή η διάταξη ίσχυσε από το 1974 μέχρι το 1988 και καταργήθηκε επί Τσοβόλα. Όταν λοιπόν ίσχυσε, επί μακρόν, το μείζον, που είναι η θεμελίωση, συζητάμε και έχουμε αντιρρήσεις για το έλασσον που είναι η προσαύξηση; 
      Μόνο που κατά τη δική μου άποψη, κύριε Υπουργέ, θα πρέπει να γίνει μικρή προσθήκη, μιας λέξεως, στην παράγραφο 12, στο σημείο που λέτε «ούτε θα χρησιμεύσει για θεμελίωση -το διορθώσατε- συντάξεως από οποιοδήποτε φορέα κυρίας ασφάλισης». Στο σημείο αυτό θα έπρεπε να πούμε «μη βουλευτικής ασφάλισης», γιατί κάποιος μπορεί να είχε πέντε μήνες εξωκοινοβουλευτικός Υπουργός ή Υφυπουργός ή γενικός γραμματέας, να χρησιμοποίησε τους δύο μήνες για τη θεμελίωση συντάξεως που τότε επιτρεπόταν, και με αυτό τον τρόπο να κινδυνεύει να μην προσαυξήσει τον υπόλοιπο χρόνο του σ’ αυτήν τη θέση. 
      Εάν όμως βάλουμε τη λέξη «μη βουλευτικής» σημαίνει ότι εφόσον δεν χρησίμευσε, αλλά και ούτε θα χρησιμεύσει αυτήν τη θητεία του υπό την ιδιότητα αυτή, ως στοιχείο για να πάρει μια σύνταξη από οπουδήποτε αλλού, τότε πράγματι να προσαυξάνεται και ως προς αυτή. Νομίζω ότι αυτή η προσθήκη είναι αναγκαία. 
      Εγώ τάσσομαι υπέρ αυτής της διατάξεως. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα αναφερθώ πολύ σύντομα σε δύο θέματα. Το ένα αφορά τα συνταξιοδοτικά θέματα των δικαστικών λειτουργών και το δεύτερο αφορά το θέμα των στρατιωτικών. 
      Βέβαια, ψηφίζουμε τη διάταξη που αφορά τη ρύθμιση σχετικά με τους δικαστικούς λειτουργούς. Στο σημείο όμως αυτό θα ήθελα, κύριε Υπουργέ, να κάνω μία επισήμανση, η οποία δεν αφορά μόνο αυτό το ζήτημα, αλλά είναι γενικότερη. 
      Θέτετε ως προϋπόθεση το αμετάκλητο. Όταν ψηφίζαμε εδώ το νόμο για τη συμμόρφωση της διοίκησης στις αποφάσεις των δικαστηρίων, ο οποίος είναι εκτελεστικός νόμος του Συντάγματος, είχαμε πει ότι υπάρχει ένα μεγάλο πρόβλημα το οποίο έγκειται στο εξής: Ότι για μεν τους ιδιώτες και τις οφειλές τους ή τις οποιεσδήποτε υποχρεώσεις τους, ο τίτλος, ο οποίος συνεπάγεται την εκτέλεση εις βάρος τους, είναι η τελεσιδικία. Ενώ για το δημόσιο είναι το αμετάκλητο ή, σε ορισμένες τουλάχιστον περιπτώσεις, όπως και σ’ αυτή. Αυτή η αδικία πρέπει να αρθεί. Δεν υπάρχουν δύο μέτρα και δύο σταθμά. Δεν μπορεί στη μία περίπτωση να έχουμε τελεσιδικία και στην άλλη το αμετάκλητο. 
      Πρέπει, λοιπόν, να υπάρξει μια γενική ρύθμιση, η οποία θα καταλάβει και το θέμα των δικαστικών λειτουργών, που το νομοσχέδιο δεν το καταλαμβάνει και αυτό αποτελεί, όπως και να το κάνουμε, μια αδικία. Πρέπει λοιπόν η Κυβέρνηση να σκεφτεί σοβαρά και να θεωρήσει ότι η τελεσιδικία αρκεί. 
      Από εκεί και πέρα, είναι γνωστό ότι η αναίρεση αποτελεί έκτακτο ένδικο μέσο και δεν μπορεί να αποτελεί εμπόδιο στην εκτέλεση, όταν μάλιστα ξέρουμε, κύριε Υπουργέ, ότι στις περισσότερες των περιπτώσεων –και το ξέρουν και οι συνεργάτες σας- η αναίρεση ασκείται από το δημόσιο ή υποχρεούται να την ασκήσει το δημόσιο για να μην εκτελέσει τις αποφάσεις. Στη συντριπτική πλειοψηφία των περιπτώσεων η αναίρεση αποτελεί άλλοθι. 
      Με αυτά τα δεδομένα, λοιπόν, ψηφίζουμε τη ρύθμιση. Χαιρόμαστε που την φέρνετε, αλλά σας παρακαλούμε πολύ να δείτε το γενικότερο θέμα, το οποίο, ειρήσθω εν παρόδω, εδώ καταλαμβάνει και δικαστικούς λειτουργούς, που λογικά θα έπρεπε να περιλαμβάνονται σε αυτήν τη ρύθμιση. 
      Το δεύτερο που θα ήθελα να θέσω είναι το θέμα των στρατιωτικών. Μέσα σ’ αυτήν την Αίθουσα, κάναμε πολλές ρυθμίσεις και η Κυβέρνηση σε αρκετές ρυθμίσεις ήρθε να άρει αρκετές αδικίες. Αλλά δεν αίρει μία αδικία για την οποία εγώ θα επιμένω. Και μην φανταστείτε ότι το κάνω για πολιτικούς λόγους. Άλλωστε, γι’ αυτήν την αδικία επιμένουν και συνάδελφοί σας από το ΠΑ.ΣΟ.Κ.. Επομένως, δεν κερδίζει κάποιος κομματικά από αυτό. Αλλά πρόκειται για μία αλήθεια. 
      Είναι δυνατόν η Κυβέρνηση να μην δεσμεύεται εδώ και τώρα να μας πει τουλάχιστον πότε, επιτέλους, θα ρυθμίσει γενικότερα το συνταξιοδοτικό θέμα των στρατιωτικών και εκείνων που εξομοιώνονται με αυτούς; Μιλώ για εκείνους που υπηρετούν στα Σώματα Ασφαλείας. Δεν αρκούν οι συντάξεις που τους δίνετε. Είναι συντάξεις πείνας! 
      Άρα, πρέπει να δεσμευτείτε όσον αφορά τρία θέματα. 
      Πρώτον, για το αν θα αυξήσετε και πότε τις συντάξεις, ώστε να γίνουν συντάξεις αξιοπρέπειας. 
      Δεύτερον πότε επιτέλους θα υπάρξει εξομοίωση σε επίπεδο πολεμικών συντάξεων. Σας το είπα όλες τις φορές και δεν το δεχθήκατε, αλλά εν πάση περιπτώσει, πείτε μας αν θα αντιμετωπίσετε την εξομοίωση των πολεμικών συντάξεων με τις συντάξεις εκείνες που καταβάλλονται στους αναπήρους και τα θύματα πολέμου ειρηνικής περιόδου; Το πολύ σε δύο-τρία χρόνια, αυτή η διάκριση δεν θα έχει νόημα πια. Αυτό το θέμα πρέπει να το δείτε. 
      Τέλος θα πρέπει να εντάξετε -σας το έχει ζητήσει και το Γενικό Επιτελείο και πρέπει να το δείτε- το επίδομα ειδικών καθηκόντων μέσα στη σύνταξη. Είναι κρίμα να μην το εντάσσετε. Άλλωστε, το παίρνουν οι άνθρωποι, γιατί έχουν να ασκήσουν ειδικά καθήκοντα κάτω από συγκεκριμένες περιπτώσεις. Γιατί να μην υπολογίζεται στη σύνταξη; 
      Όμως, εκείνο που μπορείτε να κάνετε εδώ και τώρα –και πρέπει οπωσδήποτε να γίνει, κύριε Υπουργέ- είναι αυτά τα πέντε χρόνια στα οποία θα καταβληθούν οι όποιες αυξήσεις, οι γλίσχρες αυξήσεις, που δίνετε στους στρατιωτικούς και σε εκείνους που υπηρετούν στα Σώματα Ασφαλείας, να γίνουν, όπως για όλους, δύο χρόνια. Το δημόσιο έχει τη δυνατότητα να το κάνει. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, καλύπτει και εμένα ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Σε όλα αυτά που είπαμε, αυτό το θεωρώ δίκαιο και η Βουλή πρέπει να το επικροτήσει. 
      Δεν μπορεί οι στρατιωτικοί και αυτοί που υπηρετούν στα Σώματα Ασφαλείας να περιμένουν πέντε ολόκληρα χρόνια να πάρουν τις όποιες αυξήσεις και οι υπόλοιποι να περιμένουν μόνο δύο χρόνια. Για όλους πρέπει να ισχύσουν τα δύο χρόνια. Πρόκειται για μία δίκαιη ρύθμιση και καθ’ όλα εφικτή. 
      Ευχαριστώ πολύ, κύριε Πρόεδρε, και για την ανοχή του χρόνου. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε. 
         Κύριοι συνάδελφοι, έγινε μια εξαιρετική συζήτηση πάνω στα θέματα αυτά και θέλω να κάνω μερικές παρατηρήσεις νομίζω αναγκαίες σε όλες τις τοποθετήσεις των συναδέλφων.
      Η διάταξη την οποία συζητούμε τώρα αφορά περίπου τριακόσιες χιλιάδες συνταξιούχους. Δεν είναι λοιπόν περιπτωσιολογική. Είναι όλοι, μα όλοι οι συνταξιούχοι λειτουργοί και υπάλληλοι του δημόσιου τομέα. Αυτές οι ρυθμίσεις συνεπάγονται κόστος για τον προϋπολογισμό δεκάδων δισεκατομμυρίων δραχμών.
      Επομένως, η Κυβέρνηση, πήρε μια πρωτοβουλία εξαιρετικά σημαντική προκειμένου να ρυθμίσει με ένα θα έλεγα γενναίο τρόπο την ενίσχυση των συντάξεων των λειτουργών και υπαλλήλων του δημόσιου τομέα.
      Θέλω να κάνω μερικές διευκρινίσεις απαραίτητες γιατί υπάρχει αυτή η διαφοροποίηση μεταξύ των δικαστών και των στρατιωτικών και πολιτικών συνταξιούχων. Οι μεν δικαστικοί λειτουργοί θα λάβουν την αναπροσαρμογή από την 1.1.2003 στο σύνολό της, ενώ οι λοιπές κατηγορίες σε πέντε χρόνια. Δεν είναι στην ευχέρεια ούτε της Κυβέρνησης ούτε της Βουλής να αποφασίσει διαφορετικά για τους δικαστικούς. Αυτή είναι η αλήθεια. Πρέπει εδώ να εξηγήσω για να γίνει γνωστό ότι είμαστε δεσμευμένοι από την έκδοση αμετακλήτων δικαστικών αποφάσεων που ρυθμίζουν το ζήτημα αυτό με έναν τρόπο που δεν επιδέχεται καμία αμφισβήτηση και καμία άλλη ρύθμιση. Κατά συνέπεια, η ρύθμιση γίνεται προκειμένου να ενσωματωθεί στον Κώδικα αυτό που ήδη έχει ρυθμιστεί με δικαστικές αποφάσεις. Μένω εδώ, δεν θέλω κάνω κανένα σχόλιο. Μένω στην πληροφορία απλώς.
      Υπάρχουν τώρα οι πολιτικοί και στρατιωτικοί συνταξιούχοι. Αγαπητοί συνάδελφοι, στο ν. 3029 για την ασφαλιστική μεταρρύθμιση ψηφίσαμε μια διάταξη η οποία λέει ότι όσοι εν ενεργεία υπάλληλοι θα βγουν στη σύνταξη την επόμενη πενταετία γι’ αυτούς κατά τη διάρκεια της πενταετίας θα συνυπολογίζεται στη βάση της σύνταξής τους το ποσό των εξήντα χιλιάδων δραχμών. Σ’ ένα βάθος πενταετίας. Αυτό ισχύει γι’ αυτούς που θα βγουν από τώρα. Αυτό σημαίνει, ότι όσοι θα βγουν από την 1.1.2003 μέχρι το 2007 θα καταβάλουν αντίστοιχες ασφαλιστικές εισφορές επί του ποσού των εξήντα χιλιάδων δραχμών και θα λαμβάνουν την αντίστοιχη αύξηση ετησίως. Στο τέλος, αυτοί που θα βγουν το 2007 θα έχουν πάρει μια αύξηση πάνω στη σύνταξή του κατά σαράντα οκτώ χιλιάδες δραχμές το μήνα. Αρχίζει από δώδεκα χιλιάδες και κλιμακώνεται στις σαράντα οκτώ χιλιάδες μέσα στην πενταετία. Το ίδιο καθεστώς το μεταφέρουμε και στους ήδη συνταξιούχους, δηλαδή σε μια πενταετία θα αυξηθεί η σύνταξη την οποία παίρνουν κατά το ίδιο ποσοστό, χωρίς όμως αυτοί να πληρώσουν ασφαλιστικές εισφορές. Για προσέξτε αυτήν τη διαφορά. Αυτοί θα λάβουν στην πενταετία την αύξηση της σύνταξής τους από δώδεκα χιλιάδες έως σαράντα οκτώ χιλιάδες δραχμές στο τέλος, χωρίς την καταβολή ασφαλιστικών εισφορών. Αυτοί που θα βγουν από τώρα μέσα στην πενταετία θα πληρώσουν το 6,67% που είναι η συμμετοχή τους ως ασφαλιστική εισφορά. ‘Αρα, λοιπόν, για το σύνολο των πολιτικών και στρατιωτικών συνταξιούχων εφαρμόζουμε την ίδια διάταξη με ευνοϊκότερο τρόπο, γιατί δεν τους υποχρεώνουμε σε καταβολή εισφοράς κλιμακώνοντας μέσα στην πενταετία αυτή την αύξηση, η οποία αύξηση είναι πέρα της μισθολογικής πολιτικής της Κυβέρνησης. Αυτή είναι η διαφορά. Είναι μια αύξηση που τους δίνεται χωρίς να την έχουν ζητήσει στην πραγματικότητα.
      Δεν υπήρξε αίτημα να αυξηθούν οι συντάξεις, με τον τρόπο που τις αυξάνουν, στους περίπου διακόσιους πενήντα χιλιάδες πολιτικούς και στρατιωτικούς συνταξιούχους. Είναι πρωτοβουλία της Κυβέρνησης. 
      Επίσης, θέλω να υπενθυμίσω ότι οι συντάξεις των στρατιωτικών αυξήθηκαν την τελευταία πενταετία, λόγω του ειδικού μισθολογίου και των επανειλημμένων μισθολογικών προαγωγών, τουλάχιστον κατά 50%. Τώρα έρχεται μια επιπλέον αύξηση για την επόμενη πενταετία. Σημειωτέον ότι με μια ειδική ρύθμιση, την οποία συζητούμε, στους ανώτατους αξιωματικούς, δηλαδή αυτούς που είχαν οργανική θέση ταξιάρχου και πάνω, δεν συνυπολογίζουμε απλώς το επίδομα των εξήντα χιλιάδων δραχμών, αλλά το επίδομα της ειδικής ευθύνης που έχουν και το οποίο ξεκινάει από τις 70 χιλιάδες δραχμές για τον ταξίαρχο και φθάνει στις 300 χιλιάδες δραχμές για την Αρχηγό Γ.Ε.Ε.Θ.Α.. Επ’ αυτού θα υπολογιστεί η αύξηση για τις κατηγορίες αυτές. Και αντιλαμβάνεστε ότι είναι μια σημαντικότατη αύξηση. Άρα, επί ομοίων πραγμάτων τα όμοια. 
      Αγαπητοί συνάδελφοι, έγινε μια αρκετά μεγάλη συζήτηση για τις ειδικές κατηγορίες των ανώτατων κρατικών λειτουργών. Πολλές φορές, για τα πρόσωπα αυτά, τα οποία κατέχουν τις θέσεις τους με ευθύνη των κυβερνήσεων που διοικούν τη χώρα, έχοντας τη λαϊκή εντολή, μιλούμε με απαξιωτικό τρόπο, ενώ πρόκειται για ανώτατους δημόσιους λειτουργούς, που υπηρέτησαν σε θέσεις που απαιτούν ευθύνη. Ξέρουμε πάρα πολύ καλά τι σημαίνει να είσαι Γενικός Γραμματέας Υπουργείου και πόσες ώρες δουλεύεις. 
      ΑΓΓΕΛΟΣ ΤΖΕΚΗΣ: Όμως, αμείβονται. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Σας πληροφορώ, κύριε συνάδελφε, ότι οι αμοιβές τους δεν έχουν καμία σχέση με την εργασία την οποία κάνουν. Υπολείπονται κατά πολύ αυτού που πράγματι προσφέρουν, γιατί αυτοί δεν έχουν ούτε αργίες ούτε διακοπές. Δεν έχουν τίποτα. Ο Υπουργός μπορεί να λείψει, όμως ο Γενικός Γραμματέας δεν λείπει ποτέ. 
      Και βεβαίως, ενώ λέμε ότι είναι δίκαιο ο κάθε εργαζόμενος στον τόπο μας να μη χάνει ούτε μια μέρα από την εργασία του με την έννοια του συνταξιοδοτικού δικαιώματος που αποκτά, θεωρούμε πάρα πολύ εύκολο να διαγράφουμε εργασία πολυετή, που έχει γίνει στα υψηλότατα δυνατά κλιμάκια. Ήταν πολύ εύστοχη η αναφορά του κ. Νεράντζη που είπε ότι «αυτοί οι ανώτατοι κρατικοί λειτουργοί συμμετέχουν στην καρδιά του πολιτικού μας συστήματος καθ’ ον τρόπον μετέχουν και οι Βουλευτές».
      Άρα θεωρούμε ότι είναι δίκαιο.  Στην πρώτη μεν περίπτωση θα κάνω μια αφαίρεση από τους ειδικούς γραμματείς, γιατί δεν μπορούν, μετά από μια οκταετία -που σημαίνει ότι έχουν εγκαταλείψει τα πάντα- να θεμελιώνουν δικαίωμα συνταξιοδοτήσεως. 
      	Βεβαίως, αγαπητοί συνάδελφοι, όταν ένας Βουλευτής έχει θεμελιώσει δικαίωμα συνταξιοδοτήσεως –που είναι η παράγραφος 12- αυτός άραγε, τη στιγμή που έχει υπηρετήσει σε ανώτατες θέσεις κρατικού λειτουργού, γιατί να χάσει συνταξιοδοτικά αυτόν το χρόνο; Χάνεται ο χρόνος, διότι εάν δεν συνυπολογιστεί, ώστε να επαυξήσει τη σύνταξή του, στην πραγματικότητα δεν πηγαίνει πουθενά. Αυτός ο χρόνος υπολογίζεται μόνο για την προσαύξηση της βουλευτικής αποζημίωσης, της σύνταξης δηλαδή, όταν δεν συνυπολογίζεται για να θεμελιώσει άλλο δικαίωμα οπουδήποτε. Δεν είναι διπλός χρόνος αυτός. 
      	Θεωρώ, λοιπόν, ότι δεν πρέπει να αδικούμε τους εαυτούς μας, αλλά και ότι δεν πρέπει τόσο εύκολα να υποκείμεθα σε λαϊκιστικές εκφράσεις του τύπου ότι «όλοι όσοι μετέχουν και υπηρετούν το κεντρικό πολιτικό σύστημα της χώρας είναι κάπως περίεργοι, κάπως ύποπτοι, διαρκώς άνετοι, διαπλεκόμενοι και οτιδήποτε άλλο». Δεν είναι. 
      	Και βεβαίως, εμείς οι ίδιοι εδώ πολλές φορές ψηφίζουμε αναγνώριση πλασματικών χρόνων για μια σειρά εργαζομένων. Πλασματικών χρόνων, δηλαδή χρόνων κατά τους οποίους δεν έχουν εργαστεί. Παρ’ όλα αυτά λέμε να αναγνωριστούν,  γιατί υπάρχουν κάποιες ειδικές συνθήκες. 
      	Ενώ, λοιπόν, για τους λοιπούς εργαζομένους πολύ εύκολα –θα έλεγα- αναγνωρίζουμε και ψηφίζουμε έναν πλασματικό χρόνο για τα συνταξιοδοτικά τους δικαιώματα, εδώ όταν πρόκειται για ανώτατους λειτουργούς, θέλουμε να διαγράψουμε και το χρόνο κατά τον οποίο υπηρέτησαν. Να μην τους αναγνωρίσουμε ούτε αυτόν το χρόνο που υπηρέτησαν! 
      Δεν νομίζω ότι είναι δίκαιο. 
      Από τις περιπτώσεις αυτών των ειδικών κατηγοριών, δηλαδή των ανωτάτων κρατικών λειτουργών που είναι στην παράγραφο 10, θέλω να αφαιρεθούν οι ειδικοί γραμματείς Βουλής και Υπουργείων. Δεν έχουν αυτοί τα προσόντα των γενικών γραμματέων, πολλές φορές είναι και υπάλληλοι. Επομένως όπου αναφέρεται και παρακάτω ειδικού γραμματέα αφαιρείται.
      Δέχομαι επίσης, ως ορθές τις παρατηρήσεις που έγιναν από τους συναδέλφους για την περίπτωση γ΄ της παραγράφου 10, εκεί όπου ορίζονται τα όρια ηλικίας και αναφέρεται στο εξηκοστό και στο πεντηκοστό μετά από κάποιες προϋποθέσεις. Θεωρώ ορθό ότι για όλες τις περιπτώσεις πρέπει να γίνει το εξηκοστό πέμπτο.
      Κύριε Πρόεδρε, θα δώσω τις διατυπώσεις με βάση αυτά τα οποία είπα. Εγώ αυτήν τη στιγμή δεν έχω να προσθέσω τίποτε άλλο. Ευχαριστώ.
      (Στο σημείο αυτό ο Υφυπουργός Οικονομικών κ. Γ. Φλωρίδης καταθέτει για τα Πρακτικά τις προαναφερθείσες  αναδιατυπώσεις οι οποίες έχουν ως εξής:
      «Ορθή διατύπωση
      1. Στην, μετά τη νέα αρίθμηση, παράγραφο 10. μετά τη φράση: Ο χρόνος της βουλευτικής θητείας είναι, αναδιατυπώνεται η φράση στο ορθό ως εξής: Τουλάχιστον ίσος με τα 3/5 μιας πλήρους βουλευτικής περιόδου.
                                                                                         Γ. ΦΛΩΡΙΔΗΣ»
      «Αναδιατυπώσεις
      παρ. 10α: Διαγράφεται η φράση: «Ειδικοί Γραμματείς Βουλής και Υπουργείων»
      10 β(α): Διαγράφεται η φράση «ή Ειδικού»
      10 β(β) Διαγράφεται η φράση «ή Ειδικού»
      10 γ. Αναδιατυπώνεται ως εξής:
      «Η σύνταξη των προσώπων των προηγουμένων περιπτώσεων, αρχίζει να καταβάλλεται μετά τη συμπλήρωση του 65ου έτους της ηλικίας τους. Τυχόν ευνοϊκότερα όρια ηλικίας για την έναρξη καταβολής της σύνταξης εξακολουθούν να ισχύουν για όσους υπηρετούν κατά την έναρξη ισχύος του νόμου αυτού».
                                                                                    Γ. ΦΛΩΡΙΔΗΣ»).
      ΑΝΑΣΤΑΣΙΟΣ ΝΕΡΑΝΤΖΗΣ: Στο άρθρο 12, εκεί που λέτε φορέα κυρίας ασφάλισης, να μπει μη βουλευτικής για να μη δημιουργηθεί κανένα πρόβλημα. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν υπάρχει όμως φορέας ασφάλισης. Είναι στο δημόσιο.
      ΑΝΑΣΤΑΣΙΟΣ ΝΕΡΑΝΤΖΗΣ:   Καλώς. Ας ισχύσει τούτο ως ερμηνευτική δήλωση.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα ήθελα να κάνω ορισμένες επισημάνσεις.
      Πιστεύω ότι η γενική αρχή ασφαλιστικής νομοθεσίας πρέπει να είναι ότι στα παγίως καταβαλλόμενα θα πρέπει να γίνονται και κρατήσεις και να υπάρχουν αντίστοιχα και συνταξιοδοτικές αποδόσεις. Απ’ αυτήν την άποψη είναι σωστές οι ρυθμίσεις για την ενσωμάτωση βασικών επιδομάτων, παγίως καταβαλλομένων στην έννοια των συνταξίμων αποδοχών. 
      Σωστά γίνεται και η ρύθμιση για τους στρατιωτικούς που πράγματι τα ποσά των συντάξεών τους είναι χαμηλά. Είναι πράγματι γενναία ρύθμιση και θα πρέπει να γίνει αντιληπτό από όλους μας ότι αποκαθιστά μια αδικία. 
      Θα ήθελα να καταθέσω μια εμπειρία μου. Κάποια στιγμή συνάντησα ένα φίλο μου που ήταν παλιός τραπεζικός υπάλληλος και τώρα συνταξιούχος. Τον ρώτησα, λοιπόν, πόση σύνταξη παίρνει και μου απάντησε με ένα παρατεταμένο «ςςςς». ‘Όταν λοιπόν τον ξαναρώτησα επανέλαβε πάλι το «ςςςς». Και όταν του είπα γιατί μου απαντάς έτσι μου είπε ότι από τότε που ήρθε στο διπλανό σπίτι ένας συνταξιούχος στρατηγός εγώ λέω «ςςςς». Προφανώς το έκανε γιατί ντρεπόταν να πει ποια ήταν η σύνταξή του σε σύγκριση με τις χαμηλές σύνταξεις των στρατιωτικών και συγκεκριμένα του γείτονά του στρατηγού. 
      Σωστά γίνονται, λοιπόν, οι διορθώσεις οι οποίες επέρχονται με την ενσωμάτωση του επιδόματος της ευθύνης και σωστά χρειάζεται να υπάρχουν και άλλες ρυθμίσεις που να βοηθούν στην κατεύθυνση του νομοσχεδίου.
      Βέβαια θα πρέπει να τονιστεί ακόμα μια φορά ότι το κόστος των συζητούμενων ρυθμίσεων της τροπολογίας θα φθάσει περίπου τα εκατόν εβδομήντα δισεκατομμύρια δρχ. το χρόνο. Θα πρέπει να το ξαναπούμε αυτό για να εντοπίσουμε το μέγεθος της δαπάνης. Είναι εξαιρετικά μεγάλη.
      Θα ήθελα επίσης να επιμείνω σε δύο ακόμα ρυθμίσεις που πρέπει να γίνουν, κύριε Υπουργέ. 
      Πιστεύω ότι θα πρέπει να συμπεριληφθούν ότι η ρύθμιση που αναφέρεται στους ανώτατους κρατικούς λειτουργούς καταλαμβάνει και όσους έχουν αθροιστικά χρόνο οκτώ ετών και στη διοίκηση μεγάλων οργανισμών  όπως του ΙΚΑ και του ΟΓΑ. Θα πρέπει να υπάρχει διευκρίνιση συμπλήρωση.
      Επίσης, θα πρέπει να συμπεριληφθεί και χρόνος όλων των μετακλητών υπαλλήλων πρώτου βαθμού, άρα και των νομαρχών, όπως ανέφερε ο συνάδελφος Κοντομάρης. Και βέβαια εδώ θα πρέπει να υπάρχει και μια αναστροφή της ρύθμισης που λέμε στην παράγραφο 12 για τη συμπλήρωση για τη θεμελίωση του χρόνου της βουλευτικής θητείας με το χρόνο που κάποιος έχει διατελέσει στη γενική γραμματεία. Να μπορεί να προσμετράται δηλαδή για τη θεμελίωση δικαιώματος και ανάστροφα. 
      Δηλαδή, αν κάποιος έχει κάνει Βουλευτής και μαζί με θητεία γενικού γραμματέα ή νομάρχη συμπληρώνει αθροιστικά τα οκτώ χρόνια και αντίστοιχα δεν έχει τη δυνατότητα να πάρει σύνταξη σαν Βουλευτής, να μπορεί να την παίρνει με τις διαδικασίες και τις διατάξεις περί γενικού γραμματέα. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντομάρης έχει το λόγο. 
      ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, εγώ θέλω να συγχαρώ τον κύριο Υπουργό για το γεγονός ότι με τους ειδικούς γραμματείς, που είναι β’ ειδικών θέσεων, διόρθωσε κάτι το οποίο πραγματικά δεν πήγαινε. Αναφέρομαι στο 9. 
      Όμως το ερώτημα παραμένει σε σχέση με αυτό που είπα στην αρχή. Λέω, λοιπόν, ότι οι μετακλητοί νομάρχες –και με την έλλειψη μάλιστα των διευθυντών των νομαρχιών την πρώτη περίοδο- πραγματικά έκαναν ένα τιτάνιο έργο, όχι μόνο Σαββατοκύριακα αλλά όλο το εικοσιτετράωρο. Τους γνωρίζουμε, είτε ήταν από την Αιτωλοακαρνανία ή από την Κοζάνη ή οπουδήποτε αλλού. Αυτοί δεν εργάζονταν νυχθημερόν; Και για αυτούς δεν είναι χαμένος αυτός ο χρόνος, για τον οποίον υπερασπίστηκε τους γενικούς γραμματείς και τους άλλους κεντρικούς αξιωματούχους; 
      Θα περιμένω μία απάντηση. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Χαϊτίδης έχει το λόγο. 
      ΕΥΓΕΝΙΟΣ ΧΑΪΤΙΔΗΣ: Κύριε Υπουργέ, δεν αμφιβάλλω ότι οι προθέσεις σας είναι καλές, αλλά ίσως η πολυπλοκότητα και η έκταση αυτής της τροπολογίας έχει οδηγήσει σε κάποιες αντινομίες, ορισμένες από τις οποίες –και σας τιμά αυτό- σπεύσατε να τις διορθώσετε ή όπως είπε και ο συνάδελφος κ. Κοντομάρης, κάνατε αυτό το οποίο οφείλατε να κάνετε, το αυτονόητο και το νόμιμο.
      Εγώ ήθελα να επανέλθω. Απαντήστε, σας παρακαλώ, γιατί δεν απαντήσατε. Γιατί θεωρείτε ότι παρέχουν σπουδαιότερο σε αξία και περισσότερο σε χρόνο έργο οι κατηγορίες των ανωτάτων κρατικών λειτουργών, που αναφέρετε, από τους νομάρχες; Σας βεβαιώνω ότι δεν έχω κανένα ειδικό ή γενικό ενδιαφέρον να επιμένω, αλλά δεν είναι δυνατόν, κύριε Υπουργέ, να δεχθώ –γιατί σε λίγο θα ψηφίσουμε και θα ζητήσετε και τη δική μου ψήφο- να υπάρχουν αυτές οι διακρίσεις υπέρ ορισμένων, για τους οποίους εγώ δεν εκφράζω καμία άποψη ότι δεν αξίζουν να πάρουν τόσα και περισσότερα απ’ όσα τους δίνετε, αλλά δεν δικαιολογείται γιατί  ειδικά αυτοί και όχι και κάποιοι άλλοι, οι οποίοι έχουν τις ίδιες προϋποθέσεις, την ίδια προσφορά με τους προηγουμένους, υπέρ των οποίων προβλέπει τόσα το νομοσχέδιο. 
      Ένα δεύτερο: Είπατε προηγουμένως ότι για τους στρατιωτικούς δεν μπορεί να ισχύσει η εφάπαξ ή η εντός μικρού χρονικού διαστήματος -περίπου ενός έτους- τμηματική καταβολή, της διαφοράς συντάξεως, διότι υπάρχει ειδική νομολογία. Αλλά αυτή η νομολογία, κύριε Υπουργέ, δεν υπάρχει για τους εκπαιδευτικούς, για τους οποίους όπως αναφέρεται στην παράγραφο 4β «προβλέπεται μία τμηματική καταβολή μέχρι την 1-7-2004»; Γιατί επομένως δεν βάζετε στην ίδια κατηγορία ή γιατί δεν υπάγονται στην ίδια κατηγορία και οι στρατιωτικοί και τους βάζετε μέσα σε μία πενταετία να πάρουν εκείνο το οποίο κατ’ αρχήν δέχεστε ότι δικαιούνται; 
      Αν πράγματι υπάρχει κάποια υποχρέωση νομολογίας, την οποία δεν μπορείτε να υπερβείτε, σας παρακαλώ να μας πείτε συγκεκριμένα ώστε να την γνωρίσουμε και εμείς. Γιατί με τον τρόπο που εκθέσατε την εμμονή σας να μην κάνετε δεκτή την πρόταση, σας βεβαιώνω ότι εγώ τουλάχιστον δεν επείσθην. 
      Τελειώνοντας ήθελα να σας παρακαλέσω –για να μην υπάρχει η δικαιολογημένη πικρία ότι τα Σώματα Ασφαλείας και οι Ένοπλες Δυνάμεις υφίστανται για μία ακόμη φορά μία διαφορετική και μάλιστα μειωτική, ακόμα και ηθικά αλλά και οικονομικά που το έχουν ανάγκη, μεταχείριση- να εξαντλήσετε όλες τις δυνατότητες που έχετε από πλευράς προϋπολογισμού, αλλά και όλη σας την πρόθεση την οποία δεν αμφισβητώ, γιατί σε αυτήν την κρίσιμη περίοδο δεν είναι δυνατόν μεταξύ των άλλων να δημιουργούμε πικρίες σε αυτούς από τους οποίους έχουμε τη μέγιστη ανάγκη να μας διασφαλίσουν τα σύνορά μας και την εσωτερική ασφάλεια. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Η κ. Παπακώστα έχει το λόγο.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, θεωρώ ότι περίσσευσε η υποκρισία, διότι έγινε προσπάθεια στην τοποθέτηση του κυρίου Υπουργού να ξεστρατίσει την κουβέντα και να μας πει τη μισή αλήθεια. Επεκαλέσθη για το θέμα των στρατιωτικών ότι, εν πάση περιπτώσει, οι άνθρωποι αυτοί –να το πω με απλά λόγια για να το καταλάβουν άπαντες- επειδή έκαναν το λάθος ή δεν έχουν τη δυνατότητα να προσφύγουν δικαστικά και με αμετάκλητες δικαστικές αποφάσεις να πιέσουν την Κυβέρνηση, γι’ αυτό το λόγο υπόκεινται σε αυτήν τη μεταχείριση. 
      Για τους εκπαιδευτικούς δε –και θέλω να διευκρινίσω για μια ακόμη φορά ότι σωστά δίνεται στους δικαστικούς λειτουργούς, σωστά δίνεται στους εκπαιδευτικούς και δεν δίνεται, δεν υπάρχει σωστή ρύθμιση για τους στρατιωτικούς- όμως θέλω να καταστήσω σαφή τη διάκριση για την οποία στους μεν, που δικαίως διεκδίκησαν και σήμερα θεμελιώνουν, δίνεται κατ’ αυτόν τον τρόπο η ρύθμιση, στους δε τρίτους, στους στρατιωτικούς – και αναφέρομαι και στα Σώματα Ασφαλείας- υπάρχει αυτή η διακριτική μεταχείριση επιπλέον και για λόγους παρωχημένων συνδρόμων, τα οποία σύνδρομα, δοθείσης ευκαιρίας, εκφέρονται και με αυτόν τον τρόπο. Όταν οι εκπαιδευτικοί δημιούργησαν θέμα, πράγματι, στην Κυβέρνηση με τη δίκαιη απεργιακή κινητοποίησή τους, έσπευσε ο κύριος Υπουργός να υλοποιήσει. Οι στρατιωτικοί επειδή είναι σιωπηλοί εκ της θέσεως τους στα Σώματα Ασφαλείας, λέει: «μετά την πενταετία» και επικαλείται, δήθεν, τις αμετάκλητες δικαστικές αποφάσεις. Άρα πού είναι η γενναία ρύθμιση την οποία κάνει η Κυβέρνηση συνταξιοδοτικά; Γενναία ρύθμιση και πολιτική χειρονομία γενναιότητος είναι όταν αυτοβούλως και οικεία βουλήσει, θεωρείς ότι υπάρχει αδικία και ότι πρέπει να τη λύσεις. Δεν υπάρχει γενναία ρύθμιση, όταν συμμορφώνεσαι σε δικαστικές αποφάσεις. 
      Και να πω και κάτι άλλο, κύριε Πρόεδρε, και τελειώνω. Για παράδειγμα, γιατί δεν συμπεριέλαβε…
      ΔΗΜΗΤΡΙΟΣ ΠΙΠΕΡΓΙΑΣ: Εκατόν εβδομήντα δις το χρόνο…
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πιπεργιά, εσείς ξέρετε να κατεβάζετε τους διακόπτες, αφήστε με εμένα να μιλήσω. 
       Κύριε Πρόεδρε, γιατί παραδείγματος χάρη δεν εμπίπτει μέσα στο υπό ψήφιση νομοσχέδιο διάταξη η οποία να αφορά τους αξιωματικούς των Ενόπλων Δυνάμεων και των Σωμάτων Ασφαλείας, οι οποίοι αποστρατεύονται με το χαρακτηρισμό μάλιστα «ως ευδοκίμως τερματίσαντες τη σταδιοδρομία τους» και δεν συμπληρώνουν πραγματικά συντάξιμη υπηρεσία τριάντα πέντε ετών, με αποτέλεσμα να λαμβάνουν τελικά μειωμένη σύνταξη και χρονοεπίδομα; Σ’ αυτούς γιατί δεν αποκαθίσταται η αδικία;
      Και να προσθέσω και κάτι που αφορά το σύνολο σχεδόν της ελληνικής κοινωνίας; Γιατί δεν γίνεται αποδεκτή η τροποποίηση, όπου όταν και οι δύο σύζυγοι είναι συνταξιούχοι του δημοσίου, κύριε Πρόεδρε, και αποβιώσει ο ένας εκ των δύο συζύγων ο επιζών σύζυγος να μη λαμβάνει το 50% της σύνταξης του θανόντος; Γιατί δεν τα αποδέχεται αυτά ο κύριος Υπουργός;
      Ως εκ τούτου, λοιπόν, θεωρώ ότι η γενναιότητα πάει στο περιθώριο και αυτό που περισσεύει είναι η υποκρισία και η μισή αλήθεια.
      Σας ευχαριστώ.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Τριακόσιες χιλιάδες ανθρώπους καλύπτουν αυτές οι διατάξεις.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Αν δείτε, όμως, τη ψαλίδα…
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Θα ήθελα να κάνω τρεις παρατηρήσεις. Κατ’ αρχάς νομίζω ότι μετά και τη σημερινή συζήτηση γίνεται ακόμη πιο απαραίτητο το ενιαίο μισθολόγιο. Να φύγουμε από το δαίδαλο των επιδομάτων, των διαφοροποιήσεων, των επιμέρους διατάξεων που κάθε φορά είμαστε υποχρεωμένοι να φέρνουμε εδώ, προκειμένου να βελτιώσουμε τις συντάξεις. Και το ενιαίο μισθολόγιο χρειάζεται όχι μόνο για το συνταξιοδοτικό, αλλά για μια πιο αποτελεσματική και ουσιαστική Δημόσια Διοίκηση.
   Η δεύτερη παρατήρηση είναι ότι πράγματι, όπως είπε ο κύριος εισηγητής του ΠΑΣΟΚ, με αυτό το νομοσχέδιο στην προοπτική, ο κρατικός προϋπολογισμός θα χρειαστεί περίπου εκατόν εβδομήντα δισεκατομμύρια δραχμές. Και όμως, αυτή η διάταξη, συνολικά, που θα κοστίσει εκατόν εβδομήντα δισεκατομμύρια δραχμές έρχεται ως τροπολογία. Δεν λέω τίποτα άλλο. Όλα τα άλλα είναι αυτονόητα.
      Το τρίτο που έχω να πω είναι ότι δεν δέχομαι τις εξηγήσεις που δόθηκαν, σχετικά με τα επίμαχα άρθρα και για την οκταετία που παίρνουν σύνταξη οι γενικοί γραμματείς κ.λ.π και την άλλη διάταξη, όπου προσαυξάνεται τελικώς η βουλευτική σύνταξη κατά τα έτη συμπλήρωσης της θητείας στους συγκεκριμένους κρατικούς λειτουργούς.
      Ένα μόνο σχόλιο θα ήθελα να κάνω, γιατί ο κύριος Υπουργός προσπάθησε ν’ αντικρούσει κάποια πράγματα.
      Κύριε Υπουργέ, δεν χάνετε τίποτα. Μιλάμε για μετακλητούς δημοσίους υπαλλήλους, δηλαδή υπαλλήλους που ασφαλίζονται στο δημόσιο και που σε μια στιγμή έρχεται η εκάστοτε κυβέρνηση να τους κάνει τιμή να τους διορίσει γενικούς γραμματείς κλπ. Και καλώς κάνει. Και τους τιμούν για την επιλογή. Επομένως οι άνθρωποι δεν είναι ανασφάλιστοι ούτε ήλθαν από το πουθενά. Γι’ αυτούς μιλάμε κι ερχόσαστε γι’ αυτούς που δεν χάνουν επομένως τα συνταξιοδοτικά και ασφαλιστικά τους δικαιώματα, όταν είναι γενικοί γραμματείς. 
      Ερχόσαστε μετά αυτήν την υπηρεσία είτε είναι πριν είτε μετά ως δημοσίων υπαλλήλων να την προσμετρήσετε στη θέση του γενικού γραμματέα, ώστε όλοι να φθάσουν τελικώς να συμπληρώσουν το 80% ως σύνταξη του μισθού του γενικού γραμματέα. Κι ο νοών νοείτω.
      Αυτές τις διατάξεις για την οκταετή σύνταξη, τους γενικούς γραμματείς και το άρθρο 10 που αφορά ειδικά την προσαύξηση δεν τις ψηφίζουμε. Τις καταψηφίζουμε. Τις υπόλοιπες διατάξεις - μιλάω για την τροπολογία- τις ψηφίζουμε. Ψηφίζουμε «κατά» λόγω αυτών των δύο διατάξεων. Είναι προφανές αυτό! Θέλαμε να το διευκρινίσουμε αυτό.
      ΑΓΓΕΛΟΣ ΤΖΕΚΗΣ: Κύριε Πρόεδρε, για την τροπολογία με γενικό αριθμό 1176 και ειδικό 99 υπάρχουν διατάξεις που δίνουμε θετική ψήφο, αλλά επειδή δεν αποσύρει τις παραγράφους 10 και 12, λέμε κατά πλειοψηφία.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ψηφίσουμε βεβαίως με τις επιφυλάξεις που διατυπώσαμε.
      ΠΡΟΕΔΡΕΥΩΝ (Κωνσταντίνος Βρεττός): Ναι, με τις επιφυλάξεις που αποτυπώθηκαν απ’ όλες τις πτέρυγες.
      Κηρύσσεται περαιωμένη η συζήτηση επί της τροπολογίας.
      Ερωτάται το Σώμα: Γίνεται δεκτή η τροπολογία με γενικό αριθμό 1176 και ειδικό 99, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 1176 και ειδικό 99 έγινε δεκτή, όπως τροποποιήθηκε από τον κύριο Υπουργό, κατά πλειοψηφία.
      Προχωρούμε στη συζήτηση των εξής υπουργικών τροπολογιών: Στην τροπολογία με γενικό αριθμό 1197 και ειδικό 106 και στην τροπολογία με γενικό αριθμό 1198 και ειδικό 107. Έγινε η πρόταση να συζητηθούν μαζί και επ’ αυτού δεν υπάρχει αντίρρηση.
      Να δώσουμε το λόγο στον κ. Τζέκη, ο οποίος πρέπει να προλάβει το αεροπλάνο.
      ΑΓΓΕΛΟΣ ΤΖΕΚΗΣ: Κύριε Πρόεδρε, με την πρώτη τροπολογία, που αφορά στη μείωση του ειδικού φόρου κατανάλωσης στο πετρέλαιο θέρμανσης και στην κηροζίνη θέρμανσης, συμφωνούμε. 
      Όμως, εκεί που έχουμε ορισμένες επιφυλάξεις είναι ότι αυτή η δαπάνη των 149 δισεκατομμυρίων δραχμών περίπου λέει η τροπολογία ότι θα αντικατασταθεί και θα αναπληρωθεί από την αύξηση των εσόδων από άλλες πηγές του κρατικού προϋπολογισμού. Επειδή είναι γνωστή η τακτική της Κυβέρνησης να αυξάνει τους άλλους έμμεσους φόρους, εμείς πιστεύουμε ότι θα πρέπει να μην αυξήσει τους έμμεσους φόρους που πληρώνουν βέβαια τα λαϊκά στρώματα.
      Όσον αφορά την επόμενη τροπολογία για τους μετόχους των ταμείων αλληλοβοήθειας των Ενόπλων Δυνάμεων που συμπλήρωσαν τριάντα πέντε έτη συμμετοχής, πιστεύουμε ότι είναι ένα δίκαιο αίτημα, ότι είναι θετική η τροπολογία και την ψηφίζουμε. 
      Δηλαδή, κύριε Πρόεδρε, ψηφίζουμε και τις δυο.
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί των τροπολογιών 1197/106 και 1198/107.
      Ερωτάται το Σώμα: Γίνονται δεκτές οι τροπολογίες, ως έχουν;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 1197 και ειδικό 106 καθώς και η τροπολογία με γενικό αριθμό 1198 και ειδικό 107 έγιναν δεκτές ομοφώνως, ως έχουν.
      Κύριε Υπουργέ, έχουμε μερικές τροπολογίες Βουλευτών και παρακαλώ να μου πείτε ποιες κάνετε δεκτές.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, αποδέχομαι την τροπολογία με γενικό αριθμό 1052 και ειδικό 69 την οποία υπογράφουν οι συνάδελφοι κύριοι Καστανίδης, Βαθειάς και Βλαχόπουλος και αφορά τη ρύθμιση ενός μισθολογικού ζητήματος –δεν είναι συνταξιοδοτικό και κατά συνέπεια δεν απαιτείται έκθεση του Ελεγκτικού Συνεδρίου και επομένως μπορούμε να το δεχθούμε- για τους μηχανικούς της ΕΥΑΘ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα να ευχαριστήσω τον κύριο Υφυπουργό και την Κυβέρνηση για την αποδοχή της συγκεκριμένης τροπολογίας την οποία κατέθεσα στις 22  Αυγούστου 2002.
      Να εξηγήσω με δυο λόγια στο Σώμα περί τίνος ακριβώς πρόκειται. 
      Με τους νόμους 2168/93 και 2430/96 προβλέφθηκε να δίνονται μέσω ειδικών λογαριασμών της Γενικής Γραμματείας Περιβάλλοντος Χωροταξίας και Δημοσίων Έργων, ορισμένα ποσά υπό μορφή πρόσθετων αμοιβών σε όλους τους διπλωματούχους μηχανικούς του ελληνικού δημοσίου που υπηρετούν είτε στο δημόσιο είτε στα ΝΠΔΔ είτε στους ΟΤΑ, ως μόνιμοι ή συμβασιούχοι. 
      Οι πρόσθετες αυτές αμοιβές που προβλέπονται από τους δυο αυτούς συγκεκριμένους νόμους εχορηγούντο και στους διπλωματούχους μηχανικούς του Οργανισμού Υδρεύσεως Θεσσαλονίκης και του Οργανισμού Αποχετεύσεως Θεσσαλονίκης. Όταν, όμως, αργότερα ο Οργανισμός Αποχετεύσεως Θεσσαλονίκης και ο Οργανισμός Υδρεύσεως Θεσσαλονίκης ενοποιήθηκαν στον ενιαίο οργανισμό της ΕΥΑΘ, οι τριάντα πέντε αυτοί διπλωματούχοι μηχανικοί θεωρήθηκε ότι δεν έχουν την προγενεστέρα εργασιακή σχέση με το δημόσιο και έτσι αποτέλεσαν τους μόνους από το σύνολο των συναδέλφων τους διπλωματούχων μηχανικών που δεν παίρνουν τα πρόσθετα ποσά που προβλέπονται από τους νόμους 2168 και 2430.
      Ήδη –και με αυτό τελειώνω, κύριε Πρόεδρε- οι διπλωματούχοι μηχανικοί, που δουλεύουν στον Οργανισμό Λιμένος Πειραιώς ή στον Οργανισμό Λιμένος Θεσσαλονίκης ή στον Οργανισμό Σχολικών Κτιρίων, οργανισμοί που υπέστησαν την ίδια νομική τροποποίηση ως προς το καθεστώς τους, με ειδικές νομοθετικές προβλέψεις λαμβάνουν τα προαναφερθέντα ποσά. 
      Αίρει, λοιπόν, την αδικία για τους τριάντα πέντε αυτούς διπλωματούχους μηχανικούς της μιας και μόνης επιχειρήσεως στον ελληνικό ευρύτερο δημόσιο τομέα στον οποίο υπηρετούν οι συγκεκριμένοι άνθρωποι που δεν παίρνουν τις πρόσθετες αυτές αμοιβές. Γι’ αυτό ακριβώς ζήτησα την άρση της αδικίας με την κατάθεση της τροπολογίας αυτής, την οποία ήδη απεδέχθη η Κυβέρνηση. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, για τη συγκεκριμένη τροπολογία των συναδέλφων έχουμε να πούμε το εξής: 
      Είχε ξανασυζητηθεί στην Αίθουσα η συγκεκριμένη τροπολογία και η Κυβέρνηση τότε είχε πει ότι θα την έβλεπε γιατί δεν ήταν έτοιμη. Είναι θετικό ότι σήμερα η Κυβέρνηση την αποδέχεται και αποκαθιστά μια αδικία  η οποία είχε γίνει για τους συγκεκριμένους εργαζόμενους.
      Πιστεύουμε ότι αυτή η αδικία τώρα αίρεται και είναι θετική η τροπολογία, γι’ αυτό είμαστε υπέρ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, για να μην κουράζω, απλά θέλω να πω ότι συμφωνούμε και εμείς με την τροπολογία. 
      Θα ήθελα να παρακαλέσω, όμως, τον κύριο Υπουργό αν δεν έτυχε της προσοχής του να δει μια τροπολογία που έχουμε καταθέσει, ένας συνάδελφος του ΠΑΣΟΚ και εγώ, τουλάχιστον από την πλευρά μου ήταν εκπρόθεσμη. Μπορεί να μην την κάνετε δεκτή τώρα, απ’ ότι άκουσα προηγουμένως, αλλά επειδή έχει συμφωνήσει –και το γνωρίζω- το Υπουργείο Ανάπτυξης για τη μισθολογική εξίσωση του ερευνητή Δ’ με το λέκτορα των πανεπιστημίων, ας το προσέξετε, ώστε σ’ ένα επόμενο νομοσχέδιο αυτό το δίκαιο αίτημα να έρθει προς ψήφιση.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, συμφωνούμε με την τροπολογία την οποία αποδέχθηκε ο κύριος Υπουργός.
      Θα ήθελα, όμως, να παρατηρήσω ότι για άλλη μία φορά η έλλειψη έκθεσης του Ελεγκτικού Συνεδρίου προβάλλεται σαν επιχείρημα από την πλευρά της Κυβέρνησης, για να μην συζητιούνται καν οι τροπολογίες Βουλευτών που έρχονται στη Βουλή. 
      Βέβαια, όπως γνωρίζουμε, δεν υπάρχει κάποια θεσμοθετημένη διαδικασία, για να μπορέσει ο Βουλευτής να προκαλέσει την έκθεση του Ελεγκτικού Συνεδρίου του Κράτους. Αυτό, ουσιαστικά, είναι μέσα στα καθήκοντα του Υπουργού. Γνωρίζω, βέβαια, ότι ο κ. Φλωρίδης δεν έχει στις αρμοδιότητές του τη νομοθετική πρωτοβουλία, αλλά θα περίμενα τέσσερις μέρες εδώ και τέσσερις μέρες που συζητήσαμε στην επιτροπή, να έχει έρθει και ο αρμόδιος Υπουργός, ο κ. Χριστοδουλάκης, για να ικανοποιήσει, έστω, την προσπάθεια των συναδέλφων Βουλευτών που μεταφέρουν στη Βουλή προβλήματα που, ενδεχόμενα, αφορούν χιλιάδες εργαζόμενους ή χιλιάδες ασφαλισμένους.
      Θα ήθελα, επίσης, τελειώνοντας να πω ότι η τροπολογία στην οποία αναφέρεται ο κ. Λαφαζάνης έχει υπογραφεί και από τον κ. Καλογιάννη και από εμένα και, απ’ ό,τι βλέπω, δεν νομίζω ότι χρειάζεται έκθεση του Ελεγκτικού Συνεδρίου του Κράτους. Δεν αφορά συνταξιοδοτικό ζήτημα, αλλά είναι θέμα εξίσωσης αποδοχών δύο κατηγοριών ερευνητών και θα μπορούσε να την κάνει αποδεκτή.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Θα ήθελα να μιλήσω για την τροπολογία 1206, καθώς πιστεύω ότι είναι από τις τροπολογίες που πρέπει να δεχθεί η Κυβέρνηση για να συζητηθεί. Ο κύριος Υφυπουργός είπε ότι δεν την αποδέχεται, αλλά θέλω να τον ευαισθητοποιήσω. 
      Επομένως, ας μου επιτρέψει ο κύριος Υφυπουργός.
      Η τροπολογία αυτή αφορά στους ανάπηρους αξιωματικούς των Ενόπλων Δυνάμεων ειρηνικής περιόδου. Βρήκα ότι όλοι οι προηγούμενοι Υπουργοί Εθνικής Άμυνας είχαν καταθέσει ενυπογράφως τροπολογία, προκειμένου να ρυθμιστεί αυτό το ζήτημα, και είχαν ταυτόχρονα εκθέσεις του Γενικού Λογιστηρίου του Κράτους και ταυτόχρονη γνωμοδότηση του Ελεγκτικού Συνεδρίου επί του ζητήματος, επειδή είναι επουσιώδες αυτό το ζήτημα.
      Όμως, ποτέ δεν έφθασε το θέμα αυτό για να συζητηθεί στη Βουλή. Η ουσία της τροπολογίας που προτείνω -και ζητώ την ευαισθητοποίηση του κυρίου Υπουργού- είναι ότι κάνουμε μία διάκριση αδικαιολόγητη από τη φύση και την ηθική των πραγμάτων μεταξύ των αναπήρων ειρηνικής και πολεμικής περιόδου. Ο νόμος δεν την έχει κάνει, αλλά τους έχει εξομοιώσει –όπως άλλωστε είναι σωστό- κάνοντας μόνο μία δυσμενή πρόβλεψη ως προς το ποσό της σύνταξης, λέγοντας ότι πρέπει να είναι κατά 15% ολιγότερο.
      Αυτό δεν εξηγείται. Δεν έχει κάποια σημασία ούτε καν κάποια οικονομική και ποσοτική εξήγηση, δεδομένου ότι ο αριθμός αυτών των αξιωματικών είναι μόλις δέκα έξι σήμερα και το ετήσιο ποσό, με το οποίο θα επιβαρυνθεί το κράτος, δεν υπερβαίνει τα είκοσι εκατομμύρια δραχμές το χρόνο.
      Θα ήθελα, λοιπόν, εάν είναι σήμερα έτοιμος ο κύριος Υπουργός, να δεχτεί να τη συζητήσουμε, ενόψει του ότι υπάρχουν από παλαιά οι προϋποθέσεις της συζήτησης της τροπολογίας ή, εάν δεν είναι έτοιμος –που και αυτό θα μπορούσε να συμβεί- να τον παρακαλέσω να κοιτάξει το ζήτημα και να το φέρουμε σε μία επόμενη συνεδρίαση της Βουλής, σε ένα επόμενο συνταξιοδοτικό νομοσχέδιο.
      Νομίζω, όμως, ότι και σήμερα ακόμα μπορείτε να το δεχτείτε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Αναφέρομαι στην τροπολογία με γενικό αριθμό 1170, την οποία έχω καταθέσει με το συνάδελφο κ. Αγγελόπουλο και αφορά, κύριε Υπουργέ, στην εξίσωση μισθών μεταξύ των ερευνητών δ΄ και των λεκτόρων στα Ανώτατα Εκπαιδευτικά Ιδρύματα. Είναι ένα θέμα, το οποίο επανειλημμένα το έχουμε φέρει στη Βουλή. 
      Προ μηνός σε συζήτηση που κάναμε με τον κ. Τσοχατζόπουλο σε ένα νομοσχέδιο το οποίο είχε διατάξεις που αφορούσαν τους ερευνητές, επειδή το νομοσχέδιο ήταν άσχετο με μισθολογικά θέματα –και όντως ήταν, διότι αφορούσε σε πετρελαιοειδή και σε άλλες διατάξεις- υποσχέθηκε ο κ. Τσοχατζόπουλος τον περασμένο Σεπτέμβριο ότι σε ένα επόμενο νομοσχέδιο, το οποίο θα αφορούσε μισθολογικά θέματα, θα μπορούσαμε να συζητήσουμε τη συγκεκριμένη τροπολογία. 
      Είναι πάγια η θέση των ερευνητών. Είναι κάτι το οποίο ίσχυε μέχρι το 1996, το κατήργησε ο σημερινός Υπουργός Οικονομίας και Οικονομικών, ο κ. Χριστοδουλάκης, και παρακαλούμε να το επαναφέρετε.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Σώμα ότι ο Υπουργός Εσωτερικών, Δημόσιας Διοίκησης και Αποκέντρωσης κατέθεσε σχέδιο νόμου: «Κύρωση της από 8 Οκτωβρίου 2002 Πράξης Νομοθετικού Περιεχομένου «Άσκηση του εκλογικού δικαιώματος, κατά τις δημοτικές και κοινοτικές εκλογές και τις εκλογές για την ανάδειξη των Αρχών των Νομαρχιακών Αυτοδιοικήσεων της 13ης Οκτωβρίου 2002, από εκλογείς, οι οποίοι δεν έχουν περιληφθεί στους νέους εκλογικούς καταλόγους»».
      Παραπέμπεται στην αρμόδια Διαρκή Επιτροπή.
      Κύριε Υπουργέ, έχετε να προσθέσετε κάτι σ’ αυτά που ειπώθηκαν από τους κυρίους συναδέλφους;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Σχετικά με το θέμα της μισθολογικής εξομοίωσης, πρέπει να σας πω ότι δεν είμαι έτοιμος αυτή τη στιγμή, δεδομένου ότι δεν έχει υπάρξει μια συνεννόηση με τα αρμόδια Υπουργεία. Θεωρώ ότι εφόσον υπήρξαν δεσμεύσεις των αρμοδίων Υπουργών, προφανώς θα έρθει και σχετικά σύντομα.
      Για το θέμα που έθεσε ο κ. Μαντέλης, πρέπει να πω ότι αυτό το ζήτημα μας έχει απασχολήσει και θα μας απασχολήσει επειδή δεν αφορά μόνο τους δεκαέξι αξιωματικούς, γιατί έχουμε αντίστοιχα και υπαξιωματικούς και οπλίτες και είναι αρκετοί. Παρ’ όλα αυτά, επειδή είναι ένα ζήτημα, πρέπει να το δει κανείς με μια ιδιαίτερη ευαισθησία. Αυτό που μπορώ να σας πω εγώ, είναι ότι στο αμέσως προσεχές διάστημα θα το δούμε το ζήτημα αυτό. Ελπίζω να καταλήξουμε μ’ ένα θετικό τρόπο και εφόσον καταλήξουμε, βεβαίως θα το φέρουμε σύντομα στη Βουλή. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της τροπολογίας…
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, με συγχωρείτε αλλά θα ήθελα να πω ότι ο κύριος Υπουργός θα πρέπει να εξετάσει όλες τις τροπολογίες που κατατέθηκαν και για τις οποίες, επειδή δεν υπήρχαν οι εκθέσεις του Ελεγκτικού Συνεδρίου, δεν ήρθαν ούτε καν για συζήτηση. Ας τις κρατήσει, ας τις εξετάσει και σε κάποια στιγμή να τις συζητήσουμε.
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, δεν πρέπει να διακόπτετε την ψηφοφορία.
      Κηρύσσεται περαιωμένη η συζήτηση επί της τροπολογίας με γενικό αριθμό 1052 και ειδικό 69.
      Ερωτάται το Σώμα: Γίνεται δεκτή η τροπολογία με γενικό αριθμό 1052 και ειδικό 69;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 1052 και ειδικό 69 έγινε δεκτή ομοφώνως. 
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Το ακροτελεύτιο άρθρο έγινε δεκτό ομοφώνως. 
      Συνεπώς, το νομοσχέδιο του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.55΄ λύεται η συνεδρίαση για αύριο ημέρα Παρασκευή 8 Νοεμβρίου 2002 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Οικονομίας και Οικονομικών, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      
Συνεδρίαση 7-11-2002                              σελ.6

