      ΠΙΝΑΚΑΣ ΠΕΡΙΕΧΟΜΕΝΩΝ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΚΒ΄
      Παρασκευή 2 Νοεμβρίου 2007 
      
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το 9ο Δημοτικό Σχολείο Πατρών και το 16ο Δημοτικό Σχολείο Περιστερίου., σελ.
      2. Ανακοινώνεται ότι η Ειδική Επιτροπή επί του Απολογισμού και του Γενικού Ισολογισμού του Κράτους καταθέτει την Έκθεσή της στα σχέδια νόμων του Υπουργείου Οικονομίας και Οικονομικών:
      α) «Κύρωση του Απολογισμού του Κράτους Οικονομικού Έτους 2005»., σελ.
      β) «Κύρωση του Ισολογισμού του Κράτους Οικονομικού Έτους 2005»., σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ. 
      3. Ανακοίνωση του δελτίου επικαίρων ερωτήσεων της Δευτέρας 5 Νοεμβρίου 2007, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό,
      i) σχετικά με τα κοινωνικά και ασφαλιστικά δικαιώματα των εργαζομένων κ.λπ., σελ.
      ii) σχετικά με τη λειτουργία των Κέντρων Ελευθέρων Σπουδών στη Χώρα μας, σελ.
      iii) σχετικά με τη στάση της Χώρας μας στην τουρκική εισβολή στο Ιράκ κ.λπ., σελ. 
      β) Προς τον Υπουργό Ανάπτυξης, σχετικά με την κατασκευή νέου εργοστασίου της Δ.Ε.Η. στη Ρόδο κ.λπ., σελ. 
      γ) Προς τον Υπουργό Εσωτερικών, σχετικά με τις απεργιακές κινητοποιήσεις των εργαζομένων στην Τοπική Αυτοδιοίκηση, σελ.
      δ) Προς τον Υπουργό Μεταφορών και Επικοινωνιών, σχετικά με τον Ευρωπαϊκό Οργανισμό για την Ασφάλεια Δικτύων και Πληροφοριών (ENISA) στο Ηράκλειο κ.λπ. σελ,
      ε) Προς τον Υπουργό Εθνικής Παιδείας και Θρησκευμάτων, σχετικά με τη λειτουργία Ιδιωτικών Κολεγίων και Κέντρων Ελευθέρων Σπουδών στη χώρα μας, σελ.
      στ) Προς τον Υπουργό Υγείας και Κοινωνικής Αλληλεγγύης, σχετικά με δημοσιεύματα του Τύπου αναφερόμενα στις συνθήκες διακομιδής νεογνών κ.λπ., σελ.
      
      ΟΜΙΛΗΤΕΣ
      Επί των επικαίρων ερωτήσεων:
      ΑΛΑΒΑΝΟΣ Α., σελ.
      ΑΛΥΣΑΝΔΡΑΚΗΣ Κ., σελ.
      ΚΑΛΑΦΑΤΗΣ Σ., σελ.
      ΚΑΡΑΜΑΝΛΗΣ Κ., σελ.
      ΚΑΡΑΜΑΡΙΟΣ Α., σελ.
      ΚΑΡΑΤΖΑΦΕΡΗΣ Γ., σελ.
      ΝΑΚΟΣ Α., σελ.
      ΠΑΠΑΓΕΩΡΓΙΟΥ Γ., (Ν. Άρτας), σελ.
      ΡΟΒΛΙΑΣ Κ., σελ.
      ΡΟΝΤΟΥΛΗΣ Α., σελ.
      ΣΤΡΑΤΑΚΗΣ Ε., σελ.
      ΤΑΛΙΑΔΟΥΡΟΣ Σ., σελ.
      ΧΑΛΒΑΤΖΗΣ Σ., σελ.
      ΧΑΤΖΗΔΑΚΗΣ Κ., σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΚΒ΄
      Παρασκευή 2 Νοεμβρίου 2007
      
      Αθήνα, σήμερα στις 2 Νοεμβρίου 2007, ημέρα Παρασκευή και ώρα 10.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση. 
      (Στο σημείο αυτό εισέρχεται στην Αίθουσα ο Πρόεδρος της Κυβερνήσεως κ. Κωνσταντίνος Καραμανλής)
      (Χειροκροτήματα από την πτέρυγα της Νέας Δημοκρατίας)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Απόστολο -Ιωάννη Τζιτζικώστα, Βουλευτή Α΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στην απόφαση του ΝΑΤΟ να υπαχθεί  σε αμερικανική διοίκηση η βάση της Σούδας.
      2) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία το Σωματείο Συνταξιούχων Τ.Ε.Β.Ε. – Ο.Α.Ε.Ε. Εδέσσης και Περιχώρων ζητεί να ορισθεί η κατώτατη σύνταξη στα 1120 ευρώ.
      3) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο Νομάρχης Πέλλας ζητεί χρηματοδότηση για την άμεση κατασκευή αντιπλημμυρικών έργων στο Νομό Πέλλας.
      4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο Δήμος Έδεσσας Πέλλας ζητεί την ασφαλτόστρωση δρόμου στο Δημοτικό Διαμέρισμα Πλατάνης Πέλλας.
      5) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμος Πέλλας Νομού Πέλλας ζητεί την καθημερινή  λειτουργία του Περιφερειακού Ιατρείου Πέλλας καθώς και τη στελέχωσή του με μόνιμο ιατρικό προσωπικό.
      6) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία η ΄Ενωση Υπαλλήλων Πυροσβεστικού Σώματος Περιφέρειας Κρήτης ζητεί την πρόσληψη προσωπικού για τη στελέχωση των Πυροσβεστικών Υπηρεσιών της Κρήτης.
      7) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί την αύξηση των κονδυλίων για τους τομείς υγείας, πρόνοιας και παιδείας των ατόμων με ειδικές ανάγκες.
      8) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Αιγείρας Αχαΐας ζητεί τη χρηματοδότηση της κατασκευής νέου κτηριακού συγκροτήματος για τη στέγαση του Γυμνασίου – Λυκείου Αιγείρας.
      9) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί την κατάργηση της διαδικασίας επανεξέτασης των ατόμων με μη αναστρέψιμες αναπηρίες.
      10) Οι Βουλευτές Β΄ και Α΄ Θεσσαλονίκης κ. ΕΥΑΓΓΕΛΙΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ και κ. ΑΝΑΣΤΑΣΙΟΣ ΚΟΥΡΑΚΗΣ αντίστοιχα, κατέθεσαν αναφορά με την οποία η Α΄ Ε.Λ.Μ.Ε. Κορινθίας ζητεί την άμεση κάλυψη των στεγαστικών αναγκών των σχολικών μονάδων του Νομού Κορινθίας.
      11) Η Βουλευτής Β΄ Θεσσαλονίκης κ. ΕΥΑΓΓΕΛΙΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ κατέθεσε αναφορά με την οποία η Πανελλήνια Ομοσπονδία Συλλόγων Εργαζομένων Υπουργείου Γεωργίας ζητεί να χορηγηθεί η εκτός έδρας αποζημίωση σε όλους τους υπαλλήλους που υπηρετούν στο Υ.Π.Α.Α.Τ..
      12) Ο Βουλευτής Β΄ Αθηνών κ. ΜΙΧΑΛΗΣ ΠΑΠΑΓΙΑΝΝΑΚΗΣ κατέθεσε αναφορά με την οποία ο Δήμος Καισαριανής Αττικής ζητεί τη δενδροφύτευση του περιβάλλοντος χώρου της Μονής του Αγίου Ιωάννου του Προδρόμου στον Υμηττό.
      13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Νικόλαος Σοφιανός ζητεί την επίλυση ασφαλιστικού του προβλήματος από το Ι.Κ.Α.-Τ.Ε.Α.Μ. Μακρακώμης Φθιώτιδας.
      14) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί να καταργηθεί η διαδικασία επανεξέτασης των ατόμων με μη αναστρέψιμες αναπηρίες.
      15) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία ο Σύλλογος Εργαζομένων Ο.Τ.Α. και Δημοτικών Επιχειρήσεων Νομού Θεσσαλονίκης ζητεί τη μονιμοποίηση των συμβασιούχων που εργάζονται σε Δήμους του Νομού Θεσσαλονίκης.
      16) Οι Βουλευτές Αχαΐας και Β΄ Αθηνών κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΙΩΑΝΝΗΣ ΠΡΩΤΟΥΛΗΣ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Αιγείρας  Αχαΐας  ζητεί την κατασκευή νέου, σύγχρονου σχολικού συγκροτήματος.
      17) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος ΄Ανω Λιοσίων Αττικής ζητεί τη δημιουργία Τμήματος Τροχαίας στην περιοχή του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1.  Στην με αριθμό 545/11-10-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/35/2-11-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 545/11.10.07 ερώτησης του Βουλευτή κ. Θεόδωρου Καράογλου, σας γνωρίζουμε τα εξής:
      Στο νοτιοδυτικό τμήμα της έκτασης του πρώην στρατοπέδου Κόδρα εκτείνεται σημαντικός αρχαίος οικισμός με τα νεκροταφεία του, ο οποίος πιθανώς ταυτίζεται με τη Θέρμη. Ο χώρος είναι κηρυγμένος ως αρχαιολογικός (ΥΠ.ΠΟ./ΑΡΧΑ1/Φ43/35723/2084/2-8-95 απόφαση, ΦΕΚ 727/Β/24-8-95) και ως ιστορικός τόπος (ΥΠ.ΠΟ./ΔΝΣΑΚ/43539/1141/28-6-2005 απόφαση, ΦΕΚ 986/Β/14-7-2005) και η έκτασή του ανέρχεται περίπου σε 280 στρέμματα. Σ' αυτόν περιλαμβάνονται η τούμπα και η τράπεζα, που αποτελούν τον πυρήνα του αρχαίου οικισμού, καθώς και τα νεκροταφεία τα οποία, σύμφωνα με τα υπάρχοντα στοιχεία, εκτείνονται στον ανατολικό τομέα του χώρου.
      Αποτελεί πεποίθηση της ΙΣΤ΄ ΕΠΚΑ ότι ο χώρος του πρώην στρατοπέδου λόγω τόσο του φυσικού του κάλους, όσο και της ιστορικής του σημασίας, είναι μοναδικός για το πολεοδομικό συγκρότημα Θεσσαλονίκης. Ως εκ τούτου, δεν υπάρχει καμία αμφιβολία ότι πρέπει να αξιοποιηθεί και να ενταχθεί στην κοινωνική ζωή της πόλης ως υπερ-τοπικός χώρος πρασίνου, αναψυχής και ιστορικής, πολιτισμικής μνήμης.
      Δηλωτική των παραπάνω θέσεων αποτελεί η συστηματική και διαρκής επιδίωξη της ΙΣΤ΄ ΕΠΚΑ για ένταξη των αρχαιολογικής φύσεως έργων προβολής και αξιοποίησης του πρώην στρατοπέδου Κόδρα σε μεγάλα χρηματοδοτικά προγράμματα, επιδίωξη που τον τελευταίο καιρό φαίνεται να παίρνει σάρκα και οστά.
      Πιο συγκεκριμένα, το Υπουργείο Πολιτισμού είναι ιδιοκτήτης μίας έκτασης πενήντα οκτώ στρεμμάτων στο νοτιοδυτικό τμήμα του στρατοπέδου, η οποία έχει παραχωρηθεί από το Υπουργείο Οικονομικών και την Κτηματική Υπηρεσία Θεσσαλονίκης το 1996. Για τα σαράντα από αυτά, τα οποία αποτελούν και τον πυρήνα του αρχαιολογικού χώρου, ολοκληρώνεται ήδη από την ΙΣΤ΄ ΕΠΚΑ (έως τέλη τρέχοντος Οκτωβρίου) η περίφραξη με οικοδομική άδεια που εκδόθηκε από το Τμήμα Πολεοδομίας του Δήμου Καλαμαριάς.
      Εντός της παραπάνω έκτασης βρίσκονται τέσσερα κτίσματα (Κ26, Κ27 και Κ28-Κ29), εκ των οποίων τα τρία έχουν χαρακτηρισθεί διατηρητέα (Κ28, Κ29 και Κ26) (ΥΠ.ΠΟ./ΔΙΝΕΣΑΚ/12366/321/14-3-2007 απόφαση, ΦΕΚ 113/ΑΑ&ΠΘ/28-3-2007). Σχετικά με τα κτίσματα Κ28 και Κ29 (πρώην στάβλοι), η ΙΣΤ΄ ΕΠΚΑ διαθέτει έτοιμη (και ειδικά για το Κ29 εγκεκριμένη και από το Υπουργείο Πολιτισμού) μελέτη για την οικοδομική αποκατάστασή τους και την μετατροπή τους, με μικρές προσθήκες, σε χώρους πολιτιστικών υποδομών, αποθήκευσης και συντήρησης αρχαιοτήτων. Εκκρεμεί η έκδοση οικοδομικής άδειας για το κτίσμα Κ29 (έχει κατατεθεί σχετικός φάκελος στην Πολεοδομία Καλαμαριάς από τις 03/10/2007) ώστε να ξεκινήσει άμεσα η εκτέλεση του έργου, αφού αυτό έχει ενταχθεί ήδη στο Γ ΚΠΣ με προϋπολογισμό 1.000.000 ευρώ και φορέα υλοποίησης την ΙΣΤ΄ ΕΠΚΑ (απόφαση ένταξης ΥΔΕΠΠ/Β/Φ841/3130/14-8-2007).
      Επίσης, έχει υποβληθεί προς έγκριση στα αρμόδια όργανα του Υπουργείου Πολιτισμού η μελέτη για την αποκατάσταση νέα χρήση και του κτίσματος Κ28, του οποίου θα προταθεί η ένταξη σε επόμενο χρηματοδοτικό πρόγραμμα (2008-2009), ενώ ανάλογη μελέτη αποκατάστασης εκπονείται για το Κ26 και Κ27 με χρηματοδότηση από την ΑΤΤΙΚΟ ΜΕΤΡΟ Α.Ε.
      Τέλος, το κτίσμα Κ30, το οποίο δεν είναι χαρακτηρισμένο διατηρητέο (πρώην κτηνιατρείο) έχει παραχωρηθεί στο Α.Π.Θ. για χρήση ως εργαστήριο συντήρησης και χώρος αποθήκευσης των αρχαιολογικών ευρημάτων της πανεπιστημιακής ανασκαφής που διενεργείται στο χώρο της Τούμπας με διευθυντή τον καθηγητή της Κλασικής Αρχαιολογίας κ. Μ. Τιβέριο.
      Χωρίς καμία αμφιβολία η υλοποίηση και ολοκλήρωση των παραπάνω έργων αρμοδιότητας του Υπουργείου Πολιτισμού θα συμβάλλει έμπρακτα και καθοριστικά στην αξιοποίηση - ανάπτυξη του χώρου του πρώην στρατοπέδου Κόδρα στο Καραμπουρνάκι Θεσσαλονίκης.
      Ο Υπουργός
      ΜΙΧΑΛΗΣ ΛΙΑΠΗΣ»
      2. Στην με αριθμό 496/10-10-07 ερώτηση του Βουλευτή κ. Ντίνου Βρεττού δόθηκε με το υπ’ αριθμ. έγγραφο Β-2487/1-11-07 από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 496/10-10-2007, που κατέθεσε στη Βουλή ο Βουλευτής κ. Ντίνος Βρεττός, σύμφωνα και με το με αριθμ. 480Δ.Σ./19-10-2007 έγγραφο του Ο.Α.Σ.Α., θέτουμε υπόψη σας τα εξής:
      1. Σύμφωνα με τις διατάξεις της παρ. 17 του άρθρου 6 του ν. 2669/98 (ΦΕΚ Α΄/283) οι Οργανισμοί Τοπικής Αυτοδιοίκησης (Ο.Τ.Α.) που βρίσκονται στην περιοχή αρμοδιότητας του Ο.Α.Σ.Α., διενεργούν δημοτική συγκοινωνία με αστικά λεωφορεία ιδιοκτησίας τους, μέσα στα όριά τους, είτε μεμονωμένα, είτε σε συνεργασία με άλλους όμορους δήμους ή κοινότητες στα όρια αυτών.
      2. Κατά τα προβλεπόμενα στο ν. 2669/98, από τον Ο.Α.Σ.Α. ελέγχονται και εγκρίνονται όλες οι μελέτες που υποβάλλονται και πληρούν τις ισχύουσες διατάξεις. Η ανάθεση της εκτέλεσης του συγκοινωνιακού αυτού έργου γίνεται με απόφαση του Υπουργού Μεταφορών και Επικοινωνιών, η οποία εκδίδεται ύστερα από πρόταση του Ο.Α.Σ.Α.
      3. Στο πλαίσιο των ρυθμίσεων αυτών, ο Ο.Α.Σ.Α. συνεργάζεται με τους Δήμους, παρέχει κάθε δυνατή συνδρομή στα εγχειρήματά τους αυτά και πριν και μετά τη λειτουργία των δημοτικών συγκοινωνιών, ελέγχει τις διαδρομές των γραμμών, αλλά δεν έχει αρμοδιότητα και δεν επεμβαίνει σε θέματα λειτουργίας ή επάνδρωσης των λεωφορείων ή οικονομικής βιωσιμότητας, καθόσον η εποπτεία, του έργου των ΟΤΑ καθώς και η χρηματοδότηση των δράσεων αυτών, δεν υπάγονται στις αρμοδιότητες του Υπ.Μ.Ε.
      Σημειώνεται, επίσης, ότι οι Δήμοι είναι αποκλειστικά υπεύθυνοι για τη χάραξη των διαδρομών και τον αριθμό των δρομολογίων.
      4. Τέλος πληροφορούμε ότι ο συγκοινωνιακός σχεδιασμός του Ο.Α.Σ.Α., είναι ανεξάρτητος από τη λειτουργία των δημοτικών λεωφορειακών γραμμών, και διαρκής στόχος παραμένει η αύξηση του αριθμού των μετακινούμενων με τις Αστικές Συγκοινωνίες πολιτών.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
       3. Στην με αριθμό 555/11-10-07 ερώτηση των Βουλευτών κυρίων Νικολάου Γκατζή, Τάκη Τσιόγκα και Αχιλλέα Κανταρτζή δόθηκε με το υπ’ αριθμ. 55/2-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Το ΥΠΕΧΩΔΕ είναι αρμόδιο αποκλειστικά για την αποκατάσταση των ζημιών σε κτίρια μετά από θεομηνίες (πλημμύρες, πυρκαγιές, κατολισθήσεις) σύμφωνα με το άρθρο 10του Ν. 2576/98.
      Στην προκειμένη περίπτωση το ΥΠΕΧΩΔΕ έχει εκδόσει Κοινή Υπουργική Απόφαση, με την οποία έχει οριοθετήσει περιοχές των Δήμων Αγίας και Λακέρετας από τις πυρκαγιές του lουλίου 2007. Στην ως άνω Κοινή Υπουργική Απόφαση δεν συμπεριλήφθηκε ο Δήμος Μελιβοίας γιατί οι ζημιές που καταγράφηκαν δεν αναφέρονταν σε κτίρια αλλά σε καλλιέργειες, για την αποκατάσταση των οποίων αρμόδιος είναι ο Οργανισμός Ελληνικών Ασφαλίσεων (ΕΛΓΑ).
      2. Σύμφωνα με την παρ. 5 του άρθρου 1, του Ν.2503/97 για την Περιφερειακή Διοίκηση, καθορίστηκε σαφώς ότι τα αντιπλημμυρικά έργα Νομαρχιακού επιπέδου δεν εμπίπτουν στην αρμοδιότητα του ΥΠΕΧΩΔΕ λόγω του μεγέθους και της θέσης των.
      Για το λόγο αυτό ζητήθηκε με το με αριθμ. πρωτ. 1655/24.8.04 έγγραφό μας προς το Υπουργείο Οικονομίας και Οικονομικών, οι χρηματοδοτήσεις των αντιπλημμυρικών έργων να γίνονται απευθείας προς τις Περιφέρειες, χωρίς τη μεσολάβηση του ΥΠΕΧΩΔΕ. Η ευθύνη του ΥΠΕΧΩΔΕ σε θέματα αντιπλημμυρικών έργων ορίζεται με το Ν.2937/2001, άρθρο 24, παρ. 2 και 3 και περιορίζεται στην εκάστοτε περιοχή δραστηριότητας, κυρίως της ΕΥΔΑΠ Α.Ε..
      Ο Υφυπουργός
      Θ. ΞΑΝΘΟΠΟΥΛΟΣ»
       4. Στην με αριθμό 464/9-10-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 60856/31-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε ότι για την καταπολέμηση κάθε είδους διακρίσεων και την προαγωγή της ισότητας των πολιτών, με ιδιαίτερη αναφορά σε ευπαθείς κοινωνικά ομάδες του πληθυσμού, η ελληνική πολιτεία υιοθέτησε και υλοποιεί από το 2002 Ολοκληρωμένο Πρόγραμμα Δράσης (Ο.Π.Δ.) για την κοινωνική ένταξη των Ελλήνων Τσιγγάνων.
      Το ΥΠΕΣ, συμμετέχοντας στη συνολική προσπάθεια που γίνεται από την Κεντρική Διοίκηση για τη λήψη ουσιαστικών μέτρων που αφορούν στην κοινωνική ένταξη ευπαθών κοινωνικών ομάδων, στο πλαίσιο του Ο.Π.Δ., δίνει προτεραιότητα σε όλες τις δράσεις και τα έργα που αφορούν στη βελτίωση των συνθηκών διαβίωσης των Ελλήνων τσιγγάνων και απαντούν σε άμεσα και οξυμμένα προβλήματα. Προχωρά τα στεγαστικά προγράμματα με την αγορά γης για τη μετεγκατάσταση ή την αναβάθμιση της οικιστικής κατάστασης στις περιοχές που αντιμετωπίζουν έντονα προβλήματα. Χρηματοδοτεί τους ΟΤΑ της χώρας για την κατασκευή έργων βασικής υποδομής και την κατασκευή δικτύων (ύδρευσης αποχέτευσης, ηλεκτροφωτισμού, ασφαλτόστρωσης, βάσεις για λυόμενους οικίσκους), για την κατασκευή κοινωνικών υποδομών (βάσεις για ιατροκοινωνικά κέντρα και για σπίτια πολιτισμού) για αναπλάσεις, για τη δημιουργία παιδικών χαρών σε υφιστάμενους ή νέους οικισμούς με σκοπό τη βελτίωση των συνθηκών διαβίωσης των τσιγγάνων.
      Στο πλαίσιο αυτό, στο Υπουργείο κατατίθενται προτάσεις για έργα στεγαστικής αποκατάστασης από τους ΟΤΑ της χώρας. Από το σύνολο των προτάσεων, οι τεκμηριωμένες και τεχνικά ώριμες αξιολογούνται από Επιτροπή, στην οποία συμμετέχουν εκπρόσωποι της Κεντρικής Διοίκησης, της Τοπικής Αυτοδιοίκησης και των Τσιγγάνων και εγκρίνονται για χρηματοδότηση.
      	Η χρηματοδότηση των ανωτέρω προέρχεται αποκλειστικά από εθνικούς πόρους.
      	Για την αντιμετώπιση του οικιστικού ζητήματος ολοκληρώθηκαν ή βρίσκονται σε εξέλιξη έργα στέγασης, κατασκευάσθηκαν μόνιμες κατοικίες και έγιναν οικισμοί με λυόμενες οικίες. Χορηγήθηκαν σε συνεργασία με το ΥΠΕΧΩΔΕ λυόμενοι οικίσκοι για οικίες στους οποίους έχουν μεταστεγαστεί Έλληνες τσιγγάνοι που διαβιούσαν σε παράγκες, σκηνές και άλλες κατασκευές καθώς και για τη λειτουργία ιατροκοινωνικών κέντρων.
      Επιπρόσθετα, χορηγούνται στεγαστικά δάνεια, μέχρι ύψους 60.000 € το κάθε ένα σε Έλληνες τσιγγάνους, που δεν πληρούν τις στεγαστικές τους ανάγκες, με ευνοϊκούς όρους αποπληρωμής και με την εγγύηση του Ελληνικού Δημοσίου
      Όσον αφορά στις συνθήκες διαβίωσης των τσιγγάνων στο Βοτανικό, ο Δ. Αθηναίων λαμβάνει μέτρα για τον καθαρισμό της περιοχής και δρομολογεί ενέργειες για τη στεγαστική αποκατάστασή τους.
      Το θέμα της καθαριότητας συζητήθηκε στα Δημοτικά Συμβούλια στις 4 και 18 Ιουνίου 2007 όπου παρουσιάστηκε όλη η επιχείρηση καθαρισμού. Επισημαίνεται ότι για τον καθαρισμό απαιτούνται κάθε φορά 180 δρομολόγια μεγάλων φορτηγών τα οποία συλλέγουν πάσης φύσεως απορρίμματα.
      Ο Δήμος Αθηναίων συμμετείχε στις 11 Ιουλίου 2007 σε συνεδρίαση της Εθνικής Επιτροπής Δικαιωμάτων του Ανθρώπου με φορείς και αρχές για το θέμα της εγκατάστασης των τσιγγάνων.
      Παράλληλα, με την υπ' αριθμ.17785/16-5-2007 απόφαση του Γενικού Γραμματέα της Περιφέρειας Αττικής, συγκροτήθηκε η Επιτροπή του άρθρου 2 της με αρ. Γ.Π./23641 τροποποίηση της Α5/696/25.4.83 Υγειονομικής Διάταξης, για την οργανωμένη εγκατάσταση πλανοδίων (ΦΕΚ 973/Β/15-7-2003).
      Ο Υφυπουργός
      Θ. ΝΑΚΟΣ»
      5. Στην με αριθμό 559/11-10-07 ερώτηση των Βουλευτών κυρίων Ιωάννου Δραγασάκη και ΄Αννας Φιλίνη δόθηκε με το υπ’ αριθμ. 60899/31-10-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ανωτέρω σχετική ερώτηση των Βουλευτών κ. Δραγασάκη Γιάννη και κας Φιλίνη Άννας, σχετικά με το αντικείμενο του θέματος, σας επισημαίνουμε ότι, αναφορικά με τη χρηματοδότηση του Ιδρύματος «Παπαστράτειος Παιδική Στέγη», σύμφωνα και με την αριθμ. Οικ. 43366/31-7-2007 απάντησή μας, αρμόδιο να απαντήσει είναι το Υπουργείο Υγείας και Κοινωνικής Αλληλεγγύης.
      Περαιτέρω επισημαίνεται ότι το Υπουργείο μας, χρηματοδοτεί από πιστώσεις των Κεντρικών Αυτοτελών Πόρων, η κατανομή των οποίων γίνεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται ύστερα από πρόταση και συμφωνία με την Κεντρική Ένωση Δήμων και Κοινοτήτων Ελλάδος, αποκλειστικά και μόνο τους Πρωτοβάθμιους ΟΤΑ της Χώρας, για κάλυψη των λειτουργικών δαπανών των πρώην κρατικών παιδικών και βρεφονηπιακών σταθμών, καθώς και των Νομικών Προσώπων και Υπηρεσιών, που περιήλθαν στην εποπτεία τους, σύμφωνα με τα οριζόμενα στις διατάξεις του άρθρου 12 του ν. 2880/2001 και του άρθρου 8 του ν. 3106/2003 αντίστοιχα.
      Ακόμα, τονίζεται, ότι το θέμα διασφάλισης της επιχορήγησης των βρεφονηπιακών σταθμών που σήμερα ανήκουν στο ΝΠΙΔ «Παπαστράτειος Παιδική Στέγη», από τον προϋπολογισμό των Δήμων, όπου βρίσκονται, μπορεί να αντιμετωπισθεί μόνο στο πλαίσιο νομοθετικής ρύθμισης, εάν και εφόσον υπάρξει σχετική πολιτική βούληση για την ένταξή τους στην εποπτεία των συγκεκριμένων ΟΤΑ.
      Κατά τα λοιπά, αρμόδιο να σας απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης.
      Ο Υφυπουργός
      ΘΑΝΑΣΗΣ ΝΑΚΟΣ»
      6. Στην με αριθμό 489/10-10-07 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/29/2-11-07 έγγραφο από τον Υπουργό Πολιτισμού η ακόλουθη απάντηση:
      «Σε  απάντηση της με αριθμ. πρωτοκόλλου 489/10.10.07 ερώτησης του Βουλευτή κ. Μιχάλη Παπαγιαννάκη, σας γνωρίζουμε τα εξής:
      1. Με το αριθμ. 157/28-2-04 έγγραφο του Δήμου Ζωγράφου (Δήμαρχος Γιάννης Καζάκος) προς την Εφορεία Νεωτέρων Μνημείων Αττικής ζητήθηκε να χαρακτηρισθεί ως μνημείο η Βίλα Ζωγράφου.
      Ο σχετικός φάκελος διαβιβάστηκε στη Διεύθυνση Νεώτερης και Σύγχρονης Αρχιτεκτονικής Κληρονομιάς (ΔΙΝΣΑΚ) με πρόταση για χαρακτηρισμό του εν λόγω κτιρίου.
      Το θέμα παραπέμφθηκε στο Κεντρικό Συμβούλιο Νεωτέρων Μνημείων (ΚΣΝΜ) το οποίο στην αριθμ. 4/19-2-04 συνεδρίασή του γνωμοδότησε υπέρ του μη χαρακτηρισμού του εν λόγω κτιρίου, με το σκεπτικό ότι έχει ήδη χαρακτηρισθεί από το Υπουργείο Περιβάλλοντος, Χωροταξίας και Δημοσίων Έργων και στη συνέχεια εκδόθηκε η αριθμ. ΥΠ.ΠΟ./ΔΝΣΑΚΓ/434/18015/1-3-04 Υπουργική Απόφαση για το μη χαρακτηρισμό της Βίλας Ζωγράφου.
      2. Με το αριθμ. 3419/29-9-06 έγγραφο της Εφορείας Νεωτέρων Μνημείων Αττικής διαβιβάστηκε στη ΔΙΝΣΑΚ φάκελος για το χαρακτηρισμό ή μη τριών (3) κτιρίων τα οποία βρίσκονται σε μία έκταση περίπου 20 στρεμμάτων και τα οποία αποτελούν ενιαίο οικιστικό σύνολο μεγαλοαστικών οικογενειών.
      Στη συνέχεια η ΔΙΝΣΑΚ συνέταξε εισήγηση για το χαρακτηρισμό των εν λόγω κτιρίων η οποία διαβιβάστηκε στους ενδιαφερόμενους ιδιοκτήτες και οι οποίοι υπέβαλαν τα από 1-12-06 υπομνήματα
      Κατόπιν των ανωτέρω το θέμα πρόκειται να εισαχθεί στο Κεντρικό Συμβούλιο Νεωτέρων Μνημείων, για τη σχετική γνωμοδότηση, σύμφωνα με τις διατάξεις του Ν. 3028/02.
      Ο Υπουργός
      ΜΙΧΑΛΗΣ ΛΙΑΠΗΣ»
      7. Στην με αριθμό 459/9.10.07 ερώτηση των Βουλευτών κυρίων Ιωάννου Ζιώγα και Σοφίας Καλαντίδου δόθηκε με το υπ’ αριθμ. 60901/30.10.07 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της υπ’ αριθ. 459/9.10.07 ερώτησης, που κατέθεσαν οι Βουλευτές κ. Γιάννης Ζιώγας και κ. Σοφία Καλαντίδου, σχετικά με τον αποχαρακτηρισμό έκτασης στο Δήμο Καλαμαριάς, η οποία χρησιμοποιείται ως χώρος αθλητικών δραστηριοτήτων, σας γνωρίζουμε ύστερα από ενημέρωση που είχαμε από τον ανωτέρω Δήμο, τα ακόλουθα:
      Η εν λόγω έκταση έχει χαρακτηριστεί ως χώρος αθλοπαιδιών με το Π.Δ. της 10.8.81 «Περί τροποποιήσεως του ρυμοτομικού σχεδίου Καλαμαριάς» (ΦΕΚ 516 Δ'). Μετά από προσφυγή της μιας εκ των ιδιοκτητών, εκδόθηκε η υπ' αριθ. 2959/05 απόφαση του Διοικητικού Πρωτοδικείου Θεσσαλονίκης, για άρση της απαλλοτρίωσης, σε συμμόρφωση της οποίας εκδόθηκε η σχετική γνωμοδότηση του ΣΧΟΠ Ν. Θεσσαλονίκης, περί αποχαρακτηρισμού της έκτασης από χώρο αθλοπαιδιών.
      Για πληρέστερη ενημέρωσή σας, σας επισυνάπτουμε αντίγραφο του υπ' αριθ. 38000/16.10.2007 απαντητικού εγγράφου του Δήμου Καλαμαριάς, που αναφέρεται αναλυτικά στο θέμα.
      Άποψη του Δήμου είναι ότι εφόσον, σύμφωνα με τα σημερινά πολεοδομικά δεδομένα, η συγκεκριμένη έκταση αποτελεί ζωτικό χώρο αθλητικής υποδομής, πρέπει η πολιτεία να συνδράμει στην απαλλοτρίωσή της, ώστε αυτή να αποδοθεί στην κοινωνία ως χώρος αθλοπαιδιών. Για το λόγο αυτό, έχει υποβληθεί σχετικό αίτημα από το Δήμο Καλαμαριάς προς τη Γενική Γραμματεία Αθλητισμού του Υπουργείου Πολιτισμού, στο οποίο κοινοποιείται το παρόν έγγραφο, με αντίγραφο της Ερώτησης και του απαντητικού εγγράφου του Δήμου.
      Περαιτέρω, προς γνωρίζουμε ότι σε περίπτωση που ο Δήμος αποφασίσει να προέλθει ο ίδιος σε απαλλοτρίωση της έκτασης, η σχετική δαπάνη είναι επιλέξιμη κατ’ αρχήν για ένταξη στο επιχειρησιακό πρόγραμμα «ΘΗΣΕΑΣ» του Υπουργείου μας, μετά από κατάθεση τεκμηριωμένης πρότασης, αναφορικά με την αξιοποίηση της έκτασης προς όφελος του Δήμου.
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 452/9.10.07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Α.Π.Φ.21/115/ΑΣ2857δις/2.11.07 έγγραφο από την Υπουργό Εξωτερικών η ακόλουθη απάντηση:
      «Σας ενημερώνουμε, ότι το επίμαχο βιβλίο το οποίο μας αναφέρετε στην παρούσα Ερώτηση, τιτλοφορείται «Στρατιωτική Ιστορία» του συγγραφέα V. Stoicev και δεν είναι το μόνο το οποίο προκλητικά πλαστογραφεί την ιστορική και πολιτιστική αλήθεια της Μακεδονίας.
      Είναι ένα μόνο από τα βιβλία τα οποία έχουν μεθοδικά και συστηματικά καταγράψει οι αρμόδιες υπηρεσίες του Υπουργείο Εξωτερικών και τα οποία στοιχειοθετούν αδιάσειστες αποδείξεις περί της αλυτρωτικής προπαγάνδας που ασκείται διαχρονικά εις βάρος της χώρας μας και ειδικότερα εις βάρος του Ελληνισμού της Μακεδονίας. Το συγκεκριμένο βιβλίο, μάλιστα, χάρις στις δικές μας αντιδράσεις απεσύρθη προσφάτως από τον κατάλογο των βιβλίων διδασκαλίας στην Στρατιωτική Ακαδημία της ΠΓΔΜ.
      Το Υπουργείο Εξωτερικών με εντολή μου-και σε περίοδο που προηγήθηκε της σημερινής εξαιρετικά σημαντικής συγκυρίας για το ονοματολογικό- έχει κατ' επανάληψη καταγγείλει, τόσο στους διεθνείς οργανισμούς όσο και σε διμερές επίπεδο, έναντι των κρατών της παγκοσμίου κοινότητος, την κατ' εξακολούθηση παραβίαση της Ενδιάμεσης Συμφωνίας (1995) στο σύνολό της αλλά και στα συγκεκριμένα άρθρα στα οποία συντελείται η παραβίαση αυτή.
      Θα συνεχίσει δε να το πράττει με περισσή αποφασιστικότητα για όσο διάστημα οι αρχές των Σκοπίων θα εξακολουθούν να μην σέβονται τη διεθνή νομιμότητα και τις υποχρεώσεις τους που απορρέουν από τη διεθνή συμβατική δέσμευση που ανέλαβαν με την υπογραφή της Ενδιάμεσης Συμφωνίας.
      Η Υπουργός 
      ΝΤΟΡΑ ΜΠΑΚΟΓΙΑΝΝΗ»
      9. Στην με αριθμό 422/9.10.07 ερώτηση των Βουλευτών κυρίων Ιωάννου Ζιώγα και Σοφίας Καλαντίδου δόθηκε με το υπ’ αριθμ. 13/30.10.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τους αξιότιμους κυρίους συναδέλφους για τα εξής:
      Για την αντιμετώπιση των προβλημάτων που ανακύπτουν από τα κενά σε προσωπικό σε ορισμένες δικαστικές υπηρεσίες της χώρας, το Υπουργείο Δικαιοσύνης έχει μεριμνήσει για την κατ' εξαίρεση πρόσληψη 465 δικαστικών υπαλλήλων (335 κλάδου ΔΕ Δικαστικών Επιμελητών και 130 κλάδου ΠΕ Γραμματέων) για το 2007 με διαγωνισμούς του Α.Σ.Ε.Π.. Ο διαγωνισμός για την πρόσληψη των δικαστικών επιμελητών βρίσκεται στο στάδιο αξιολόγησης των αιτήσεων των υποψηφίων από το Α.Σ.Ε.Π., ενώ εντός των προσεχών εβδομάδων θα προκηρυχθεί από το Α.Σ.Ε.Π. και ο διαγωνισμός για την πρόσληψη 130 δικαστικών υπαλλήλων.
      Επισημαίνεται ότι η κατανομή των υπό προκήρυξη θέσεων γίνεται αφού ληφθούν υπόψη οι ιδιαίτερες υπηρεσιακές ανάγκες κάθε δικαστικής υπηρεσίας. Στην προκειμένη περίπτωση, η αρμόδια Διεύθυνση του Υπουργείου έκρινε ότι προέχει η κάλυψη θέσεων σε υπηρεσίες με μεγαλύτερα λειτουργικά προβλήματα, δηλαδή με περισσότερα κενά, από το Ειρηνοδικείο Κατερίνης, στο οποίο είναι καλυμμένες οι 4 από τις 5 οργανικές θέσεις γραμματέων.
      Για την περαιτέρω ενίσχυση των δικαστικών υπηρεσιών της χώρας, το Υπουργείο Δικαιοσύνης έχει κατ' αρχήν εξασφαλίσει από το Υπουργείο Οικονομίας και Οικονομικών (υπ'αριθμ. 2/27221/7-6-07 έγγραφο του Γενικού Λογιστηρίου του Κράτους) την έγκριση για την πρόσληψη επιπλέον 200 δικαστικών υπαλλήλων για το 2008. Ωστόσο, για την εξασφάλιση ακόμη μεγαλύτερου αριθμού θέσεων δικαστικών υπαλλήλων, οι οποίοι θα στελεχώσουν τις δικαστικές υπηρεσίες της χώρας, το Υπουργείο Δικαιοσύνης έχει ζητήσει από το Υπουργείο Οικονομίας και Οικονομικών (αρ. 94162/30-7-07 επιστολή του Γενικού Γραμματέα του Υπουργείου Δικαιοσύνης) την έγκριση πιστώσεων για την πλήρωση 250 θέσεων, πλέον των ήδη εγκεκριμένων 200, για το 2008.
      Σημειώνεται ότι έως την πρόσληψη των παραπάνω υπαλλήλων, το Υπουργείο Δικαιοσύνης καλύπτει τα κενά των δικαστικών υπηρεσιών της χώρας με την τοποθέτηση εκπαιδευομένου προσωπικού, το οποίο διατίθεται από τον Ο.Α.Ε.Δ. Ειδικότερα, στο Ειρηνοδικείο Κατερίνης έχει τοποθετηθεί ένας εκπαιδευόμενος υπάλληλος.
      Επιπλέον, έχει συσταθεί Ειδική Νομοπαρασκευαστική Εmτροπή με αντικείμενο τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία. Η Επιτροπή έχει ολοκληρώσει το έργο της και έχει υποβάλει της προτάσεις της, οι οποίες θα μελετηθούν με γνώμονα την εύρυθμη λειτουργία του συνόλου των δικαστικών υπηρεσιών της χώρας.
      Με αυτόν τον τρόπο θα διασφαλισθεί η ορθολογικότερη κατανομή των υπηρετούντων δικαστικών υπαλλήλων, σύμφωνα με της πραγματικές ανάγκες της κάθε υπηρεσίας.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      10. Στην με αριθμό 499/10.10.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Φ 900α/5583/9289/2.11.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 499/10-10-2007 ερώτησης που κατέθεσε ο Βουλευτής κ. Γιάννης Μαγκριώτης στη Βουλή των Ελλήνων, με θέμα τις παραχωρήσεις στρατοπέδων Θεσσαλονίκης, σας γνωρίζουμε τα ακόλουθα:
      Το ΥΠ.ΕΘ.Α, κινούμενο στο πλαίσιο του πνεύματος καλής συνεργασίας με τις τοπικές αυτοδιοικήσεις, το οποίο έχει διαμορφωθεί, συμβάλλοντας αποφασιστικά στην προσπάθεια άμβλυνσης των πράγματι δυσμενών πολεοδομικών συνθηκών του αστικού ιστού της Θεσσαλονίκης, στο πλαίσιο του ν.2745/99 και σε συνεργασία με τις Τοπικές Αυτοδιοικήσεις, τον Οργανισμό Ρυθμιστικού Σχεδίου Θεσσαλονίκης (ΟΡΣΘ) και τους λοιπούς φορείς, εξέτασε τη δυνατότητα μετεγκατάστασης-αξιοποίησης των στρατοπέδων που βρίσκονται εντός του πολεοδομικού ιστού της Θεσσαλονίκης. Η σχετική μελέτη εκπονήθηκε με μέριμνα του ΟΡΣΘ, από το γραφείο «ΔΟΞΙΑΔΗ» και προέβλεπε την απόδοση στους Δήμους, πέραν των ήδη παραχωρηθέντων χώρων, τεσσάρων στρατοπέδων (<<ΠΑΥΛΟΥ ΜΕΛΑ», «Μ. ΑΛΕΞΑΝΔΡΟΥ», «ΖΙΑΚΑ» και «ΦΑΡΜΑΚΗ»), ενώ εξαιρούσε τα στρατόπεδα «ΜΥΣΤΑΚΙΔΗ» και «ΚΑΡΑΤΑΣΟΥ», τα οποία θα αξιοποιούνταν στο σύνολό τους έπ' ωφελεία του ΥΠ.ΕΘ.Α.
      Μετά όμως από τα προβλήματα που παρουσιάσθηκαν μεταξύ των εμπλεκόμενων φορέων και κυρίως λόγω του υφιστάμενου ιδιοκτησιακού καθεστώτος των εκτάσεων, που καθιστούσαν τη μελέτη «ΔΟΞΙΑΔΗ» μη υλοποιήσιμη, το ΥΠ.ΕΘ.Α προέβη, μέσω του ΓΕΣ/ΔΥΠΟ, σε επανεξέταση των σχεδίων αξιοποίησης από μηδενική βάση, σε άμεση και εποικοδομητική συνεργασία με την Τοπική Αυτοδιοίκηση, πρώτου και δεύτερου βαθμού, και την Αναπτυξιακή Εταιρεία ΒΔ Θεσσαλονίκης Α.Ε.
      Αναλυτικά, σας γνωρίζουμε τα παρακάτω:
      Το στρατόπεδο «ΠΑΥΛΟΥ ΜΕΛΑ» είναι ιδιοκτησίας ΥΠ.ΕΘ.Α/Τ.ΕΘ.Α., βρίσκεται στα διοικητικά όρια των Δήμων Σταυρούπολης-Πολίχνης-Νεάπολης της Β.Δ. Θεσσαλονίκης και είναι έκτασης 379.187 τ.μ. Κατόπιν απόφασης του ΥΠ.ΕΘ.Α, ο Δήμος Σταυρούπολης προχωράει σε γενικό πολεοδομικό σχεδιασμό του στρατοπέδου και στον χαρακτηρισμό των χρήσεων γης, σε άμεση συνεργασία με τη Στρατιωτική Υπηρεσία, έπ' ωφελεία του ευρύτερου κοινωνικού συνόλου του Β.Δ. ιστού των Δήμων της Θεσσαλονίκης, με στόχο τη δημιουργία Πρότυπου Μητροπολιτικού Κέντρου. Ο Δήμος έχει δεσμευθεί να χωροθετήσει - με καθορισμό χρήσης και συντελεστών δόμησης - σε συνεργασία με το ΙΚΑ, έκταση τεσσάρων έως πέντε στρεμμάτων για τη δημιουργία νέου καταστήματος. Επίσης, έχει δεσμευθεί να καθορίσει όρους δόμησης τριών οικοδομικών τετραγώνων, έκτασης τριάντα έως σαράντα στρεμμάτων, για την κατασκευή οικισμού ΣΟΑ, πλησίον των ήδη υπαρχόντων.
      Το στρατόπεδο «Μ. ΑΛΕΞΑΝΔΡΟΥ» είναι ιδιοκτησίας του Υπουργείου Οικονομικών (ΔΑΠ/ΚΕΔ), βρίσκεται στα διοικητικά όρια των Δήμων Αμπελοκήπων-Μενεμένης, είναι έκτασης 231 στρ. και αποχαρακτηρίσθηκε στο σύνολό του σε δύο φάσεις (την 06 Σεπ. 2005 και την 20 Φεβ. 2007), δίνοντας στο υπουργείο Οικονομικών τη δυνατότητα να το παραχωρήσει στην Τοπική Αυτοδιοίκηση, ώστε να αναπτυχθούν σε αυτό διάφορες κοινωνικές δραστηριότητες (αθλητικοί, συνεδριακοί χώροι, χώροι πρασίνου κ.α.).
      Το στρατόπεδο «ΖΙΑΚΑ» είναι ιδιοκτησίας Υπουργείου Οικονομικών (ΔΑΠ), βρίσκεται στα διοικητικά όρια των Δήμων Ελευθερίου Κορδελιού-Μενεμένης, στην περιοχή Δενδροποτάμου (εκτός σχεδίου πόλεως), είναι έκτασης 125 στρ. και αποχαρακτηρίζεται τμηματικά, δίνοντας τη δυνατότητα στο υπουργείο Οικονομικών για παραχώρηση του στην Τοπική Αυτοδιοίκηση. Σε πρώτη φάση αποχαρακτηρίστηκε, την 06 Σεπτεμβρίου 2005 (έκταση 12,5 στρ.) με σκοπό την κατασκευή αθλητικών εγκαταστάσεων - ανοικτού γηπέδου. Η Στρατιωτική Υπηρεσία (ΣΥ) έχει μετακινήσει το σύνολο των Μονάδων οι οποίες έδρευαν στον χώρο του στρατοπέδου και βρίσκεται σε εξέλιξη η αποδέσμευση και απόδοσή του στο υπουργείο Οικονομικών.
      Το στρατόπεδο «ΠΑΠΑΚΥΡΙΑΖΗ» είναι ιδιοκτησίας Υπουργείου Οικονομικών (ΔΑΠ), βρίσκεται στα.διοικητικά όρια του Δήμου Ευόσμου, είναι έκτασης 223 στρ., είναι ενεργό και δεν ανήκει στα αποδεσμευόμενα στρατόπεδα. Τμήμα του αποχαρακτηρίσθηκε την 16η Σεπτεμβρίου 2005 υπέρ της Τοπικής Αυτοδιοίκησης. Ειδικότερα, αποχαρακτηρίσθηκαν εκτάσεις 6.800 τμ. για τη διάνοιξη της οδού Ιπποδρομίου, με στόχο την ανακούφιση του έντονου κυκλοφοριακού προβλήματος του Δήμου, και εκτάσεις 1.375,48 τ.μ. για την επέκταση των υφιστάμενων αθλητικών υποδομών του Δήμου.
      Το στρατόπεδο «ΦΑΡΜΑΚΗ» σημερινής έκτασης 49 στρ. περίπου, διεκδικούμενης από το Υπουργείο Οικονομικών (ΔΑΠ), είναι αποδεσμευόμενο και μετά την διευθέτηση του ιδιοκτησιακού του καθεστώτος, πρόκειται να κατασκευασθούν σε αυτό το Διοικητήριο της Περιφέρειας και το Στρατοδικείο. Η διαδικασία βρίσκεται σε εξέλιξη σε συνεργασία με την Περιφέρεια Κεντρικής Μακεδονίας για την έγκριση του κτηματολογίου και της προωθούμενης πολεοδομικής πρότασης.
      Όσον αφορά το στρατόπεδο «ΚΑΡΑΤΑΣΟΥ», η Στρατιωτική Υπηρεσία σε συνεργασία με την Τοπική Αυτοδιοίκηση, εξέτασε τη δυνατότητα ικανοποίησης αιτημάτων του Δήμου Πολίχνης, και παραχώρησε σε αυτόν έκταση 120,40 στρ., μετά των επικειμένων αυτής, για κάλυψη των αναγκών του όπως παρακάτω:
      ·Παραχώρηση του γηπέδου για μετατροπή του σε προπονητικό κέντρο.
      . Παραχώρηση κτηρίων για τη στέγαση του ΤΕΕ, του ΙΕΚ, του ΚΕΠ, του Πειραματικού Σχολείου, του Πυροσβεστικού Σταθμού, του Πολιτιστικού και Εικαστικού Εργαστηρίου καθώς και των παλιών μαγειρείων για την παρασκευή του συσσιτίου των θαμώνων των παιδικών σταθμών και των αστέγων.
      Ο άλλοτε χώρος της Δ.Ε.Θ, έκτασης 23.195 τμ., ιδιοκτησίας ΥΠ.ΕΘ.Α/Τ.ΕΘ.Α, μετατράπηκε σε πάρκο και χαρακτηρίσθηκε χώρος πρασίνου. Την 30η Ιουνίου 2006, παραχωρήθηκε έπ' αόριστον στο Δήμο Θεσσαλονίκης με χρησιδάνειο, αποκλειστικά για χρήση ελεύθερου πάρκου-αστικού πρασίνου, έπ' ωφελεία του ευρύτερου κοινωνικού συνόλου.
      Το στρατόπεδο «ΜΥΣΤΑΚΙΔΗ» βρίσκεται στο Δήμο Θεσσαλονίκης, είναι έκτασης 7.567 τμ., ιδιοκτησίας ΥΠ.ΕΘ.Α/Τ.ΕΘ.Α, και ανήκει στα αποδεσμευόμενα στρατόπεδα. Η Στρατιωτική Υπηρεσία βρίσκεται σε συνεχή επαφή και συνεργασία με τη Δημοτική Αρχή για την αξιοποίησή του δια πολιτιστικών-εικαστικών χρήσεων.
      Θεωρούμε χρέος μας να σας υπενθυμίσουμε ότι στους Ο.Τ.Α Θεσσαλονίκης έχουν παραχωρηθεί κατά το παρελθόν και χωρίς αντάλλαγμα το στρατόπεδο «ΤΣΙΡΟΓΙΑΝΝΗ», έκτασης 31 στρ., για την ανέγερση του νέου Δημαρχιακού Μεγάρου Θεσσαλονίκης και τη στέγαση του Βυζαντινού Μουσείου και το στρατόπεδο «ΣΤΡΕΜΠΕΝΙΩΤΗ», έκτασης 254 στρ., για την ανέγερση σχολικών και αθλητικών εγκαταστάσεων.
      Από τα παραπάνω προκύπτει σαφώς ότι τα αναφερόμενα στην Ερώτησή σας περί «καμίας ενέργειας στα 3,5 χρόνια διακυβέρνησης για απόδοση των στρατοπέδων στις τοπικές κοινωνίες της αστικής περιοχής Θεσσαλονίκης» είναι εντελώς αβάσιμα. Στην πραγματικότητα, το ΥΠ.ΕΘ.Α δεν αξιοποιεί παρά μόνο το 24 % της συνολικής επιφάνειας των αποδεσμευόμενων στρατοπέδων προκειμένου να καλύψει μέρος των απαιτούμενων πιστώσεων για τη μετεγκατάσταση των Μονάδων, ενώ οι εκτάσεις που έχουν ήδη παραχωρηθεί και αυτές που πρόκειται να παραχωρηθούν, ανέρχονται σε ποσοστό 76%, πολύ μεγαλύτερο του ελάχιστου 50%, το οποίο προβλέπει ο ν.2745/99.
      Κατά συνέπεια, τα περί «οικοπεδοποίησης μεγάλου τμήματος των στρατοπέδων» απορρίπτονται, καθώς δεν ανταποκρίνονται στην πραγματικότητα.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 5 Νοεμβρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 116/30.10.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τους Υπουργούς Τουριστικής Ανάπτυξης και Περιβάλλοντος, Χωροταξίας και Δημοσίων Έργων, σχετικά με τη διάσωση του «ΞΕΝΙΑ ΚΑΛΑΜΠΑΚΑΣ» κ.λπ..
      2. Η με αριθμό 128/30.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα σε διώξεις  συνδικαλιστών δικαστών κ.λπ..
      3. Η με αριθμό 134/30.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τους ελέγχους στα διατιθέμενα προϊόντα προς κατανάλωση στην αγορά κ.λπ..
      4. Η με αριθμό 121/30.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Πολιτισμού, σχετικά με την κατασκευή του Νέου Μουσείου Ακροπόλεως, την κατεδάφιση κτηρίων επί του Πεζοδρόμου της Διονυσίου Αρεοπαγίτου κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 110/30.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων του σχολικού συγκροτήματος Αγίου Κήρυκα Ζακύνθου.
      2. Η με αριθμό 129/30.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τον Υπουργό Απασχόλησης και Κοινωνικής Προστασίας, σχετικά με τα προβλήματα των εργαζομένων στο ξενοδοχειακό συγκρότημα «Αστέρας Βουλιαγμένης».
      3. Η με αριθμό  135/30.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ιδιωτικοποίηση των λιμανιών Πειραιά και Θεσσαλονίκης κ.λπ..
      4. Η με αριθμό 113/30.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Πολιτισμού, σχετικά με τη μετατροπή της οικίας του Παύλου Μελά σε μουσείο κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 127/9/30/10/2007 επίκαιρη ερώτηση του Κοινοβουλευτικού Εκπροσώπου του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Πρωθυπουργό, σχετικά με τα κοινωνικά και ασφαλιστικά δικαιώματα των εργαζομένων κ.λπ. 
      Αυτή η επίκαιρη ερώτηση είχε κατατεθεί και την προηγούμενη εβδομάδα από την Πρόεδρο της Κοινοβουλευτικής Ομάδας του Κομμουνιστικού Κόμματος Ελλάδας, την κ. Παπαρήγα, η οποία απουσιάζει στο εξωτερικό. Την επανακατέθεσε ο Κοινοβουλευτικός Εκπρόσωπος κ. Χαλβατζής.
      Η επίκαιρη ερώτηση του κυρίου συναδέλφου έχει ως εξής:
      «Η επίθεση κατά των κοινωνικών-ασφαλιστικών δικαιωμάτων που εξελίσσεται από τις αρχές της δεκαετίας του 1990 από τις Κυβερνήσεις της Νέας Δημοκρατίας και του ΠΑ.ΣΟ.Κ. είναι στοιχείο συνολικής επίθεσης των δυνάμεων του κεφαλαίου, της Ευρωπαϊκής Ένωσης κατά των λαϊκών στρωμάτων.
      Οι νόμοι Σιούφα το 1990-1993 και ο νόμος Ρέππα του 2002 οδήγησαν σε αύξηση των ορίων ηλικίας, μείωση των συντάξεων, συνολική χειροτέρευση των προϋποθέσεων συνταξιοδότησης.
      Η συντριπτική πλειοψηφία των συνταξιούχων αναγκάζονται να ζουν με συντάξεις πείνας.
      Για δεκαετίες το κράτος και η μεγαλοεργοδοσία λεηλατούν τα ασφαλιστικά ταμεία με μεγάλη εισφοροδιαφυγή, με την ανασφάλιστη εργασία, την άτοκη ή με χαμηλούς τόκους χρησιμοποίηση των αποθεματικών που υφίστανται για πολλά χρόνια σοβαρές απώλειες από το χρηματιστηριακό και τραπεζικό τζόγο. 
      Η Κυβέρνηση χρησιμοποιώντας ως μέσο τον προσχηματικό «κοινωνικό διάλογο» οργανώνει νέα, σφοδρή, αντιλαϊκή επίθεση.
      Στόχος της είναι η αύξηση του ορίου ηλικίας συνταξιοδότησης, η μείωση των συντάξεων, γενικότερα η κατάργηση δικαιωμάτων και η οικοδόμηση ενός ασφαλιστικού συστήματος που σε συνδυασμό με την εμπορευματοποίηση–ιδιωτικοποίηση της υγείας-πρόνοιας θα φορτώνει συνεχώς περισσότερα βάρη στις εργατικές-λαϊκές οικογένειες, απαλλάσσοντας το κράτος και τους επιχειρηματίες από τις υποχρεώσεις τους.
      Προωθεί τον αποχαρακτηρισμό βαρέων-ανθυγιεινών και επικίνδυνων επαγγελμάτων (Β.Α.Ε.). 
      Ετοιμάζει επέκταση της αύξησης του ορίου ηλικίας για ασφαλισμένους που συνταξιοδοτούνται πριν το 65ο έτος της ηλικίας.
      Οι θέσεις του Κ.Κ.Ε. έχουν κριτήριο τα συμφέροντα και διεύρυνση των δικαιωμάτων των εργαζομένων με αύξηση των συντάξεων, μείωση των ορίων ηλικίας και άλλα αιτήματα που επανειλημμένα έχει προβάλει το κόμμα μας.
      Ερωτάται ο κύριος Πρωθυπουργός ποια είναι η θέση της Κυβέρνησης σε όλα τα παραπάνω.»
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Λόγω του εύρους του θέματος, παρακαλώ μιά μικρή ανοχή, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Βεβαίως, κύριε Πρόεδρε.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, δυστυχώς, η επίκαιρη ερώτηση του Κομμουνιστικού Κόμματος για το Ασφαλιστικό ζήτημα μοιάζει με «διακήρυξη», που απλώς επιχειρεί να δικαιολογήσει την άρνηση στο διάλογο –άρνηση στο διάλογο για ένα ζήτημα που αφορά ολόκληρη την κοινωνία, αφορά όλους τους πολίτες. 
      Αυτή, λοιπόν, η «διακήρυξη», αυτή η γενικότερη άρνηση εγείρει πολύ απλά, αλλά καίριας σημασίας, ερωτήματα:
      Πρώτον, το Ασφαλιστικό Σύστημα της πατρίδας μας χαρακτηρίζεται -ναι ή όχι;- από στρεβλώσεις, υπερβολές, αδικίες; 
      Δεύτερον, εάν το Ασφαλιστικό Σύστημα φτάσει σε ένα σημείο που δεν θα μπορεί να ανταποκριθεί στις υποχρεώσεις του, ποιοι θα θιγούν πρώτοι, ποιοι θα θιγούν περισσότερο; Οι «έχοντες και κατέχοντες» ή οι οικονομικά ασθενέστεροι;
      Τρίτον, μ’ αυτά τα δεδομένα, μ’ αυτές τις προοπτικές χρειάζονται -ναι ή όχι;-αλλαγές και μεταρρυθμίσεις; 
      Και τέταρτον, ποια είναι η πιο δημοκρατική, η πιο προοδευτική, η πιο αποτελεσματική διαδικασία μπροστά σε μια τέτοια κατάσταση; Οι αλλαγές ή η άρνηση της πραγματικότητας; Η συμμετοχή ή η αντίδραση στο διάλογο; 
      Η δική μας θέση, κυρίες και κύριοι συνάδελφοι, είναι ξεκάθαρη. Τα ασφαλιστικά συστήματα –και αυτό ισχύει όχι μόνο στη δική μας χώρα- για να επιβιώσουν, για να γίνουν πιο δίκαια, χρειάζεται να ακολουθήσουν μια μακρόπνοη και διαρκή μεταρρυθμιστική διαδικασία. Χρειάζονται μεταρρυθμίσεις. 
      Γι’ αυτές, λοιπόν, τις μεταρρυθμίσεις εμείς πάντως προτείνουμε συνεννόηση. Επιδιώκουμε ουσιαστικό διάλογο, διάλογο με όλες τις πολιτικές δυνάμεις, με όλους τους κοινωνικούς εταίρους· διάλογο χωρίς όρους και προαπαιτούμενα, χωρίς δογματισμούς, χωρίς προειλημμένες αποφάσεις.
      Θέλουμε να συμμετέχει η ίδια η Κοινωνία στην αντιμετώπιση των προβλημάτων που την αφορούν, και μάλιστα άμεσα. Θέλουμε να παραδώσουμε στις επόμενες γενιές, που ήδη εργάζονται και εισφέρουν, ένα σύστημα απαλλαγμένο από τις παθογένειες του παρελθόντος. Και σ’ αυτό πρέπει, οφείλουμε να συμβάλουμε όλοι· σήμερα, όχι αύριο! Όσο μεταθέτουμε την επίλυση προβλημάτων, τόσο η κατάσταση επιβαρύνεται, τόσο η αντιμετώπισή τους γίνεται δυσχερέστερη. 
      Οι προτάσεις μας έχουν αναπτυχθεί, τόσο προεκλογικά όσο και μετεκλογικά. Εν τάχει:
      Πρώτον, αναδιάρθρωση των ασφαλιστικών φορέων και εξορθολογισμός της διαχείρισής τους.
      Δεύτερον, ενοποίηση Ταμείων και Κλάδων, που σήμερα φτάνουν τους 155, προκειμένου να εξασφαλιστεί οικονομία κλίμακος και να περιοριστεί η σπατάλη.
      Τρίτον, αποτελεσματική αξιοποίηση της ακίνητης και της κινητής περιουσίας τους, για την οποία πρόσφατα ψηφίστηκε νέο θεσμικό πλαίσιο.
      Τέταρτον, αποφασιστική αντιμετώπιση της ανασφάλιστης εργασίας και της εισφοροδιαφυγής.
      Πέμπτον, Κάρτα Κοινωνικής Ασφάλισης, ώστε να διευκολύνεται ο έλεγχος και η διασταύρωση στοιχείων.
      Έκτον, εξυγίανση των Κλάδων Ασθενείας.
      Έβδομον, κίνητρα για την προαιρετική παραμονή στην εργασία όσων επιθυμούν και πέραν των ορίων συνταξιοδότησης. Όποιος το επιθυμεί, με κίνητρο την καλύτερη τελική σύνταξη, να παραμένει, με μερική ή πλήρη απασχόληση, δύο ή τρία χρόνια προαιρετικά στην εργασία του.
      Όγδοον, θωράκιση του Συστήματος, για να εκλείψει -μια για πάντα- το φαινόμενο των πλασματικών αναπηρικών συντάξεων.
      Ένατον, εξυγίανση του θεσμού των βαρέων και ανθυγιεινών επαγγελμάτων.
      Δεν μπορεί, κυρίες και κύριοι συνάδελφοι, να ισχύει σήμερα μια παρωχημένη νομοθεσία της δεκαετίας του ΄60. Με δεδομένες τις νέες μορφές, τις νέες συνθήκες εργασίας, την τεχνολογική εξέλιξη, ο εκσυγχρονισμός του σχετικού καταλόγου είναι αδήριτη αναγκαιότητα. Και, βέβαια, πρόκειται να χαρακτηριστούν βαρέα και ανθυγιεινά ορισμένα επαγγέλματα που δεν εντάσσονται σήμερα στο σχετικό κατάλογο.
      Δέκατος άξονας: η δημιουργία μόνιμου μηχανισμού αυτόματης ενίσχυσης των οικονομικά ασθενέστερων συνταξιούχων. Υπογραμμίζω την καθιέρωση, από το 2009, Κατώτατης Εθνικής Σύνταξης, πάνω από το όριο της φτώχειας.
      Πέρα από τους άξονες αυτούς, ο διάλογος μπορεί να συμπεριλάβει οτιδήποτε άλλο προταθεί υπεύθυνα από τις πολιτικές δυνάμεις και τους κοινωνικούς εταίρους. 
      Μία διευκρίνιση: Προτάσεις, μελέτες, διαπιστώσεις που αναπτύσσονται από πρόσωπα, φορείς ή οργανισμούς είναι στοιχεία προς συνεκτίμηση και τίποτε περισσότερο. Δεν  εκφράζουν ούτε τις θέσεις ούτε τις προθέσεις της Κυβέρνησης. Δεν ωφελούν, λοιπόν, οι παραποιήσεις. Δεν ωφελούν οι στρεβλώσεις.
      Πέρα απ’ αυτά, η χρηματοδότηση του Ασφαλιστικού Συστήματος από τον Κρατικό Προϋπολογισμό -μια πολιτική που συνεχίζεται αταλάντευτα- εξασφαλίζεται με τη σταθερά ανοδική πορεία της Οικονομίας, χωρίς πρόσθετες εισφορές, χωρίς αύξηση των ορίων ηλικίας και χωρίς μείωση των συντάξεων.
      Τονίζω ότι διατηρούμε τα τρία επίπεδα χρηματοδότησης του Συστήματος, το βασικότερο από τα οποία είναι η συμμετοχή του Κράτους. Αυτή είναι η στρατηγική μας, στρατηγική που επιτρέπει στους ασφαλισμένους και τους συνταξιούχους να είναι σίγουροι, απόλυτα σίγουροι ότι παροχές και συντάξεις που καταβάλλονται δεν πρόκειται να θιγούν, σε καμμία περίπτωση.
      Αυτές είναι οι δεσμεύσεις που έχουμε αναλάβει. Εργαζόμαστε και θέλουμε να συνεργαζόμαστε με όλες τις πολιτικές και κοινωνικές δυνάμεις, για να δημιουργήσουμε μαζί ένα σύγχρονο, δίκαιο, βιώσιμο Ασφαλιστικό Σύστημα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής.
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, κυρίες και κύριοι συνάδελφοι, ο κύριος Πρωθυπουργός, ξεκινώντας, αναφέρθηκε καταγγελτικά στην άρνηση του Κομμουνιστικού Κόμματος Ελλάδας να πάρει μέρος στον προσχηματικό διάλογο.
      Θα θέλαμε να τονίσουμε ότι, διαχρονικά, ισχύει ό,τι με τον Προκρούστη δηλαδή κανένας δεν έκανε διάλογο, γιατί ο Προκρούστης, όταν τοποθετούσε στην κλίνη του κάποιον, ξεκινούσε τον ακρωτηριασμό. Και στη συζήτηση για το ποιο θα είναι το ποσοστό του ακρωτηριασμού κοινωνικών δικαιωμάτων, εμείς δεν μπορούμε να συμμετάσχουμε. Αυτός έχει το χειρουργικό νυστέρι.
      Σήμερα, υπάρχει και ανάγκη και δυνατότητα να ικανοποιηθούν τα δίκαια αιτήματα των εργαζομένων και των συνταξιούχων. Υπάρχουν χρέη του κράτους, πάνω από 7,8 δισεκατομμύρια ευρώ, στα ασφαλιστικά ταμεία. Η εισφοροδιαφυγή κυμαίνεται, με βάση επίσημα στοιχεία, σε επίπεδο πάνω από 3,2 δισεκατομμύρια ευρώ το χρόνο. Το 24% των εργαζομένων σήμερα είναι ανασφάλιστοι.
      Οι ευθύνες είναι συνολικά του κράτους και διαδοχικά όλων των κυβερνήσεων. Όλα τα χρόνια, από τον αναγκαστικό νόμο του ’50 για τη βιομηχανική ανάπτυξη της χώρας, που δεσμεύτηκαν τα αποθεματικά των ασφαλιστικών ταμείων για τη βιομηχανική ανάπτυξη, λεηλατούνταν και ληστεύονταν τα ταμεία. Αυτή είναι η πραγματικότητα. Και έπρεπε να πάμε στο 1985, να δοθεί ένας τόκος στα αποθεματικά των ασφαλιστικών ταμείων, που υπολείπονταν κατά πολύ από τον τόκο που έδιναν οι τράπεζες.
      Συνεπώς, υπάρχει πάρα πολύ σοβαρό πρόβλημα και σήμερα, η Κυβέρνηση θα πρέπει να πάρει όλα εκείνα τα μέτρα, γιατί δεν είναι δυνατόν να μιλάει και η Κυβέρνηση της Νέας Δημοκρατίας και το ΠΑ.ΣΟ.Κ. για εθελοντική παραμονή στην εργασία μετά τη συνταξιοδότηση. Δεν είναι εθελοντική αυτή η παραμονή. Είναι καταναγκασμός. Είναι εκβιασμός. Γιατί αυτός που παίρνει 500 ή 600 ευρώ δεν έχει άλλη επιλογή. Δεν μπορεί να τα βγάλει πέρα.
      Και επειδή πολλά λέγονται και πολλοί λαϊκίζουν το τελευταίο διάστημα για τους συνταξιούχους και έρχεται ο κ. Αναλυτής και προτείνει λαίλαπα μέτρων, όπως και ο κ. Γκαργκάνας, ο Διοικητής της Τράπεζας της Ελλάδας, θα πρέπει όλοι να σκεφτούν ότι υπάρχουν συνταξιούχοι που δεν έχουν το πρωί να δώσουν στο εγγόνι τους ένα ευρώ για να πάρει ένα κουλούρι. Και μην λέμε μεγάλες κουβέντες ότι θα λυθεί το πρόβλημα. Χρειάζεται ρήξη. Χρειάζεται πάλη του λαϊκού κινήματος, γιατί διαφορετικά κανένας δεν ακούει ούτε οι κυβερνήσεις και πολύ περισσότερο, η εργοδοσία.
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, όπως τόνισα και στην αρχική μου τοποθέτηση, υπάρχουν προβλήματα και στρεβλώσεις.
      Αναφερθήκατε, για παράδειγμα, στο ζήτημα της εισφοροδιαφυγής. Βεβαίως και είναι ζήτημα, αλλά και αυτό και όλα τα άλλα πώς αντιμετωπίζονται; Με άρνηση διαλόγου;
      Αυτό είναι το πρόβλημά μας σήμερα. Είναι γεγονός ότι πολλοί από τους συνταξιούχους έχουν χαμηλές συντάξεις. Γι’ αυτό ακριβώς: Πρώτον, από την 1η Ιανουαρίου του 2008 κάνουμε ένα ακόμη βήμα για τη βελτίωση των αποδοχών τους. Αυξάνονται, όπως ακριβώς δεσμευτήκαμε, τόσο το ΕΚΑΣ, όσο και οι συντάξεις του ΟΓΑ. Δεύτερον, προετοιμάζουμε, όπως είπα, την Κατώτατη Εθνική Σύνταξη, από το 2009, πάνω από το όριο της φτώχειας. Και τρίτον –το τονίζω-, επιδιώκουμε έναν ουσιαστικό, γόνιμο, εποικοδομητικό διάλογο για το Ασφαλιστικό Σύστημα, προκειμένου να το κάνουμε πιο σύγχρονο, να το κάνουμε πιο δίκαιο, να το κάνουμε βιώσιμο σε βάθος χρόνου. 
      Αυτό είναι το συμφέρον των εργαζομένων. Μ’ αυτούς τους στόχους ανοίγει, την επόμενη εβδομάδα, ο πρώτος κύκλος διαλόγου. Ξεκινούμε με συγκεκριμένη ημερήσια διάταξη, με συγκεκριμένα θέματα: χρηματοδότηση του Συστήματος, εισφοροδιαφυγή και αδήλωτη εργασία, αποτελεσματική αξιοποίηση της περιουσίας των Ταμείων.
      Το συμπέρασμα, κυρίες και κύριοι συνάδελφοι, είναι ξεκάθαρο: έχουμε χρέος να μην αφήσουμε τα πράγματα να φτάσουν, ποτέ πια, σε αδιέξοδο, να νοιαστούμε για το αύριο όλων των εργαζομένων, να μεριμνήσουμε για τους οικονομικά ασθενέστερους. Και αυτό κάνουμε·-στην πράξη όμως-, όχι στα λόγια χωρίς αιφνιδιασμούς, αλλά με διορατικότητα, σύνεση, αποτελεσματικότητα.
      Το Κομμουνιστικό Κόμμα ισχυρίζεται ότι ο διάλογος που ξεκινούμε είναι «προσχηματικός». Είναι η εύκολη πρόφαση για μια προαποφασισμένη άρνηση συμμετοχής. Είναι η εύκολη στάση απέναντι σε δύσκολα προβλήματα. Είναι άρνηση συμβολής στη λύση των προβλημάτων. Και η άρνηση αυτή, κυρίες και κύριοι συνάδελφοι, δεν είναι κατανοητή. 
      Κάθε πολιτική δύναμη, που νοιάζεται για τους εργαζόμενους, οφείλει να μετέχει στην αναζήτηση λύσεων. Αυτή είναι η πολιτική ευθύνης μπροστά στα μεγάλα κοινωνικά ζητήματα. Αυτή είναι η πολιτική ευθύνης απέναντι στους εργαζομένους.
      ΜΙΛΤΙΑΔΗΣ ΕΒΕΡΤ: Μπράβο!
       (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα συζητήσουμε την τέταρτη επίκαιρη ερώτηση που επίσης απευθύνεται προς τον Πρωθυπουργό, με αριθμό 132/10/30-10-2007 του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου, σχετικά με τη λειτουργία των Κέντρων Ελευθέρων Σπουδών στη Χώρα μας κ.λπ..
      Η επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου έχει ως εξής: 
      «Εδώ και μια δεκαετία σχεδόν προειδοποιούμε την Κυβέρνηση Σημίτη, όσο και τη δική σας Κυβέρνηση, ότι η λειτουργία στην Ελλάδα των Κέντρων Ελευθέρων Σπουδών, που παρέχουν πτυχίο αλλοδαπού αναγνωρισμένου Πανεπιστημίου της Ευρωπαϊκής Ένωσης, με βάση την κοινοτική νομοθεσία, θα οδηγήσει πιθανότατα στην αναγνώριση των διπλωμάτων αυτών, παρά τις συνεχείς διαβεβαιώσεις των Υπουργών Παιδείας ότι η χώρα μας δεν αναγνωρίζει τα Κέντρα Ελευθέρων Σπουδών ως ανώτατα ιδρύματα.
      Ήδη τα Κέντρα Ελευθέρων Σπουδών διεκδικούν την αναγνώριση των πτυχίων αυτών, με τον ίδιο τρόπο που ισχύει στην αγορά εργασίας των χωρών όπου είναι η έδρα αυτών των Πανεπιστημίων, με το επιχείρημα ότι η Οδηγία 36/2005 για την «αναγνώριση των επαγγελματικών προσόντων» παράγει από 20/10/2007 έννομα αποτελέσματα, ανεξάρτητα από το πότε θα ενσωματωθεί στην ελληνική έννομη τάξη.
      Πέρα από το σοβαρό πρόβλημα της δικαστικής έκβασης για τους μέχρι τώρα αποφοίτους, δημιουργείται ένα μείζον, συνταγματικής τάξης, πρόβλημα: Η λειτουργία των Κέντρων Ελευθέρων Σπουδών που παρέχουν πτυχία αλλοδαπών Πανεπιστημίων έρχεται σε κατάφωρη σύγκρουση με το άρθρο 16 του Συντάγματος.
      Ερωτάται ο κύριος Πρωθυπουργός: Με βάση το άρθρο 82, παράγραφος 1 του Συντάγματος ότι «Η Κυβέρνηση καθορίζει και κατευθύνει τη γενική πολιτική της χώρας, σύμφωνα με τους ορισμούς του Συντάγματος…» θα προχωρήσει αμέσως στην άρση της άδειας λειτουργίας των Κέντρων Ελευθέρων Σπουδών που συνεργάζονται με ξένα Πανεπιστήμια, δεδομένου ότι αυτό έρχεται σε πλήρη σύγκρουση με το άρθρο 16, παράγραφος 5 του Συντάγματος ότι «Η ανώτατη εκπαίδευση παρέχεται αποκλειστικά από ιδρύματα που αποτελούν νομικά πρόσωπα δημοσίου δικαίου με πλήρη αυτοδιοίκηση» και με το άρθρο 16, παράγραφος 8 ότι «Η σύσταση ανωτάτων σχολών από ιδιώτες απαγορεύεται» και δεδομένου ότι με την άρση της λειτουργίας επιλύεται κάθε υπάρχουσα ή ενδεχόμενη σύγκρουση κοινοτικής και εθνικής νομιμότητας, αφού με βάση τη Συνθήκη της Ευρωπαϊκής Ένωσης, άρθρο 251, παράγραφος 7, «η Κοινότητα σέβεται πλήρως την αρμοδιότητα των κρατών-μελών για το περιεχόμενο της διδασκαλίας και την οργάνωση του εκπαιδευτικού συστήματος», θέση που επαναλαμβάνεται και στη μεταρρυθμισμένη Συνθήκη της Λισαβόνας;».
      Ο Πρωθυπουργός κ. Κωνσταντίνος Καραμανλής έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, είναι αταλάντευτη βούλησή μας η συνέχιση της εκπαιδευτικής μεταρρύθμισης με διάλογο, με συνεννόηση, με σύνθεση απόψεων και ιδεών. Επιδιώξαμε και επιδιώκουμε την ποιοτική αναβάθμιση του Δημόσιου Πανεπιστημίου, την ισότιμη συμμετοχή των Ανώτατων Εκπαιδευτικών Ιδρυμάτων στο ευρωπαϊκό και το διεθνές γίγνεσθαι, καλύτερες επαγγελματικές προοπτικές για τους αποφοίτους των Πανεπιστημίων μας. 
      Όλες οι πρωτοβουλίες, όλες οι δράσεις μας έχουν έναν ξεκάθαρο στόχο: ποιοτική αναβάθμιση της Δημόσιας Εκπαίδευσης σε όλες τις βαθμίδες·  ποιοτική Δημόσια Εκπαίδευση για όλους·  Δημόσιο Πανεπιστήμιο που ανταποκρίνεται με δυναμισμό στις απαιτήσεις της νέας εποχής, που δίνει στις νέες και τους νέους τα εφόδια που χρειάζονται για να πετύχουν στη ζωή τους.
      Έρχομαι στο ειδικότερο περιεχόμενο της ερώτησής σας: Η Οδηγία 36/2005 κωδικοποιεί σχετικές προηγούμενες κοινοτικές Οδηγίες, με τις οποίες κατοχυρώνονται η ελεύθερη άσκηση επαγγέλματος, η ελεύθερη διασυνοριακή παροχή εκπαιδευτικών υπηρεσιών και η αναγνώριση επαγγελματικών προσόντων που αποκτώνται στα κράτη–μέλη. 
      Η Οδηγία αυτή, η οποία -το γνωρίζετε καλά- καταψηφίστηκε από την Ελλάδα στο Συμβούλιο Υπουργών, κατοχυρώνει την αναγνώριση επαγγελματικών προσόντων, και όχι ακαδημαϊκών τίτλων. Κι αυτό, η αναγνώριση δηλαδή επαγγελματικών προσόντων, γίνεται στο μέτρο που ο συγκεκριμένος τίτλος αναγνωρίζεται από το κράτος–μέλος στο οποίο ανήκει το Ανώτατο Εκπαιδευτικό Ίδρυμα. 
      Η νόμιμη βάση αυτής της Οδηγίας θεμελιώνεται στο Πρωτογενές Κοινοτικό Δίκαιο. Θεμελιώνεται, δηλαδή, σε διατάξεις που αφορούν θεμελιώδεις κοινοτικές ελευθερίες. Γι’ αυτό ακριβώς, η Ευρωπαϊκή Ένωση νομιμοποιείται να ασκεί αρμοδιότητα για την αναγνώριση επαγγελματικών προσόντων, που συνδέονται με τίτλους σπουδών. Αυτή η νομιμοποίηση προκύπτει ευθέως από το Σύνταγμά μας, και συγκεκριμένα από το άρθρο 28, στο οποίο υπάρχει σαφής πρόνοια για τη μεταφορά αρμοδιοτήτων σε διεθνείς οργανισμούς. 
      Σε ό,τι αφορά τη λειτουργία Κέντρων τα οποία, με συμφωνίες δικαιόχρησης, παρέχουν εκπαιδευτικές υπηρεσίες στη χώρα μας, θυμίζω ότι: Πρώτον, δεν υφίστανται μέχρι σήμερα αρμοδιότητες ελέγχου, από το Υπουργείο Παιδείας, της άτυπης εκπαίδευσης που παρέχεται από τα Κέντρα αυτά. Δεύτερον, η χώρα μας έχει παραπεμφθεί στο Ευρωπαϊκό Δικαστήριο και καλείται να αναγνωρίσει τα επαγγελματικά προσόντα των πτυχιούχων ευρωπαϊκών πανεπιστημίων, που έχουν κάνει ένα τμήμα των σπουδών τους σε ιδιωτικά Κέντρα Ελευθέρων Σπουδών, τα οποία λειτουργούν στον τόπο μας και συνεργάζονται με ξένα πανεπιστήμια.
      Όπως γνωρίζετε, η Ελλάδα έχει, σύμφωνα με την Ευρωπαϊκή Συνθήκη, την υποχρέωση να προσαρμόσει τη νομοθεσία της στο Ευρωπαϊκό Δίκαιο. Καλούμαστε, λοιπόν, να τοποθετηθούμε ανάμεσα σε δύο δεδομένα: πρώτον, την υποχρέωση της Ελλάδας να εναρμονίζεται με το Ευρωπαϊκό Δίκαιο, ενσωματώνοντας τις ευρωπαϊκές Οδηγίες στην εσωτερική έννομη τάξη, και, δεύτερον, την ισχυρή βούλησή μας να νομοθετήσουμε με στόχο τη διασφάλιση της ποιότητας στην παρεχόμενη εκπαίδευση οποιασδήποτε μορφής. Αυτό ακριβώς σχεδιάζουμε: σχεδιάζουμε να προχωρήσουμε σε ρύθμιση η  οποία να ανταποκρίνεται ταυτόχρονα στα δύο αυτά δεδομένα, να εναρμονίζει το Εθνικό με το Ευρωπαϊκό Δίκαιο και, ταυτόχρονα, να διασφαλίζει αυστηρούς όρους και προϋποθέσεις για ποιοτική εκπαίδευση·  και αυτό, ασκώντας το δικαίωμά μας να χαράσσουμε εθνική πολιτική στο χώρο της Παιδείας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κατ’ αρχήν, κύριε Πρωθυπουργέ, αν επιτρεπόταν ανθοδέσμη μέσα στη Βουλή, θα την έφερνα σήμερα! Εμφανίζεστε στην ώρα των ερωτήσεων τρία χρόνια μετά και γι’ αυτό σας καλωσορίζω. 
      Όμως, θέλω να πω ότι δώσαμε ένα σκληρό αγώνα στο Συνασπισμό Ριζοσπαστικής Αριστεράς, στον οποίο είχαμε τη συνδρομή του κ. Κακλαμάνη και θέλω να πιστεύω ότι για το καλό του κοινοβουλευτισμού –βλέπω ότι και άλλα κόμματα αξιοποιούν το αποτέλεσμα αυτού του αγώνα- η σημερινή σας παρουσία σημαίνει το νέο κανόνα και όχι την εξαίρεση από τον παλαιό κανόνα.
      Έρχομαι τώρα στο θέμα που έχουμε να αντιμετωπίσουμε. Θέλω να σας ρωτήσω το εξής: Σας είναι τόσο δύσκολο να μιλήσετε για το άρθρο 16; Σας είναι τόσο δύσκολο; Καταλαβαίνω ότι διαφωνείτε. Άλλωστε, έχετε ζητήσει την αναθεώρησή του. Σας είναι, όμως, τόσο δύσκολο να δείτε την υποχρέωσή σας ως Πρωθυπουργού, με δεδομένο ότι η Κυβέρνηση οφείλει να σέβεται το Σύνταγμα, για το ότι υπάρχει σήμερα ένα πρόβλημα το οποίο μπορεί να λυθεί;
      Αναφέρατε τώρα το άρθρο 28 του Συντάγματος, λέγοντας ουσιαστικά ότι με το άρθρο αυτό, δηλαδή με την αρμοδιότητα σε διεθνείς οργανισμούς, μπορούμε να παρακάμψουμε το άρθρο 16, χωρίς καν να το αναθεωρήσουμε. Μα, αυτό ακριβώς το θέμα σάς θέτει η δική μας ερώτηση. Όντως υπάρχει η Οδηγία 36/2005. Άσχετα αν συμφωνεί κανείς ή όχι, στην πραγματικότητα εξομοιώνει τις δυνατότητες που έχουν να μπουν στην αγορά εργασίας απόφοιτοι, που έχουν έναν τίτλο αναγνωρισμένου ευρωπαϊκού πανεπιστημίου, ανεξάρτητα από το πώς τον αντιμετώπισαν. 
      Όμως, στην Ελλάδα με τη δικαιόχρηση, αυτό έχει ως αποτέλεσμα να λειτουργούν τα Κέντρα Ελευθέρων Σπουδών, να παίρνουν την τελευταία χρονιά αυτόν τον τίτλο και έτσι να παραβιάζεται το Σύνταγμα, το άρθρο 16. Δεν επιτρέπεται, ιδιώτες να συστήνουν ανώτατες σχολές. Ανωτάτη εκπαίδευση παρέχεται μόνο από νομικά πρόσωπα του δημοσίου δικαίου. 
      Αυτό το πρόβλημα επιλύεται και γι’ αυτό θα ήθελα την απάντησή σας σε αυτό το ζήτημα. Πώς επιλύεται; Ο μόνος τρόπος να επιλυθεί είναι να αρθεί η άδεια λειτουργίας των Κέντρων Ελευθέρων Σπουδών, που έχουν συμφωνία δικαιόχρησης με τα πανεπιστήμια. Εάν γίνει αυτό –μπαίνω στη δική σας λογική- και το άρθρο 16 στηρίζεται και το Σύνταγμά μας, που έχετε υποχρέωση, αλλά και η Οδηγία 36/2005 μπορεί να λειτουργεί, διότι δεν θα μας δημιουργεί προβλήματα παρά μόνο για όσους μέχρι τώρα έχουν υπάρξει απόφοιτοι των Κέντρων Ελευθέρων Σπουδών. 
      Το επαναλαμβάνω: Εάν αρθεί η άδεια λειτουργίας των Κέντρων Ελευθέρων Σπουδών, δεν δημιουργείται καμμία σύγκρουση ανάμεσα στο άρθρο 16 και στην Οδηγία 36/2005. 
      Καταλήγω, γινόμενος πιο εποικοδομητικός και χαιρετίζοντας έτσι την πρώτη παρουσία σας εδώ. Είστε διατεθειμένος να βάλετε το σχετικό ερώτημα στο Νομικό Συμβούλιο του Κράτους ή σε ομάδα συνταγματολόγων ή σε οποιοδήποτε νομικό όργανο κύρους, το οποίο μπορεί να γνωμοδοτήσει σε αυτό το ζήτημα; Να βάλετε δηλαδή το ερώτημα, πρώτον, εάν η λειτουργία των Κέντρων Ελευθέρων Σπουδών έρχεται σε σύγκρουση με το Σύνταγμά μας και το άρθρο 16 και, δεύτερον, εάν η άρση της άδειας λειτουργίας των Κέντρων Ελευθέρων Σπουδών μας δημιουργεί οιοδήποτε πρόβλημα με την κοινοτική νομιμότητα είτε με τη συνθήκη της Ευρωπαϊκής Ένωσης είτε με την Οδηγία 36/2005, που με την εμπειρία μου –αν θέλετε- τόσα χρόνια στο ευρωπαϊκό Κοινοβούλιο ξέρω ότι δεν μας δημιουργεί οποιοδήποτε ερώτημα. 
      Καταλήγω και –θέλοντας να είμαι εποικοδομητικός- σας ερωτώ αν είστε διατεθειμένος να βάλετε τα σχετικά ερωτήματα στο Νομικό Συμβούλιο του Κράτους ή σε οποιαδήποτε ομάδα συνταγματολόγων ή άλλο νομικό όργανο. 
      Ευχαριστώ πολύ. 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Πολιτεία οφείλει αφενός να εναρμονίσει το εθνικό θεσμικό δίκαιο με το Ευρωπαϊκό Δίκαιο και, αφετέρου, να αντιμετωπίσει το φαινόμενο της άναρχης κατάστασης που δημιουργήθηκε, εδώ και πολλά χρόνια, στο χώρο των Κέντρων Ελευθέρων Σπουδών. 
      Σχεδιάζουμε, λοιπόν, ένα θεσμικό πλαίσιο που να ελέγχει την ποιότητα των υποδομών, αλλά και την ποιότητα της παρεχόμενης γνώσης, σε εκπαιδευτήρια που πιστοποιούνται. Προετοιμάζουμε ένα συγκεκριμένο, πολύ αυστηρό, σύστημα αδειοδότησης και ελέγχου. Τα εκπαιδευτήρια δεν είναι δυνατόν να πιστοποιούνται με διαδικασίες μιας εμπορικής επιχείρησης. 
      Η εκπαίδευση, κυρίες και κύριοι συνάδελφοι, δεν είναι εμπόρευμα. Δεν μπορεί, λοιπόν, να συνεχιστεί το σημερινό  πλαίσιο. Σχεδιάζουμε την εναρμόνιση του Εθνικού με το Ευρωπαϊκό Δίκαιο, αλλά και την άσκηση του εθνικού δικαιώματός μας για τη διασφάλιση υψηλής ποιότητας εκπαιδευτικών υπηρεσιών. Η αρμοδιότητα αυτή δεν μπορεί παρά να ανήκει στο Υπουργείο Εθνικής Παιδείας και Θρησκευμάτων. 
      Η πρόταση που κάνατε, κατά την άποψή μας, ισοδυναμεί με άρνηση της πραγματικότητας. Αν όμως αρνούμαστε, κυρίες και κύριοι συνάδελφοι, την πραγματικότητα, μπορεί σε κάποιους να γινόμαστε πρόσκαιρα ευχάριστοι, αλλά δεν γινόμαστε χρήσιμοι στον Τόπο. 
      Τέλος, θέλω να διευκρινίσω ότι το θέμα αυτό που συζητούμε είναι εντελώς διαφορετικό από την αναθεώρηση του άρθρου 16 του Συντάγματος. Εμείς, όπως ξέρετε, ζητούμε την αναθέωρησή του, για να προστατέψουμε τον πυρήνα του άρθρου 16, δηλαδή του Δημοσίου Πανεπιστημίου, και όχι για να σερνόμαστε, όταν αυτό επιβάλλει το Κοινοτικό Δίκαιο, με υπεκφυγές και υποκρισία. 
      Κυρίες και κύριοι συνάδελφοι, θα ήθελα όμως, με την ευκαιρία που συζητούμε τα εκπαιδευτικά ζητήματα, να πω δύο λέξεις για τις καταλήψεις των σχολείων.
      Το σχολείο είναι χώρος μάθησης και Δημοκρατίας·  και στη Δημοκρατία ο πρώτος και σημαντικότερος κανόνας είναι ο σεβασμός των δικαιωμάτων του άλλου, είτε είναι πλειοψηφία είτε είναι μειοψηφία είτε είναι η άποψη ενός και μόνον ανθρώπου. 
      Οι λογικές που επιτρέπουν να θυσιάζονται τα δικαιώματα κάποιων στο βωμό των επιδιώξεων κάποιων άλλων δεν είναι δημοκρατικές. Η Δημοκρατία έχει κανόνες, και τα παιδιά μας αυτό το μάθημα Δημοκρατίας, αυτό το μάθημα ζωής πρέπει να το μαθαίνουν νωρίς. 
      Σε ποια Δημοκρατία επιβάλλουν τη θέλησή τους οι λίγοι στους πολλούς; Σε ποια Δημοκρατία μπορούν κάποιοι, όσοι κι αν είναι, να στερούν αναφαίρετα δικαιώματα, να στερούν ελευθερίες από τους άλλους; Είναι σεβαστό το δικαίωμα του καθενός να διαμαρτυρηθεί. Σεβαστό όμως είναι, προπάντων, το δικαίωμα των μαθητών στη γνώση, στη μάθηση, το δικαίωμα να παρακολουθούν τα μαθήματά τους.
       Κανείς δεν λέει -και δεν είμαι εγώ αυτός που θα το πει- ότι τα πράγματα στην Παιδεία έφτασαν στο σημείο που θέλουμε. Σκύβουμε με ευαισθησία στα ζητήματα της Παιδείας. Συνεχίζουμε τις μεταρρυθμίσεις. Επιδιώκουμε ουσιαστική, ποιοτική αναβάθμιση της Δημόσιας Εκπαίδευσης. Αυτό, άλλωστε, είναι το πιο ισχυρό εργαλείο για την κοινωνική κινητικότητα, την προκοπή των πολιτών. Έγιναν και γίνονται σημαντικές προσπάθειες. Σ’ αυτή την προσπάθεια θέλουμε συνομιλητές όλους όσοι εμπλέκονται στην εκπαιδευτική διαδικασία: δασκάλους και καθηγητές, γονιούς και μαθητές, ολόκληρη την εκπαιδευτική κοινότητα. Θέλουμε να επισημαίνουν τα προβλήματα, να προτείνουν λύσεις, να διεκδικούν! Οι καταλήψεις, όμως, κυρίες και κύριοι συνάδελφοι, δεν είναι μέσο διεκδίκησης μιας καλύτερης Παιδείας· οι καταλήψεις είναι ένα ιδιότυπο «λοκ άουτ» εναντίον της γνώσης·  είναι αποκλεισμός από το δικαίωμα στη μόρφωση.
      (Χειροκροτήματα από την πτέρυγα της Νέας Δημοκρατίας)
      Το τελευταίο που χρειάζεται η Παιδεία είναι «λουκέτα» στα σχολεία. Τα «λουκέτα» και οι αλυσίδες στις πόρτες των σχολείων είναι εικόνα που θλίβει κάθε νέο, κάθε γονιό, κάθε Έλληνα. Το τελευταίο που χρειαζόμαστε είναι χαμένες διδακτικές ώρες. 
      Πράγματι, υπάρχουν διαφορετικές απόψεις για την αντιμετώπιση των προβλημάτων. Στη Δημοκρατία αυτό είναι όχι μόνο θεμιτό, είναι αναγκαίο. Αυτό, όμως, που δεν είναι θεμιτό είναι κάποιοι να εμποδίζουν τους άλλους στην άσκηση ενός από τα ιερότερα δικαιώματά τους. Και το δικαίωμα της γνώσης, το δικαίωμα της Παιδείας είναι ιερό δικαίωμα. Αυτό που είναι τελείως απαράδεκτο είναι κάποιοι να παίζουν με τις ψυχές, με τις συνειδήσεις, με το μέλλον των παιδιών μας. 
      Ακούγονται διάφορα αιτήματα. Να τα συζητήσουμε. Όλοι είμαστε ανοικτοί στο διάλογο. Τα παιδιά μας, όμως, πρέπει να γυρίσουν στο σχολείο. Αυτή είναι η έκκληση που θέλω να απευθύνω. Και η έκκληση αυτή είναι ανάγκη να γίνει από όλους: από όλες τις  πολιτικές δυνάμεις, από όλους τους εκπαιδευτικούς φορείς, από ολόκληρη την εκπαιδευτική κοινότητα, από τους γονείς, αλλά και από τα ίδια τα παιδιά, που θέλουν να συνεχίσουν τα μαθήματα, με συζήτηση, με διάλογο, με πειθώ. Αυτό οφείλουμε στα παιδιά μας. Αυτό είναι το χρέος μας·  είναι το χρέος όλων μας.
       (Χειροκροτήματα από την πτέρυγα της Νέας Δημοκρατίας)
      ΜΙΛΤΙΑΔΗΣ ΕΒΕΡΤ: Μπράβο!
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση μας σαράντα τέσσερις μαθητές και μαθήτριες και δύο συνοδοί δάσκαλοι από το 9ο Δημοτικό Σχολείο Πατρών, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης». 
      Τους καλωσορίζουμε στο Κοινοβούλιο.
      (Χειροκροτήματα απ΄ όλες τις πτέρυγες της Βουλής)
      Η επόμενη επίκαιρη ερώτηση προς τον Πρωθυπουργό είναι η πέμπτη με αριθμό 105/6/25.10.2007 του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη, σχετικά με τη στάση της Χώρας μας στην τουρκική εισβολή στο Ιράκ κ.λπ..
      Η επίκαιρη ερώτηση του κ. Καρατζαφέρη, σε περίληψη, έχει ως εξής:
      «Την 24.10.2007 τα Τούρκικα μέσα ενημέρωσης μετέδωσαν την έναρξη αεροπορικών επιδρομών της Τούρκικης Αεροπορίας στο Βόρειο Ιράκ εναντίον Κουρδικών στόχων σε εκτέλεση σχετικής απόφασης της Τούρκικης Εθνοσυνέλευσης. 
      ΟΙ Η.Π.Α. και η Ε.Ε. στηρίζουν την εισβολή αυτή. 
      Ερωτάται ο κ. Πρωθυπουργός:
      1. Ποια στάση θα τηρήσει η Ελλάδα σχετικά με την Τουρκική εισβολή στο Ιράκ;
      2. Η Ελλάδα θα αναλάβει πρωτοβουλίες για τη διατήρηση της ειρήνης στην περιοχή και αν ναι, ποιες;»
      Ο Πρωθυπουργός, κ. Κώστας Καραμανλής, έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης):  Κυρίες και κύριοι συνάδελφοι, παρακολουθούμε συστηματικά και αξιολογούμε με ιδιαίτερη προσοχή τις εξελίξεις στη Νοτιοανατολική Τουρκία και στη γειτονική περιοχή της, το Βόρειο Ιράκ.
      Αντιλαμβανόμαστε πλήρως το μέγεθος και τη σοβαρότητα του προβλήματος. Πράγματι, είναι ένα κρίσιμο θέμα, που αφορά μια πολύ ευαίσθητη, μια στρατηγικής σημασίας περιοχή, στην ευρύτερη γειτονιά μας. Είναι, επομένως, ένα ζήτημα που μας ενδιαφέρει ιδιαίτερα. Όπως σε κάθε περίπτωση, έτσι και σ’ αυτή, η Ελλάδα ακολουθεί σταθερά πολιτική που στόχο έχει να συμβάλλει στη σταθερότητα, στην ασφάλεια και την ειρήνη. Έχουμε εκφράσει δημόσια, αλλά και στο πλαίσιο των αρμοδίων οργάνων της Ευρωπαϊκής Ένωσης, όπως και σε όλες τις διμερείς συναντήσεις μας, σε όλα τα επίπεδα, τον προβληματισμό και τη σοβαρή ανησυχία μας. 
      Η στάση της Ελλάδας, κυρίες και κύριοι συνάδελφοι, βασίζεται σε αρχές, βασίζεται σε αξίες. Βασίζεται στις αρχές του Διεθνούς Δικαίου και τις αξίες της ειρήνης, της ελευθερίας, της δημοκρατίας. Η Ελλάδα καταδικάζει την τρομοκρατία σε κάθε της μορφή, απ’ όπου και αν προέρχεται. Το είπαμε πολλές φορές, σε πολλές και διαφορετικές περιπτώσεις, το επαναλαμβάνουμε και τώρα. Καλούμε, ταυτόχρονα, τη γειτονική χώρα σε αυτοσυγκράτηση. Η βία δεν λύνει, η βία δεν μπορεί να λύσει προβλήματα. Η διπλωματία πρέπει να εξαντλήσει τα περιθώριά της. Ο σεβασμός της εδαφικής ακεραιότητας, της κυριαρχίας και της ανεξαρτησίας είναι θεμελιώδης και απαράβατη αρχή του Διεθνούς Δικαίου. Κανένα κράτος δεν μπορεί, δεν πρέπει να αγνοεί, δεν πρέπει να παραβιάζει τις αρχές του Διεθνούς Δικαίου. Η Ελλάδα, με γνώμονα αυτές τις ξεκάθαρες θέσεις, συμβάλλει, όσο μπορεί, τόσο σε πολυμερές όσο και σε διμερές επίπεδο, στην προσπάθεια εκτόνωσης της σημερινής επικίνδυνης κατάστασης. Η Ελλάδα επιμένει στην ειρηνική, επιμένει στη διπλωματική επίλυση των προβλημάτων, έτσι ώστε να μην απειλείται η ειρήνη, η ασφάλεια, η σταθερότητα. Η θέση μας αυτή ισχύει σε κάθε περίπτωση, και είναι αυτονόητο ότι ισχύει και σ’ αυτή.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει, ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρωθυπουργέ, η ανταπόκρισή σας στην πρώτη κιόλας επίκαιρη ερώτηση, την οποία σας υπέβαλα, και με ικανοποιεί και προσθέτει και ευθύνη. 
      Όσον αφορά δε την τοποθέτησή σας για τις καταλήψεις, χαιρόμαστε ιδιαίτερα πολύ, γιατί ήταν η θέση την οποία εμείς περιφέραμε σε όλα τα κανάλια και σε όλα τα ραδιόφωνα την τελευταία εβδομάδα, ότι το δικαίωμα στη διαδήλωση είναι θεμιτό, όπως επίσης, όμως, είναι εξίσου θεμιτό και το δικαίωμα στη μάθηση εκείνων των παιδιών που διαφωνούν. 
      Άκουσα με πάρα πολύ προσοχή την απάντησή σας. Συμφωνώ σε όλα. Σε μια μόνο αποστροφή έχω μια ένσταση, κύριε Πρωθυπουργέ. Πολύ εύκολα αποδεχόμαστε θέσεις που αναπτύσσουν οι ηγέτιδες χώρες για την τρομοκρατία. Δηλαδή οι λαοί που αγωνίζονται για την απελευθέρωση, τα απελευθερωτικά κινήματα είναι τρομοκρατικές οργανώσεις; Ελπίζω να μην υιοθετείτε και εσείς την άποψη που ακούσαμε πριν μερικά χρόνια σ’ αυτή την Αίθουσα, όταν η κυβέρνηση Σημίτη παρέδωσε τον Οτσαλάν. Εσείς ο ίδιος με είχατε στείλει στην Εξεταστική των Πραγμάτων Επιτροπή εκείνη την εποχή με την εντολή να διερευνήσουμε το πράγμα σε βάθος. Ο Οτσαλάν τελικά ήταν τρομοκράτης; Οι αγωνιστές των Κούρδων είναι τρομοκράτες; 
      Βλέπουμε την Αμερική, βλέπουμε την Ευρώπη να σπρώχνουν με χίλια την Τουρκία. Δηλαδή επαναλαμβάνεται, κύριε Πρωθυπουργέ, αυτό που έγινε με τον Αττίλα. Τότε είχαμε Κίσιγκερ, τώρα έχουμε Κοντολίζα Ράις. Προχθές ανενδοίαστα ο κ. Den, ο αρμόδιος Επίτροπος μέσα στο Ευρωπαϊκό Κοινοβούλιο, μίλησε για την ανάγκη ανάπτυξης αλληλεγγύης στην Άγκυρα και δεν απάντησε κανένας εκ των πολυαρίθμων Ευρωβουλευτών σας, παρά μόνο ο δικός μας Ευρωβουλευτής. Το θέμα είναι ότι επαναλαμβάνεται για άλλη μια φορά ένας «νέος Αττίλας» με τους ίδιους πρωταγωνιστές, με τους ίδιους αβανταδόρους και με το ίδιο αίμα να χύνεται. Και πέρα από αυτή την ηθική ανάγκη συμπαράστασης που έχουμε για κάθε αγωνιζόμενο για ελευθερία, είναι και το ιδιοτελές, αν θέλετε, συμφέρον των Ελλήνων. Όταν ξεκίνησαν οι Τούρκοι τις επιχειρήσεις και τις απειλές, το πετρέλαιο είχε 75 δολάρια. Σήμερα κοντεύει τα 100 και επιβαρύνεται ο Έλληνας, ακριβώς διότι η Τουρκία θέλει να επαναλαμβάνει το δικό της τσαμπουκά. Και εν πάση περιπτώσει, κύριε Πρωθυπουργέ,  νομίζω ότι όλοι συνειδητοποιούμε ότι αυτό που κάνει η Τουρκία εις βάρος ενός ανεξαρτήτου κράτους, το οποίο είχε βληθεί ιδιαίτερα από την απόφαση των Αμερικανών να εισβάλουν στο Ιράκ, είναι ακριβώς το ίδιο που συμβαίνει και με την Ελλάδα. Εκεί έχουμε παραβίαση του χερσαίου χώρου, εδώ έχουμε παραβίαση του εθνικού εναέριου χώρου. Κάποια στιγμή πρέπει να καταλάβουν οι Τούρκοι ότι ναι μεν είμαστε σύμμαχοι και φίλοι στο πλαίσιο της συμμαχίας, αλλά από την άλλη πλευρά δεν είμαστε έτοιμοι να επιτρέψουμε άλλους «γκανγκστερισμούς» στην περιοχή.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, το τι είναι τρομοκρατία ορίζεται από το Διεθνές Δίκαιο και τις διεθνείς συνθήκες. Το βέβαιο είναι ότι λαοί -τρομοκράτες δεν υπάρχουν. Μεμονωμένα άτομα- τρομοκράτες υπάρχουν. Και, πάντως, επειδή το ρωτήσατε, εγώ δεν υιοθετώ τις απόψεις κανενός. Έχω τις δικές μου απόψεις, οι οποίες είναι διαχρονικά σταθερές και αταλάντευτες και σ’ αυτό το ζήτημα.
      (Χειροκροτήματα από την πτέρυγα της Νέας Δημοκρατίας)
      Η Ελλάδα ακολουθεί πολιτική ειρήνης, πολιτική αρχών, πολιτική καλής γειτονίας, πολιτική ανάπτυξης και προόδου. Ακολουθεί πολιτική που βασίζεται στο Διεθνές Δίκαιο και τις διεθνείς συνθήκες. Μ’ αυτό το γνώμονα στεκόμαστε απέναντι σε κάθε πρόβλημα που εγείρεται στη διεθνή κοινότητα, και ιδίως στην ευρύτερη γειτονιά μας. 
      Βεβαίως, αγγίξατε κάποιες πτυχές του θέματος, που χρειάζεται ίσως μια ολόκληρη προ ημερησίας διατάξεως συζήτηση στη Βουλή. Θα σας πω όμως ένα, γιατί είναι βασικό στοιχείο της πολιτικής μας. Θέλω να υπογραμμίσω ότι εμείς επιδιώκουμε τη βελτίωση και την πλήρη εξομάλυνση των σχέσεών μας με τη γειτονική Τουρκία, βεβαίως στη βάση του Διεθνούς Δικαίου και των διεθνών συνθηκών. Στηρίζουμε τον ευρωπαϊκό προσανατολισμό της, γιατί έχουμε την πεποίθηση –και το έχω πει επανειλημμένα- ότι μια ευρωπαϊκή Τουρκία ανταποκρίνεται καλύτερα στα συμφέροντα και του λαού της και των γειτόνων της. Θέλουμε να είναι ολόκληρη η ευρύτερη περιοχή μας μια γειτονιά ειρήνης και σταθερότητας. Το αν η Τουρκία μπορεί, ή αν θα ανταποκριθεί στα προαπαιτούμενα, τις προϋποθέσεις, τους όρους της Ευρωπαϊκής Ένωσης, είναι κάτι που βαρύνει την ίδια και οφείλει να το αποδείξει  η ίδια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Θα συζητηθεί η πρώτη με αριθμό 125/30-10-2007 επίκαιρη ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Ανάπτυξης, σχετικά με την κατασκευή  νέου εργοστασίου της Δ.Ε.Η. στη Ρόδο κ.λπ.. 
      Η επίκαιρη ερώτηση του κ. Καραμάριου έχει ως εξής:
      «Με την απόφαση Δ5/ΗΛ/Α/Φ17/23837/22-12-2003 του τότε Υπουργού Ανάπτυξης χορηγήθηκε με απευθείας ανάθεση στη Δ.Ε.Η., άδεια παραγωγής ηλεκτρικής ενέργειας για 120 MW στη νήσο Ρόδο, μετά την κήρυξη προηγηθέντος διαγωνισμού ως αγόνου. 
      Με την απόφαση όμως 1233/2007 του Συμβουλίου της Επικρατείας, η παραπάνω απόφαση ακυρώθηκε ως μη σύννομη και ανέπεμψε την υπόθεση στη διοίκηση προς νέα νόμιμη κρίση.
      Πράγματι μετά από αυτά, ο Υπουργός Ανάπτυξης, ύστερα και από τη σύμφωνη γνώμη της Ρ.Α.Ε., χορήγησε νέα άδεια παραγωγής ηλεκτρικής ενέργειας στη Δ.Ε.Η. για την κατασκευή εργοστασίου της στη Ρόδο, σύμφωνα με τις διατάξεις του ν. 3426/05.
      Επειδή η κατασκευή του παραπάνω εργοστασίου καθυστερεί, αν αναλογισθεί κανείς ότι οι διαδικασίες κατασκευής του ξεκίνησαν από το 2001, οι δε τελευταίες βροχοπτώσεις ανέδειξαν εκ νέου την άμεση κατασκευή του, αφού ολόκληρο το νησί της Ρόδου παρέμεινε χωρίς ηλεκτρικό ρεύμα επί πολλές ώρες, με τεράστια επιζήμια αποτελέσματα.
      Για τους λόγους αυτούς ερωτάται,  ο κύριος Υπουργός να απαντήσει:
      α) πού ευρίσκονται οι διαδικασίες της άδειας χορήγησης και κατασκευής του νέου εργοστασίου της Δ.Ε.Η. στη Ρόδο και
      β) πότε θα αρχίσουν οι εργασίες εκτέλεσής του».
      Το λόγο έχει ο Υφυπουργός Ανάπτυξης κ. Σταύρος Καλαφάτης.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, γνωρίζετε καλά ότι ο τομέας της ενέργειας βρίσκεται πολύ ψηλά στις προτεραιότητες της Κυβέρνησης. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Οι κλιματικές αλλαγές που πραγματοποιούνται με ιδιαίτερα ραγδαίους ρυθμούς τα τελευταία χρόνια, η προστασία του περιβάλλοντος και η ενσωμάτωση της έννοιας αυτής στο αναπτυξιακό όραμα της χώρας μας, η εξοικονόμηση ενέργειας που είναι ένας από τους κεντρικούς στόχους της Κυβέρνησης, η ενεργειακή ασφάλεια που αποτελεί ένα από τα μεγάλα στοιχήματα σε όλα τα ευρωπαϊκά και διεθνή fora για όλες τις χώρες, η αλλαγή του ενεργειακού μείγματος, είναι παράμετροι, είναι έννοιες που διαδραματίζουν πολύ σημαντικό ρόλο στο σχεδιασμό και στην υλοποίηση της πολιτικής μας. 
      Ένας κεντρικός προσανατολισμός και στόχος της πολιτικής μας, στον οποίο δίνουμε ιδιαίτερη σημασία, είναι και ο εκσυγχρονισμός της εθνικής ενεργειακής υποδομής. Προς την κατεύθυνση αυτή, εντείνουμε τις προσπάθειές μας για την εξασφάλιση εγχώριας ασφάλειας τροφοδοσίας μέσα από νέες επενδύσεις ηλεκτροπαραγωγής τόσο από τη Δ.Ε.Η. όσο και από άλλους επενδυτές.
      Στα τριάμισι χρόνια που πέρασαν, προωθήσαμε σταδιακά, με κανόνες, την απελευθέρωση των αγορών ηλεκτρισμού και φυσικού αερίου, την προσέλκυση ιδιωτικών επενδύσεων τόσο στην παραγωγή όσο και στην εμπορία ηλεκτρικής ενέργειας, τη δημιουργία νέου πλαισίου για τις ανανεώσιμες πηγές ενέργειας, καθώς και την εισαγωγή των βιοκαυσίμων στο ενεργειακό ισοζύγιο της χώρας.
      Βέβαια, στο νέο περιβάλλον της αγοράς ηλεκτρικής ενέργειας που διαμορφώνεται, η Δ.Ε.Η. συνεχίζει να διαδραματίζει κεντρικό ρόλο. Στο πλαίσιο αυτό προωθείται και η κατασκευή του νέου εργοστασίου της Δ.Ε.Η. στη Ρόδο.
      Από την επίκαιρη ερώτησή σας, κύριε συνάδελφε, βλέπω πως έχετε πλήρη γνώση σχετικά με τους λόγους καθυστέρησης του έργου οι οποίοι, όπως γνωρίζετε, είναι ανεξάρτητοι της θέλησής μας. Απλώς επιτρέψτε μου, εξ αφορμής και της συζήτησης, να αναφερθώ πιο αναλυτικά στα επί μέρους χαρακτηριστικά στο επόμενο λεπτό.
      Πράγματι η άδεια παραγωγής που χορηγήθηκε στη Δ.Ε.Η. το 2003, ακυρώθηκε το 2007 ως μη σύννομη από το Συμβούλιο της Επικρατείας. Μετά απ’ αυτήν την εξέλιξη και κατόπιν νέας αίτησης της Δ.Ε.Η. τον Ιούλιο του 2007, το Υπουργείο μας, με τη θετική γνωμοδότηση της Ρυθμιστικής Αρχής Ενέργειας, χορήγησε στη Δ.Ε.Η. τον Αύγουστο του 2007 νέα άδεια παραγωγής. Η άδεια αυτή αφορά τη θέση Πίσω Κάμπος και Πλάκα Στενή του Δήμου Νότιας Ρόδου. 
      Ωστόσο, κατόπιν σχετικού αιτήματος τοπικών φορέων και του Δήμου Νότιας Ρόδου, οι υπηρεσίες της Δ.Ε.Η. εξετάζουν τη δυνατότητα ανάπτυξης του νέου σταθμού σε νέα τοποθεσία, πιο συγκεκριμένα στην παραθαλάσσια θέση Μαύρος Κάβος. Εφόσον, λοιπόν, η τοποθεσία δεν αλλάξει και επιλεγεί τελικά η αρχική θέση Πίσω Κάμπος, η Δ.Ε.Η. θα είναι σε θέση, εκτός άλλου απροόπτου, να υπογράψει τη σύμβαση με τον ανάδοχο εντός του επόμενου έτους. Ο σχετικός διαγωνισμός βρίσκεται ήδη σε εξέλιξη. Στη σύμβαση του έργου θα προβλέπεται η παράδοση των μονάδων και η έναρξη της εμπορικής λειτουργίας σταδιακά, σε είκοσι οκτώ έως τριάντα δύο μήνες, από την υπογραφή της σύμβασης.
      Θέλω να σας διαβεβαιώσω, κύριοι συνάδελφοι, ότι αντιμετωπίζουμε το θέμα με τη σοβαρότητα που αναλογεί σ’ ένα τόσο σημαντικό έργο. Για την τοπική κοινωνία της Ρόδου, πρέπει να γνωρίζετε ότι αντιλαμβανόμαστε την ιδιαίτερη σημασία του και θα λάβουμε βεβαίως υπόψη και τις απόψεις των φορέων και της τοπικής κοινωνίας του νησιού.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υπουργό.
      Ο ερωτών Βουλευτής κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υφυπουργέ, ευχαριστώ πολύ για τις πληροφορίες που μου δώσατε, αλλά θα μου επιτρέψετε να σας τονίσω ότι, δυστυχώς, η Ρυθμιστική Αρχή Ενέργειας, η Ρ.Α.Ε., η οποία συνηγόρησε τώρα στη χορήγηση νέας άδειας, από το 2001 μέχρι το 2006, που δημοσιεύτηκε η απόφαση του 2005, ήταν εκείνη που εξαιτίας των λανθασμένων χειρισμών της είχε σαν αποτέλεσμα η εκδοθείσα άδεια να ακυρωθεί από το Συμβούλιο της Επικρατείας ως μη σύννομη. 
      Φοβάμαι, όμως, ότι αυτό το οποίο σήμερα γίνεται πάλι, είναι λάθος, διότι συνεχίζεται η διαδικασία χορήγησης νέας άδειας από τη Ρ.Α.Ε. στη Δ.Ε.Η., χωρίς να προηγηθεί διαγωνισμός ή εάν έχει προηγηθεί διαγωνισμός, συγχρόνως, συζητάμε για αλλαγή θέσεως. Αντιλαμβάνεστε ότι η διακήρυξη πρέπει να είναι σαφής σε ό,τι αφορά το χρόνο και την τοποθεσία του νέου εργοστασίου.
      Δεν θέλω να φανώ πάλι μάντης κακών, όπως το 2004 με την ανάληψη της εξουσίας από την Κυβέρνηση της Νέας Δημοκρατίας, που είπα και τότε ότι λανθασμένοι χειρισμοί της Ρ.Α.Ε. θα έχουν ως αποτέλεσμα να ακυρωθεί η απόφαση του κ. Τσοχατζόπουλου, η οποία και  πράγματι ακυρώθηκε από το Συμβούλιο της Επικρατείας. 
      Σήμερα, λοιπόν, αυτό πρέπει να είναι ξεκάθαρο. Η θέση έχει επιλεγεί, εκεί να γίνει και αν θέλετε να αλλάξει η θέση, να την αλλάξετε σε σύντομο χρονικό διάστημα. Αλλά οι οποιεσδήποτε διαδικασίες γίνονται –προσέξτε το αυτό- θα είναι άκυρες, εάν δεν έχετε επιλέξει το χώρο στον οποίο θα γίνει. 
      Οι κάτοικοι της περιοχής του παλιού εργοστασίου συνεχώς διαμαρτύρονται για τη ρύπανση, οι κάτοικοι όλης της Δωδεκανήσου -και της Ρόδου ιδιαίτερα- διαμαρτύρονται για την καθυστέρηση κατασκευής αυτού του εργοστασίου. Είναι άδικο να συμπεριφέρεται έτσι η πολιτεία σ’ έναν τόπο σαν τη Ρόδο, που προσφέρει το 20% του τουριστικού συναλλάγματος, είναι άδικο να είμαστε κάθε μέρα, επί έξι χρόνια, στην τύχη του Θεού, αν θα βρέξει ή αν ένας κεραυνός αχρηστέψει τα καλώδια της Δ.Ε.Η.. Θέλω, λοιπόν, να σας παρακαλέσω, κύριε  Υφυπουργέ, με όλο το σεβασμό προς την Κυβέρνηση, στην οποία δεν θέλω να χρεωθεί μια καθυστέρηση εξαιτίας άλλων ευθυνών προηγουμένων κυβερνήσεων, η διαδικασία επιλογής, η οποία επιτρέπεται με τη νέα νομοθεσία που κάναμε σε τροποποίηση της παλαιάς, να θεμελιωθεί σωστά, για να μην έχουμε καμμία εμπλοκή από άλλον ανάδοχο, ο οποίος έχει αναδειχθεί με τον προηγούμενο διαγωνισμό. 
      Θέλω να τελειώσω, κύριε Πρόεδρε, με την παράκληση, επειδή και εσείς ξέρετε προσωπικά αυτό το θέμα, τα έξι χρόνια να μη γίνουν δεκαέξι. Είναι ανάγκη να προχωρήσουν οι εργασίες κατασκευής του νέου εργοστασίου και σε πολύ σύντομο χρονικό διάστημα να έρθουν όλες οι ηγεσίες εκεί, επί τόπου, για να λύσουμε πολλά προβλήματα, τα οποία έχουν δημιουργηθεί και με το παλαιό εργοστάσιο. Γιατί δεν είναι μόνο πότε θα γίνει το νέο εργοστάσιο, μετά από έξι, οχτώ χρόνια, αλλά και πώς θα λειτουργήσει το υπάρχον εργοστάσιο για να καλύψει τις ανάγκες της Ρόδου. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Καραμάριε. 
      Η Έδρα, γνωρίζοντας το αντικείμενο της επίκαιρης ερωτήσεως, λόγω της μακράς ενασχολήσεώς της, συνηγορεί. 
      Παρακαλώ τον κύριο Υφυπουργό να πάρει το λόγο για να δευτερολογήσει. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, κατ’ αρχάς αντιλαμβάνομαι την ανησυχία σας, καθώς και των πολιτών της Ρόδου, για την καθυστέρηση του έργου. Θα πρέπει, όμως, να γίνει σαφές ότι έπρεπε να σεβαστούμε απόλυτα μια δικαστική απόφαση του Συμβουλίου της Επικρατείας. Αυτό είναι το πρώτο. 
      Δεύτερον, θα πρέπει να γίνει σαφές ότι υπάρχει δεδηλωμένη βούληση της Κυβέρνησης γι’ αυτό το θέμα. Και σας απέδειξα, μέσα από την πρωτολογία μου, τον τρόπο με τον οποίο ενήργησε η Κυβέρνηση, μέσα στον τελευταίο χρόνο ουσιαστικά, προσπαθώντας να καλύψει τα έξι χαμένα χρόνια από το 2001 μέχρι το 2007.
      Τρίτον, θα πρέπει να γνωρίζετε ότι η Κυβέρνηση και βεβαίως και η Δ.Ε.Η., που είναι κατεξοχήν αρμόδια, κινείται με βάση το συμφέρον της τοπικής κοινωνίας και γι’ αυτό λαμβάνει πολύ σοβαρά υπόψη και τις απόψεις των τοπικών φορέων. 
      Αυτήν τη στιγμή η Δ.Ε.Η., με βάση –επαναλαμβάνω- την επιθυμία των τοπικών αρχών, έχει ζητήσει τις απόψεις του Γενικού Επιτελείου Στρατού για την καταλληλότητα της νέας προτεινόμενης θέσης. Η εκκρεμότητα αυτή, καταλαβαίνετε ότι επηρεάζει και τις διαδικασίες παραχώρησης της ήδη επιλεγμένης θέσης και φυσικά εάν απαιτηθεί, με τη συνηγορούσα βεβαίως άποψη των τοπικών αρχών, μια νέα θέση εγκατάστασης, τότε θα υπάρχει μια καθυστέρηση. Εάν, όμως, επιλεγεί τελικώς η αρχική τοποθεσία, το έργο θα βρίσκεται -όπως είπα και στην πρωτολογία μου- ένα βήμα πριν από την υλοποίηση. Αυτός είναι και ο στόχος της Κυβέρνησης. 
      Σε κάθε περίπτωση, είμαστε πολύ κοντά στο θέμα και να είστε σίγουροι και εσείς και όλοι οι συνάδελφοι και όλοι οι κάτοικοι των νησιών, ότι θα παρακολουθήσουμε το θέμα πολύ στενά και δεν θα αφήσουμε να χαθεί ούτε μια μέρα γι’ αυτό το πολύ μεγάλης σημασίας και εμβελείας έργο, που ξεπερνά τα όρια μιας τοπικής κοινωνίας.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και για τη συντομία σας, κύριε Υφυπουργέ. 
      Εισερχόμαστε τώρα στη συζήτηση της δεύτερης επίκαιρης ερώτησης με αριθμό 124/30-10-2007 του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, σχετικά με τις απεργιακές κινητοποιήσεις των εργαζομένων στην Τοπική Αυτοδιοίκηση. 
      Το κείμενο της συζητουμένης επίκαιρης ερώτησης έχει ως εξής:
      «Οι εργαζόμενοι στην Τοπική Αυτοδιοίκηση (ΠΟΕ-ΟΤΑ και ΠΟΠ-ΟΤΑ) αρχίζουν απεργιακές κινητοποιήσεις από την Παρασκευή 02/11/2007, λόγω του συνεχιζόμενου εμπαιγμού τους εκ μέρους της Κυβέρνησης ως προς το θέμα της επέκτασης στον κλάδο τους του Κανονισμού των Βαρέων και Ανθυγιεινών Επαγγελμάτων του ΙΚΑ. 
      Η Κυβέρνηση της Νέας Δημοκρατίας, παραβιάζοντας τις επανειλημμένες υποσχέσεις της και τις ρητές δεσμεύσεις της του Απριλίου του 2006, εξωθεί τους εργαζόμενους, με δική της ευθύνη, σε απεργιακές κινητοποιήσεις που θα έχουν βαρύτατες συνέπειες στο επίπεδο της αποκομιδής των σκουπιδιών και κατά συνέπεια της δημόσιας καθαριότητας και της δημόσιας υγείας. 
      Ερωτάται ο Υπουργός. 
      Γιατί παρά τις επανειλημμένες κυβερνητικές υποσχέσεις δεν επεκτείνεται ο Κανονισμός των Βαρέων και Ανθυγιεινών του Ι.Κ.Α. στους εργαζόμενους της Τοπικής Αυτοδιοίκησης ; 
      Γιατί η Κυβέρνηση εξωθεί αυτούς τους εργαζόμενους σε απεργίες με βαρύτατες συνέπειες για τη δημόσια καθαριότητα και υγεία;». 
      Ο κύριος Υπουργός έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε.
      Βεβαίως η επίκαιρη ερώτηση του συναδέλφου κ. Ρόβλια δεν έχει πλέον αντικείμενο, διότι χθες το βράδυ επήλθε συμφωνία μεταξύ όλων των εμπλεκομένων μερών και η απεργία ανεστάλη. Να υπενθυμίσω ότι οι ρυθμίσεις οι οποίες έχουν από καιρό οριστικοποιηθεί, αφορούν την ένταξη στα βαρέα και ανθυγιεινά εργαζομένων στην καθαριότητα, στα νεκροταφεία, στις οικοδομικές εργασίες, καθώς επίσης αφορά και τους σφαγείς και εκδορείς ζώων και πτηνών και τους εναερίτες ηλεκτρολόγους, οι οποίοι εργάζονται στους δήμους της χώρας.
      Είναι, όμως, απορίας άξιον να ερωτά ο κ. Ρόβλιας ως Βουλευτής του ΠΑ.ΣΟ.Κ. γιατί εμείς δεν τηρήσαμε τις υποσχέσεις μας προς τους εργαζόμενους των Οργανισμών Τοπικής Αυτοδιοίκησης. Παραλάβαμε ένα τεράστιο κενό στις σχέσεις των εργαζομένων με την κεντρική διοίκηση και τους δήμους. Παραλάβαμε εργαζόμενους στον ίδιο τομέα, στα σκουπίδια -για παράδειγμα- ή στα νεκροταφεία, από τους οποίους άλλοι υπήγοντο στα βαρέα και ανθυγιεινά ως ασφαλιζόμενοι στο Ι.Κ.Α. και άλλοι δεν υπήγοντο, διότι ήταν ασφαλισμένοι στα ταμεία των δημοτικών υπαλλήλων. Ενώ αυτό το χάος υπήρχε και προσπαθήσαμε να τακτοποιηθεί το θέμα για πρώτη φορά, εμφανίζεται ο κ. Ρόβλιας να λέει ότι αθετήσαμε τις υποσχέσεις τις οποίες είχαμε δώσει.
      Θέλω να επισημάνω, κυρίες και κύριοι συνάδελφοι, ότι για πρώτη φορά θεσμοθετείται ο θεσμός των βαρέων και ανθυγιεινών στον ευρύτερο δημόσιο τομέα. Αυτήν τη θεσμοθέτηση την κάνει αυτή η Κυβέρνηση, η οποία αναγνώρισε τη σχιζοφρενική κατάσταση που υπήρχε. Ικανοποίησε είκοσι τέσσερα αιτήματα των εργαζομένων μέχρι στιγμής -εκλογικά επιδόματα, επιδόματα στολών, ακόμα και επιδόματα για τροφή- και επιλύει τώρα και το τεράστιο αυτό θέμα. Και έρχεται το ΠΑ.ΣΟ.Κ., δια του κ. Ρόβλια και λέει: «Αθετήσατε τις υποσχέσεις σας», όταν καμμία από αυτές τις ρυθμίσεις, που ενδεικτικά σας ανέφερα, δεν είχε κάνει επί μια εικοσαετία το ΠΑ.ΣΟ.Κ.. Δεν μπορώ να καταλάβω τι νόημα είχε αυτή η επίκαιρη ερώτηση.
      Για να μην ανησυχείτε, κυρίες και κύριοι συνάδελφοι, η απεργία ματαιώθηκε. Η δέσμευση της Κυβέρνησης είναι ότι σήμερα στο Ελεγκτικό Συνέδριο κατατίθεται η διάταξη. Προσωπικά είχα συμφωνήσει με τον Πρόεδρο της Π.Ο.Ε.-Ο.Τ.Α. και της Π.Ο.Π.-Ο.Τ.Α. και μπορώ να σας δώσω και το σχέδιο και τη διάταξη η οποία είναι έτοιμη. Η διάταξη αναφέρεται και ημερολογιακά στο πώς γίνεται η καταβολή αναδρομικών ασφαλιστικών εισφορών, ούτως ώστε να ξέρετε ότι υπάρχει μία πλήρης ταύτιση απόψεων και απόλυτη ικανοποίηση του δικαίου αιτήματος των εργαζομένων στους δήμους.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Ο ερωτών Βουλευτής κ. Κωνσταντίνος Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, θέλω να κάνω δύο παρατηρήσεις. 
      Πρώτον, η Κυβέρνησή σας και μάλιστα στη δεύτερη θητεία της εξακολουθεί να κάνει αντιπολίτευση στο ΠΑ.ΣΟ.Κ., διότι αναλώσατε περισσότερο από τα τρία τέταρτα του χρόνου σας αντιπολιτευόμενος το ΠΑ.ΣΟ.Κ..
      Η δεύτερη παρατήρηση που έχω να κάνω, είναι ότι η ερώτησή μου είναι και θα εξακολουθήσει να είναι επίκαιρη μέχρι να ψηφιστεί η διάταξη, η οποία υποσχεθήκατε προ ολίγου ότι θα ψηφιστεί. Γιατί; Διότι αμφιβάλλουμε. Γιατί αμφιβάλλουμε; Διότι τις ίδιες υποσχέσεις δώσατε πριν από δεκαεννέα ακριβώς μήνες, τον Απρίλιο του 2006. 
      Ακούστε να δείτε. Είναι γνωστό ότι η σχέση της Κυβέρνησης με την Τοπική Αυτοδιοίκηση είναι κακή και φοβική. Επίσης είναι γνωστό ότι η σχέση της Κυβέρνησης με τους εργαζόμενους και τα δικαιώματά τους είναι ακόμη χειρότερη. Τέλος, η σχέση της Κυβέρνησης με τις υποσχέσεις της είναι σχέση λήθης. 
      Θα σας θυμίσω, λοιπόν, τι έλεγε ο κ. Παυλόπουλος τον Απρίλιο του 2006. Έλεγε ότι σε δύο μήνες θα λυθούν αυτά, ακριβώς, τα ίδια θέματα τα οποία συζητάμε σήμερα. Έλεγε: «Γιατί κάποιοι θέλουν δεσμεύσεις εδώ και τώρα; Οι δύο μήνες είναι μεγάλο χρονικό διάστημα;». Οι δύο μήνες, κύριε Υπουργέ, έγιναν δεκαεννέα μήνες και δεν ξέρω για πόσο ακόμα θα συνεχιστεί. 
      Εμείς χαιρόμαστε ιδιαίτερα που ανεστάλη η απεργία, χαιρόμαστε ιδιαίτερα που δεν θα ξαναγεμίσει σκουπίδια η Αθήνα και όλη η Ελλάδα από μία απεργία για την οποία η Κυβέρνηση είναι υπεύθυνη. Όμως, θα χαρούμε περισσότερο, εάν δούμε πραγματικά να ψηφίζεται αυτή η διάταξη και μάθουμε το πότε θα ψηφιστεί.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Ρόβλια.
      Το λόγο έχει ο Υφυπουργός Εσωτερικών, ο κ. Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Η διάταξη ήταν έτοιμη από τις 21-5-2007. Άρα, κράτησαν οι διαπραγματεύσεις, εκτός εάν πιστεύει ο κύριος συνάδελφος ότι οι διαπραγματεύσεις γι’ αυτά τα θέματα τελειώνουν σε μία και δύο ημέρες. Σε ελάχιστο χρονικό διάστημα τελείωσαν οι διαπραγματεύσεις, προκειμένου το θεσμικό πλαίσιο να είναι δίκαιο, να περιληφθούν ακριβώς εκείνοι οι εργαζόμενοι που πραγματικά με την κοινή λογική πρέπει να ενταχθούν σ’ αυτήν την κατηγορία των βαρέων και ανθυγιεινών επαγγελμάτων. Είναι προφανές ότι οι δώδεκα ή οι δεκαπέντε μήνες είναι μικρότερος χρόνος από τα είκοσι χρόνια, κύριε  συνάδελφε.
      Εάν δε η δική μας σχέση είναι κακή και φοβική προς την Τοπική Αυτοδιοίκηση, μπορείτε να μας εξηγήσετε γιατί μέσα απ’ αυτήν τη σχέση δημιουργήθηκε ένας νέος Δημοτικός και Κοινοτικός Κώδικας, ο οποίος εκαλλιεργείτο επί σειρά ετών από τη δική σας κυβέρνηση; Μπορείτε να μας πείτε γιατί τακτοποιήθηκαν τα οικονομικά της Τοπικής Αυτοδιοίκησης; Μπορείτε να μας πείτε γιατί μέσα απ’ αυτήν τη φοβική σχέση δημιουργήθηκε το αναπτυξιακό Πρόγραμμα «ΘΗΣΕΑΣ» και για πρώτη φορά στην Ελλάδα γίνονται δώδεκα χιλιάδες δημοτικά και κοινοτικά έργα;
      Αυτή είναι φοβική σχέση; Εγώ θα έλεγα ότι είναι σχέση έρωτος και ότι φοβική είναι η σχέση που είχατε εσείς με την Τοπική Αυτοδιοίκηση, διότι και χρήματα τους παρακρατούσατε και τους εξαπατούσατε και από την άλλη μεριά, ούτε θεσμικά τους θωρακίσατε ούτε αρμοδιότητες και πόρους τους δώσατε, όπως είχατε υποχρέωση από το Σύνταγμα. Φοβική ήταν η δική σας η σχέση. Εμείς έχουμε ερωτική σχέση, την καλλιεργούμε και γι’ αυτό ακόμη και η προηγούμενη διοίκηση της Κ.Ε.Δ.Κ.Ε., η οποία αποτελείτο στην πλειοψηφία της από πρώτης γραμμής κομματικά στελέχη δικά σας, μόνο καλές κουβέντες είχε να πει για τον τρόπο που αυτή η Κυβέρνηση αντιμετωπίζει την Αυτοδιοίκηση.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κύριο Υπουργό και για την ομιλία του και για την αναφορά του στη σχέση, μεταξύ έρωτα και φόβου.
      Εισερχόμαστε τώρα στη συζήτηση των επικαίρων ερωτήσεων δεύτερου κύκλου.
      Πρώτη είναι η με αριθμό 123/30-10-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με τον Ευρωπαϊκό Οργανισμό για την Ασφάλεια Δικτύων και Πληροφοριών (ENISA) στο Ηράκλειο κ.λπ..
      Το κείμενο αυτής της επίκαιρης ερώτησης έχει ως εξής:
      «Η εγκατάσταση του Ευρωπαϊκού Οργανισμού για την Ασφάλεια Δικτύων και Πληροφοριών (ENISA) στην Ελλάδα και ειδικότερα στο Ηράκλειο Κρήτης σε εγκαταστάσεις του Ι.Τ.Ε. ήταν μια σημαντική επιτυχία της χώρας μας σε ευρωπαϊκό επίπεδο ως αποτέλεσμα των χειρισμών της Ελληνικής Προεδρίας το 2003.
      Σε άρθρο του «European Voice» στις 18 Οκτωβρίου 2007 φαίνεται ότι αποκαλύπτονται οι αφόρητες πιέσεις από ορισμένους κύκλους στην Ευρωπαϊκή Ένωση και οι νέες προθέσεις της Ευρωπαϊκής Επιτροπής για κατάργηση ή απομάκρυνση του Οργανισμού από το Ηράκλειο και η απορρόφηση των δραστηριοτήτων του στο εγγύς μέλλον από ένα νέο Ευρωπαϊκό Οργανισμό, στον οποίο θα προστεθούν τα υφιστάμενα καθήκοντα του ENISA.
      Έγκυρες πληροφορίες από Βρυξέλλες αναφέρουν ταχείες προετοιμασίες της Ευρωπαϊκής Επιτροπής για τη λήψη των σχετικών αποφάσεων από το Κολέγιο των Επιτρόπων στις 13 Νοεμβρίου 2007, εν όψει της συζήτησης για την ανανέωση του κανονισμού λειτουργίας του Οργανισμού, μετά τη συμπλήρωση πέντε ετών το 2009. 
      Επειδή μέχρι σήμερα η ελληνική πλευρά έχει επιτυχώς αντιμετωπίσει όλα τα προσκόμματα και επιχειρήματα και έχει υπερνικήσει τα διάφορα εμπόδια που κατά καιρούς ετέθησαν από τους γνωστούς κύκλους που επιβουλεύονται την έδρα του ENISA, επειδή η τοπική κοινωνία που ομόθυμα στηρίζει την παραμονή του Ευρωπαϊκού Οργανισμού, έχει αναστατωθεί από την πληροφόρηση για τις αρνητικές εξελίξεις, για όσα συμβαίνουν σε βάρος της περιφερειακής ανάπτυξης της Ευρωπαϊκής Ένωσης -ο δε «Σύλλογος Φίλων του ENISA» διαμαρτύρεται έντονα προς όλες τις κατευθύνσεις για όσα μεθοδεύονται- και επειδή επίκειται επίσκεψη της Επιτρόπου κ. Reding στην Αθήνα στις 2-3 Νοεμβρίου 2007, η οποία ως γνωστόν είχε εκφραστεί με ιδιαιτέρως επαινετικά σχόλια μετά την επίσκεψή της τον Απρίλιο 2006 στην έδρα του ENISA στο Ηράκλειο, ενώ σήμερα πρωτοστατεί σε ενέργειες που προσβάλλουν την Ελλάδα με την πρότασή της να καταργήσει τον ENISA και να δημιουργήσει ένα νέο Οργανισμό με παρεμφερή καθήκοντα σε νέα έδρα, ερωτάται ο κύριος Υπουργός:
      Πώς προτίθεται να ενεργήσει άμεσα και αποτελεσματικά προς όλες τις κατευθύνσεις και κυρίως σε επίπεδο Ευρωπαϊκής Επιτροπής, προκειμένου να στηρίξει την παραμονή του ENISA στο Ηράκλειο, αντιτασσόμενος στα γνωστά ιδιοτελή σχέδια ξένων συμφερόντων;»
      Στο σημείο αυτό, θέλω να καταχωρηθεί το ιδιαίτερο ενδιαφέρον της Έδρας για το αντικείμενο αυτής της ερώτησης, μια που, επί δυο χρόνια, η Έδρα χειρίστηκε αυτό το θέμα και γνωρίζει σε βάθος το όλο πρόβλημα.
      Στην ερώτηση θα απαντήσει ο αρμόδιος Υπουργός κ. Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, θα ήθελα κατ’ αρχάς να ευχαριστήσω τον κ. Στρατάκη για την ερώτηση που υποβάλλει, ερώτηση η οποία δείχνει το ενδιαφέρον του για το συγκεκριμένο θέμα, ενδιαφέρον άλλωστε που είναι κοινό για όλους τους συναδέλφους, όλων των κομμάτων, που προέρχονται από την Κρήτη. 
      Το 2003 η απόφαση που ελήφθη προέβλεπε την ίδρυση αυτού του Οργανισμού για την ασφάλεια των δικτύων, αλλά η διάρκεια ζωής αυτού του Οργανισμού ήταν πέντε χρόνια. Με την απόφαση που ισχύει σήμερα εκπνέει η ζωή του Οργανισμού αυτού το 2009. 
      Πριν από λίγο –πριν από μία ώρα τελείωσε η συνάντηση- είδα την κ. Reding, την αρμόδια Επίτροπο. Στη συνάντηση αυτή, κατ’ αρχάς προβάλαμε την προσπάθεια που έχει κάνει η Κυβέρνηση, και τυχαίνει να το είχε χειριστεί το θέμα ο Προεδρεύων αυτή την ώρα ο κ. Νεράντζης, έτσι ώστε ο Οργανισμός αυτός να λειτουργήσει αποτελεσματικά και ουσιαστικά. Και προβάλαμε και την προστιθέμενη αξία του Οργανισμού αυτού σε μια εποχή που υπάρχει έντονο πρόβλημα  με το έγκλημα στο διαδίκτυο. 
      Μετά από τη συζήτηση, η Επίτροπος ανακοίνωσε και δημόσια ότι, παρά το ότι λήγει η ζωή του Οργανισμού αυτού το 2009, θα προτείνει επισήμως την παράταση της λειτουργίας του για κάποια χρόνια. Πράγμα το οποίο, πριν από τη συζήτηση αυτή, δεν ήταν καθόλου αυτονόητο. Διότι, πολλά απ’ όσα αναφέρετε στην ερώτησή σας, είναι πράγματι ακριβή. Επομένως πρόκειται για μια σημαντική ελληνική επιτυχία. 
      Συναφώς η Επίτροπος αναφέρθηκε και στο νέο οργανισμό, τη νέα αρχή για τις τηλεπικοινωνίες, την οποία προτίθεται να προτείνει η Ευρωπαϊκή Επιτροπή στο Συμβούλιο και στο Ευρωπαϊκό Κοινοβούλιο στις 13 Νοεμβρίου, εάν δεν αλλάξει ο προγραμματισμός.
       Η κ. Reding δήλωσε δημόσια –και επαναλαμβάνω τη δήλωσή της- ότι καθώς ο ENISA, θα αποτελεί σημαντικό τμήμα αυτού του οργανισμού, όποτε ιδρυθεί αυτός –διότι δεν έχουμε υπ’ όψιν αυτή την ώρα το χρονικό ορίζοντα, ούτε ξέρουμε καν, αν θα ιδρυθεί ο οργανισμός αυτός- η Ελλάδα είναι σε μια πολύ καλή θέση, έτσι ώστε να μπορέσει να πάρει ολόκληρο τον οργανισμό αυτό.
      Επαναλαμβάνω και πάλι, δεν ξέρουμε αυτή την ώρα αν ο οργανισμός αυτός θα δημιουργηθεί. Πάντως, θέλω να γνωρίζετε και το επισημαίνω εδώ, ότι σε σχέση με τις έδρες των οργανισμών, οι αποφάσεις λαμβάνονται στο Ευρωπαϊκό Συμβούλιο και λαμβάνονται ομόφωνα. Και ελπίζω ότι καταλαβαίνετε τι εννοώ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε πολύ τον κύριο Υπουργό και για τις κατατοπιστικές πληροφορίες του, κυρίως όμως για το ότι τήρησε το χρόνο του. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: α) «Οι Έλληνες στη Διασπορά 15ος-21ος αι.» και β) «Πρωθυπουργοί και Πρόεδροι της Βουλής των Ελλήνων της Μεταπολίτευσης» καθώς και στους λοιπούς χώρους του Μεγάρου της Βουλής των Ελλήνων, σαράντα μαθητές και μαθήτριες και τρεις συνοδοί-δάσκαλοι από το 16ο Δημοτικό Σχολείο Περιστερίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο επερωτών Βουλευτής κ. Στρατάκης, ο οποίος, πρέπει να αναγνωρίσουμε, μόχθησε για τη λήψη της αποφάσεως περί εγκαταστάσεως του Οργανισμού αυτού στην Κρήτη. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε, και σας ευχαριστώ για την αναγνώριση, γιατί πραγματικά οφείλω να ομολογήσω –και το λέω με ιδιαίτερη συγκίνηση και χαρά ταυτόχρονα- ότι ήταν μία πολύ σημαντική προσπάθεια της χώρας μας και τη φέραμε σε πέρας με επιτυχία, όταν στο Συμβούλιο Υπουργών του Νοεμβρίου του 2003, εγκρίναμε, μετά από πολλά χρόνια, ομόφωνα την οδηγία εκείνη που προέβλεπε την ίδρυση αυτού του συγκεκριμένου Οργανισμού. 
      Θέλω να πιστεύω ότι το ίδιο θα συμβεί και με τη διαδικασία που αφορά το νέο οργανισμό και τις τηλεπικοινωνίες, καθώς και η κατάληξη του οργανισμού να είναι ίδια, δηλαδή να έλθει στην Κρήτη, γιατί πραγματικά ο ένας Οργανισμός θα πρέπει να συμπληρώνει τον άλλο, γιατί είναι ακριβώς προς την ίδια κατεύθυνση. 
      Χαίρομαι επίσης και για το ότι η κ. Reding, όπως είπατε πριν από λίγο, δήλωσε δημόσια και δεσμεύτηκε γι’ αυτά τα οποία μας αναφέρετε εδώ, κύριε Υπουργέ, πρέπει να σας πω όμως, ότι η κ. Reding και πριν από λίγο διάστημα, τον Απρίλιο του 2006, είχε δηλώσει περίπου τα ίδια σε σχέση με τον ENISA, τα οποία στη συνέχεια φάνηκε ότι τα αναιρούσε και θα ήθελα να της το θυμίσετε αυτό, γιατί μας ενδιαφέρει η στάση της Κομισιόν και συγκεκριμένα της Επιτρόπου, να είναι μόνιμα σταθερή και να μη διαφοροποιείται ανάλογα με το ποιος ή ποιοι  πιέζουν. Θεωρώ ότι αυτό είναι μία υποχρέωση της ελληνικής Κυβέρνησης, όπως είναι και υποχρέωση του κυρίου Πρωθυπουργού –που δεν ξέρω εάν σήμερα ή αύριο έχει συνάντηση με την κ. Reding- να σταματήσει πράγματι στα σημεία που πρέπει να σταματήσει, γιατί οι πληροφορίες μας λένε ότι η κ. Reding μεταφέρει στην Ελλάδα ανταλλάγματα, προκειμένου κάποια στιγμή, με κάποιες διαδικασίες, σιωπηρά ή με οποιονδήποτε άλλο τρόπο, να απορροφηθούν οι αρμοδιότητες που έχει ο ευρωπαϊκός Οργανισμός.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πρέπει να σημειώσω, κύριε Πρόεδρε, κύριε Υπουργέ και κυρίες και κύριοι συνάδελφοι, ότι είναι ο μοναδικός Οργανισμός που υπάρχει τώρα ουσιαστικά στην πατρίδα μας, μετά την απομάκρυνση του Οργανισμού που υπήρχε στη Θεσσαλονίκη, αφού λύθηκαν τα προβλήματα που αφορούσαν το Μαυροβούνιο και την άλλη περιοχή των Βαλκανίων. Άρα, λοιπόν, εκ των πραγμάτων είμαστε υποχρεωμένοι να στηρίξουμε αυτήν τη θέση. 
      Πρέπει να πω και κάτι άλλο: Πρώτον, είναι καλό να λύσουμε τα όποια δευτερεύοντα προβλήματα, για παράδειγμα την απευθείας σύνδεση Ηρακλείου με Βρυξέλλες –ένα ζήτημα που είναι και στην αρμοδιότητά σας και που θεωρώ ότι είναι πάρα πολύ εύκολο να γίνει, μια και υπάρχουν δυνατότητες να συμβεί αυτό- αλλά ταυτόχρονα πρέπει να πούμε και στην κ. Reding και συνολικά στην Ευρωπαϊκή Επιτροπή και στο Ευρωπαϊκό Συμβούλιο ότι υπάρχει προηγούμενο σε σχέση με τους Οργανισμούς. 
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
      Ο ευρωπαϊκός Οργανισμός για την ξενοφοβία και το ρατσισμό, που είχε έδρα τη Βιέννη, όταν ολοκλήρωσε τη διάρκειά του, μετατράπηκε σε Οργανισμό για τα θεμελιώδη δικαιώματα του ανθρώπου, με ακριβώς την ίδια έδρα. Κάτι παρόμοιο θα μπορούσε να συμβεί και με τον συγκεκριμένο Οργανισμό. Άρα, λοιπόν, υπάρχει κεκτημένο, υπάρχει προηγούμενο στην Ευρωπαϊκή Ένωση, το οποίο θα πρέπει να αξιοποιήσουμε, γιατί όντως αυτός ο Οργανισμός, με βάση τις εξελίξεις που διαμορφώνονται, είναι πάρα πολύ σημαντικός και περιποιεί ιδιαίτερη τιμή και για την πατρίδα μας και για τη χώρα μας να έχει την έδρα αυτού του Οργανισμού από τη μία πλευρά, αλλά ταυτόχρονα θα της δίνει τη δυνατότητα και την ευκαιρία να συμμετέχει στα δρώμενα που υπάρχουν σε σχέση μ΄ αυτόν τον πολύ σημαντικό τομέα στη σύγχρονη εποχή.
      Γι’ αυτό παρακαλώ, κύριε Υπουργέ, να λάβετε υπ΄όψιν σας όλα αυτά τα  οποία ανέφερα και για τα οποία, πρέπει να συμπληρώσω, η κοινή γνώμη του Ηρακλείου είναι ανάστατη, διότι αγκάλιασε με πολύ θέρμη αυτόν τον Οργανισμό. 
      ΠΡΟΕΔΡΕΥΩΝ (Αναστάσιος Νεράντζης):  Σας παρακαλώ ολοκληρώστε. 
      ΕΜΜΑΝΟΥΗΛ ΣΤΡΑΤΑΚΗΣ: Τελειώνω, κύριε Πρόεδρε.
      Όλοι οι φορείς είναι αναστατωμένοι και πραγματικά θα πρέπει η Κυβέρνηση να σταθεί στο ύψος των περιστάσεων, για να μη δίνουν τη δυνατότητα σε ανθρώπους που συμβάλλουν στο να προωθούνται τα συμφέροντα της χώρας μας, να αντιδρούν με τρόπο που δεν θα ήθελαν ούτε οι ίδιοι να κάνουν.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε.
      Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Στρατάκη, θέλω να επαναλάβω ότι η ερώτησή σας είναι χρήσιμη, διότι δίνει την ευκαιρία να σταλεί μέσω της Βουλής των Ελλήνων ένα ομόθυμο μήνυμα, ότι θέλουμε να στηρίξουμε αυτόν τον Οργανισμό και ότι θέλουμε να τον κρατήσουμε στο Ηράκλειο.
      Και είμαστε όλοι μαζί, ανεξάρτητα από κόμματα, σε αυτή την προσπάθεια.
      Δεύτερον, θέλω να σας πω ότι και προσωπικά είμαι ευαίσθητος για το συγκεκριμένο ζήτημα. Μαζί με το συνάδελφό μου Σταύρο Αρναουτάκη, είχαμε κάνει επανειλημμένες παρεμβάσεις  και με το Γιώργο Χατζημαρκάκη, τον φιλελεύθερο Βουλευτή από τη Γερμανία, κρητικής καταγωγής, έτσι ώστε η έδρα αυτού του Οργανισμού να μη θιγεί, γιατί ξέρετε ότι υπήρχαν προβλήματα από την αρχή. Επομένως, θα είμαι παρών προσωπικά σε όλα τα ζητήματα τα οποία ενδεχομένως, θα αναφύουν σε σχέση με αυτόν τον Οργανισμό. Και όχι μόνο εγώ, επειδή τυχαίνει, αν θέλετε και λόγω κρητικής καταγωγής, να έχω μεγαλύτερη ευαισθησία. Και ο ίδιος ο Πρωθυπουργός θα επαναλάβει ξεκάθαρα την ελληνική θέση σε λίγη ώρα, στη μία η ώρα, όπου έχει συνάντηση και στην οποία θα είμαι και εγώ παρών με την κ. Ρέντιγκ.
      Επαναλαμβάνω όμως, για να μην υπάρχουν παρεξηγήσεις. Πήραμε ήδη την παράταση λειτουργίας αυτού του Οργανισμού ο οποίος θα εξέπνεε το 2009. Θα κατατεθεί πρόταση της Ευρωπαϊκής Επιτροπής με βάση την οποία η λειτουργία αυτού του Οργανισμού θα παραταθεί.
      Τώρα, σε σχέση με τον καινούριο Οργανισμό, κατ΄αρχάς δεν ξέρω εάν θα λειτουργήσει. Φαίνεται, από αυτά που ακούγονται στους διαδρόμους, ότι κάποια κράτη-μέλη έχουν αντίρρηση ως προς τη σύστασή του, δηλαδή για το νέο Οργανισμό για τις τηλεπικοινωνίες. Εν πάση περιπτώσει, μην έχετε καμμία αμφιβολία ότι γνωρίζω αυτό που είπατε για τον Οργανισμό που εδρεύει στην Βιέννη. Το έχουμε τονίσει και αυτό στην Ευρωπαϊκή Επιτροπή ως ελληνική θέση. Και εν κατακλείδι επαναλαμβάνω, ότι η απόφαση, κύριε Στρατάκη, θα ληφθεί ομόφωνα. Και ανεξάρτητα από το ποιος θα είναι στην Κυβέρνηση, όταν ληφθεί και αν ληφθεί αυτή η απόφαση, νομίζω πως η ελληνική θέση είναι παραπάνω από αυτονόητη. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ ιδιαίτερα τον κύριο Υπουργό, για όσα μας είπε.
      Προχωρούμε στη δεύτερη με αριθμό 131/30-10-2007 επίκαιρη ερώτηση του  Βουλευτή του Κομμουνιστικού Κόμματος Ελλάδος κ. Κωνσταντίνου Αλυσανδράκη προς τον Υπουργό Εθνικής Παιδείας και Θρησκευμάτων, σχετικά με τη λειτουργία ιδιωτικών κολεγίων και κέντρων ελευθέρων σπουδών στη χώρα μας, κ.λπ..
      Αντικείμενο της επίκαιρης αυτής ερωτήσεως είναι το ίδιο με εκείνο που ο κύριος Πρωθυπουργός απήντησε σε ερώτηση άλλου συναδέλφου ευθύς προηγουμένως. 
      Το κείμενο λοιπόν, της συζητούμενης επίκαιρης ερώτησης του Βουλευτή κ. Κ. Αλυσανδράκη έχει ως εξής:
      «Φοιτητές, σπουδαστές και καθηγητές πανεπιστημίου βρίσκονται σε αγωνιστική ετοιμότητα ή και σε κινητοποιήσεις για να αποτρέψουν την εφαρμογή της οδηγίας 36/2005 της Ευρωπαϊκής Ένωσης, που εξισώνει επαγγελματικά τα πτυχία των τετράχρονων και πεντάχρονων σπουδών στα Α.Ε.Ι. και Τ.Ε.Ι. με αυτά των τρίχρονων και δίχρονων σε κάθε λογής ιδιωτικά «κολέγια» -εμπορικά παραρτήματα ξένων πανεπιστημίων που λειτουργούν στη χώρα μας με το σύστημα της δικαιόχρησης και σε καμμία περίπτωση δεν μπορούν να καλύψουν τις προϋποθέσεις μιας αληθινά ανώτατης εκπαίδευσης.
      Η οδηγία αυτή, προετοιμάζοντας το έδαφος για την αναθεώρηση του άρθρου 16 του Συντάγματος, έρχεται να ενισχύσει την κερδοσκοπική δραστηριότητα των επιχειρηματιών της εκπαίδευσης  και να διευρύνει την επιχειρηματική-κερδοσκοπική λειτουργία των δημόσιων πανεπιστημίων μέσα από διάφορες μορφές «συνεργασίας» με ιδιώτες επιχειρηματίες. Με τον τρόπο αυτό κατεδαφίζει το δημόσιο πανεπιστημιακό σύστημα επιβάλλοντας την «ελεύθερη αγορά υπηρεσιών εκπαίδευσης».
      Ταυτόχρονα στοχεύει στη χειροτέρευση των όρων εργασίας των αποφοίτων της δημόσιας ανώτατης εκπαίδευσης, αφού ουσιαστικά καταργεί τα συλλογικά επαγγελματικά τους δικαιώματα μέσα από την εξίσωση των σπουδών τους με σπουδές μεταδευτεροβάθμιας κατάρτισης σε εμπορικά καταστήματα και υποκαταστήματα ξένων πανεπιστημίων, ανοίγοντας το δρόμο για μια νέα δραματική υποβάθμιση των πανεπιστημιακών σπουδών.
      Ερωτάται ο κύριος Υπουργός:
      α) Αν προτίθεται να διακόψει κάθε ενέργεια για ενσωμάτωση στην ελληνική νομοθεσία της οδηγίας 36/2005, καταργώντας ταυτόχρονα την οδηγία 48/1989 και ανακαλώντας όλες τις άδειες λειτουργίας των ιδιωτικών «κολεγίων» και κέντρων ελευθέρων σπουδών στη χώρα μας και 
      β) Αν θα προχωρήσει άμεσα στη διαμόρφωση συστήματος αποκλειστικά δημόσιων και δωρεάν επαγγελματικών σχολών μετά την ολοκλήρωση της δωδεκάχρονης εκπαίδευσης για να καλυφθούν οι ανάγκες για υψηλού επιπέδου επαγγελματική μόρφωση όλων των νέων που δεν συνεχίζουν στην ανώτερη εκπαίδευση».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Σπύρος Ταλιαδούρος. 
      Ορίστε, κύριε Υφυπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Όπως επισήμανε προηγουμένως ο κύριος Πρωθυπουργός, αταλάντευτη βούληση της Κυβέρνησής μας αποτελεί η ενίσχυση της δημόσιας εκπαίδευσης, η στήριξη του δημόσιου πανεπιστημίου. Προς την κατεύθυνση αυτή έχουμε ήδη λάβει μέτρα και συνεχίζουμε να λαμβάνουμε για να έχουμε ένα δημόσιο πανεπιστήμιο ανταγωνιστικό με τα καλύτερα ευρωπαϊκά. 
      Σε ό,τι αφορά την οδηγία 36 του 2005, όπου αναφέρεται ο κύριος συνάδελφος στην ερώτησή του, αποτελεί ουσιαστικά κωδικοποίηση των ήδη υπαρχουσών οδηγιών 89/48, 92/51, 1999/42 για το γενικό σύστημα επαγγελματικών προσόντων καθώς και άλλων κλαδικών οδηγιών που ήδη ισχύουν και ήδη εφαρμόζονται από δεκαετίες στην πατρίδα μας. Θα ήθελα να επισημάνω ότι η οδηγία αυτή ουσιαστικά κατοχυρώνει την αναγνώριση επαγγελματικών προσόντων πτυχιούχων ανωτάτων εκπαιδευτικών ιδρυμάτων χωρών-μελών της Ευρωπαϊκής Ένωσης και δεν κατοχυρώνει την ακαδημαϊκή αναγνώριση αυτών των πτυχίων και περαιτέρω, ότι η αναγνώριση αυτή των επαγγελματικών προσόντων τελεί υπό δυο αυστηρές προϋποθέσεις: πρώτον, ο τίτλος σπουδών να αναγνωρίζεται από το κράτος-μέλος προέλευσης και δεύτερον, ο απόφοιτος να έχει κατοχυρώσει το δικαίωμα άσκησης επαγγέλματος σύμφωνα με τα όσα ισχύουν στο κράτος-μέλος προέλευσης. Σχετικά με την ενσωμάτωση της οδηγίας, το Υπουργείο Παιδείας μελετά το θέμα με μεγάλη προσοχή και σε πολλά επίπεδα, προκειμένου να λάβει όλα τα απαραίτητα μέτρα για την προστασία των πολιτών.
      Περαιτέρω, θα ήθελα να πω ότι θα γνωρίζετε ασφαλώς ότι η πατρίδα μας έχει ήδη παραπεμφθεί στο Ευρωπαϊκό Δικαστήριο και καλείται να προβεί στην αναγνώριση των επαγγελματικών προσόντων πτυχιούχων ευρωπαϊκών πανεπιστημίων των οποίων τμήμα των σπουδών έχει διανυθεί εδώ σε εργαστήρια Ελευθέρων Σπουδών. Ήδη υπάρχει η γνώμη του γενικού εισαγγελέως και αναμένεται η απόφαση του δικαστηρίου. 
      Ενόψει αυτών των δεδομένων, η πορεία που έχουμε είναι να τοποθετηθούμε υπεύθυνα ανάμεσα σε δυο υποχρεώσεις μας. Η πρώτη υποχρέωση αφορά την εναρμόνιση με το ευρωπαϊκό δίκαιο ενσωματώνοντας τις κοινοτικές oδηγίες στο εθνικό μας δίκαιο και η δεύτερη είναι η υποχρέωση και η επιθυμία της Ελλάδος ασκώντας το δικαίωμά μας στη χάραξη εθνικής πολιτικής στο χώρο της παιδείας να προχωρήσουμε σε νομοθετικές ρυθμίσεις σεβόμενοι τις διατάξεις του Συντάγματος, στη διασφάλιση της ποιότητας της παρεχόμενης άτυπης εκπαίδευσης και κάθε άλλης μορφής εκπαίδευσης.
      Συνεπώς, η Ελλάδα οφείλει αφ΄ενός μεν να εναρμονίσει το εθνικό θεσμικό πλαίσιο σύμφωνα με το κοινοτικό δίκαιο, αφ΄ετέρου δε έχει κάθε δικαίωμα να αντιμετωπίσει το φαινόμενο της άναρχης κατάστασης που δημιουργήθηκε όλα τα προηγούμενα χρόνια στο συγκεκριμένο χώρο. Και στο πλαίσιο αυτό οφείλει να διαμορφώσει ένα θεσμικό πλαίσιο που θα ελέγχει την ποιότητα των υποδομών και την ποιότητα της παρεχόμενης εκπαίδευσης. 
      Θα ήθελα να κάνω δυο παρατηρήσεις πριν ολοκληρώσω: Πρώτον, η αντιμετώπιση των επιπτώσεων από τη λειτουργία των Κ.Ε.Σ δεν έχει καμμία σχέση και δεν συνδέεται με τη μεταρρύθμιση του άρθρου 16 του Συντάγματος. Πρόκειται για δυο τελείως διαφορετικά ζητήματα. Δεύτερον, ως προς το δεύτερο σκέλος της ερώτησής σας, ήδη έχουν θεσμοθετηθεί εκατόν δεκατέσσερα Δημόσια Ινστιτούτα Επαγγελματικής κατάρτισης, τα οποία παρέχουν υψηλού επιπέδου εκπαίδευση και επαγγελματική κατάρτιση, γιατί στόχος μας είναι η ποιοτική αναβάθμιση και η στενότερη σύνδεσή τους με την αγορά εργασίας. Παράλληλα, από πέρυσι έχει θεσμοθετηθεί και λειτουργούν τα επαγγελματικά λύκεια καθώς και οι επαγγελματικές σχολές, οι οποίες παρέχουν αξιόπιστη κατάρτιση σε τομείς άμεσα προσανατολισμένους στις ανάγκες μιας σύγχρονης κοινωνίας. Συνεπώς, σχετικά με το δεύτερο ερώτημα που θίγετε, η πολιτεία παρέχει υψηλού επιπέδου διεξόδους για τους νέους που δεν συνεχίζουν στην ανώτατη εκπαίδευση στη πατρίδα μας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ. 
      Παρακαλώ το λόγο έχει ο ερωτών Βουλευτής κ. Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ πολύ, κύριε Πρόεδρε. 
      Κύριε Υφυπουργέ, η οδηγία της Ευρωπαϊκής Ένωσης χρησιμοποιείται ως δούρειος ίππος για την ιδιωτικοποίηση της ανώτατης εκπαίδευσης, χωρίς να είναι ο μόνος δούρειος ίππος. Πρώτο συμπέρασμα είναι η υποκρισία της Ευρωπαϊκής Ένωσης, η οποία κατά τα άλλα δεν παρεμβαίνει στο περιεχόμενο της διδασκαλίας και στην οργάνωση των σπουδών του εκπαιδευτικού συστήματος. Συμπέρασμα αβίαστο: Η Ευρωπαϊκή Ένωση βλάπτει σοβαρά την παιδεία, μεταξύ άλλων.
      Εμείς, κύριε Πρόεδρε, δεν μπαίνουμε στη διαδικασία αναζήτησης παραθύρων για την μη εφαρμογή της οδηγίας, ούτε πέφτουμε στην παγίδα να ξεχωρίσουμε την επαγγελματική από την ακαδημαϊκή αναγνώριση. Να πω ένα παράδειγμα, κάποιος θα μπορεί να κτίζει ουρανοξύστες, αλλά δεν θα μπορεί να γίνει καθηγητής πολυτεχνείου. Δεν νομίζω ότι εκεί είναι το πρόβλημα. Αντίθετα, όπως είπα και πριν, η επαγγελματική αναγνώριση λειτουργεί ως δούρειος ίππος για την ακαδημαϊκή αναγνώριση.
      Δεύτερον, διαπιστώνουμε ότι η Κυβέρνηση της Νέας Δημοκρατίας, όπως και οι προηγούμενες, δεν σέβονται το Σύνταγμα και ειδικότερα το πολύπαθο άρθρο 16 και με τη λειτουργία τέτοιων ιδρυμάτων και με την ύπαρξη διδάκτρων για μεταπτυχιακές σπουδές. Μάλιστα, είναι αδύνατο να δοθεί έγκριση λειτουργίας μεταπτυχιακού προγράμματος στα πανεπιστήμια, αν δεν στηρίζεται σε δίδακτρα. 
      Τρίτον, είναι εφιαλτικό το σκηνικό που διαμορφώνεται στην ανώτατη εκπαίδευση, που μετατρέπεται σε χώρο επιχειρηματικής δραστηριότητας, αντί να είναι χώρος διάδοσης και παραγωγής γνώσης. Και δυσβάστακτο οικονομικό βάρος φέρνει αυτό στη λαϊκή οικογένεια, αλλά και προσφέρει, αντί για γνώση, κατάρτιση και δεξιότητες χωρίς επαγγελματικά δικαιώματα. Ο νέος απόφοιτος είναι εκμεταλλεύσιμος και «απασχολήσιμος» ενώ το επιστημονικό δυναμικό των πανεπιστημίων της χώρας μπαίνει στην υπηρεσία των επιχειρήσεων. 
      Χτες έγινε μία μεγάλη διαδήλωση, η δεύτερη που έγινε στην Αθήνα από την αρχή της ακαδημαϊκής χρονιάς. Δεν το  λέω από δημοσιογραφικές πληροφορίες, ήμουν και εγώ εκεί για να εκφράσω τη συμπαράσταση του Κομμουνιστικού Κόμματος. Ας μην αναζητούν υποκινητές έξω από την ίδια την κυβερνητική πολιτική. Το κίνημα δεν θα καμφθεί ούτε από αγανακτισμένους πολίτες ούτε από κατασταλτικά μέτρα ούτε από κάμερες. Και μιλώντας για κάμερες, υπήρξαν ποικίλες αντιδράσεις για τη χρήση τους κατά των διαδηλώσεων, πέραν από την Κυβέρνηση. Η Κυβέρνηση τήρησε σιγή ιχθύος, πράγμα που επιβεβαιώνει τις καταγγελίες για ηθική και πολιτική αυτουργία που διατύπωσε η συντρόφισσα Γενική Γραμματέας του Κόμματος χτες. 
      Και μια και έγινε λόγος για τις καταλήψεις από τον Πρωθυπουργό, επιτρέψτε μου να σημειώσω ότι διακόσιες χιλιάδες ώρες, σύμφωνα με τις εκτιμήσεις της Ο.Λ.Μ.Ε. και της Δ.Ο.Ε., έχουν χαθεί από έλλειψη δασκάλων, καθηγητών και βιβλίων και κανείς δεν ανησύχησε. Τώρα που κινητοποιούνται οι μαθητές, τώρα χύνονται κροκοδείλια δάκρυα. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, έχετε υπερβεί το χρόνο. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ολοκληρώνω, κύριε Πρόεδρε. 
      Τα παιδιά, οι μαθητές αγωνίζονται για καλύτερα σχολεία, για δασκάλους, καθηγητές, σύγχρονα βιβλία και παλεύουν για το μέλλον τους. 
      Τέλος, το Κομμουνιστικό Κόμμα Ελλάδας προτείνει προς το λαϊκό κίνημα κυρίως, παρά στην Κυβέρνηση που έχει δεδομένη θέση, αποκλειστικά δημόσια και δωρεάν ανώτατη εκπαίδευση, 15% χρηματοδότηση από τον κρατικό προϋπολογισμό, ενιαία ανώτατη εκπαίδευση με επιστημονικό περιεχόμενο, κατοχυρωμένα επαγγελματικά δικαιώματα για όλους τους νέους που το επιθυμούν. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Δεν είναι αντικείμενο επίκαιρης ερώτησης η διακήρυξη των κομμάτων. Σας παρακαλώ. Έχουν ήδη περάσει τα δύο λεπτά. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κάνω μία πρόταση συγκεκριμένη, κύριε Πρόεδρε. Επιτρέψτε μου μισό λεπτό, τελειώνω.
      Παράλληλα με αυτό, ένα σύστημα αποκλειστικά δημόσιας επαγγελματικής εκπαίδευσης και τα δύο να στηρίζονται σε υποχρεωτικό δωδεκάχρονο δωρεάν ενιαίο σχολείο, αποκλειστικά δημόσιο, που θα παρέχει την απαραίτητη γνώση για τη φύση και την κοινωνία, ώστε οι νέοι να γίνουν συνειδητοί συντελεστές κοινωνικής προόδου. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      Το λόγο έχει ο κύριος Υφυπουργός για να δευτερολογήσει. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Θα ήθελα, κύριε Πρόεδρε, να πω ότι με σταθερά βήματα έχουμε θέσει το ελληνικό σύστημα της ανώτατης εκπαίδευσης -διότι περί αυτού συζητούμε σήμερα- σε τροχιά εξέλιξης, ώστε να μπορέσει αυτό να καταστεί πρωτοπόρο σε διεθνές επίπεδο και έχουμε δώσει τη δυνατότητα στα ανώτατα εκπαιδευτικά ιδρύματα της πατρίδας μας να μπορούν να λειτουργούν σε ένα άλλο περιβάλλον και πλαίσιο, σύγχρονο και συμβατό με τα όσα συμβαίνουν στην Ευρώπη και σε ολόκληρο τον κόσμο. Προωθήσαμε την ποιοτική αναβάθμιση της ανώτατης εκπαίδευσης έτσι, ώστε να μπορεί να ανταποκριθεί στον πολυδιάστατο ρόλο που της αναλογεί για το αναπτυξιακό μέλλον της πατρίδας μας και ιδίως της νέας γενιάς της, τα ανώτατα ιδρύματα της πατρίδας μας να ανταγωνίζονται επάξια τα αντίστοιχα ευρωπαϊκά ιδρύματα, τα πτυχία που απονέμονται στην Ελλάδα να μπορούν να αποκτήσουν κύρος και οι πτυχιούχοι μας να μπορούν να διεκδικήσουν με επιτυχία θέσεις εργασίας, διασφαλίζοντας ένα λαμπρό μέλλον.
      Σε ό,τι αφορά τα θέματα της οδηγίας, να επισημάνω και πάλι ότι άλλο θέμα είναι το άρθρο 16 του Συντάγματος και άλλο θέμα αυτό της ενσωμάτωσης της οδηγίας. Η ελληνική πολιτεία οφείλει αφενός μεν να εναρμονίσει το εθνικό θεσμικό πλαίσιο σύμφωνα με το ευρωπαϊκό δίκαιο -άλλωστε επίκειται καταδικαστική απόφαση του ευρωπαϊκού δικαστηρίου επ’ αυτού- και αφετέρου να αντιμετωπίσει το φαινόμενο μιας άναρχης κατάστασης που δημιουργήθηκε εδώ και πολλά χρόνια, σεβόμενη απολύτως όλες τις διατάξεις του Συντάγματος. 
      Χρειάζεται λοιπόν, όπως επεσήμανε και ο Πρωθυπουργός πριν από λίγο, ένα νέο θεσμικό πλαίσιο που να ελέγχει ποιότητα υποδομών, ποιότητα παρεχόμενης γνώσης σε εκπαιδευτήρια που πιστοποιούνται με συγκεκριμένο αυστηρό σύστημα αδειοδότησης, για να μη πιστοποιούνται με μορφές εμπορικής επιχείρησης, γιατί πιστεύουμε βαθύτατα ότι η εκπαίδευση δεν είναι εμπόρευμα και δεν μπορεί, λοιπόν, να συνεχιστεί το σημερινό πλαίσιο. Σχεδιάζουμε την εναρμόνιση του εθνικού με το ευρωπαϊκό δίκαιο και την άσκηση του εθνικού μας δικαιώματος για διασφάλιση υψηλής ποιότητας εκπαιδευτικών υπηρεσιών. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
      Η Τρίτη με αριθμό 136/30-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την εξοικονόμηση ενέργειας στα κτήρια του δημοσίου κ.λπ. διαγράφεται λόγω κωλύματος του κυρίου Βουλευτή. 
      Εισερχόμαστε τώρα στην τέταρτη και τελευταία με αριθμό 119/30-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Υγείας και Κοινωνικής Αλληλεγγύης, σχετικά με δημοσιεύματα του Τύπου αναφερόμενα στις συνθήκες διακομιδής νεογνών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με πρόσφατο δημοσίευμα της έγκριτης εφημερίδας «Πρώτο Θέμα», οι διακομιδές νεογνών από μαιευτικές κλινικές των δημοσίων νοσοκομείων της Κρήτης προς τη μια και μοναδική Μονάδα Εντατικής Νοσηλείας Νεογνών που διαθέτει το νησί στο Πανεπιστημιακό Νοσοκομείο Ηρακλείου, πραγματοποιούνται κάτω από τριτοκοσμικές συνθήκες. 
      Επειδή οι απαράδεκτες αυτές συνθήκες διακομιδής συνεπάγονται δυνητικά την εμφάνιση σοβαρών επιπλοκών στην υγεία των βρεφών, ερωτάται ο αρμόδιος Υπουργός: 
      1. Σε ποιες ενέργειες θα προχωρήσει το Υπουργείο Υγείας για να παύσει  ένα φαινόμενο που διασύρει διεθνώς τη χώρα;
      2. Υπάρχουν αναφορές ιατρών ή άλλων αρμοδίων προς το Υπουργείο Υγείας, σχετικές με ανεπίτρεπτες συνθήκες διακομιδής νεογνών και σε άλλες περιοχές της ελληνικής επικράτειας;».
      Στην επίκαιρη ερώτηση θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, οφείλω να πω ότι σε μια εποχή όπου η πολιτική έχει υποχρέωση να παρακολουθεί από πολύ κοντά τις ραγδαίες εξελίξεις στην τεχνολογία και την επιστήμη και επιπλέον έχοντας την υποχρέωση να καταβάλλει κάθε προσπάθεια, ώστε αυτές οι εξελίξεις να ενσωματώνονται κατά τον καλύτερο δυνατό τρόπο στις ανάγκες του κοινωνικού συνόλου, τις οποίες έχει άλλωστε και υποχρέωση να υπηρετεί, σαφέστατα και ο εκσυγχρονισμός των υποδομών στο χώρο της υγείας, με στόχο πάντα τη βελτίωση και την αναβάθμιση των παρεχομένων υπηρεσιών υγείας, αποτελούσε και αποτελεί και στη νέα τετραετία στόχο και πολιτική προτεραιότητας για την Κυβέρνησή μας. 
      Εξάλλου είναι χαρακτηριστική η δήλωση του Πρωθυπουργού κατά τη διάρκεια της συζήτησης των προγραμματικών δηλώσεων, όπου είπε ότι χτίζουμε το νέο Εθνικό Σύστημα Υγείας με διαφάνεια στη διαχείριση και διασφάλιση ποιοτικών υπηρεσιών στο χώρο της υγείας. Ακόμη, είναι χαρακτηριστική και η δήλωση του Υπουργού Υγείας κ. Αβραμόπουλου, που έκανε πιο συγκεκριμένους τους στόχους και τις πολιτικές που θα ακολουθηθούν στον τομέα αυτό. 
      Έτσι, με βάση αυτά τα δεδομένα, προχωρήσαμε στο σχεδιασμό και είμαστε στη φάση υλοποίησης μιας σειράς μέτρων, ώστε να μπορέσουμε τα σοβαρά προβλήματα που υπάρχουν να τα αντιμετωπίσουμε και άλλα να τα βελτιώσουμε στο μέγιστο δυνατό βαθμό. Οι μονάδες εντατικής θεραπείας γενικώς και ιδιαίτερα των νεογνών αποτελούν για την Κυβέρνησή μας ένα στόχο πρώτης προτεραιότητας. 
      Θα απαντήσω στο συγκεκριμένο ερώτημα που θέσατε, για να σας πω προκαταβολικά ότι δεν είναι αληθές –ίσως είναι λάθος η πληροφόρησή σας- ότι στην Κρήτη λειτουργεί μόνο μια μονάδα εντατικής νοσηλείας νεογνών. 
      Λειτουργούν άψογα και προσφέρουν πολύ σωστά τις υπηρεσίες σε υψηλότατο επίπεδο δύο μονάδες εντατικής νοσηλείας νεογνών, η μία στο Πανεπιστημιακό Νοσοκομείο με είκοσι πέντε πλήρως εξοπλισμένα και λειτουργούντα κρεβάτια και η άλλη στο Βενιζέλειο με άλλα είκοσι, πλήρως εξοπλισμένα και λειτουργούντα άψογα, κρεβάτια εντατικής νοσηλείας νεογνών. 
      Είναι ένα θέμα που απασχόλησε την πολιτική ηγεσία του Υπουργείου και σας λέω ότι πριν από μερικές μέρες, ύστερα από συνεργασία με τον Υπουργό και εντολή, μετέβην στην Κρήτη προκείμενου να έχω και προσωπική άποψη πάνω στο θέμα αυτό. 
      Σας διαβεβαιώνω, λοιπόν, ότι καταβάλαμε κάθε δυνατή προσπάθεια, για να βρούμε λύση και πιστεύω ότι δρομολογήσαμε μια λύση προς τη σωστή κατεύθυνση. Ίσως υπήρξαν κάποιες καθυστερήσεις, ίσως και αδικαιολόγητες καθυστερήσεις. Δεν είναι της παρούσης να συζητήσουμε αυτό το θέμα. 
      Πάντως, αυτή τη στιγμή προσπαθούμε να λειτουργήσουμε συντομότατα τη μονάδα εντατικής νοσηλείας νεογνών στο Νοσοκομείο Χανίων, όπου υπάρχουν διαθέσιμα και τα κρεβάτια και ο εξοπλισμός. Ήδη, βρίσκεται για εκπαίδευση στο Νοσοκομείο του Ηρακλείου ένας συγκεκριμένος αριθμός νοσηλευτριών, οι οποίες ήταν από τη δυναμικότητα του Νοσοκομείου των Χανίων. Ήδη, ολοκληρώνεται η διαδικασία πρόσληψης δεκαπέντε ακόμα νοσηλευτών και ταυτόχρονα κινείται με ταχύτατους ρυθμούς η διαδικασία επιλογής πρόσληψης και διορισμού δύο νεογνολόγων γιατρών, προκειμένου να στελεχώσουν τη μονάδα αυτή. 
      Όσον αφορά δε τη μεταφορά, και πάλι δεν είναι αληθές ότι γίνεται κάτω από τριτοκοσμικές συνθήκες. Λειτουργεί άψογα το όλο σύστημα μεταφοράς ενός αριθμού, ο οποίος δεν είναι πάρα πολύ μεγάλος, αλλά αρκετός ώστε καμμιά φορά να χρειάζεται υψηλή ετοιμότητα, για να μην υπάρχουν προβλήματα στη διακομιδή τους. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ. 
      Παρακαλώ τώρα τον ερωτώντα Βουλευτή κ. Αστέριο Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Ευχαριστώ πολύ, κύριε Υφυπουργέ, για την απάντησή σας. Θα ήθελα να σας διαβεβαιώσω για δύο πράγματα.
      Ο Λαϊκός Ορθόδοξος Συναγερμός δεν αντιμετωπίζει το μείζον αυτό θέμα ως ένα ζήτημα επιδεκτικό μικροκομματικών αντιπαραθέσεων. Το αντιμετωπίζουμε, αντιθέτως, ως ένα πολύ σοβαρό θέμα, που αφορά την ελληνική οικογένεια στην περιφέρεια και όχι μόνο. Και υπ’ αυτό το πρίσμα θα σας παρακαλούσα πάρα πολύ να λάβετε σοβαρά υπ' όψιν τις παρατηρήσεις μας. 
      Η διακομιδή των νεογνών στην Κρήτη είναι ένα μόνο παράδειγμα, κύριε Υφυπουργέ –και λυπάμαι που το λέω- του τι συμβαίνει σε όλη την επικράτεια, διότι οι διακομιδές νεογνών γίνονται πράγματι υπό τριτοκοσμικές συνθήκες και όπως χαρακτηρίζεται και σε δημοσιεύματα του Τύπου, πρόκειται για διακομιδές «θρίλερ». 
      Κάνετε μια ολόκληρη προσπάθεια για να μας πείσετε για την τεχνολογική και άλλη αναβάθμιση του Ε.Σ.Υ.. Για τις διακομιδές νεογνών, αξιότιμε κύριε Υφυπουργέ, δύο πράγματα χρειάζονται πάρα πολύ απλά. 
      Πρώτον, χρειάζεται ένα ειδικό ασθενοφόρο, το οποίο να έχει ένα ειδικό αντικραδασμικό σύστημα και όχι ένα απλό ασθενοφόρο του Ε.Κ.Α.Β. –διότι με τέτοια γίνονται οι διακομιδές- και, δεύτερον, χρειάζονται νέες και όχι πεπαλαιωμένες θερμοκοιτίδες, ενώ μέχρι τώρα η όποια διακομιδή γίνεται υπό καθεστώς παλαιότητας των θερμοκοιτίδων και εγώ σέβομαι αυτό που είπατε ότι θα καταβάλετε προσπάθειες, γιατί αυτό ουσιαστικά είπατε. 
      Σας μεταφέρω, όμως, τις μαρτυρίες ανθρώπων και μάλιστα του τέως διευθυντή της μονάδας της εντατικής νοσηλείας νεογνών. Το όνομα του ανθρώπου δεν έχει σημασία, αλλά στον Τύπο δήλωσε το εξής: «Οι κραδασμοί της καμπίνας του ασθενοφόρου είναι κάτι το τρομακτικό και σαν χταπόδι χτυπιούνται τα μωρά μέσα σε ένα τέτοιο σύστημα.». 
      Αυτά δεν τα λέει ο Λαϊκός Ορθόδοξος Συναγερμός, ένας Βουλευτής. Τα λένε οι ειδικοί του συστήματος. 
      Άρα, λοιπόν, καταλαβαίνετε, κύριε Υφυπουργέ, ότι υπάρχει ένα μείζον θέμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τριάντα δεύτερα, κύριε Πρόεδρε. Δεν θα σας ταλαιπωρήσω. 
      Το μείζον θέμα, κύριε Υφυπουργέ, είναι το εξής: Πρώτον, όλα αυτά γίνονται τη στιγμή που εσείς ως Κυβέρνηση επικαλείστε μια διάθεση μεταρρύθμισης. Αυτή είναι η μεταρρύθμιση; Δεν μπορούμε να μεταρρυθμίσουμε τα απλά πράγματα, ένα απλό ασθενοφόρο για να μεταφέρει μικρά παιδάκια. Και, δεύτερον, όλα αυτά γίνονται σε ένα καθεστώς και σε ένα περιβάλλον που όλοι πλέον μιλάμε –χωρίς βέβαια να κάνουμε τίποτα- για το μείζον δημογραφικό πρόβλημα της χώρας. Ο ρυθμός γεννήσεων έχει πέσει στο 0,9, δημοτικά σχολεία κλείνουν. 
      Να σας πω και το εξής τραγικό: Κατά τη δεκαετία 1997-2007 μειώθηκε ο αριθμός των μαθητών μας στα δημοτικά κατά δεκαοκτώ χιλιάδες. 
      Εμείς δεν μπορούμε να προασπίσουμε, ως Εθνικό Σύστημα Υγείας, τα μωρά που γεννιούνται, πού έχουμε την τύχη να γεννιούνται.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, τελειώνετε. Ο χρόνος σας παρήλθε.
      ΑΣΤΕΡΙΟΣ ΡΟΝΤΟΥΛΗΣ: Ένα δεύτερο, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Είπατε ένα δεύτερο, πέρασε όμως ένα λεπτό.
      ΑΣΤΕΡΙΟΣ ΡΟΝΤΟΥΛΗΣ: Και το λέω αυτό, κύριε Υπουργέ, διότι στην αρμοδιότητα του Υπουργείου σας είναι και ζητήματα κοινωνικής αλληλεγγύης, άρα και το δημογραφικό, για το οποίο ποιείτε τη νήσσαν.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Παρακαλώ τον κύριο Υφυπουργό για δευτερολογία.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Θα ήθελα να αρχίσω από το τελευταίο και πράγματι, θα συμφωνήσω ότι στη χώρα μας, όπου το δημογραφικό πρόβλημα είναι έντονο, οι εξελίξεις της επιστήμης, όπως είπα, τρέχουν με ταχείς ρυθμούς, δεν επιτρέπεται σε καμμία περίπτωση να χάνονται ζωές και πολύ περισσότερο, να χάνονται ζωές νέων. Σε καμμία απολύτως περίπτωση. Μακράν εμού η οποιαδήποτε σκέψη και τοποθέτηση για την αναφορά σας ότι η ερώτηση ή οποιαδήποτε τοποθέτηση από πλευράς του κόμματός σας έχει σαν στόχο μόνο την αντιπολίτευση. Αυτό δεν το συζητάω.
      Όμως, θα σας πω και πάλι ότι τα στοιχεία τα οποία επικαλεστήκατε είναι ανακριβή. Αυτή τη στιγμή που συζητάμε, υπάρχουν δύο τελευταίου τύπου θερμοκοιτίδες, οι πλέον σύγχρονες που υπάρχουν στην Ελλάδα, μία στο Νοσοκομείο του Αγίου Νικολάου και μία στο Νοσοκομείο Χανίων, ώστε να εξασφαλίζεται η ασφαλέστατη μεταφορά των νεογνών έως ότου λειτουργήσει η μονάδα εντατικής νοσηλείας νεογνών στο Νοσοκομείο των Χανίων.
      Δεύτερον, το ασθενοφόρο το οποίο χρησιμοποιείται, είναι έτσι κατασκευασμένο, ώστε να υπάρχει πλήρης εφαρμογή στην τοποθέτηση της θερμοκοιτίδας και έτσι, να μην υπάρχει απολύτως κανένα πρόβλημα. Σας λέω, λοιπόν, ότι αυτό το ασθενοφόρο δεν διαφέρει από τις μονάδες, διότι είναι ίδιο με τις μονάδες που χρησιμοποιούνται στα μεγάλα αστικά κέντρα. Διαφέρει μόνο ως προς το χώρο τοποθέτησης περισσοτέρων θερμοκοιτίδων, διότι εδώ οι διακομιδές είναι περισσότερες και επομένως είναι διαμορφωμένα έτσι για να μεταφέρουν πολύ περισσότερα νεογνά.
      Αυτό είναι βέβαιο. Αυτήν τη στιγμή και μετά την επίσκεψη, έχει διαπιστωθεί και κανείς δεν αμφισβητεί το θέμα αυτό. Σας λέω, επιπλέον, ότι ήδη ολοκληρώνεται η διαδικασία προμήθειας διακοσίων νέων ασθενοφόρων. Είκοσι από αυτά είναι οργανωμένες κινητές μονάδες. Πέντε είναι για να χρησιμοποιηθούν προς την κατεύθυνση των νεογνών, έτσι ώστε να μπορούμε ασφαλέστατα να μεταφέρουμε σε αυτές τις επείγουσες περιπτώσεις-καταστάσεις νεογνά, χωρίς να απειλείται το παραμικρό με τη ζωή τους, αλλά και με όποιες επιπτώσεις μπορεί να έχει στη συνέχεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Και όλη αυτή η προσπάθεια είναι ενταγμένη μέσα σε μια μεγάλη προσπάθεια που καταβάλλει η Κυβέρνηση, ώστε όλες οι μονάδες εντατικής θεραπείας αλλά και μονάδες νεογνών να στελεχωθούν και με το απαραίτητο νοσηλευτικό και ιατρικό προσωπικό, έτσι ώστε να μπορούμε να λέμε ότι ευρισκόμεθα σε επίπεδα, όπου η διεθνής πρακτική λέει ότι είναι από τα καλύτερα.
      Ένα νούμερο: Η διεθνής εμπειρία, η επιστημονική πρακτική λέει ότι για κάθε χίλια παιδιά που γεννιούνται, χρειάζονται διαθέσιμα δύο καλά οργανωμένα κρεβάτια εντατικής νοσηλείας νεογνών. Περίπου εκατό χιλιάδες είναι οι γεννήσεις στη χώρα μας το χρόνο. Θα μας αρκούσαν διακόσια-διακόσια πενήντα κρεβάτια σωστά κατανεμημένα. Είμαστε αρκετά πιο πάνω από το νούμερο αυτό.
      Επιπλέον, για να ξεπεράσουμε τα όποια προβλήματα καλής οργάνωσης και για να μην υπάρχει το τεράστιο πρόβλημα που υπήρχε μέχρι το 2004 περίπου…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): … όταν ξοδεύονταν ολόκληρες περιουσίες, προκειμένου να μεταβούν, επειδή δεν αρκούσαν αυτές οι μονάδες, στα ιδιωτικά, κάναμε τη σύμβαση με τα ταμεία, ώστε κανένα νέο ζευγάρι να μην επιβαρύνεται, κανένα νεογέννητο μωρό με πρόβλημα ή χωρίς πρόβλημα να μην αντιμετωπίζει να βρεθεί σε μία κατάσταση, η οποία θα το συνοδεύει σε όλη του τη ζωή ή δεν θα μπορέσει να ζήσει.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Ειδική Επιτροπή επί του Απολογισμού και του Γενικού Ισολογισμού του Κράτους καταθέτει την έκθεσή της στα σχέδια νόμων του Υπουργείου Οικονομίας και Οικονομικών:
      α) «Κύρωση του Απολογισμού του Κράτους Οικονομικού Έτους 2005».
      β) «Κύρωση του Ισολογισμού του Κράτους Οικονομικού Έτους 2005».
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.19΄ λύεται η συνεδρίαση για την προσεχή Δευτέρα 5 Νοεμβρίου 2007 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων.
      
      Ο ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 2-11-07	ΣΕΛ. 4

