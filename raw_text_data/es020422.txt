






Δευτέρα, 22 Απριλίου 2002
ΣΥΝΕΔΡΙΑΣΗ ΡΚΣΤ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν φοιτητές του Παντείου Πανεπιστημίου, 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τρίτης 23 Απριλίου 2002, 
4. Συζήτηση επικαίρων ερωτήσεων:
α) Προς τον Υπουργό Γεωργίας, σχετικά με την καθυστέρηση καταβολής των στρεμματικών ενισχύσεων στους σταφιδοπαραγωγούς του Νομού Μεσσηνίας, 
β) Προς τον Υπουργό Εξωτερικών, σχετικά με τις θέσεις του Υπουργείου στα προβλήματα που δημιουργήθηκαν κατά τον εορτασμό της 25ης Μαρτίου από τον 'Ελληνα πρέσβη στην Αυστραλία κλπ., 
γ) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το πρόγραμμα αδειοδότησης των χώρων Υγειονομικής Ταφής των Απορριμμάτων κλπ., 
5. Επί της επερώτησης προς τον Υπουργό Εμπορικής Ναυτιλίας σχετικά με τον Οργανισμό Λιμένος Πειραιώς, 

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Τύπου και Μέσων Μαζικής Ενημέρωσης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων ΄Εργων, Εργασίας και Κοινωνικών Ασφαλίσεων, Δικαιοσύνης και Μεταφορών και Επικοινωνιών, κατέθεσαν σχέδιο νόμου: "Περιορισμοί στη σύναψη δημοσίων συμβάσεων με πρόσωπα που δραστηριοποιούνται ή συμμετέχουν σε επιχειρήσεις μέσων ενημέρωσης και άλλες διατάξεις", 
β) Οι Υπουργοί Εθνικής ΄Αμυνας, Οικονομίας και Οικονομικών, Εξωτερικών, Δημόσιας Τάξης και Δικαιοσύνης, κατέθεσαν σχέδιο νόμου: "Κύρωση του Πρωτοκόλλου για τα προνόμια και τις ατέλειες του Ευρωπαϊκού Οργανισμού για την εκμετάλλευση μετεωρολογικών δορυφόρων (ΕUMETSAT)", 
γ) Οι Υπουργοί Περιβάλλοντος, Χωροταξίας και Δημοσίων Εργων, Οικονομίας και Οικονομικών, Εξωτερικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Υγείας και Πρόνοιας, Γεωργίας, Δικαιοσύνης, Μεταφορών και Επικοινωνιών, Εμπορικής Ναυτιλίας και Αιγαίου, κατέθεσαν σχέδιο νόμου: "Κύρωση των τροποποιήσεων της Σύμβασης της Βαρκελώνης του 1976 "για την προστασία της Μεσογείου Θάλασσας από τη ρύπανση" και των τροποποιήσεων του Πρωτοκόλλου του 1980 "για την προστασία της Μεσογείου Θάλασσας από τη ρύπανση από χερσαίες πηγές", 
2. Κατάθεση 'Εκθεσης Διαρκούς Επιτροπής: Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών "Για την εταιρική διακυβέρνηση, θέματα μισθολογίου και άλλες διατάξεις", 
ΟΜΙΛΗΤΕΣ
Α. Επί των επικαίρων ερωτήσεων:
ΒΛΑΧΟΣ Γ., 
ΓΙΑΝΝΟΠΟΥΛΟΣ Ι., 
ΖΗΣΗ Ρ., 
ΜΑΓΚΡΙΩΤΗΣ Ι., 
ΜΠΕΝΤΕΝΙΩΤΗΣ Ε., 
ΣΚΥΛΛΑΚΟΣ Α., 
ΤΣΟΥΡΝΟΣ Γ., 
ΧΑΤΖΗΜΙΧΑΛΗΣ Φ., 
Β. Επί της επερώτησης:
ΑΝΩΜΕΡΙΤΗΣ Γ., 
ΒΑΡΒΙΤΣΙΩΤΗΣ Μ., 
ΒΑΡΙΝΟΣ Α., 
ΚΩΝΣΤΑΝΤΙΝΟΥ Φ., 
ΜΕΛΑΣ Π., 
ΝΕΡΑΝΤΖΗΣ Α., 
ΣΑΛΑΓΚΟΥΔΗΣ Γ., 
ΣΠΥΡΙΟΥΝΗΣ Κ., 
ΤΣΙΠΛΑΚΗΣ Κ., 


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΡΚΣΤ΄
Δευτέρα 22 Απριλίου 2002


Αθήνα, σήμερα στις 22 Απριλίου, ημέρα Δευτέρα και ώρα 18.16΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Γιαννακόπουλο, Βουλευτή Μεσσηνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Προϊστάμενος του Τηλεπικοινωνιακού Διαμερίσματος Βοιωτίας ζητεί να πληροφορηθεί γιατί επιβαρύνονται οι βουλευτικές ατελείς συνδέσεις.
2) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας που αφορά στα αιτήματα της Ομοσπονδίας Ερασιτεχνών Αλιέων.
3) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Επαγγελματιών Λογιστών Αγρινίου και Περιχώρων ζητεί να μετατεθεί η ημερομηνία υποβολής των δηλώσεων της τριετίας για τις αρχές Ιουνίου 2002 και των δηλώσεων εξαετίας για τον Ιούλιο 2002.
4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Μεθώνης Πιερίας ζητεί χρηματοδότηση για την ολοκλήρωση και αποπεράτωση της ανισόπεδης διάβασης Μακρυγιάλου Πιερίας.
5) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Υποθηκοφυλακείο Κατερίνης υποβάλλει προτάσεις σχετικά με την οργάνωση και τη λειτουργία των υποθηκοφυλακείων του Κράτους.
6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Λαογραφικός Σύλλογος Διάδοσης της Ποντιακής Παράδοσης "Ο Πυρρίχιος" ζητεί την οικονομική ενίσχυση των πολιτιστικών δραστηριοτήτων του.
7) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας ζητεί διευκρινήσεις σχετικά με τα αναπτυξιακά σχέδια της ΒΙΠΕ Μελιγαλά Μεσσηνίας.
8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία οι Σχολικοί Φύλακες Ελλάδος ζητούν τη μόνιμη τοποθέτησή τους στα Σχολεία.
9) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμαρχος Φιλιατών Μεσσηνίας ζητεί την κατασκευή έργων υποδομής στην περιοχή του.
10) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας ζητεί την ένταξη της ΒΙΠΕ Μελιγαλά στις υπό ανάπτυξη Βιομηχανικές Περιοχές.
11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα νήσου Δονούσας ζητεί τη δρομολόγηση πλοίου για την εξυπηρέτηση των επισκεπτών της νήσου Δονούσας κατά τις ημέρες του Πάσχα.
12)Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Εκκλησιαστική Επιτροπή Αγίου Φιλίππου Μπατσίου 'Ανδρου ζητεί οικονομική ενίσχυση για την κατασκευή του περιβάλλοντα χώρου του Ιερού Ναού.
13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας το οποίο αναφέρεται στην κατασκευή τεχνητών υφάλων στην παράκτια περιοχή της λιμνοθάλασσας του Μεσολογγίου και του κόλπου Λαγανά Ζακύνθου.
14) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Σύλλογοι Προσωπικού ΟΓΑ ζητούν τη χορήγηση ειδικού επιδόματος στα μέλη του.
15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Υπηρεσία Διαχείρισης Επιχειρησιακού Προγράμματος Δυτικής Ελλάδας ζητεί τη χρηματοδότηση από εθνικούς πόρους της ολοκλήρωσης των έργων παράκαμψης της Ναυπάκτου και του φράγματος Αχυρών του Νομού Αιτωλ/νίας.
16) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Σύνδεσμος Συνταξιούχων ΙΚΑ Νομού Κέρκυρας ζητεί την τοποθέτηση τριών παρασκευαστριών στο μικροβιολογικό εργαστήριο του ΙΚΑ Κέρκυρας.
17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κορθίου ΄Ανδρου ζητεί να μην επιτραπεί η τοποθέτηση κεραίας κινητής τηλεφωνίας στη θέση "Ράχη" της περιοχής του.
18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κουφονησίων ζητεί τη ρύθμιση των ακτοπλοϊκών δρομολογίων έτσι ώστε να εξυπηρετούν τους επισκέπτες κατά τις ημέρες του 
19) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Εξωραϊστικός - Εκπολιτιστικός Σύλλογος νέου και παλαιού σιδηροδρομικού σταθμού Θεσσαλονίκης "Η ΑΝΑΓΕΝΝΗΣΗ" ζητεί να μην επιτραπεί η εγκατάσταση μονάδας υποκατάστατων ναρκωτικών στην περιοχή του.
20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Κυνηγετικός Σύλλογος Αριδαίας ζητεί τη μείωση της έκτασης του καταφυγίου άγριας ζωής στην περιοχή του.
21) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί να καταργηθεί η υποχρέωση τήρησης βιβλίου δρομολογίων για τα φορτηγά αυτοκίνητα που διαθέτουν ταχογράφο.
22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Κτηνοτροφικός Σύλλογος Νομού Φθιώτιδας ζητεί την απλούστευση των διαδικασιών υποβολής αιτήσεων για επιδοτήσεις των μελών του.
23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Συνδικαλιστικοί Φορείς, Επιστημονικές Εταιρείες και Επιμελητήρια ζητούν να μην καταργηθεί η εκπαιδευτική μέθοδος της προσομοίωσης.
24) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Έλληνες Επιστήμονες του εξωτερικού με στρατολογικές εκκρεμότητες ζητούν την επίλυση των στρατολογικών προβλημάτων τους.
25) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών και η Πανελλήνια 'Ενωση Εργαστηριούχων Φυσικοθεραπευτών ζητούν τη θωράκιση του ισχύοντος νομικού πλαισίου που αφορά στην άσκηση του επαγγέλματος του φυσικοθεραπευτή.
26) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Σύλλογος Συμβασιούχων ΤΕΙ Ηπείρου ζητεί τη μετατροπή των συμβάσεων εργασίας των μελών του σε αορίστου χρόνου.
27) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Τυφλών Μικροπωλητών και ατόμων με ειδικές ανάγκες ζητεί την απλούστευση των διαδικασιών που απαιτούνται για την έκδοση ή ανανέωση αδειών μικροπωλητών για τα μέλη του.
28) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία το Εργατοϋπαλληλικό Κέντρο Αθήνας διαμαρτύρεται για τα αντιασφαλιστικά κυβερνητικά μέτρα.
29) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ένωση Πυροσβεστών, Αρχιπυροσβεστών, Πυρονόμων Αττικής ζητεί επίλυση υπηρεσιακών προβλημάτων των μελών της.
30) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύλλογος "ΤΟ ΧΑΜΟΓΕΛΟ ΤΟΥ ΠΑΙΔΙΟΥ" ζητεί τη λήψη μέτρων για την πάταξη της διακίνησης επικίνδυνων εκρηκτικών υλών που θέτουν σε κίνδυνο τη σωματική ακεραιότητα των παιδιών.
31) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος "ΤΟ ΧΑΜΟΓΕΛΟ ΤΟΥ ΠΑΙΔΙΟΥ" ζητεί τη λήψη μέτρων για την πάταξη της διακίνησης επικίνδυνων εκρηκτικών υλών που θέτουν σε κίνδυνο τη σωματική ακεραιότητα των παιδιών.
32) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύνδεσμος Βορειοηπειρωτικού Αγώνα και η Συντονιστική Φοιτητική 'Ενωση Βορειοηπειρωτικού Αγώνα ζητούν τη χορήγηση εκπαιδευτικών δικαιωμάτων στους ΄Ελληνες της Βορείου Ηπείρου κλπ.
33) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Πανελλήνιος Σύνδεσμος Βορειοηπειρωτικού Αγώνα και η Συντονιστική Φοιτητική Ένωση Βορειοηπειρωτικού Αγώνα ζητούν τη χορήγηση εκπαιδευτικών δικαιωμάτων στους ΄Ελληνες της Βορείου Ηπείρου κλπ.
34) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Περιβαλλοντικής Προστασίας Ψυχικού ζητεί να μην επιτραπεί η μεταφορά Συντελεστών Δόμησης σε περιοχές με χρήση αμιγούς κατοικίας.
35) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Προστασίας Περιβάλλοντος Φιλοθέης ζητεί να μην επιτραπεί η μεταφορά Συντελεστή Δόμησης σε περιοχές με χρήση αμιγούς κατοικίας.
36) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας που αναφέρεται στη μεταφορά λαθρομεναστών από τα παράλια της Τουρκίας.
37) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Ένωση Αστυνομικών Υπαλλήλων Κεντρικής Μακεδονίας ζητεί να σταματήσει η καθημερινή μετακίνηση των Αστυνομικών Δυνάμεων από τους Νομούς της Κεντρικής Μακεδονίας.
38) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η 'Ενωση Γονέων και Κηδεμόνων Ελλάδας ζητεί την καταπολέμηση των ναρκωτικών και της εγκληματικότητας στην Ελλάδα καθώς και τη διακοπή των τηλεοπτικών εκπομπών "Μπιγκ Μπράδερ", "Μπαρ", "Παρατράγουδα".
39) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Κηρέως Εύβοιας ζητεί την αποζημίωση των αγροτών της περιοχής του που έχουν υποστεί ζημιές από τις πρόσφατες θεομηνίες.
40) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία οι γεωργοί του Δήμου Κηρέως Εύβοιας ζητούν τη χορήγηση αποζημίωσης εξαιτίας της ολοσχερούς καταστροφής που έχουν υποστεί οι καλλιέργειές τους από την πλημμύρα των ποταμών Κηρέα και Νηλέα.
41) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί προσλήψεις των μελών του με αντικειμενικά κριτήρια βάσει φακέλου και όχι με γραπτό διαγωνισμό.
42) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Δημοτική Παράταξη Καματερό Νέα Πολιτεία ζητεί παράταση της προθεσμίας υποβολής των δικαιολογητικών δανειοδότησης για την επισκευή των κατοικιών των σεισμοπλήκτων της περιοχής του.
43) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία ο Εμπορικός Σύλλογος Κορίνθου ζητεί την πάταξη του παραεμπορίου στη λαϊκή αγορά της Κορίνθου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1319/7-9-01 ερώτηση δόθηκε με το υπ'αριθμ. 912/2-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1319/7-9-01 την οποία κατέθεσε ο Βουλευτής κ. Αναστ. Ι. Σπηλιόπουλος και αφορά μετεγγραφές φοιτητών, σας γνωρίζουμε τα ακόλουθα: 
1. Σύμφωνα με την ισχύουσα νομοθεσία (άρθρα 1 και 2 του ν. 1966191) οι μετεγγραφές φοιτητών από ισότιμες και ομοτεγείς σχολές ή τμήματα Πανεπιστημίων του εξωτερικού σε αντίστοιχα τμήματα Πανεπιστημίων του εσωτερικού, επιτρέπονται μόνο μετά από εξετάσεις που πραγματοποιούνται από την Κεντρική Επιτροπή Εξετάσεων Μετεγγραφών εκ του Εξωτερικού (ΚΕΕΜΕ), με εξαίρεση το ακαδημαϊκό έτος 1998-99 κατά το οποίο έγιναν μετεγγραφές φοιτητών από το εξωτερικό για λόγους υγείας σύμφωνα με το άρθρο 2 του ν. 2621/98 και την αριθ. Φ.1/Β3/4558/16-9-1998 Υπουργική Απόφαση.
2. Όσον αφορά τις μετεγγραφές φοιτητών του εσωτερικού το ΥΠΕΠΘ ύστερα από πρόταση του Πανεπιστημίου Θεσσαλονίκης, μελετά την τροποποίηση της ισχύουσας νομοθεσίας και τη δυνατότητα εκχώρησης της σχετικής αρμοδιότητας από τα Πρυτανικά Συμβούλια στα τμήματα των Πανεπιστημίων.
3. Όλα τα θέματα των μετεγγραφών από Α.Ε.Ι. του εξωτερικού ρυθμίζονται νομοθετικά και δεν γίνονται ανεξέλεγκτα. 
Ο Υπουργός
ΠΕΤΡΟΣ Δ. ΕΥΘΥΜΙΟΥ"
2. Στην με αριθμό 1327/7-9-01 ερώτηση δόθηκε με το υπ'αριθμ. 913/1-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1327/7-9-01 την οποία κατέθεσε ο Βουλευτής κ. Δημ. Πιπεργιάς και αφορά στην κάλυψη αναγκών σε εκπαιδευτικό προσωπικό των τμημάτων του ΤΕΙ Χαλκίδας, σας γνωρίζουμε τα ακόλουθα: 
1. Στο ΤΕΙ Χαλκίδας τα δύο τελευταία ακαδημαϊκά έτη διορίσθηκαν εννέα (9) τακτικά μέλη εκπαιδευτικού προσωπικού (5 στο τμήμα Μηχανολογίας και 4 στο Τμήμα Ηλεκτρολογίας). 
2. Στο Τμήμα Μηχανολογίας πρόκειται να διορισθούν δύο (2) ακόμη μέλη τακτικού εκπαιδευτικού προσωπικού (1 απόφαση είναι για δημοσίευση στο Εθνικό Τυπογραφείο και η άλλη 1 στο Γενικό Λογιστήριο του Κράτους για έγκριση πίστωσης).
3. Μία (1) θέση του Γενικού Τμήματος Θετικών Επιστημών βρίσκεται στο στάδιο του ελέγχου νομιμότητος. 
4. Δώδεκα (12) θέσεις (9 του τμήματος Αυτοματισμού και 3 του τμήματος Λογιστικής) βρίσκονται στο στάδιο της επιλογής των υποψηφίων από τα Εκλεκτορικά Σώματα του ΤΕΙ Χαλκίδας. 
Τέλος, σας γνωρίζουμε ότι πέραν των θέσεων αυτών, σε σύντομο χρονικό διάστημα θα δοθούν και πολλές άλλες θέσεις για τις ανάγκες των ΤΕΙ συμπεριλαμβανομένου και του ΤΕΙ Χαλκίδας με το νέο μεγάλο αριθμό προκηρύξεων. 
Ο Υπουργός
ΠΕΤΡΟΣ Δ. ΕΥΘΥΜΙΟΥ"
3. Στην με αριθμό 1347/10-9-01 ερώτηση δόθηκε με το υπ' αριθμ. 1348/2-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1347/10-9-2001 ερώτηση που κατατέθηκε στη Βουλή από τη Βουλευτή κα Μ. Κόλλια - Τσαρουχά σχετικά με την εξωσωματική γονιμοποίηση, σε ό,τι αφορά το Υπουργείο Υγείας και Πρόνοιας, σας γνωρίζουμε ότι γίνονται όλες οι προπαρασκευαστικές ενέργειες, προκειμένου να εκδοθεί το Π.Δ. ή και τυχόν απαιτούμενες νομοθετικές διατάξεις (με βάση την εξουσιοδοτική διάταξη του ν. 2071/92 αρ. 59 και την απόφαση του ΚΕΣΥ αρ. 2 της 151 Ολομ./29-7-99), που θα καθορίζουν κάθε λεπτομέρεια σχετικά με την ηθική, δεοντολογική, νομική και οικονομική ρύθμιση του θέματος.
Η Υφυπουργός
Χ. ΣΠΥΡΑΚΗ"
4. Στην με αριθμό 1356/11-9-01 ερώτηση ΑΚΕ 169 δόθηκε με το υπ' αριθμ. 1990/2-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση/ ΑΚΕ 1356/169/11-9-2001, που κατέθεσε ο Βουλευτής κ. Θ. Π. Δαβάκης, σας πληροφορούμε τα εξής:
Το ελαιόλαδο υπάγεται στην Κοινή Οργάνωση Αγοράς και συνεπώς τα διάφορα μέτρα για τη στήριξή του αποφασίζονται από τα όργανα της κοινότητας (Συμβούλια Υπουργών, Διαχειριστικές Επιτροπές, κλπ.).
Η προς επιδότηση ποσότητα ελαιολάδου, προκύπτει από τις αιτήσεις ενίσχυσης των ελαιοπαραγωγών.
Για τον καθορισμό του ύψους της προκαταβολής των αποδεκτών προς ενίσχυση ποσοτήτων, από την Ευρωπαϊκή Επιτροπή, λαμβάνονται υπόψη διάφορα στοιχεία, όπως: α) οι διαδοχικές εκτιμήσεις παραγωγής των Νομαρχιακών Αυτοδιοικήσεων, β) τα στοιχεία παραγωγής ελαιολάδου από τα ελαιοτριβεία με βάση τις Δηλώσεις Μηνιαίας Κατάστασης Εργασιών του Ελαιοτριβείου (ΔΜΚΕΕ), γ) τα στοιχεία των Ομοιογενών Ελαιοκομικών Ζωνών (ΟΕΖ) που αποφασίζονται από τον Υπουργό Γεωργίας κατόπιν εισηγήσεων - προτάσεων των Νομαρχιακών Αυτοδιοικήσεων, δ) τα στοιχεία αξιολόγησης των αποδόσεων σε ελιές και ελαιόλαδο, όπως αυτά ορίζονται στον Καν (ΕΚ) 2366/98, ε) καθώς επίσης και άλλες πηγές πληροφόρησης στις οποίες μπορεί να προσφύγει η Επιτροπή, ή να αναθέσει κατά περίπτωση την εκπόνηση μελετών ή τη διεξαγωγή ερευνών σχετικά με την παραγωγή ελαιολάδου.
Ο καθορισμός των Ομοιογενών Ελαιοκομικών Ζωνών (ΟΕΖ) και των αποδόσεών τους, πραγματοποιείται από επιτροπές που συγκροτούν με απόφασή τους οι Προϊστάμενοι των Δ/νσεων Αγροτικής Ανάπτυξης με τη συμμετοχή όλων των τοπικών εμπλεκόμενων φορέων. Οι εν λόγω επιτροπές είναι πενταμελείς και αποτελούνται από τον Προϊστάμενο του Τμήματος Παρέμβασης και Εισοδηματικών Ενισχύσεων (ΠΕΕ) της Δ/νσης Αγροτικής Ανάπτυξης (Δ.Α.Α.) ως πρόεδρο, ένα γεωπόνο της Δ.Α.Α., έναν εκπρόσωπο του Ο.Ε.Ε.Ε., έναν υπάλληλο του Τμήματος ενίσχυσης στην παραγωγή της αντίστοιχης εκάστοτε Οργάνωσης Παραγωγών και έναν υπάλληλο του Τμήματος ενίσχυσης της Ένωσης των Οργανώσεων Παραγωγών. Έργο των επιτροπών είναι η εισήγηση προς τη Δ/νση ΠΑΠ Δενδρ/κής του Υπουργείου Γεωργίας των στοιχείων των ΟΕΖ, η τελική έγκριση των οποίων θα γίνεται με απόφαση του Υπουργού Γεωργίας. Για την εκτέλεση του έργου των οι επιτροπές, στις οποίες συμμετέχουν όλοι οι εμπλεκόμενοι φορείς, λαμβάνουν υπόψη όλες τις παραμέτρους, ακολουθώντας τη διαδικασία που τους έχει ορισθεί από το Υπουργείο Γεωργίας. Για οποιαδήποτε τροποποίηση των Ο.Ε.Ζ., η Δ/νση Αγροτικής Ανάπτυξης πρέπει να υποβάλει εισήγηση στο Υπουργείο Γεωργίας, με την προσήκουσα αιτιολογία, και αυτή στη συνέχεια
να γίνει αποδεκτή από την Ευρωπαϊκή Επιτροπή. Επίσης από την περίοδο 1999/2000 έχει ήδη ξεκινήσει και μια στατιστική μέθοδος εκτίμησης των αποδόσεων των ζωνών, προκειμένου αυτές να συγκριθούν με τα στοιχεία των ανωτέρω επιτροπών, με σκοπό τον ακριβή προσδιορισμό τους.
Επί των τελικά εγκεκριμένων, από την Ευρωπαϊκή Επιτροπή, στοιχείων των ΟΕΖ εφαρμόζεται ενιαίο κριτήριο αποδεκτών προς ενίσχυση ποσοτήτων ελαιολάδου.
Η ποσότητα που δικαιούται να επιδοτηθεί, καθορίζεται για κάθε παραγωγό, σύμφωνα με σχετικά παραστατικά που υποβάλλει (Αποδείξεις Παροχής Υπηρεσιών (ΑΠΥ) του ελαιοτριβείου, ζυγοταινίες, έντυπα προορισμού και αποθεμάτων, κλπ), τα οποία ελέγχονται και συγκρίνονται με τα στοιχεία και κριτήρια που προαναφέρθηκαν.
Για τη μεγαλύτερη αποτελεσματικότητα των ελέγχων στον τομέα της ενίσχυσης στην παραγωγή ελαιολάδου το Υπουργείο Γεωργίας έχει λάβει πρόσθετα οριζόντια μέτρα, πλην των αναφερομένων στους κοινοτικούς κανονισμούς, όπως:
Μετά από εισήγηση των περιφερειακών υπηρεσιών, οι Ομοιογενείς Ελαιοκομικές Ζώνες εγκρίνονται από τον Υπουργό Γεωργίας.
Με απόφαση του Υπουργού Γεωργίας καθορίζονται για κάθε ελαιοκομική περίοδο για όλη τη χώρα κριτήρια αποδεκτών προς ενίσχυση ποσοτήτων ελαιολάδου.
Επίσης σύμφωνα με τον κανονισμό (ΕΚ) 1273/99 από την περίοδο 1999/2000 έχει τεθεί σε εφαρμογή και ένας επιπλέον αντικειμενικός προσδιορισμός των αποδόσεων των ζωνών (Περιφερειακές Ζώνες) για τον έλεγχο των αποδόσεων που θα εισηγούνται οι Νομαρχιακές Αυτοδιοικήσεις.
Η διακίνηση των ελαιολάδων των παραγωγών θα γίνεται μόνον εφόσον αυτή είναι σύμφωνη με τον Κώδικα Βιβλίων και Στοιχείων (και θα αναγνωρίζονται για ενίσχυση μόνο οι ποσότητες εκείνες για τις οποίες θα αποδεικνύεται ο προορισμός τους με τα προβλεπόμενα από τον Κ.Β.Σ. παραστατικά).
Οι οργανώσεις των παραγωγών υποχρεούνται να τηρούν, σε ενιαία μαγνητικά μέσα, τα αρχεία που αφορούν την ενίσχυση στην παραγωγή ελαιολάδου. Η μη παράδοσή τους στο Υπουργείο Γεωργίας και στον Οργανισμό Ελέγχου Ενισχύσεων Ελαιολάδου, οποτεδήποτε ζητηθούν, θα αποτελεί άρνηση ελέγχου και θα επιβάλλονται οι κυρώσεις που ορίζουν οι σχετικοί κανονισμοί (αποκλεισμός τόσο των παραγωγών όσο και των παραγωγών όσο και των οργανώσεών τους από τις κοινοτικές επιδοτήσεις).
Σε συνεργασία με το Υπουργείο Οικονομικών (Σ.Δ.Ο.Ε.) πρόκειται να εφαρμοστούν δειγματοληπτικά διασταυρωτικοί έλεγχοι των φορολογικών στοιχείων των ελαιουργείων και πυρηνελαιουργείων
Ο Υφυπουργός
Ε. ΑΡΓΥΡΗΣ"
5. Στην με αριθμό 1363/11.9.01 ερώτηση δόθηκε με το υπ' αριθμ. 2217/28.9.01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 1363/11-9-2001 ερώτηση, που κατατέθηκε στη Βουλή από το Βουλευτή κ. Δ. Γεωργακόπουλο, για τα θιγόμενα σ' αυτή θέματα σας πληροφορούμε τα εξής:
Σύμφωνα με την αριθ. 30825/27.6.2001 Απόφαση του Υπουργού Εργασίας και Κοινωνικών Ασφαλίσεων, στο πρόγραμμα Νέων Ελευθέρων Επαγγελματιών (Ν.Ε.Ε.) 2001 μπορούν να υποβάλουν αίτηση για υπαγωγή στο πρόγραμμα, όσοι έχουν την ιδιότητα του άνεργου, διαθέτουν δελτίο ανεργίας σε ισχύ και έχουν συμπληρώσει το έντυπο εξατομικευμένης παρέμβασης υπογεγραμμένο από τον εργασιακό Σύμβουλο και τους ίδιους, σύμφωνα με την αριθ. 30825/27.6.2001 Απόφαση του Υπουργού Εργασίας και Κοινωνικών Ασφαλίσεων.
Η "αίτηση εκδήλωσης ενδιαφέροντος" που υποβάλλει κάθε άνεργος που επιθυμεί να ενταχθεί στο πρόγραμμα, απαιτεί συγκεκριμένη αναφορά για το είδος της δραστηριότητας που σχεδιάζει να υλοποιήσει. Τα στοιχεία της αίτησης αλλά και οι προθέσεις του άνεργου αξιολογούνται από τους Εργασιακούς Συμβούλους και συζητούνται με τους άνεργους, προκειμένου να εξασφαλισθούν οι καλύτερες προϋποθέσεις για τη βιωσιμότητα των νέων επιχειρήσεων. Δεδομένου ότι αυτού του είδους η διαδικασία δεν μπορεί να ισχύσει για πρώην άνεργους, που έχουν ήδη ανοίξει την επιχείρησή τους, δηλαδή πριν αξιολογηθούν οι σχεδιασμοί τους ή πολύ περισσότεροι πριν υποβάλουν αίτηση εκδήλωσης ενδιαφέροντος για να υπαχθούν στο πρόγραμμα, καθίσταται σαφής ο λόγος για τον οποίο οι περιπτώσεις αυτές είναι εκτός της φιλοσοφίας του νέου προγράμματος και ως εκ τούτου δεν μπορούν να επιχορηγηθούν.
Τα προγράμματα για την επιδότηση Νέων Ελευθέρων Επαγγελματιών (ΝΕΕ) δεν είναι συνεχόμενα από έτος σε έτος, αντίθετα έχουν την αυτοτέλειά τους και κάθε φορά προσαρμόζονται στα νέα δεδομένα της οικονομίας και των συνθηκών εργασίας.
Οι Υπηρεσίες του Οργανισμού Απασχόλησης Εργατικού Δυναμικού (ΟΑΕΔ) έχουν ήδη ξεκινήσει τη διαδικασία αξιολόγησης των αιτήσεων σύμφωνα με την ισχύουσα Υπουργική Απόφαση (30825/27-6-2001), προκειμένου την 1-10-2001 να ανακοινώσουν τον πίνακα των δικαιούχων που δεσμεύουν θέση στο πρόγραμμα.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
6. Στην με αριθμό 1367/11-9-2001 ερώτηση δόθηκε με το υπ' αριθμ. 1992/1-10-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1367/11.9.2001 που κατέθεσε η Βουλευτής κα Μ. Δαμανάκη, σας πληροφορούμε τα εξής:
Με το αριθμ. 99778/3949/7-9-2000 έγγραφο του Υπ. Γεωργίας είχε εγκαίρως ζητηθεί από όλες τις Δασικές Αρχές της χώρας να μεριμνήσουν για την άμεση λήψη ή υλοποίηση μέτρων που αφορούν στην προστασία και αποκατάσταση της ισορροπίας των πληθυσμών της άγριας πανίδας, σε όλες εκείνες τις περιοχές που επλήγησαν από δασικές πυρκαγιές. Παράλληλα ζητήθηκε η διερεύνηση λήψης πρόσθετων μέτρων προστασίας της άγριας πανίδας και στις γειτνιάζουσες με τις καμένες εκτάσεις περιοχές, έτσι ώστε τα πουλιά, θηλαστικά κ.α. που μετακινήθηκαν εκεί, μετά τις πυρκαγιές, να μπορέσουν να επιβιώσουν χωρίς ιδιαίτερες δυσκολίες.
Κατόπιν αυτών, η Δ/νση Δασών Σάμου, μετά από μελέτη της παρούσας κατάστασης του φυσικού περιβάλλοντος στο νησί, αλλά, ταυτόχρονα συνεκτιμώντας και άλλες παραμέτρους (κοινωνική αποδοχή, εφικτότητα υλοποίησης κ.α.) εισηγήθηκε στον κ. Γενικό Γραμματέα Περιφέρειας, ως αποκλειστικά αρμόδιο για το θέμα, την έκδοση απόφασης με την οποία ναι μεν να μην απαγορεύεται το κυνήγι σε ολόκληρο το νησί, αλλά να λαμβάνονται πρόσθετα μέτρα προστασίας της πανίδας.
Πράγματι με την 1224/16-8-2001 απόφαση:
α. Η έναρξη της κυνηγετικής περιόδου στο νησί μετατοπίστηκε στις 15 Σεπτεμβρίου αντί της 20ης Αυγούστου.
β. Οι ημέρες κυνηγίου περιορίστηκαν σε δύο μόνον την εβδομάδα (Τετάρτη και Κυριακή).
Επί πλέον, εντατικοποιήθηκε το ετήσιο πρόγραμμα εμπλουτισμού των Καταφυγίων Αγρίας Ζωής με απελευθέρωση μεγαλύτερου αριθμού θηραμάτων από το συνηθισμένο, ενώ επανασχεδιάστηκε το συνολικό πρόγραμμα φύλαξης των βιοτόπων και ελέγχου της θήρας, με καλύτερη χωροκατανομή του αρμοδίου για τον σκοπό αυτό, προσωπικού.
Ο Υφυπουργός
Φ. ΧΑΤΖΗΜΙΧΑΛΗΣ"
7. Στην με αριθμό 1369/11-9-01 ερώτηση δόθηκε με το υπ' αριθμ. 1993/27-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1369/11-9-01 που κατέθεσε ο Βουλευτής κ. Β. Κορκολόπουλος, σας πληροφορούμε τα εξής:
Για τις ζημιές που προκλήθηκαν από την ανεμοθύελλα της 5-9-2001 σε ελαιοκαλλιέργειες, αραβόσιτο, αμπελοκαλλιέργειες, θερμοκήπια κλπ του Δήμου Βουπρασίας, ο Οργανισμός ΕΛΓΑ έχει ήδη επιληφθεί.
Συγκεκριμένα, τις πληγείσες περιοχές επισκέφθηκαν για επισημάνσεις, την επόμενη ημέρα (06-09-01), τα αρμόδια όργανα (γεωπόνοι-επόπτες) του Υποκαταστήματος του ΕΛΓΑ στην Πάτρα, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές στις καλλιέργειες από την ανεμοθύελλα είναι σοβαρές.
Οι εξατομικευμένες εκτιμήσεις έχουν αρχίσει και μάλιστα πριν από την εκπνοή της 12ήμερης προθεσμίας για την υποβολή των δηλώσεων ζημιάς από τους ενδιαφερόμενους παραγωγούς.
Σημειώνεται επίσης ότι έχει διενεργηθεί στις 06/09/2001 η εκτίμηση ζημιάς στο ζωικό κεφάλαιο κτηνοτρόφου που έχασε τα ζώα του από τη συγκεκριμένη ανεμοθύελλα.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό θα καταβληθεί κάθε δυνατή προσπάθεια για την επίσπευπη όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 1386/11-9-02 ερώτηση AKE 174 δόθηκε με το υπ' αριθμ. 1995/27-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση/ΑΚΕ 1386/174/11-9-01 που κατέθεσε ο Βουλευτής κ. Ε. Χαϊτίδης, σας πληροφορούμε τα εξής:
Ο ΕΛΓΑ καλύπτει ασφαλιστικά τις ζημιές στη φυτική παραγωγή που προκαλούνται μόνο από συγκεκριμένα ζημιογόνα αίτια, κάτω από ορισμένους όρους και προϋποθέσεις που περιγράφονται λεπτομερώς στον Κανονισμό Ασφάλισης της Φυτικής Παραγωγής.
Από τις επισημάνσεις που έγιναν από τα αρμόδια όργανα (επόπτες - γεωπόνοι) του Υποκαταστήματος ΕΛ.ΓΑ. Θεσσαλονίκης στις 8/6/01 και 7-8-01 στην περιοχή του Δήμου Τραγίλου, διαπιστώθηκε ότι οι ζημιές στις καλλιέργειες βαμβακιού και τομάτας που δηλώθηκαν δεν καλύπτονται ασφαλιστικά και δεν εμπίπτουν στις αρμοδιότητες του Οργανισμού.
Με δεδομένο τις παραπάνω επισημάνσεις ο ΕΛΓΑ προχώρησε στην εφαρμογή της παραγάφου 9 του άρθρου 18 και διενήργησε δειγματοληπτικές εκτιμήσεις σε όλες τις περιοχές του Δήμου Τραγίλου με την εκτίμηση 772 στρεμμάτων και 1784 δένδρων στα οποία και δεν διαπιστώθηκαν ζημιές καλυπτόμενες από τον ΕΛ.ΓΑ.
Επισημαίνεται ότι ο ΕΛΓΑ στάθηκε πάντοτε αρωγός και συμπαραστάτης του δοκιμαζόμενου από αντίξοες καιρικές συνθήκες αγροτικού κόσμου της χώρας μας, πράγμα που αποδεικνύεται και από το γεγονός ότι κατά την πενταετία 1996 - 2000 καταβλήθηκαν στους παραγωγούς όλης της χώρας αποζημιώσεις ύψους 210 δισεκατομμυρίων δραχμών και ειδικότερα για το Δήμο Τραγίλου το τρέχον έτος καταβλήθηκε μέχρι στιγμής για αποζημιώσεις το ποσό των 148.823.319 δραχμών.
Τέλος αναφέρεται ότι μετά την ψήφιση του νομοσχεδίου, που τροποποιεί βασικές διατάξεις του νομοθετικού πλαισίου του ΕΛΓΑ και αναμορφώνει το γεωργοασφαλιστικό σύστημα της χώρας μας, θα επανεξετασθούν όλα τα θέματα που αφορούν στην ασφαλιστική κάλυψη των γεωργικών εκμεταλλεύσεων, προκειμένου να παρασχεθούν υψηλότερου επιπέδου παροχές και υπηρεσίες στον 'Ελληνα αγρότη, στα πλαίσια πάντα των οικονομικών δυνατοτήτων του Οργανισμού.
Συνημμένα υποβάλλεται σχετικό έγγραφο του Υποκαταστήματος του ΕΛΓΑ στη Θεσσαλονίκη.
Ο Υπουργός
Γ. ΑΝΩΜΕΡΙΤΗΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 23 Απριλίου 2002. 
"Α. ΑΝΑΦΟΡΕΣ - ΕΡΩΤΗΣΕΙΣ Πρώτου κύκλου (Άρθρο 130 παρ.5 Καν. Βουλής)
1. Η με αριθμό 5043/5-2-2002 ερώτηση της Βουλευτού της Νέας Δημοκρατίας κας Έλσας Παπαδημητρίου προς τον Υπουργό Εργασίας και Κοινωνικών Ασφαλίσεων, σχετικώς με τη δυνατότητα ασφάλισης των απασχολουμένων στα αλιευτικά σκάφη αλιεργατών με μειωμένο αριθμό ημερών εργασίας κλπ. 
Β. ΑΝΑΦΟΡΕΣ - ΕΡΩΤΗΣΕΙΣ Δευτέρου Κύκλου (Άρθρο 130 παρ. 5 Καν. Βουλής)
1. Η με αριθμό 6340/966/20-3-2002 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Αναστασίου Σπηλιόπουλου προς τον Υπουργό Υγείας - Πρόνοιας, σχετικώς με τη διακοπή των εργασιών ανακατασκευής του παλαιού κτιρίου του Ιπποκράτειου Νοσοκομείου Θεσσαλονίκης." 
Επίσης έχω την τιμή, κυρίες και κύριοι συνάδελφοι, να ανακοινώσω στο Σώμα ότι η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά κατά των Υπουργών Τύπου και Μέσων Μαζικής Ενημέρωσης και Μεταφορών και Επικοινωνιών.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 557/15-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την καθυστέρηση καταβολής των στρεμματικών ενισχύσεων στους σταφιδοπαραγωγούς του Νομού Μεσσηνίας. 
Η επίκαιρη ερώτηση του κ. Γιαννακόπουλου έχει ως εξής: 
"Οι παραγωγοί σταφίδας του Νομού Μεσσηνίας, που είναι οργανωμένοι σε ομάδες παραγωγών των Ενώσεων Γεωργικών Συνεταιρισμών και αποτελούν το 70% περίπου του συνόλου των δικαιούχων, έχουν πάρει κανονικά τη στρεμματική ενίσχυση για το έτος 2001. Το υπόλοιπο 30% των παραγωγών που δεν ανήκει σε αυτήν την κατηγορία δεν έχει ακόμα ικανοποιηθεί με αποτέλεσμα να δημιουργούνται προβλήματα και ερωτηματικά για μεροληπτική μεταχείριση μεταξύ των σταφιδοπαραγωγών.
Κατόπιν αυτών, ερωτάται ο κύριος Υπουργός:
Τι προτίθεται να πράξει η Κυβέρνηση για την επίσπευση των διαδικασιών και την ικανοποίηση του συνόλου των παραγωγών σταφίδας του Νομού Μεσσηνίας;"
Θα απαντήσει ο Υφυπουργός Γεωργίας κ. Χατζημιχάλης.
Ορίστε, κύριε Υφυπουργέ, έχετε το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αγαπητέ συνάδελφε, το πρόβλημα της πληρωμής των στρεμματικών ενισχύσεων στη σταφίδα στηρίζεται σε ένα συγκεκριμένο κανονισμό, ο οποίος εφαρμόζεται από το Υπουργείο Γεωργίας. Τα περιθώρια για την καταβολή αυτών των ενισχύσεων είναι η 31η Μαΐου του έτους που έπεται του έτους της συγκομιδής.
Στην περίπτωση στην οποία αναφέρεστε για το Νομό Μεσσηνίας και ειδικά για τους παραγωγούς που συμμετέχουν στην ομάδα παραγωγών έχει ήδη καταβληθεί 1.700.000.000 που είναι προκαταβολή για τη στρεμματική ενίσχυση της σταφίδας. Δεν έχει γίνει ακόμα η εξόφληση στους συγκεκριμένους παραγωγούς όπως φυσικά δεν έχει και η εξόφληση των μεμονωμένων παραγωγών που βρίσκονται εκτός της ομάδας παραγωγών. Ως τις 31 Ιανουαρίου πρέπει να γίνεται η προκαταβολή στην ομάδα παραγωγών. Αυτό έχει γίνει. Ως τις 31 Μαίου πρέπει να έχει γίνει η εξόφληση και για την ομάδα παραγωγών και για τους μεμονωμένους παραγωγούς. 
Πριν γίνει η εξόφληση πρέπει να υπάρξουν ορισμένες διαδικασίες. Προβλέπεται συγκεκριμένοι έλεγχοι διοικητικοί και επιτόπιοι δειγματοληπτικοί στο 5% των εκτάσεων και της παραγωγών. Στη συνέχεια θα πρέπει η Νομαρχιακή Αυτοδιοίκηση, η Διεύθυνση Αγροτικής Ανάπτυξης, να στείλει στον αρμόδιο φορέα, στον ΟΠΕΚΕΠΕΚ, τις καταστάσεις πληρωμών. Μετά, εντός δύο ημερών εκδίδεται η εντολή πληρωμής και μέσα σε μια εβδομάδα το αργότερο πληρώνονται οι παραγωγοί. Αν δεν γίνουν όλα αυτά δεν μπορούν να πληρωθούν οι παραγωγοί. Πιστεύω ότι με μια επιτάχυνση της διαδικασίας από τη Νομαρχιακή Αυτοδιοίκηση στα πλαίσια των χρονικών περιθωρίων που υπάρχουν δηλαδή μέχρι τις 31 Μαΐου, θα έχουν πληρωθεί οι παραγωγοί στο νομό σας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννακόπουλος έχει το λόγο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, έχω την τιμή να εκλέγομαι σε αγροτικό νομό και πολλές φορές έχω ασχοληθεί με τις επιδοτήσεις των αγροτικών προϊόντων. Το πρόβλημα της ελληνικής γεωργίας δεν είναι στις επιδοτήσεις αλλά στην ανταγωνιστικότητα. Όσο όμως υπάρχουν οι επιδοτήσεις καλό θα ήταν η Κυβέρνηση, οι νομαρχίες και όλοι οι υπεύθυνοι να μην τις δίνουν στο τέλος της προθεσμίας αλλά από την αρχή. Αυτό που συμβαίνει στη σταφίδα συμβαίνει και στο λάδι.
Υπάρχουν έξι νομοί, οι οποίοι παράγουν μαύρη σταφίδα. Δεν ξέρω σε ποιους νομούς έχουν εξοφληθεί οι επιδοτήσεις για τη στρεμματική ενίσχυση. Η ερώτησή μου βεβαίως αναφέρεται στους μη εντεταγμένους στην ομάδα παραγωγών σταφιδοπαραγωγούς. Εδώ έχουμε μια μεροληπτική διαδικασία. Μπορεί να είναι θέμα κανονισμού, αλλά μέχρι τις 31 Ιανουαρίου οι ομάδες παραγωγών έχουν πάρει το 70% και οι άλλοι περιμένουν το τέλος Μαΐου.
Δεν κατανοώ, ειλικρινά, αυτήν τη μεροληπτική διαφορά, γιατί κάποιος μπορεί να θέλει να μην είναι στην ομάδα παραγωγών. Βεβαίως, καλά είναι να είναι όλοι στις ομάδες παραγωγών, αλλά κάποιοι θέλουν να είναι απ' έξω. Δεν μπορεί, δηλαδή, να τους τιμωρούμε αυτούς που είναι απ' έξω.
Σε κάθε όμως περίπτωση, θέλω να μου απαντήσετε πραγματικά εάν από τη Διεύθυνση Γεωργίας Μεσσηνίας έχουν σταλεί τα έγγραφα. Γιατί, αν κατάλαβα καλά, τα έγγραφα δεν έχουν σταλεί στον ΟΠΕΚΕΠΕ. Γιατί είπατε ότι δύο μέρες μετά από την παραλαβή τους θα δοθεί η εντολή για να πληρωθούν.
Εν πάση περιπτώσει, κύριε Υπουργέ, θα ήθελα να παρακαλέσω και εσάς, αλλά και το Υπουργείο σας σε συνεργασία με τη Νομαρχία Μεσσηνίας -επειδή σε όλα τα προϊόντα παρατηρείται μία καθυστέρηση στην καταβολή είτε της προκαταβολής των επιδοτήσεων είτε της εξόφλησης- να μην υπάρχει αυτή η μεροληπτική συμπεριφορά απέναντι στους μη εντεταγμένους σε ομάδα παραγωγών σε σχέση με τους εντεταγμένους σταφιδοπαραγωγούς.
Όπως και να έχει, κύριε Υπουργέ, νομίζω πως το Υπουργείο σας σε συνεννόηση με τις νομαρχίες θα πρέπει να εξασφαλίζει το συντομότερο δυνατό χρονικό διάστημα στην καταβολή των επιδοτήσεων, έτσι ώστε να μην αναγκάζονται να λιμοκτονούν στην κυριολεξία οι παραγωγοί. Κάποτε στη Μεσσηνία είχαμε δεκάδες χιλιάδες σταφοδοπαραγωγούς και σήμερα έχουμε δυόμισι με τρεις χιλιάδες μόνο. Να μη χάσουμε και αυτό το προϊόν από το Νομό Μεσσηνίας.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Γιαννακόπουλε, θέλω να σας πω ότι δεν υπάρχει μεροληπτική συμπεριφορά. Δεν υπάρχει καμία διάκριση ανάμεσα στους παραγωγούς, εκτός από τη διάκριση που προβλέπει ο ίδιος ο κανονισμός.
Πρέπει να σας πω επίσης ότι η όποια καθυστέρηση υπάρχει δεν οφείλεται στις διαδικασίες του Υπουργείου Γεωργίας. Επαναλαμβάνω ότι τα περιθώρια για την εξόφληση των μεμονωμένων παραγωγών είναι από τον Φεβρουάριο έως τις 31 Μαΐου, όπως φυσικά και για την εξόφληση της ομάδας παραγωγών. Για να γίνει αυτό, πρέπει να έχουν προηγηθεί κάποιες διαδικασίες, τις οποίες πολύ σωστά αναφέρατε. Θα έλεγα όμως ότι θα μπορούσατε για το θέμα αυτό να απευθυνθείτε και στη Νομαρχιακή Αυτοδιοίκηση Μεσσηνίας και να διευκρινίσετε κατά πόσο έχει ολοκληρωθεί ή όχι αυτή η διαδικασία.
Έχουν υποβληθεί αιτήσεις περίπου χιλίων τετρακοσίων μεμονωμένων παραγωγών και δύο χιλιάδων επτακοσίων περίπου παραγωγών, οι οποίοι βρίσκονται μέσα στην ομάδα, δηλαδή από την Ένωση Αγροτικών Συνεταιρισμών Μεσσηνίας. Για να εξοφληθούν αυτοί οι παραγωγοί, πρέπει να γίνει από τη Νομαρχιακή Αυτοδιοίκηση έλεγχος διοικητικός στο 100% των αιτήσεων και επιτόπιος δειγματοληπτικός έλεγχος σε δείγμα ίσο με το 5% των αιτήσεων και 5% των εκτάσεων. Αυτή είναι αρμοδιότητα και ευθύνη της Νομαρχιακής Αυτοδιοίκησης.
Στη συνέχεια, η Νομαρχιακή Αυτοδιοίκηση οφείλει να καταθέσει στο Υπουργείο Γεωργίας τις καταστάσεις πληρωμών. Μόλις οι καταστάσεις πληρωμών των συγκεκριμένων παραγωγών…
ΙΩΑΝΝΗΣ ΓΙΑΝΝΑΚΟΠΟΥΛΟΣ: Η οποία Νομαρχιακή Αυτοδιοίκηση δεν τις έχει στείλει ακόμη. Αυτό σας ρώτησα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Η οποία προφανώς δεν τις έχει στείλει ακόμη.
Μόλις, λοιπόν, οι καταστάσεις πληρωμών έρθουν από τη Νομαρχιακή Αυτοδιοίκηση τον ΟΠΕΚΕΠΕ, τον αρμόδιο φορέα για τις πληρωμές, τότε η εντολή πληρωμής εντός δύο ημερών από την ώρα που θα παραλάβει ο Οργανισμός τις καταστάσεις θα εκδοθεί και εντός μίας εβδομάδας θα πληρωθούν οι παραγωγοί.
Άρα, πρέπει να ολοκληρωθεί η διαδικασία από τη Νομαρχιακή Αυτοδιοίκηση και ελπίζουμε να το κάνει αυτό. Πιστεύουμε ότι θα κάνει μέσα στα πλαίσια του Κανονισμού, μέσα στα περιθώρια που δίνονται, τα οποία, όπως σας είπα, έχουν ως απώτατο όριο την 31η Μαΐου.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 573/16-4-2002 επίκαιρη ερώτηση του Βουλευτής της Νέας Δημοκρατίας κ. Γεωργίου Βλάχου προς τους Υπουργούς Οικονομίας και Οικονομικών, Γεωργίας, σχετικώς με την αποδοχή του αιτήματος της Νομαρχιακής Αυτοδιοίκησης Ανατολικής Αττικής για την αναγκαιότητα αγοράς μικρών πυροσβεστικών οχημάτων κλπ.
Η επίκαιρη ερώτηση του κυρίου Βουλευτή έχει ως εξής:
"Σύμφωνα με τις διατάξεις του άρθρου 36 του ν. 2218/1994 καταργήθηκαν τα Ταμεία Γεωργίας Κτηνοτροφίας και Δασών, οι αρμοδιότητες των οποίων περιήλθαν στις οικείες Νομαρχιακές Αυτοδιοικήσεις, οι δε πόροι τους θεωρήθηκαν πόροι των Νομαρχιακών Αυτοδιοικήσεων.
Το πρώην Ταμείο Γεωργίας Κτηνοτροφίας και Δασών Νομαρχίας Ανατολικής Αττικής, εξέδωσε το υπ'αριθμ. 571/28.2.98 χρηματικό ένταλμα ύψους 195.957.764 δραχμών με σκοπό τη μεταφορά του από την Τράπεζα της Ελλάδος στο λογαριασμό (Εθνική Τράπεζα 545010-10) που τηρεί η Ν.Α.Α.Α.
Ωστόσο το εν λόγω χρηματικό ένταλμα δεν θεωρήθηκε από τον Επίτροπο του Ελεγκτικού Συνεδρίου (83/28.2.1996 Πράξη Επιτρόπου).
Ακολούθως η αρμόδια υπηρεσία της Ν.Α.Α.Α. απέστειλε - στο 7ο Μονομελές Κλιμάκιο του Ελεγκτικού Συνεδρίου- το μη θεωρηθέν χρηματικό ένταλμα, καθώς και την Πράξη του Επιτρόπου, με σκοπό την εξεύρεση λύσης στο πρόβλημα που προέκυψε.
Με την υπ' αριθμ. 101/27.6.1996 Πράξη του, το Ελεγκτικό Συνέδριο αποφάνθηκε ότι, ενώ η εντελλόμενη δαπάνη είναι νόμιμη, το υπ'αριθμ. 571/28.2.1996 (οιονομική χρήση 1995) χρηματικό ένταλμα όμως δεν πρέπει να θεωρείται λόγω λήξεως του οικονομικού έτους 1995.
Το γεγονός δε ότι το Διοικητικό Πρωτοδικείο Αθήνας με την υπ' αριθμ. 9971/2000 απόφασή του, υποχρέωσε το ελληνικό δημόσιο να καταβάλει στη Ν.Α.Α.Α. το ποσό των 195.957.764 δραχμών, νομιμοτόκως, χωρίς ωστόσο έως σήμερα να έχει εφαρμοστεί η συγκεκριμένη απόφαση, εγείρει εύλογα ερωτήματα:
Ερωτώνται οι κύριοι Υπουργοί:
1. Αποδέχεσθε το δίκαιο του αιτήματος της Ν.Α.Α.Α. για την αναγκαιότητα άμεσης αγοράς μικρών πυροσβεστικών οχημάτων, εν όψει μάλιστα και των δυσμενών καιρικών καταστάσεων κατά τη θερμοπυρική περίοδο και γιατί έως σήμερα δεν έχουν δοθεί αυτά τα χρήματα;
2. Γιατί έως σήμερα δεν εφαρμόσθηκε από τα αρμόδια θεσμικά όργανα του κράτους η 9971/2000 απόφαση του Διοικητικού Πρωτοδικείου Αθήνας;".
Θα απαντήσει ο Υφυπουργός Γεωργίας κ. Χατζημιχάλης.
Ορίστε, κύριε Υφυπουργέ, έχετε το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, η απόφαση του διοικητικού πρωτοδικείου δεν εφαρμόζεται μέχρι σήμερα γιατί δεν έχει ασκηθεί έφεση από το ελληνικό δημόσιο στο διοικητικό εφετείο και περιμένουμε την εκδίκαση της υπόθεσης. Αυτό είναι για την τυπική διαδικασία.
Επί της ουσίας όμως γνωρίζετε ότι το Κεντρικό Ταμείο Γεωργίας Κτηνοτροφιάς και Δασών χρηματοδοτουσε δράσεις των αντίστοιχων υπηρεσιών στα πλαίσια των προγραμμάτων που ασκούνταν από κάθε υπηρεσία. Όταν διαλύθηκε το ταμείο, ουσιαστικά οι Νομαρχιακές Αυτοδιοικήσεις όφειλαν να επιστρέψουν το ταμειακό υπόλοιπο που απέμεινε στο συγκεκριμένο ταμείο κάθε Νομαρχιακής Αυτοδιοίκησης για τις υπηρεσίες εκείνες που δεν είχαν υπαχθεί στη Νομαρχιακή Αυτοδιοίκηση. 
Γνωρίζετε πολύ καλά ότι στη Νομαρχιακή Αυτοδιοίκηση υπήχθησαν οι διευθύνσεις κτηνιατρικής, ζωικής και φυτικής παραγωγής και δεν υπήχθησαν οι διευθύνσεις δασών, οι οποιές είναι κάτω από την εποπτεία και την ευθύνη των περιφερειών. Τότε ζητήθηκε η επιστροφή αυτών των χρημάτων απ' όλες τις Νομαρχιακές Αυτοδιοικήσεις. Αυτό συνέβη με όλες τις Νομαρχιακές Αυτοδιοικήσεις πλην της Ανατολικής Αττικής στην οποία αναφέρεσθε. Το υπόλοιπο αυτό το οποίο απορροφήθηκε ουσιαστικά, επέστρεψε στο Κεντρικό Ταμείο Γεωργίας Κτηνοτροφίας και Δασών ήταν τα 195.957.764 δραχμές που αναφέρετε σωστά και που όμως αναφερόταν σε συγκεκριμένες δράσεις, όπως δράσεις για τις δασικές υπηρεσίες, ένα ποσό ύψους 115 εκατομμυρίων, για τη Σχολή Συγγρού, ένα ποσό 50 εκατομμυρίων, για τις παιδικές κατασκηνώσεις του Υπουργείου Γεωργίας ένα ποσό 30 εκατομμυρίων κλπ.
Μέχρι σήμερα το Υπουργείο Γεωργίας μέσω του ταμείου εξακολουθεί να επιχορηγεί τη Νομαρχιακή Αυτοδιοίκηση στο σύνολο της χώρας κατ' επέκταση και της Ανατολικής Αττικής για συγκεκριμένες δράσεις και προγράμματα που αναλογούν στις αντίστοιχες υπηρεσιακές μονάδες. Έτσι έχει η κατάσταση. 
Για τον τύπο πρέπει να πω ότι περιμένουμε την εκδίκαση της έφεσης την οποία άσκησε το Υπουργείο Γεωργίας στο ελληνικό δημόσιο. Επί της ουσίας όμως αυτά τα λεφτά έπρεπε να επιστρέψουν στο κεντρικό ταμείο για να παραχωρηθούν σε αντίστοιχες δράσεις που ανέφερα προηγουμένως.
Για τα υπόλοιπα ερωτήματα πρέπει να σας πω ότι δεν μπορούμε να κρίνουμε εμείς αν πρέπει η όχι η Νομαρχιακή Αυτοδιοίκηση να αυξήσει το μηχανολογικό της εξοπλισμό για την αντιπυρική περίοδο. Εκτιμούμε ότι όσα περισσότερα μηχανήματα υπάρχουν, όσο αποτελεσματικότερη υποδομή υπάρχει, τόσο πιο αποτελεσματικά φυσικά θα προστατεύουμε τα δάση μας. Όμως, για το αν χρειάζεται και ποια υποδομή στη συγκεκριμένη νομαρχία όπως και στο σύνολο των Νομαρχιακών Αυτοδιοικήσεων, η αρμοδιότητα όπως γνωρίζετε πολύ καλά είναι πλέον αρμοδιότητα που ασκείται από την Πυροσβεστική Υπηρεσία και σε συνεργασία με τις Νομαρχιακές Αυτοδιοικήσεις προσδιορίζονται οι ανάγκες και οι απαραίτητες υποδομές.
Δεν μπορούμε να το προσδιορίσουμε εμείς, υποθέτω όμως ότι προφανώς για να τα ζητάει η Νομαρχιακή Αυτοδιοίκηση θα χρειάζεται αυτές τις υποδομές. Μόνο που θα αναζητήσει από αλλού πόρους για να τις αποκτήσει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο.
ΓΕΩΡΓΙΟΣ ΒΛΑΧΟΣ: Κύριε Πρόεδρε, θα ξεκινήσω με αυτό που τέλειωσε ο κύριος Υφυπουργός για την αναγκαιότητα του μηχανολογικού εξοπλισμού στη Νομαρχία Ανατολικής Αττικής, μια τεράστια νομαρχία με πάρα πολλούς δήμους και κοινότητες, με πάρα πολλές πυρκαγιές κάθε χρόνο, πυρκαγιές οι οποίες δεν αντιμετωπίζονται στη γένεσή τους, με αποτέλεσμα να επεκτείνονται όπως η περσινή η οποία ξεκίνησε από τα διόδια του Καπανδριτίου και έφθασε μέσα σε δύο εικοσιτετράωρα κοντά στην Κοινότητα Βαρνάβα. Κι εκεί πραγματικά ζήσαμε όλοι αυτήν την αδυναμία του κράτους, δηλαδή να μην υπάρχουν μικρά, ευέλικτα πυροσβεστικά οχήματα τα οποία θα αντιμετώπιζαν, όπως είπα, τις μικρές εστίες στη γένεσή τους.
Βεβαίως η νομαρχία διεκδικεί αυτά τα χρήματα από το 1995, δηλαδή πάνε κάπου επτά χρόνια. Ποτέ δεν δόθηκε καμία συγκεκριμένη απάντηση και θα έλεγα ότι αντιμετωπίζεται και με κάποιον εμπαιγμό. Τώρα, ενώ προχώρησε την όλη διαδικασία, ενώ δικαιώθηκε, ενώ πήγε βήμα - βήμα, κάθε φορά μπαίνει κι ένα εμπόδιο μπροστά. Το τελευταίο εμπόδιο είναι αυτό που μας είπε σήμερα ο κύριος Υφυπουργός, ότι αν και δικαιώθηκε από το Διοικητικό Πρωτοδικείο -και δεν καταλαβαίνω πώς δικαιώθηκε να εισπράξει χρήματα τα οποία δεν δικαιούται- τώρα περιμένουμε την έφεση. Αν δικαιωθεί και στην έφεση, δεν ξέρω αν κάποιο άλλο εμπόδιο θα παρουσιαστεί.
Πραγματικά, εμείς θέλουμε να διευκολύνουμε αυτήν την κατάσταση; Νομίζουμε ότι είναι χρήματα, τα οποία ανήκουν έτσι κι αλλιώς στην νομαρχία, στην προκειμένη περίπτωση Ανατολικής Αττικής, και κρίνουμε ότι οι λόγοι τους οποίους επικαλείται ο κύριος νομάρχης είναι αναγκαίοι, για να εισπράξει αυτά τα χρήματα; Διευκολύνουμε εμείς με τη στάση μας σαν Υπουργείο Γεωργίας την είσπραξη αυτών των χρημάτων για μηχανολογικό εξοπλισμό από τη μεριά της νομαρχίας ή όχι; Διότι πραγματικά, αν συνεχίσουμε να βάζουμε εμπόδια, τότε κατανοώ γιατί αυτά τα επτά χρόνια η νομαρχία δεν μπόρεσε να εισπράξει τα χρήματα. Άρα να μην περιμένει τίποτα, γιατί και στην έφεση να δικαιωθεί κάποιο νέο εμπόδιο θα έρθει μπροστά της.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, αν δικαιωθεί στην έφεσή της, προφανώς θα δοθούν τα λεφτά τα οποία διεκδικεί. Αλλά αν θέλουμε να μιλήσουμε επί της ουσίας, τότε θα διαπιστώσουμε ότι για πάρα πολλά χρόνια η Νομαρχιακή Αυτοδιοίκηση χρηματοδοτείται από το Ταμείο, όπως σας ανέφερα προηγουμένως, για συγκεκριμένα προγράμματα και για συγκεκριμένες δράσεις των υπηρεσιών που έχουν μεταφερθεί από το Υπουργείο Γεωργίας στη Νομαρχιακή Αυτοδιοίκηση. Όπως επίσης, η Νομαρχιακή Αυτοδιοίκηση -όλες, αλλά και η συγκεκριμένη- χρηματοδοτείται ετησίως με ύψος αρκετών εκατομμυρίων, για να μπορεί να θωρακιστεί απέναντι στις επικίνδυνες πυρκαγιές που εμφανίζονται κάθε χρόνο την περίοδο του καλοκαιριού. Ενισχύονται με πόρους και με ανθρώπινο δυναμικό από το Υπουργείο Γεωργίας, ενισχύονται επίσης από το Υπουργείο Εσωτερικών και τη Γενική Γραμματεία Πολιτικής Προστασίας, ενισχύονται με ανθρώπινο δυναμικό, αλλά και με μηχανολογικό εξοπλισμό μέσω της ενίσχυσης της Πυροσβεστικής Υπηρεσίας της περιοχής, για να μπορεί να ανταποκριθεί στις απαιτήσεις μιας επικίνδυνης περιόδου, όπως είναι η θερμοπυρική περίοδος την οποία αναφέρετε. Επομένως δεν μπορεί να πει κανείς ότι έχουν αφαιρεθεί πόροι από τη Νομαρχιακή Αυτοδιοίκηση και χωρίς αυτούς τους πόρους δεν μπορεί να λειτουργήσει.
Δεν μπορείτε να παραγνωρίσετε επίσης ότι όπως η Νομαρχιακή Αυτοδιοίκηση έχει το δικαίωμα να διεκδικεί κάποιους πόρους, έτσι και το Υπουργείο Γεωργίας έχει την απαίτηση από τη συγκεκριμένη Νομαρχιακή Αυτοδιοίκηση Ανατολικής Αττικής να συμπεριφερθεί όπως οι υπόλοιπες νομαρχιακές αυτοδιοικήσεις. Διότι όλες επέστρεψαν τα υπόλοιπα τα ταμειακά που είχαν τη συγκεκριμένη περίοδο, μετά τη ρύθμιση που έγινε για το Κεντρικό Ταμείο Γεωργίας, Κτηνοτροφίας και Δασών. Η μόνη που οδηγήθηκε τελικά στη διεκδίκηση με αυτό τον τρόπο και τελικά στο Διοικητικό Πρωτοδικείο και στη συνέχεια στο Εφετείο είναι η Νομαρχιακή Αυτοδιοίκηση Ανατολικής Αττικής.
ΓΕΩΡΓΙΟΣ ΒΛΑΧΟΣ: Και δικαιώθηκε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και νομίζω ότι δεν μπορεί να αποτελεί εξαίρεση για όλη την Ελλάδα, όλες δηλαδή οι υπόλοιπες Νομαρχιακές Αυτοδιοικήσεις να έχουν άδικο και αυτή να έχει δίκιο.
ΓΕΩΡΓΙΟΣ ΒΛΑΧΟΣ: Μα δικαιώθηκε, κύριε Υπουργέ…
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δικαιώθηκε πρωτοδίκως. Αν δικαιωθεί και στο Εφετείο, τότε θα αναγνωρίσουμε ότι είχαμε λάθος εμείς. Δεν μπορούμε όμως να αποστασιοποιηθούμε από ένα δικαίωμα που έχουμε και το οποίο ασκούμε αυτήν τη στιγμή.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 571/16.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εξωτερικών, σχετικώς με τις θέσεις του Υπουργείου στα προβλήματα που δημιουργήθηκαν κατά τον εορτασμό της 25ης Μαρτίου από τον Έλληνα πρέσβη στην Αυστραλία κλπ.
Η επίκαιρη ερώτηση του κ. Σκυλλάκου έχει ως εξής:
"Σοβαρότατο πολιτικοκοινωνικό πρόβλημα δημιούργησε ο Έλληνας Πρέσβης στην Αυστραλία κ. Ξυδάς, όταν παρευρισκόμενος στο χωριστό γιορτασμό της 25ης Μαρτίου που διοργάνωσε η Αρχιεπισκοπή σε αντιπαράθεση με αυτόν που διοργάνωσε η Ελληνική Κοινότητα, δήλωσε: "…η πολιτεία είναι εδώ σεβασμιότατε. Είναι στο πλευρό σας και δεν θα επιτρέψουμε σε κανέναν άλλο να είναι πουθενά αλλού. Εδώ είναι η γιορτή της Ελλάδας …"
Είναι γνωστές οι επιδιώξεις του Αρχιεπίσκοπου Στυλιανού να μετατρέψει όλες τις Ελληνικές Κοινότητες της Αυστραλίας σε ενορίες, σε μία προσπάθεια να ελέγξει και να εξουσιάσει όλες τις κοινωνικές δραστηριότητες των Ελλήνων στην Αυστραλία, αντί να περιορισθεί αποκλειστικά στα θρησκευτικά του καθήκοντα. Είναι γνωστό επίσης ότι αυτές του οι προσπάθειες τον έχουν φέρει σε ευθεία αντίθεση με τις Κοινότητες και τον εκεί Ελληνισμό. Και ενώ η ελληνική Κυβέρνηση κρατούσε μέχρι σήμερα τα προσχήματα και εμφανιζόταν να κρατάει -έστω φραστικά- ίσες αποστάσεις μεταξύ των δύο πλευρών (στην πράξη βέβαια, πάντα εκινείτο υπέρ της Αρχιεπισκοπής), μπαίνουν σοβαρότατα ερωτηματικά αν οι προκλητικές δηλώσεις του Πρέσβη έχουν την κάλυψη του Υπουργού Εξωτερικών.
Ερωτάται ο κύριος Υπουργός ποια είναι η θέση του για το όλο ζήτημα, αν αποδοκιμάζει τις δηλώσεις του Πρέσβη και τι άλλα μέτρα θα πάρει για την αντιμετώπιση του όλου προβλήματος;"
Ο Υφυπουργός Εξωτερικών κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Κύριε Πρόεδρε, για την ελληνική πολιτεία, για την ελληνική Κυβέρνηση, για όλα τα πολιτικά κόμματα δεν υπάρχουν δύο κατηγοριών ομογενείς. Όλους τους αντιμετωπίζει και τους φροντίζει με την ίδια αγάπη. 
Το πρόβλημα της Αυστραλίας έχει δημιουργηθεί πριν από σαράντα περίπου χρόνια και όλες οι κυβερνήσεις, ιδιαίτερα τα τελευταία χρόνια μετά τη Μεταπολίτευση, προσπαθούν να δώσουν λύση σε ένα σύνθετο πρόβλημα, το οποίο από πρώτης όψεως φαίνεται εύκολο αλλά η ζωή έχει δείξει ότι είναι αρκετά δύσκολο.
Οφείλω να πω πως την τελευταία περίοδο φαίνονται σημάδια λύσης του προβλήματος και έχουν γίνει αρκετές προσπάθειες από την πλευρά της Κοινότητας, ειδικότερα του Σίδνεϋ. Πιστεύω, λοιπόν, πως βρισκόμαστε κοντά στη λύση του προβλήματος. 
Για το συγκεκριμένο θέμα ζητήσαμε εγγράφως από τον Πρέσβη μας στην Αυστραλία να μας διευκρινίσει τι ακριβώς εννοούσε με τη συγκεκριμένη φράση που αναφέρει και ο αγαπητός συνάδελφος στην επίκαιρη ερώτησή του. Εγγράφως μας απήντησε και έχω την απάντησή του στην οποία τονίζει πως παρεννοήθη η από στήθους ομιλία του στο γιορτασμό που οργανώνει η Αρχιεπισκοπή Αυστραλίας, στην οποία και παρευρέθη, όπως και όλοι οι πρέσβεις τα προηγούμενα χρόνια, ενώ ο εκπρόσωπος της πρεσβείας και της ελληνικής πολιτείας παρευρέθη στον εορτασμό που διοργάνωσε η Κοινότητα του Σίδνεϋ. Αυτή είναι η έγγραφη απάντησή του. 
Αυτό που θέλω να τονίσω και να προσθέσω είναι ότι, όπως στο παρελθόν όλες οι κυβερνήσεις και όλα τα κόμματα εργάστηκαν για την ενότητα του Ελληνισμού, στην ίδια κατεύθυνση εργαζόμαστε και θα συνεχίσουμε ακόμα πιο συστηματικά. Η εντολή μας προς τον κύριο Πρέσβη είναι να δουλέψει ακόμα πιο συστηματικά, όπως και όλες οι προξενικές αρχές και είμαστε αισιόδοξοι πως πολύ γρήγορα θα δώσουμε λύση στο πρόβλημα αυτό. 
ΠΡΟΕΔΡΕΥΩΝ (Κωνσταντίνος Γείτονας): Περί παρανοήσεως και παρερμηνείας ο λόγος… όπως ακούσατε, κύριε Σκυλλάκο.
Ορίστε, έχετε το λόγο.
ΑΝΤΩΝΗΣ ΣΚΥΛΛΑΚΟΣ: Βρισκόμουν στην Αυστραλία και γνώρισα την κατάσταση. Μετά τις δηλώσεις του κυρίου Πρέσβη υπήρξε κατακραυγή από τις κοινότητες, από τον Ελληνισμό, από τα Μέσα Μαζικής Ενημέρωσης. 
Βγήκε ο κ. Δόλης, ο γενικός γραμματέας από τη Μελβούρνη και είπε -χωρίς όμως να το επαναλάβει και υπήρχε αμφισβήτηση σε πολλά Μέσα Μαζικής Ενημέρωσης αν το είπε- ότι αυτές οι δηλώσεις του Πρέσβη δεν αποτελούν την πολιτική της ελληνικής Κυβέρνησης.
Το ερώτημα είναι: Παρερμηνεύτηκαν αυτές οι δηλώσεις; Στέκει, δηλαδή, η επιστολή;
Σας διαβάζω όλο το κείμενο για να καταλάβετε το πνεύμα: "Είμαστε ευλογημένη χώρα, γιατί ο Θεός μας έδωσε αρχιεπισκόπους σαν εσάς". Δηλαδή εννοεί ότι είναι ευλογημένη χώρα η Ελλάδα, γιατί έδωσε τέτοιους αρχιεπισκόπους. Είναι αυτός ο αρχιεπίσκοπος που υποστηρίζει ανοικτά τη βασιλεία, πότε δέχεται και πότε δεν δέχεται εκπροσώπους της ελληνικής Κυβέρνησης, δεν δέχεται καμία συνεννόηση με την κοινότητα, απειλεί και αρνείται τα μυστήρια στον Eλληνισμό για εκβιασμό και τιμωρία και έχει πάει ο πρέσβης και λέει τέτοια πράγματα. 
Λέει: "Είμαι στο πλευρό σας και δεν θα επιτρέψουμε σε κανέναν άλλο να είναι πουθενά αλλού".
Μπήκε λοιπόν το ερώτημα. Καλύπτονται αυτές οι δηλώσεις από το Υπουργείο Εξωτερικών; Θέλω μια κατηγορηματική δική σας δήλωση, αν οι δηλώσεις αυτές εκφράζουν το Υπουργείο Εξωτερικών. ΄Αλλο το πώς προσπαθεί τώρα να τις αποκαταστήσει ο πρέσβης. Εσείς, όσον αφορά το αρχικό κείμενο, εγκρίνετε αυτές τις δηλώσεις σαν Υπουργείο ή τις αποδοκιμάζετε; Το ένα ζήτημα είναι αυτό.
Δεύτερο ζήτημα και πιο συγκεκριμένο είναι, τι μέτρα θα πάρετε, ώστε οι ίσες αποστάσεις που επικαλείστε να μη λειτουργούν υπέρ της αρχιεπισκοπής. Παρακαλάτε τον αρχιεπίσκοπο να έρθει στο ΣΑΕ, τις κοινότητες όμως αρνείστε να τις βάλετε και η πίεση που δεχόμασταν σαν αντιπροσωπεία της ελληνικής Βουλής από όλες τις κοινότητες ήταν "γιατί δεν τις βάζετε στο ΣΑΕ". Και εμείς δεν τολμούσαμε να απαντήσουμε. Μας ερωτούσαν, γιατί δεν πάει η αντιπροσωπεία της Βουλής στον εορτασμό της 25ης Μαρτίου των κοινοτήτων της ΣΑΕ στο Σίδνεϋ και δεν ξέραμε τι να απαντήσουμε. 
Υπάρχει θέμα με την αναγνώριση της αυτοκέφαλης εκκλησίας. Εκεί ο αρχιεπίσκοπος μπορεί να μην την αναγνωρίζει. Τι κάνει όμως η Ελλάδα, όταν οι αυστραλιανές αρχές θέλουν ίση μεταχείριση όλων των θρησκευμάτων, όλων των δογμάτων και υπάρχει πλήρης ανεξιθρησκία; 
ΦΛΩΡΟΣ ΚΩΝΣΤΑΝΤΙΝΟΥ: Τι είναι η αυτοκέφαλη στην Αυστραλία;
ΑΝΤΩΝΗΣ ΣΚΥΛΛΑΚΟΣ: Υπάρχει αυτοκέφαλη -δεν μπορώ να σας το ερμηνεύσω- λόγω της κόντρας και επειδή δεν τους δίνουν παπάδες, έβαλαν οι κοινότητες δικούς τους παπάδες που θεωρούνται αυτοκέφαλοι και είναι χωριστοί από την αρχιεπισκοπή. 
Τέλος υπήρξαν τα εξής παράπονα: Ο γενικός πρόξενος του Σίδνεϋ στέλνει σε όλες, μα σε όλες τις εκδηλώσεις, ακόμα και τις πιο επίσημες εκδηλώσεις της κοινότητας, κατώτερους υπαλλήλους. Δεν πηγαίνει ποτέ ο ίδιος. Αυτά δεν σημαίνουν ίσες αποστάσεις. Το πρόβλημα δεν θα λυθεί έτσι.
Πρέπει να τοποθετηθείτε, γιατί επιρρίπτονται -κατά τη γνώμη μου δικαιολογημένα, εσείς μπορείτε μόνο να το διαψεύσετε- ευθύνες από τον Ελληνισμό και στο Υπουργείο των Εξωτερικών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Κύριε Πρόεδρε, ασφαλώς η ελληνική πολιτεία δεν αποδέχεται μια ερμηνεία, όπως τη δίνει ο κ. Σκυλλάκος, ως προς τα λεγόμενα του κυρίου πρέσβη. 
Τόνισα και προηγουμένως ότι ζητήσαμε εγγράφως να μας διευκρινίσει ο κύριος πρέσβης, τι ακριβώς εννοούσε και μας διευκρίνισε πως δεν εννοούσε στην από στήθους ομιλία του, αυτά τα οποία ερμηνεύτηκαν με τον έναν ή άλλον τρόπο από ορισμένες πλευρές της ομογένειας και από την Κοινότητα του Σίδνεϋ.
Έτσι, κύριε Σκυλλάκο, σας το λέω με πολλή σαφήνεια ότι ασφαλώς μια τέτοια ερμηνεία εμείς δεν τη δεχόμαστε.
Το δεύτερο που θέλω να πω είναι ότι πρέπει να πρυτανεύσει πνεύμα καταλαγής και συνεννόησης, γιατί πρέπει να κλείσει αυτή η πληγή της ομογένειάς μας στην Αυστραλία. 
Θέλω να τονίσω ότι προσπάθησαν όλες οι κυβερνήσεις και όλα τα κόμματα, όλα αυτά τα χρόνια -σαράντα χρόνια τώρα- και δεν μπόρεσαν να δώσουν λύση στο πρόβλημα. Είμαστε σε καλό δρόμο. Είναι καλό λοιπόν να δουλέψουμε όλοι, για να ξεπεραστεί το συγκεκριμένο πρόβλημα στην Αυστραλία. Έχουμε μια λαμπρή ομογένεια και είναι κρίμα να πληγώνεται στο εσωτερικό της από αυτές τις διαφωνίες και τις διαφορές.
Όσον αφορά τη συμμετοχή στο ΣΑΕ, η κοινότητα του Σίδνεϋ συμμετέχει στο ΣΑΕ και τις εργασίες του.
ΑΝΤΩΝΗΣ ΣΚΥΛΛΑΚΟΣ: Τι συμμετέχει; Της Μελβούρνης συμμετέχει. Διαμαρτύρονται στο Σίδνεϋ.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Και της Μελβούρνης και του Σίδνεϋ.
ΠΡΟΕΔΡΕΥΩΝ (Κωνσταντίνος Γείτονας): Αυτό είναι πραγματικό γεγονός και δεν μπορείτε να διαφωνείτε σ' αυτό. Ή συμμετέχει ή δε συμμετέχει. Θα πρέπει να δοθεί το στοιχείο. 
ΑΝΤΩΝΗΣ ΣΚΥΛΛΑΚΟΣ: Σαν παρατηρητής;
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Άλλη κοινότητα και όχι του Σίδνεϋ είναι που δεν συμμετέχει στις εργασίες του ΣΑΕ. 
Είναι άλλοι οι λόγοι και όχι αυτοί που επικαλείστε, τους οποίους…
ΑΝΤΩΝΗΣ ΣΚΥΛΛΑΚΟΣ: Ένα προεδρικό διάταγμα λένε ότι δεν τους αφήνει να συμμετέχουν.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Το τονίζω και το διευκρινίζω αυτό επειδή ο χρόνος μας καταδιώκει. Η Κοινότητα του Σίδνεϋ συμμετέχει.
Θέλω, λοιπόν, να πω ότι είμαστε σε συνεργασία με την Κοινότητα του Σίδνεϋ στην οποία αναγνωρίζουμε τις προσπάθειες -ιδιαίτερα την τελευταία περίοδο- για να δοθεί λύση. Και είμαι αισιόδοξος ότι πολύ γρήγορα θα βρούμε λύση η οποία θα καλύπτει απόλυτα και την ελληνική πολιτεία, πάνω απ' όλα όμως θα ενώσει τον Ελληνισμό της ομογένειας.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
1. Οι Υπουργοί Τύπου και Μέσων Μαζικής Ενημέρωσης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, Δικαιοσύνης και Μεταφορών και Επικοινωνιών, κατέθεσαν σχέδιο νόμου: "Περιορισμοί στη σύναψη δημοσίων συμβάσεων με πρόσωπα που δραστηριοποιούνται ή συμμετέχουν σε επιχειρήσεις μέσων ενημέρωσης και άλλες διατάξεις".
2. Οι Υπουργοί Εθνικής Άμυνας, Οικονομίας και Οικονομικών, Εξωτερικών, Δημόσιας Τάξης και Δικαιοσύνης, κατέθεσαν σχέδιο νόμου: "Κύρωση του Πρωτοκόλλου για τα προνόμια και τις ατέλειες του Ευρωπαϊκού Οργανισμού για την εκμετάλλευση μετεωρολογικών δορυφόρων (EUMETSAT)". 
(Παραπέμπονται στις αρμόδιες Διαρκείς Επιτροπές)
Επίκαιρες ερωτήσεις δεύτερου κύκλου: 
Πρώτη είναι η με αριθμό 564/15.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τη λειτουργία των σφαγείων στα νησιά του Αργοσαρωνικού. 
Η επίκαιρη ερώτηση του κ. Μπεντενιώτη έχει ως εξής:
"Η μη λειτουργία σφαγείων στα νησιά της Περιφέρειας του Πειραιά, την Αίγινα, τον Πόρο, την Επαρχία Τροιζηνίας, έχει δημιουργήσει πολλαπλά προβλήματα όχι μόνο στη μικρή κτηνοτροφία των νησιών, αλλά και στο καταναλωτικό κοινό που δεν μπορεί να προμηθευτεί φυσικής διατροφής προϊόντα. 
Ειδικότερα, λόγω εορτών του Πάσχα, αυτά τα προβλήματα είναι οξύτερα, αφού οι οικοτρόφοι της περιοχής δεν μπορούν να φθάνουν στην αγορά χωρίς διαμεσολάβηση και μεταπρατικό κόστος στα κτηνοτροφικά προϊόντα τους.
Ερωτάται ο κύριος Υπουργός:
Ποια είναι η πρόθεση του Υπουργείου σε σχέση με τη χορήγηση έγκρισης λειτουργίας των σφαγείων, έστω και προσωρινά, για την περίοδο του Πάσχα;".
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, γνωρίζετε πολύ καλά ότι υπάρχει ένα σοβαρό πρόβλημα με τη λειτουργία των σφαγείων στη χώρα μας. Αυτό το πρόβλημα επιτείνεται όσο διαρκούν, εντείνονται και έρχονται διαδοχικά, η μια μετά την άλλη, οι διατροφικές κρίσεις από το χώρο της Ευρωπαϊκής Ένωσης και όχι μόνο. 
Είναι υποχρέωση της πολιτείας, λοιπόν, να εκσυγχρονίσει τις υποδομές της και να μπορεί με αυτόν τον τρόπο να διασφαλίζει και τη δημόσια υγεία και την υγιεινή και ασφάλεια των τροφίμων.
Στα πλαίσια, λοιπόν, αυτής της πολιτικής η απόφαση της Κυβέρνησης είναι έως το τέλος του 2002 να μη λειτουργεί στην Ελλάδα κανένα σφαγείο το οποίο δεν πληροί τις προϋποθέσεις για τη διασφάλιση, όπως είπα προηγουμένως, της υγιεινής και της ασφάλειας των τροφίμων, της δημόσιας υγείας ουσιαστικά και της προστασίας των καταναλωτών, που είναι -και πρέπει να είναι- κυρίαρχο μέλημα μας. 
Είναι αλήθεια ότι σε αρκετές απομακρυσμένες περιοχές υπάρχουν υποδομές οι οποίες δεν εκσυγχρονίστηκαν έως τώρα. Είναι αλήθεια επίσης ότι σε αυτές τις απομακρυσμένες περιοχές -και σε αυτές εντάσσονται και τα νησιά, αλλά και οι ορεινές μειονεκτικές και προβληματικές περιοχές της χώρας μας- οι υποδομές δεν επαρκούν, δεν καλύπτουν -εφόσον δεν λειτουργούν πια τα σφαγεία που έχουν αυτά τα χαρακτηριστικά, που αναφέρετε και στην ερώτησή σας- τις ανάγκες της τοπικής κοινωνίας, τις ανάγκες της τοπικής αγοράς και δημιουργούνται προβλήματα σε περιόδους αύξησης της ζήτησης όπως είναι η περίοδος του Πάσχα. 
Βεβαίως το Υπουργείο Γεωργίας δεν μπορεί να δώσει άδειες σε σφαγεία που δεν πληρούν τις προδιαγραφές. 
Σε κάθε περιοχή -και ιδιαίτερα σε αυτές τις περιοχές- η Νομαρχιακή Αυτοδιοίκηση έχει τη δυνατότητα και συνήθως παίρνει μέτρα, ώστε να μπορέσει να καλύψει τις ανάγκες της τοπικής κοινωνίας, της τοπικής αγοράς. Έχει και την ευθύνη να το κάνει αυτό. Δεν μπορεί, όμως, σε καμιά περίπτωση να λειτουργεί με νόμιμες άδειες σφαγεία τα οποία δεν πληρούν τις προδιαγραφές. Και φυσικά, πολύ περισσότερο δεν μπορεί να το κάνει αυτό το Υπουργείο Γεωργίας.
Επειδή, όμως, πρέπει να αντιμετωπίσουμε αυτήν την κατάσταση, γι' αυτό και είναι πρώτης προτεραιότητας για το Υπουργείο Γεωργίας η ένταξη αυτών των μονάδων στο Γ΄ Κοινοτικό Πλαίσιο Στήριξης, ώστε να μπορέσουν με τη βοήθεια των κονδυλίων του Γ΄ Κοινοτικού Πλαισίου Στήριξης να εκσυγχρονισθούν και να αποκτήσει η χώρα μας σε όλο το μήκος και το πλάτος της σύγχρονη σφαγειοτεχνική υποδομή, είτε μεγάλες μονάδες που κυρίως είναι προσανατολισμένες σε εξαγωγική δραστηριότητα είτε μικρές αλλά σύγχρονες και ευέλικτες μονάδες που είναι προσανατολισμένες στις ανάγκες της τοπικής αγοράς.
Είναι προτεραιότητα για μας η ενίσχυση μέσω του Γ΄ Κοινοτικού Πλαισίου Στήριξης αυτών των υποδομών. Επομένως μακροπρόθεσμα ή μεσοπρόθεσμα θα έλεγα, θα ήταν σωστό σε όλες αυτές τις περιοχές στις οποίες αναφέρεσθε στην ερώτησή σας, κύριε Μπεντενιώτη, να υπάρξουν προτάσεις για τη χρηματοδότηση μέσω του Γ΄ Κοινοτικού Πλαισίου Στήριξης και να εκσυγχρονισθούν οι υποδομές.
Για την περίοδο του Πάσχα το Υπουργείο Γεωργίας δεν μπορεί να δώσει άδειες. Η Νομαρχιακή Αυτοδιοίκηση θα πρέπει να ελέγξει την κατάσταση και να την αντιμετωπίσει στο βαθμό που μπορεί. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πραγματικά πρέπει να αποδεχθούμε την άποψη του Υπουργείου Γεωργίας και πρέπει να υπογραμμίσουμε ότι ακριβώς περιγράφει τη σημερινή πραγματικότητα.
Θα σταθούμε όμως στην πρόθεση και την προοτπική που διεγράφη με την τοποθέτηση του κυρίου Υφυπουργού, ώστε αυτές οι μικρές μονάδες να εκσυγχρονιστούν, έτσι ώστε να λύσουν τα προβλήματα της τοπικής κτηνοτροφίας και να δώσουν διέξοδο στις οικοτροφικές μονάδες των δυσπρόσιτων αλλά και των νησιωτικών περιοχών.
Πρέπει να αποδεχθούμε ακόμα και την αρμοδιότητα και την ευθύνη της Νομαρχιακής Αυτοδιοίκησης, η δυσλειτουργία της οποίας ίσως σε πολλές απ' αυτές τις περιπτώσεις έχει δημιουργήσει το αδιέξοδο.
Κύριε Υφυπουργέ, ίσως είναι σκόπιμη η συνεργασία των κεντρικών υπηρεσιών του Υπουργείου με τις υπηρεσίες της Νομαρχιακής Αυτοδιοίκησης στις συγκεκριμένες περιπτώσεις της περιφέρειας του Αργοσαρωνικού, έτσι ώστε και στην περίοδο του Πάσχα να δοθεί διέξοδος για τη λειτουργία των μονάδων και στην προέκταση οι μονάδες αυτές να εκσυγχρονιστούν, ώστε να μη δημιουργείται αυτό το αδιέξοδο που εδώ και πολύ καιρό δημιουργεί μια ασφυκτική κατάσταση και ίσως εξαφάνιση μικρών κτηνοτροφικών μονάδων που κρίνονται απαραίτητες για την ανάπτυξη της περιφέρειας, για την τοπική οικονομία αλλά και γενικότερα για την οικονομία της χώρας.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση", φοιτητές και καθηγητής του Τμήματος Δημόσιας Διοίκησης του Παντείου Πανεπιστημίου. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο Υφυπουργός Γεωργίας έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, έχετε δίκιο στις παρατηρήσεις που κάνατε. Πρέπει να πω ότι αν θέλουμε να στηρίξουμε και να αναπτύξουμε την ελληνική κτηνοτροφία δεν μπορούμε παρά να τη στηρίξουμε με την αύξηση, την ένταση της ανταγωνιστικότητας των προϊόντων της. Η αύξηση της ανταγωνιστικότητας δεν μπορεί παρά να στηριχθεί στην ποιότητα. Η ποιότητα των παραδοσιακών προϊόντων της ελληνικής κτηνοτροφίας είναι αναγνωρισμένη και πρέπει να πιστοποιηθεί. Για να μπορεί να πιστοποιηθεί, πρέπει να στηρίζεται σε σύγχρονες υποδομές. 
Οι ορεινές, οι νησιωτικές και μειονεκτικές περιοχές της χώρας μας παράγουν στον τομέα της κτηνοτροφίας ιδιαίτερα ποιοτικά προϊόντα, μόνο που αυτά για να πιστοποιούνται ως ποιοτικά, πρέπει να στηρίζονται, επαναλαμβάνω, ιδιαίτερα σ' αυτές τις περιοχές σε σύγχρονες υποδομές. Γι' αυτό και είναι προτεραιότητα η δημιουργία τέτοιων μικρών και ευέλικτων σχημάτων, που θα μπορούν να αντιμετωπίζουν τις ανάγκες της αγοράς και να βελτιώνουν στο έπακρο την ποιότητα των παραγόμενων προϊόντων. 
Είναι αλήθεια ότι υπάρχουν κάποια προβλήματα σε αρκετές απ' αυτές τις περιοχές για την περίοδο του Πάσχα. Είναι αλήθεια επίσης ότι δεν μπορούμε να υποχωρήσουμε μπροστά στην ανάγκη να προστατεύσουμε και την ποιότητα των προϊόντων, αλλά ιδιαίτερα και πολύ περισσότερο τη δημόσια υγεία, την υγεία των συμπολιτών μας. Γι' αυτό είμαστε πολύ αυστηροί στις επιλογές μας, πολλές φορές με κόστος, αλλά νομίζουμε ότι έτσι πρέπει να κάνουμε.
Υπάρχει όμως ένα πρόβλημα -το οποίο εντοπίσατε και πολύ σωστά- στην περιοχή σας και πρέπει να αντιμετωπισθεί. Θα έρθω σε επαφή με τη Νομαρχιακή Αυτοδιοίκηση και τους αρμόδιους φορείς για να δούμε πώς μπορούμε να αντιμετωπίσουμε το πρόβλημα. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 574/16-4-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Τσούρνου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το πρόγραμμα αδειοδότησης των χώρων Υγειονομικής Ταφής των Απορριμμάτων κλπ. 
Η επίκαιρη ερώτηση του κ. Τσούρνου έχει ως εξής: 
"Είναι γνωστό ότι από τους χίλιους καποδιστριακούς δήμους, περίπου εκατό διαθέτουν χώρους Υγειονομικής Ταφής Απορριμμάτων (Χ.Υ.Τ.Α.) οι οποίοι πληρούν τους όρους υγιεινής, δηλαδή έχουν τύχει από το ΥΠΕΧΩΔΕ της προβλεπόμενης άδειας λειτουργίας. 
Οι υπόλοιποι ρυπαίνουν ανεξέλεγκτα τη χώρα μας με καταστροφικές συνέπειες για το περιβάλλον, την υγείας μας και τον τουρισμό μας. 
Το ΥΠΕΧΩΔΕ ισχυρίζεται ότι η αρμοδιότητα επίλυσης του θέματος αυτού την έχει εκχωρήσει στους δήμους, οι οποίοι όμως, όπως έχει αποδειχθεί, αδυνατούν να δώσουν λύση αφού η έγκριση των μελετών ανήκει στο ΥΠΕΧΩΔΕ. 
Η Ελλάδα έχει μετατραπεί σε μια απέραντη "χαβούζα". 
Μαζί με τη δυσοσμία των κάθε είδους σκανδάλων και τη διαφθορά στη Δημόσια Διοίκηση, που έχει πάρει μορφή επιδημίας, έχουμε και την "αυθεντική" δυσοσμία των Χ.Υ.Τ.Α.
Εν τω μεταξύ είναι σχεδόν βέβαιο ότι η Ευρωπαϊκή Ένωση σύντομα θα προβεί σε λήψη μέτρων με την επιβολή προστίμων για τις παράνομες χωματερές όπως συνέβη και με την περίπτωση του Κουρουπητού που πλήρωσε ο ελληνικός λαός αρκετά δισεκατομμύρια χωρίς να μας πληροφορήσετε ποιος ευθύνεται από ελληνικής πλευράς για την παρανομία αυτή. 
Κατόπιν αυτού ερωτάσθε, κύριε Υπουργέ: 
Α) Ποιο είναι το πρόγραμμα από πλευράς ΠΕΧΩΔΕ αδειοδότησης χώρων Χ.Υ.Τ.Α. και τι μέτρα έχετε λάβει; 
Β) Ποιος ευθύνεται για την πληρωμή του προστίμου που επεβλήθη από την Ευρωπαϊκή Ένωση στη χωματερή του Κουρουπητού και ποιος θα ευθύνεται για κάθε πρόστιμο που θα προκύψει στο εγγύς μέλλον;"
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ζήση. 
Ορίστε, έχετε το λόγο. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
Είναι γνωστό ότι στα πλαίσια των υποχρεώσεων που απορρέουν από την υφιστάμενη νομοθεσία -γνωρίζει ο κύριος συνάδελφος- από την κοινή υπουργική απόφαση του 1996 πρέπει να εκπονηθούν ολοκληρωμένα σχέδια νομαρχιακά και περιφερειακά διαχείρισης στερεών αποβλήτων. Δηλαδή η αρμοδιότητα αυτή ανήκει αποκλειστικά στις Νομαρχιακές Αυτοδιοικήσεις και στην Περιφέρεια. Το ΥΠΕΧΩΔΕ το Τμήμα Διαχείρισης Στερεών Αποβλήτων δεν παρεμβαίνει καθόλου ούτε στη σύνταξη ούτε στην έγκριση και ολοκλήρωση αυτών των νομαρχιακών ή περιφερειακών σχεδιασμών για τη διαχείριση των στερεών αποβλήτων. Οι σχεδιασμοί αυτοί εκπονούνται με ευθύνη της Νομαρχιακής Αυτοδιοίκησης, της Περιφέρειας -έχουμε πρώτη και δεύτερη φάση σχεδιασμού- ή των φορέων υλοποίησης και διαχείρισης των εγκαταστάσεων αυτών των στερεών αποβλήτων. 
Η ολοκλήρωση αυτή, κύριε συνάδελφε, είναι αρμοδιότητα, όπως είπα, των νομαρχιών και εγκρίνονται με αποφάσεις νομαρχιακών συμβουλίων ή περιφερειακών συμβουλίων. Ολοκληρώνονται βεβαίως με την προέγκριση χωροθέτησης των έργων διαχείρισης στερεών αποβλήτων, αφού έχει προηγουμένως εγκριθεί η πρώτη και δεύτερη φάση σύμφωνα με την κοινή υπουργική απόφαση. Η προέγκριση χωροθέτησης είναι αρμοδιότητα της διεύθυνσης περιβάλλοντος, χωροταξίας της περιφέρειας ή της ειδικής υπηρεσίας περιβάλλοντος ανάλογα με το είδος και τη δυναμικότητα και πρέπει να πω ότι έχουν εκπονηθεί πενήντα δύο ολοκληρωμένοι νομαρχιακοί ή περιφερειακοί σχεδιασμοί διαχείρισης στερεών αποβλήτων σε πρώτη φάση και είναι σε εξέλιξη και η εκπόνηση και έγκριση των υπόλοιπων δύο. Σε δεκαπέντε νομαρχιακούς σχεδιασμούς έχουν εγκριθεί οι δεύτερες φάσεις, ενώ οι άλλες είναι σε εξέλιξη. 
Η σύσταση φορέων υλοποίησης και διαχείρισης εγκαταστάσεων είναι βασικό στοιχείο μαζί με όλα τα άλλα στοιχεία ωριμότητας για την ένταξη των έργων αυτών σε χρηματοδοτικά προγράμματα. Η πορεία σύστασης αυτών των φορέων δεν είναι ικανοποιητική και οφείλεται βεβαίως, κύριε συνάδελφε, σε ασυμφωνίες των οργανισμών τοπικής αυτοδιοίκησης. Σε κάθε νομαρχιακό ή περιφερειακό σχεδιασμό πρέπει να υπάρξει και η αποκατάσταση των ανεξέλεγκτων χώρων διάθεσης που λειτουργούν σήμερα, η οποία βεβαίως πρέπει να τηρεί τη διαδικασία υλοποίησής τους. Και για τους ανεξέλεγκτους χώρους που έχουν πάψει να λειτουργούν θα πρέπει πάλι με ευθύνη των οργανισμών τοπικής αυτοδιοίκησης που έχουν αποθέσει τα στερεά τους απόβλητα να συνταχθούν μελέτες περιβαλλοντικών επιπτώσεων και αποκατάστασης προκειμένου να ενταχθούν σε χρηματοδοτικά προγράμματα. 
Αναφερθήκατε στην περίπτωση του Κουρουπητού στην ερώτησή σας. Το πρόστιμο επεβλήθη λόγω καθυστέρησης αποκατάστασης του ανεξέλεγκτου χώρου διάθεσης των απορριμμάτων και εξεύρεσης κάποιων τρόπων προσωρινής ή οριστικής διάθεσής τους. Οι καθυστερήσεις δημιουργήθηκαν από ασυμφωνίες των εμπλεκομένων τοπικών φορέων που ήταν και αρμόδιοι και είχαμε τότε προσφυγές στο Συμβούλιο της Επικρατείας. 
Το ΥΠΕΧΩΔΕ είχε χρηματοδοτήσει όλες τις μελέτες, που ήταν απαραίτητες και είχε δεσμεύσει σημαντικά ποσά για την υλοποίηση αυτών των έργων. Με πράξη νομοθετικού περιεχομένου επέβαλε τη λύση στο πρόβλημα, την αποκατάσταση του ανεξέλεγκτου χώρου, την προσωρινή διάθεση των απορριμμάτων, δεματοποίηση και κατασκευή, ΧΥΤΑ, αφού εξήντλησε όλα τα όρια ανοχής για λόγους εθνικού συμφέροντος.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
Κύριε συνάδελφε, το πρόστιμο έχει πάψει να καταβάλλεται ήδη από τον Ιούλιο του 2001.
ΠΡΟΕΔΡΕΥΩΝ (Κωνσταντίνος Γείτονας): Μπορείτε να τα πείτε αυτά στη δευτερολογία σας.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θα ήθελα να πω ότι το ποσό αυτό είχε δεσμευθεί από τον κρατικό προϋπολογισμό και πληρώθηκε μέσω του Υπουργείου Οικονομικών προς την Ευρωπαϊκή Επιτροπή. Σαφώς δεν είναι σωστό να φθάνει κανείς σε πρόστιμα από ασυμφωνίες τοπικών φορέων και από τη μη συγκρότηση μιας κοινής στρατηγικής σε αυτά τα θέματα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Κυρία Υπουργέ, το θέμα είναι τεράστιο. Τα αστικά απόβλητα ρυπαίνουν σε επικίνδυνο βαθμό την Ελλάδα. Έχω την εντύπωση ότι το ΥΠΕΧΩΔΕ δεν έχει αντιμετωπίσει με την επιβαλλόμενη σοβαρότητα αυτό το μεγάλο θέμα. Πρέπει επιτέλους το ΥΠΕΧΩΔΕ να πάρει πρωτοβουλίες. Προφανώς δεν αναφέρομαι σε σας. Εσείς άρτι αναλάβατε καθήκοντα.
Βεβαίως τις αρμοδιότητες αυτές τις έχει εκχωρήσει η κεντρική εξουσία στους νομάρχες και στον περιφερειάρχη, αλλά η μακροχρόνια εμπειρία έχει αποδείξει ότι οι νομάρχες και οι δήμαρχοι δεν μπορούν να δώσουν λύση στο πρόβλημα, διότι προφανώς κανείς δεν θέλει στον τόπο του, στο χώρο του, τις χωματερές.
Γι' αυτό ισχυρίζομαι ότι το ΥΠΕΧΩΔΕ πρέπει να πάρει πρωτοβουλία, να πάρει αυτήν την αρμοδιότητα και να δώσει λύση. Είναι βραδυφλεγείς βόμβες για τη δημόσια υγεία οι πάνω από πέντε χιλιάδες ανεξέλεγκτες χωματερές της χώρας. Για τη διαχείριση των περίπου 4,8 εκατομμυρίων τόνων αστικών αποβλήτων δαπανώνται ετησίως περίπου 300 εκατομμύρια ευρώ. 
Η διάθεση εκατοντάδων εκατομμυρίων ευρώ στη χώρα μας για τη διαχείριση των στερεών αποβλήτων, αστικών, επικινδύνων, βιομηχανικών, γεωργικών, κτηνοτροφικών, νοσοκομειακών κλπ., πριν από τη διαμόρφωση ενός αξιόπιστου και κοινωνικά αποδεκτού περιφερειακού και εθνικού στρατηγικού σχεδιασμού, δεν εγγυάται αποτελεσματικότητα και βιωσιμότητα, σύμφωνα με τον καθηγητή κ. Παναγιωτακόπουλο, που είναι και πρόεδρος της Ελληνικής Εταιρείας Διαχείρισης των Αποβλήτων.
Σήμερα, λοιπόν, λειτουργούν στη χώρα μας μόνο δεκαοχτώ χώροι υγειονομικής ταφής απορριμμάτων, περίπου χίλιοι τετρακόσιοι είκοσι ελεγχόμενοι χώροι απόθεσης απορριμμάτων και πάνω από πέντε χιλιάδες ημιελεγχόμενες ή ανεξέλεγκτες χωματερές, οι περισσότερες των οποίων βρίσκονται σε κοίτες χειμάρρων, σε χαράδρες, ακόμη και κοντά σε ακτές. 
Σύμφωνα με τα στοιχεία που αναφέρονται σε μελέτη του καθηγητή κ. Μουσόπουλου, "Τεχνικά χρονικά", τεύχος 1 και 2, στην Ελλάδα υπάρχουν πάνω από πέντε χιλιάδες τριακόσιοι εξήντα εννέα ανεξέλεγκτοι ή ημιελεγχόμενοι χώροι για την απόθεση απορριμμάτων, χίλιοι πεντακόσιοι ογδόντα δύο αδειοδοτημένοι και τρεις χιλιάδες επτακόσιοι ογδόντα επτά μη αδειοδοτημένοι, κανείς σχεδόν από τους οποίους δεν πληροί έστω και στοιχειώδεις τεχνικές και περιβαλλοντικές προδιαγραφές. 
Το Υπουργείο πρέπει να πάρει μέτρα. Η Ελλάδα των Ολυμπιακών Αγώνων του 2004 δεν μπορεί να είναι ένας απέραντος σκουπιδότοπος. Η Αργολίδα μολύνεται επικίνδυνα. Θα πρέπει να πάρετε μέτρα, διότι θα έλθει η Ευρωπαϊκή Ένωση και θα έχουμε νέους Κουρουπητούς σε ολόκληρη την Ελλάδα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: "Για την εταιρική διακυβέρνηση, θέματα μισθολογίου και άλλες διατάξεις".
Το λόγο έχει η Υφυπουργός κα Ζήση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να απαντήσω στον κύριο συνάδελφο ότι υπάρχει σχεδιασμός και αυτήν την περίοδο είναι υποχρέωσή μας να καταθέσουμε αυτόν το σχεδιασμό στην Ευρωπαϊκή Ένωση, ένα συνολικό προγραμματισμό της διαχείρισης των στερεών αποβλήτων και της αποκατάστασης των ανεξέλεγκτων χωματερών. 
Σε αυτούς τους λίγους μήνες έχουμε ήδη εκπονήσει αυτό το σχέδιο, βάσει όμως του δημοκρατικού προγραμματισμού έχουμε ζητήσει τα στοιχεία από τις περιφέρειες. Έχουμε συνάντηση αυτές τις ημέρες με τους γενικούς γραμματείς των περιφερειών για τη συνολική αποτίμηση και βεβαίως για να προχωρήσουμε μετά από τη συγκέντρωση των στοιχείων σε αυτόν το σχεδιασμό, που πρέπει τέλος Μαΐου να κατατεθεί.
Πρέπει, όμως, να πω ότι υπάρχουν προβλήματα και στη δική σας περιοχή, τα οποία βέβαια προέρχονται πάλι από τις αντιρρήσεις των τοπικών αρχόντων, οι οποίοι έχουν την ευθύνη να κάνουν κάποια μελέτη. Το ΥΠΕΧΩΔΕ μάλιστα, από ό,τι γνωρίζω, για τη δική σας περιφέρεια, πήγε επιτόπου για να δει. Υπήρχαν, όμως, ζητήματα υδροφόρου ορίζοντα, γεωλογικών μελετών κλπ.
Υπάρχουν τέτοια ζητήματα, όπως το είπατε, πολλές φορές ανεπάρκειας. Υπάρχουν, όμως, οι νόμοι και πρέπει τα στοιχεία να συγκεντρώνονται γρήγορα και οι αποφάσεις να παίρνονται σωστά με συναινέσεις. Και βέβαια θέλω να σας διαβεβαιώσω ότι ο σχεδιασμός που κάνουμε είναι πάρα πολύ θετικός και έχει λάβει υπ' όψιν όλες τις σύγχρονες ανάγκες για την ποιότητα της ζωής και για όλα αυτά που αναφέρατε. Και για τις ανεξέλεγκτες χωματερές έχουμε σχεδιασμό, αλλά και για τη λειτουργία των νόμιμων ΧΥΤΑ και τις προτάσεις που πρέπει να γίνουν, έτσι ώστε να διευρυνθεί σε όλη τη χώρα, αλλά με μία, αν θέλετε ορθολογική διαχείριση και όχι με έναν κατακερματισμό των προγραμμάτων και πόρων των περιφερειών και της Νομαρχιακής Αυτοδιοίκησης γιατί πολλές φορές κάθε νομός μπορεί να προβλέπει και οκτώ και δέκα ΧΥΤΑ, αλλά αυτό να είναι ανέφικτο, γιατί ήδη υπάρχουν τα χρονίζοντα προβλήματα και των τοπικών κοινωνιών, αλλά και τα τεχνικά και άλλα οικονομικά ζητήματα.
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 572/16.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Ανάπτυξης, σχετικώς με την εκ νέου πώληση της χαρτοβιομηχανίας "SOFTEX", τη διασφάλιση των θέσεων εργασίας κλπ., διαγράφεται λόγω κωλύματος του ερωτώντος Βουλευτή.
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 58/1.4.2002 επερώτηση των Βουλευτών της Νέας Δημοκρατίας κυρίων Μιλτιάδη Βαρβιτσιώτη, Κωνσταντίνου Τσιπλάκη, Πέτρου Μαντούβαλου, Παναγιώτη Μελά, Αναστασίου Νεράντζη, Αθανασίου Βαρίνου, Ιωάννη Παπαθανασίου, Σπύρου Σπύρου, Γεωργίου Καλού, Βασιλείου Μιχαλολιάκου, Αριστοτέλη Παυλίδη και Γεωργίου Σαλαγκούδη προς τον Υπουργό Εμπορικής Ναυτιλίας σχετικά με τον Οργανισμό Λιμένος Πειραιώς.
Από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης και από το Συνασπισμό ορίζεται για τη συζήτηση αυτής της επερώτησης ως Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.
Το λόγο έχει ο πρώτος των επερωτώντων κ. Μιλτιάδης Βαρβιτσιώτης.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, η κυβερνητική απραξία, η αναποφασιστικότητα και πάνω από όλα η αδυναμία της -για να μην χρησιμοποιήσω καμία βαρύτερη έκφραση- να συγκρουσθεί με την διαφθορά οδήγησαν του ΟΛΠ σε ένα πρωτοφανές διοικητικό και οικονομικό τέλμα. 
Σαν να μην αρκούσαν όλα αυτά που συνέβησαν, και αποκαλύφθηκαν για τον Οργανισμό, η Κυβέρνηση εμμένει στην απόφασή της για τη μετοχοποίηση του Οργανισμού και την εισαγωγή του στο Χρηματιστήριο. Ζητά δηλαδή η Κυβέρνηση, ο 'Ελληνας επενδυτής να πληρώσει την κυβερνητική ανικανότητα, επενδύοντας σε μία εταιρεία που λειτουργεί υπό καθεστώς αδιαφάνειας και ανοργανωσιάς. Και επειδή ΄Ελληνας επενδυτής, ως γνωστόν, δεν έχει απομείνει στο ελληνικό Χρηματιστήριο μετά τη λεηλασία του από τη γνωστή φούσκα της Σοφοκλέους, τα ασφαλιστικά ταμεία, η υπερχρεωμένη ΔΕΚΑ και η αμαρτωλή Αγροτική Τράπεζα θα αναλάβουν να σηκώσουν τα βάρη των διαρθρωτικών αλλαγών και των ιδιωτικοποιήσεων που ούτε διαρθρωτικές αλλαγές ούτε ιδιωτικοποιήσεις είναι. 
Με την πρωτοβουλία της η Νέα Δημοκρατία να δημοσιοποιήσει την επιστολή του πρώην προέδρου του ΟΛΠ Μανιατόπουλου προς τα μέλη του διοικητικού συμβουλίου του Οργανισμού, ανέτρεψε όλες τις επίσημες διαβεβαιώσεις για την οικονομική ευρωστία του ΟΛΠ και έθεσε επί τάπητος ορισμένα κρίσιμα ερωτήματα. Ο κ. Μανιατόπουλος δήλωσε ότι η εξέλιξη των λειτουργικών όσο και των οικονομικών μεγεθών της εταιρείας είναι άκρως επικίνδυνη. Κατήγγειλε το οικονομικό και διοικητικό τέλμα και μίλησε για αδιαφάνεια, για έργα που προκηρύσσονται και επαναπροκηρύσσονται, για έλλειψη χρονοδιαγράμματος, για απουσία ουσιαστικού ελέγχου, για σπατάλες στις δημόσιες σχέσεις, ενώ ουσιαστικά αμφισβήτησε την οικονομική δυνατότητα του Οργανισμού να ανταπεξέλθει στις υποχρεώσεις του για την Ολυμπιάδα του 2004.
Ποια ήταν η κυβερνητική απάντηση στις καταγγελίες Μανιατόπουλου; Η απομάκρυνση του προέδρου και του διευθύνοντος συμβούλου. Ενώ όλοι περίμεναν κάποιες ουσιαστικές απαντήσεις, ο παριστάμενος Υπουργός Εμπορικής Ναυτιλίας περιορίστηκε να μιλήσει για διοικητική κρίση και προσπάθησε να κλείσει όπως-όπως το θέμα, ένα θέμα που αφορά πρωτίστως την κατασπατάληση του δημοσίου χρήματος και τη μεθόδευση να γίνει το Χρηματιστήριο Αξιών Αθηνών κολυμπήθρα εξαγνισμού της κακοδιαχείρισης, της αδιαφάνειας, της έλλειψης προγραμματισμού και της έλλειψης εκσυγχρονισμού μιας τόσο μεγάλης εταιρείας.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ).
Εάν το πρόβλημα ήταν μόνο διοικητικό, τότε γιατί δεν τους διώχνατε και τους δύο, εφόσον το γνωρίζατε εδώ και πάρα πολύ καιρό ότι αυτοί οι δύο, πρόεδρος και διευθύνων σύμβουλος δεν μπορούν να συνεννοηθούν μεταξύ τους. Και γιατί περιμένατε τη στιγμή που ο Οργανισμός κτυπούσε την πόρτα της Σοφοκλέους να τους απομακρύνετε; Όταν πήρατε στα χέρια σας, κύριε Υπουργέ, την επιστολή Μανιατόπουλου, διατάξατε καμία έρευνα; Κάνατε καμία έρευνα για την ουσία των καταγγελιών; Τίποτε δεν κάνατε. Απλά μετακινήσατε ένα καλό στέλεχος από τη Θεσσαλονίκη στην Αθήνα υπονομεύοντας ουσιαστικά και την πορεία του Οργανισμού Λιμένα της Θεσσαλονίκης, που μόλις κάνει τα πρώτα του βήματα στο Χρηματιστήριο και δεν δώσατε καμία ουσιαστική και πειστική απάντηση στην ουσία των καταγγελιών του κ. Μανιατόπουλου.
Ο στόχος σας είναι άλλος, είναι να μη γίνει καμία ουσιαστική συζήτηση για όσα συμβαίνουν στον ΟΛΠ. Γι' αυτό, λοιπόν, προσπαθήσατε από την πρώτη στιγμή να μας πείσετε ότι οι καταγγελίες του Μανιατόπουλου δεν ανταποκρίνονται στην πραγματικότητα. Η αλήθεια είναι όμως ότι στην πραγματικότητα δεν ανταποκρίνονται οι κυβερνητικές σας διαβεβαιώσεις.
Οι καταγγελίες του πρώην Προέδρου του ΟΛΠ επιβεβαιώνουν τις δικές μας παλαιότερες δηλώσεις και τοποθετήσεις ότι ο ΟΛΠ δεν πρέπει να μπει στο Χρηματιστήριο Αξιών Αθηνών. Γιατί ο ΟΛΠ είναι μία εταιρεία που το λογιστήριο δεν έχει καμία μηχανοργάνωση, οι αποθήκες του είναι άγνωστο τι περιέχουν, δεν γνωρίζει ποιος του χρωστάει, σπαταλάει υπέρογκα ποσά για δημόσιες σχέσεις και πληρώνει τους κυβερνητικούς συνδικαλιστές με μισθούς βουλευτή, χρωστάει τεράστια ποσά σε εργαζομένους και δήμους και τέλος παρομοιάζεται -και αυτά είναι τα λόγια του κ. Ψαραύτη, του πρώην Διευθύνοντος Συμβούλου- σαν ένα όχημα που τρέχει με ιλιγγιώδη ταχύτητα χωρίς φρένα. 
Αυτά έγραφε ο κ. Ψαραύτης πέρυσι προς τον προκάτοχό σας Υπουργό Ναυτιλίας τον κ. Παπουτσή σχολιάζοντας την πορεία μετοχοποίησης.
Το καταθέτω στα Πρακτικά.
(Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Όταν, λοιπόν, η Κυβέρνηση αποφάσισε να επισπεύσει την εισαγωγή του ΟΛΠ στο Χρηματιστήριο υπέγραψε μία σύμβαση παραχώρησης εκτάσεων στη διαχείριση του Οργανισμού που μέχρι τότε διά νόμου εκμεταλλευόταν ο Οργανισμός. Σε αυτήν τη σύμβαση παραχώρησης αντιτάχθηκαν όλα τα μέλη του Δ.Σ. και όχι μόνο αυτό, αλλά οι επικρίσεις ήταν τόσο ισχυρές, ώστε ακόμη και ο γνωστός συνδικαλιστής μέλος της Κεντρικής Επιτροπής του ΠΑ.ΣΟ.Κ. και μέλος του Δ.Σ. του ΟΛΠ κ. Μίχας να λέει ότι έχετε μετατρέψει τα μέλη του Δ.Σ. του Οργανισμού σε γλάστρες. 
Θα σας καταθέσω και αυτή την επιστολή, γιατί φαντάζομαι ότι δεν έχετε διαβάσει την αλληλογραφία του προηγούμενου Υπουργού.
(Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Παρ' όλα αυτά το Δ.Σ. του ΟΛΠ συμφώνησε με τη σύμβαση παραχώρησης παρ' ότι ο Οργανισμός απεκδυόταν ένα τεράστιο κομμάτι της περιουσίας του καθώς παραχωρούνταν σε δήμους της Β' Πειραιώς, που μόλις πρόσφατα ανακάλυψε ο κ. Σημίτης, εκτάσεις για να ικανοποιηθούν κομματικοί σας φίλοι και παρ' ότι η διυπουργική επιτροπή είχε χαρακτηρίσει όλες αυτές τις εκτάσεις ναυπηγοεπισκευαστική ζώνη και είχε επιβάλει το αμετάβλητό της ως το 2030, τέλος πάντων έγινε αυτή η παραχώρηση. 
Όμως, αυτή η εμμονή του προκατόχου σας για την εσπευσμένη εισαγωγή του ΟΛΠ στο Χρηματιστήριο κατέληξε να έχει αντίθετο αποτέλεσμα. Αντί να μπει ο Οργανισμός το Σεπτέμβριο του 2001 όπως έπρεπε στο Χρηματιστήριο, η κατάληξη ήταν να αποσυρθεί ο φάκελος εισαγωγής, να παραπεμφθεί στο Νομικό Συμβούλιο του Κράτους για νομικό έλεγχο και να συμβεί το εξής παράδοξο: Ενώ εσείς μετοχοποιείτε και πιέζετε, εσείς οι ίδιοι να αμφισβητείτε και τη νομιμότητα των πράξεών σας. Αυτό μόνο σε λογική κυβέρνησης ΠΑ.ΣΟ.Κ. μπορεί να συμβεί. Δεν ανταποκρίνεται σε καμία περίπτωση σε μία κυβέρνηση που ξέρει να παίρνει σταθερές αποφάσεις και να τις στηρίζει με σωστές και νόμιμες πράξεις.
Πιστεύω πως θα μου αντιτάξετε, κύριε Υπουργέ, ότι ο ΟΛΠ είναι ένα οικονομικό μεγαθήριο. Το έχετε πει άλλωστε πολλές φορές σε συνεντεύξεις Τύπου. Ξεχνάτε, όμως, ότι ο Οργανισμός Λιμένος Πειραιώς επί εβδομήντα χρόνια μονοπωλιακά εκμεταλλεύεται το μεγαλύτερο λιμάνι μιας ναυτιλιακής χώρας και ότι τα οικονομικά του μεγέθη έχουν ουσιαστικά πτωτική τροχιά. 
Ενώ το τζίρος του αυξάνεται και έχουμε μία αύξηση του τζίρου τα τελευταία τρία χρόνια γύρω στο 10%-12%, τα κέρδη του έχουν σημειώσει μείωση κατά 45% και το περιθώριο κέρδους από 20% που ήταν πρόπερσι, έχει συρρικνωθεί στο 12%.
Επειδή, κύριε Υπουργέ, ξέρω -και το έχω δει από τις δηλώσεις σας- ότι δεν ασχοληθήκατε με την ουσία των καταγγελιών του κ. Μανιατόπουλου, θα σας αποκαλύψουμε ορισμένα πράγματα, τα οποία ουσιαστικά δεν γνωρίζετε.
Γνωρίζετε ότι στον ΟΛΠ δεν είχε γίνει μέχρι πρόσφατα απογραφή; Οι ελεγκτές της "American Appraisal" που ήρθαν για να εκτιμήσουν την περιουσία, δεν μπόρεσαν να βρουν ούτε ένα σωστό βιβλίο που να καταγράφεται η περιουσία του Οργανισμού. Χαρακτηριστικό είναι ότι πήγαν σε μία αποθήκη που θεωρητικά θα είχε διακόσια κομπιούτερ και ανακάλυψαν μόνο είκοσι επτά και η διαβεβαίωση που πήραν από τους αρμοδίους εκεί πέρα ήταν ότι άλλοι εκατόν εβδομήντα τρία βρίσκονταν στα σπίτια εργαζομένων. Την επόμενη μέρα οι εργαζόμενοι κλήθηκαν να φέρουν τα κομπιούτερ, καταγράφηκαν και ξανάφυγαν από την αποθήκη. 
Την απουσία βεβαίως τέτοιων στοιχείων βεβαιώνει και ο ορκωτός λογιστής με την έκθεση που περιλαμβάνεται στο φάκελο για την εισαγωγή. Λέει χαρακτηριστικά ο ορκωτός λογιστής: "Δεν είναι δυνατός ο έλεγχος των αναλωθέντων υλικών λόγω αδυναμίας της απογραφής και ανυπαρξίας εσωτερικού ελέγχου". Τέτοια εταιρεία θέλετε να βάλετε στο Χρηματιστήριο. 
Η απουσία της μηχανοργάνωσης στο λογιστήριο καθιστά τόσο προβληματική τη διαχείριση, ώστε άλλα να βεβαιώνουν τα περιφερειακά ταμεία και άλλα το κεντρικό, με αποτέλεσμα στο μόνο ισολογισμό του Οργανισμού του 2000 να μην έχουν δηλωθεί, να έχουν παραλειφθεί, να έχουν ξεχαστεί έσοδα του Οργανισμού επί πιστώσει της τάξεως του 1,9 δισεκατομμυρίων δραχμών. Ακόμα και μία πρόσθεση, όμως, δεν μπορεί να γίνει σωστά στον ΟΛΠ, αφού ο ορκωτός λογιστής από αλγεβρικό -όπως λέει κομψά στην έκθεσή του- λάθος ανακάλυψε αύξηση των εξόδων κατά 634 εκατομμύρια δραχμές. 
Επίσης 10 δισεκατομμύρια απαιτήσεις διεγράφησαν μονοκονδυλιά από την επιτροπή αποτίμησης του άρθρου 9 λόγω των ελλιπών στοιχείων που διατηρούσε γι' αυτές ο Οργανισμός. Με αυτές τις λογικές και μ' αυτήν τη νοοτροπία παρουσίαζε τόσα χρόνια υπερκερδοφορία ο Οργανισμός, αλλά ήταν πλασματική και μόνο στα χαρτιά. 
Βεβαίως οι καταγγελίες του κ. Μανιατόπουλου για υπέρογκες δαπάνες στις δημόσιες σχέσεις είναι απόλυτα δικαιολογημένες. Ενώ το 1998 τα έξοδα δημοσίων σχέσεων ανήλθαν στα 94 εκατομμύρια δραχμές, το 2000 τα έξοδα των δημοσίων σχέσεων ήταν 385 εκατομμύρια δραχμές. Σ' αυτά περιλαμβάνονται 74 εκατομμύρια για εορταστικές εκδηλώσεις, 35 εκατομμύρια για κοινωνικές εκδηλώσεις, ενώ για κοινωφελείς σκοπούς, χορούς και άλλες επιχορηγήσεις 22 εκατομμύρια. 
Καταθέτω στα Πρακτικά και αυτά, για να δείτε πού πηγαίνουν τα λεφτά του Οργανισμού. 
(Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Δεν καταλαβαίνω πώς είναι δυνατόν ένας οργανισμός να ξοδεύει τόσα λεφτά σε δημόσιες σχέσεις. Αν ο ΟΛΠ ξοδεύει τόσα χρήματα σε δημόσιες σχέσεις, τότε τι γίνεται με τους υπόλοιπους κρατικούς οργανισμούς; Πόσα δισεκατομμύρια σπαταλάει τέλος πάντων αυτό το κράτος, το οποίο φορολογεί τον πολίτη σε κάθε του κίνηση, αλλά δεν ξέρει να μειώσει το κόστος συντήρησής του για δημόσιες σχέσεις και εκδηλώσεις που μόνο σκοπό έχουν να προάγουν τη θέση και την καρέκλα του κάθε κρατικού λειτουργού που εσείς έχετε επιλέξει σε αυτήν τη θέση; 
Θα μου πείτε "ωραία όλα αυτά, αλλά γιατί μέχρι τώρα δεν είχαμε καταγγελίες; Τι έλεγαν οι εργαζόμενοι;". Μα, και τους εργαζόμενους, ιδιαίτερα τους συνδικαλιστές τους έχετε εξαγοράσει. Ενώ ο μέσος μισθός εργαζόμενου στον ΟΛΠ είναι γύρω στις 450.000 -600.000 δραχμές, οι συνδικαλιστές του ΠΑΣΟΚ παίρνουν πάνω από 1.200.000 χιλιάδες το μήνα. Θα σας καταθέσω και τα αντίγραφα.
ΚΥΡΙΑΚΟΣ ΣΠΥΡΙΟΥΝΗΣ: Να τα καταθέσετε. Προσωπικά δεν αμφιβάλλω, αλλά καταθέστε τα. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν αμφιβάλλετε, κύριε Σπυριούνη αλλά εγώ τα καταθέτω για να δούμε πού έχει φθάσει αυτή η σήψη, που έχει φθάσει αυτή η διαφθορά, πώς εξαγοράζεται η ανέχεια των εργαζομένων, πώς εξαγοράζεται η ανέχεια των συνδικαλιστών που βρίσκονται στο διοικητικό συμβούλιο. 
(Στο σημείο αυτό ο Βουλευτής κ. Μιλτιάδης Βαρβιτσιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα μου πείτε "όλα αυτά δικαιολογούν την αντίδραση της Νέας Δημοκρατίας για την εισαγωγή του ΟΛΠ στο Χρηματιστήριο"; Θα σας πω "όχι". Υπάρχουν και άλλα. Εξακόσια δέκα εκατομμύρια, βεβαιώνουν οι ορκωτοί λογιστές, που διατέθηκαν σε έρευνα και ανάπτυξη μόνο τον περασμένο χρόνο δεν διαθέτουν παραστατικά. Πού πήγαν τα 610 εκατομμύρια; Δεν ακολουθείται, λέει, παραδεκτή αποτίμηση των αποθεμάτων της εταιρείας, με αποτέλεσμα να παραβιάζεται η φορολογική νομοθεσία. Δεν υπάρχουν ισοζύγια, δηλαδή καρτέλες πελατών, ώστε να ξέρει η εταιρεία τι εισπράττει από ποιον και για ποιον λόγο.
Και καταλήγουν οι ορκωτοί λογιστές ότι οι παραβάσεις αυτές του Κώδικα Φορολογικών Στοιχείων μπορούν να καταλήξουν σε απόρριψη των λογιστικών στοιχείων της εταιρείας. Διεκδικούν οι όμοροι δήμοι της Β΄ Περιφέρειας Πειραιώς τα τελευταία χρόνια 5,9 δισεκατομμύρια δραχμές από δημοτικά τέλη και ΤΑΠ. Οι εργαζόμενοι έχουν καταφύγει διεκδικώντας από υπερωρίες και πριμ παραγωγικότητας 11,5 δισεκατομμύρια δραχμές. Δεν τα φανταζόμαστε, κύριε Υπουργέ, όλα αυτά. Τα γράφετε στο φάκελο που έχετε καταθέσει στο Χρηματιστήριο Αξιών Αθηνών, τα γράφετε στην έκθεση την οποία αν δεν έχετε και αν δεν έχετε διαβάσει -ως μέτοχος οφείλατε να τη διαβάσετε, διότι είστε ο εκπρόσωπος του μετόχου- εμείς τη διαβάσαμε. 
Και βεβαίως όλα αυτά οδήγησαν τον κ. Μανιατόπουλο να σας ζητήσει από πέρυσι το Φεβρουάριο όταν παρουσιαζόταν ο φάκελος εισαγωγής στο Χρηματιστήριο Αθηνών τον έντονο έλεγχό σας και την έντονή επίβλεψή σας αλλά δεν κάνατε τίποτα. Και σήμερα θα κληθείτε να απολογηθείτε γι αυτή την απραξία σας. 
Αλλά και το αναπτυξιακό έργο του ΟΛΠ βρίσκεται σε απραξία και σε τρομερή καθυστέρηση. Η πεζογέφυρα που θα ένωνε τον ηλεκτρικό με τις ακτές της ακτοπλοίας κόστους 300 εκατομμυρίων δραχμών -η μακέτα έχει εγκαινιαστεί από τον Πρωθυπουργό το 2000, έχει εξαγγελθεί από σας, έχει εξαγγελθεί από τον προκάτοχό σας- θα πραγματοποιηθεί λέει τώρα το 2004. Το περίφημο ξενοδοχείο είναι αμφίβολο αν θα υπάρξει και πότε θα υπάρξει. Το υπόγειο πάρκιν αποκλείεται να είναι έτοιμο το 2004.
Αλλά και στα διοικητικά έχετε καθυστερήσεις. Ο κανονισμός λειτουργίας και ο εσωτερικός κανονισμός του προσωπικού εκκρεμεί από το 1998 και ακόμη δεν έχει προταθεί ούτε ένα προσχέδιο για συζήτηση. Η τιμολογιακή πολιτική του Οργανισμού είναι τόσο περίπλοκη, ώστε οι 15.000 τύποι τιμολογίων δεν μπορούν να περάσουν στο μηχανογραφικό σύστημα με αποτέλεσμα ο οργανισμός να τιμολογεί τους πελάτες του όπως θέλει και κατά το δοκούν του συγκεκριμένου υπαλλήλου που κάνει την τιμολόγηση. 
Όλα αυτά και αυτά, που θα αναπτύξουν και οι συνάδελφοί μου, αποδεικνύουν πραγματικά ότι ο Οργανισμός βρίσκεται σε διοικητικό και οικονομικό τέλμα και πάνω από όλα δεν έχει αντιληφθεί ότι ο ανταγωνισμός του δεν βρίσκεται στα άλλα λιμάνια της χώρας αλλά στο εξωτερικό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, τελειώνω.
Η Σμύρνη αναπτύσσεται σε μεγάλο λιμάνι. Η Μασσαλία έχει αυξήσει τους επιβάτες που είχε πέρυσι από τρεις χιλιάδες σε ένα εκατομμύριο φέτος. Η Μάλτα εκσυγχρονίζεται. 
Κυρίες και κύριοι συνάδελφοι, ο ΟΛΠ έχει φτάσει σε ένα κρίσιμο σημείο. Είναι γνωστή η κυβερνητική πρεμούρα για εξοικονόμηση χρημάτων όμως η λύση για τον Οργανισμό δεν είναι η εισαγωγή στο Χρηματιστήριο και δεν είναι η μετοχοποίηση υπό αυτές τις συνθήκες, συνθήκες που αποκλείουν τον Οργανισμό από τα έσοδα της μετοχοποίησης αλλά αποκλείουν και το Δήμο Πειραιά από οποιαδήποτε μετοχική σχέση σε αυτήν τη μετοχοποίηση. Κανένα λιμάνι στον κόσμο δεν έχει μπει σε χρηματιστήριο με εξαίρεση τη Σιγκαπούρη και τη Θεσσαλονίκη. Και όχι μόνο αυτό. Δεν είναι πρωτότυπη η άποψή μας να μην μπει στο Χρηματιστήριο. Είναι η άποψη των συμβούλων που προσέλαβε η Κυβέρνηση δηλαδή της Bank of America για να της πει τι θα κάνει με τον ΟΛΠ, πώς θα προχωρήσει. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Και τι της είπε η Bank of America; Να μην τη βάλετε στο Χρηματιστήριο αλλά να παραχωρήσετε ορισμένες χρήσεις κερδοφόρες και μέσα από αυτές τις εκμεταλλεύσεις και την παραχώρηση σε ιδιώτες θα αυξήσετε τα έσοδα του Οργανισμού. Επίσης να αξιοποιήσετε την ακίνητη περιουσία του, να εξωραίσετε την εσωτερική του δομή, να μπορέσετε να μειώσετε τα κόστη του σε προσωπικό και μετά και εφόσον συμβούν όλα αυτά, να προχωρήσετε ίσως σε κάποια μετοχοποίηση. Τίποτα από αυτά δεν κάνατε. Μόνο με μια εισπρακτική λογική σήμερα προχωρείτε σε μια μετοχοποίηση, η οποία θα αποβεί μοιραία, και να είστε βέβαιος γι' αυτό, κύριε Υπουργέ, γιατί και η σύμβαση παραχώρησης που έχει υπογράψει το ελληνικό δημόσιο προς τον ΟΛΠ είναι μοιραία για τον Οργανισμό και το μόνο που θα καταφέρετε είναι να μην βάλει κανένας Έλληνας επενδυτής τα λεφτά του σε αυτήν την εταιρεία. Η ΔΕΚΑ και τα ασφαλιστικά ταμεία θα έρθουν να καλύψουν αυτήν τη μετοχοποίηση.
Κύριε Υπουργέ, κυρίες και κύριοι συνάδελφοι, η Νέα Δημοκρατία σε καμία περίπτωση δεν μπορεί να συναινέσει σε αυτήν τη διαδικασία μετοχοποίησης. Η Νέα Δημοκρατία το μόνο που ζητάει αυτήν τη στιγμή είναι να σταματήσει άμεσα η διαδικασία, να εξυγιανθεί ο Οργανισμός και πάνω απ' όλα να σταματήσει η Κυβέρνηση να πειραματίζεται με τόσο μεγάλους οργανισμούς, διότι έχει αποδείξει ότι η κούραση, ο συμβιβασμός της και η έλλειψη διάθεσης να συγκρουστεί με τη διαφθορά την οποία η ίδια υπέθαλψε, την έχει οδηγήσει σε ένα τέλμα ανικανότητας. Χρειαζόμαστε μια άλλη κυβέρνηση, χρειαζόμαστε μια άλλη διοίκηση στον Οργανισμό, χρειαζόμαστε μια άλλη λιμενική πολιτική για να μας βγάλει από το αδιέξοδο που μας έχετε οδηγήσει, κύριε Υπουργέ! Ευχαριστώ.
(Χειροκροτήματα από την πτέρυγα της Νέας Δημοκρατίας)
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν χρειάζεται να πω ότι η δήλωσή μου δεν αφορά τον κύριο Υπουργό, του οποίου η ιστορία και οι αντιλήψεις εγγυώνται ακριβώς τα αντίθετα. Το λέω για να ξεκαθαρίσω τη θέση μου. 
ΠΡΟΕΔΡΕΥΩΝ (Κωνσταντίνος Βρεττός): Δεν γνωρίζω τη δήλωσή σας.
Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, η Νέα Δημοκρατία καταθέτοντας και συζητώντας τη συγκεκριμένη επερώτηση, επεδίωξε πέραν των αιτιάσεων και συγκεκριμένων αιτιολογημένων βάσιμων επικρίσεων που σας απευθύνει σήμερα, να προσδώσει μια γενικότερη σημασία σε ζητήματα που άπτονται πολιτικής κυβερνητικής και που θα πρέπει αυτά τα ζητήματα αν μη τι άλλο να βρίσκονται σε μια κατεύθυνση απόλυτα σωστή και ταυτισμένη με τις πραγματικές καταστάσεις. 
Θα έλεγα δηλαδή ότι η συζητούμενη επερώτηση και το τιθέμενο δι' αυτής θέμα είναι μια χαρακτηριστική περίπτωση επιβεβαίωσης ανάδειξης θα έλεγα της αδιαφάνειας, της παραπλάνησης, της προσπάθειας υπέρμετρης προβολής προσώπων, της ανούσιας προσέγγισης ζητημάτων, γενικά της αναποτελεσματικότητας. Αυτά είναι τα βασικά μηνύματα που εκπέμπονται από τη βασιμότητα του περιεχομένου αυτής της συγκεκριμένης επερωτήσεως. Διότι αν ανατρέξουμε και μόνο γραμματικά, φραστικά στο περιεχόμενο αυτής της εμπιστευτικής εισήγησης του πρώην και τώρα αντικατασταθέντος Προέδρου του ΟΛΠ -που απετέλεσε άλλωστε αυτή η εισήγηση το υπόβαθρο αυτής της επερώτησης- θα διαπιστώσουμε ότι συνιστά αυτή η συγκεκριμένη απόρρητη εισηγητική έκθεση μνημείο παρανομιών, μνημείο υστερήσεων κυβερνητικών, μνημείο αδιαφανειών, αυτό δηλαδή που και στην αρχή είπα. Και μάλιστα είναι η φρασεολογία τόσο σκληρή που πιστέψτε με, κύριε Υπουργέ, αναγιγνώσκοντας αυτήν τη συγκεκριμένη εισήγηση έμεινα έκπληκτος. Διότι όταν πραγματεύεται το συγκεκριμένο θέμα ο πρώην Πρόεδρος και μιλά για άκρως επικίνδυνες καταστάσεις, για εκφυγή των οικονομικών του συγκεκριμένου Οργανισμού Λιμένος, του οποίου τα τελευταία χρόνια αν θέλετε το νομικό του, τυπικά, καθεστώς έχει αλλάξει, αλλά επί ουσιαστικού επιπέδου βρισκόμαστε ακόμη προσδεδεμένοι στις στρεβλώσεις του παρελθόντος -διότι άλλο επιζητήσαμε με την αλλαγή της νομικής μορφής του Οργανισμού Λιμένος Πειραιώς- αντιλαμβάνεστε τι βαρύτητα έχει.
Και γιατί επικαλούμαι τώρα ιστορικά όλα αυτά. Διότι όταν αυτά ανακύπτουν, "διαρρέουν" και συνιστούν το αίτιο από εκεί και πέρα των διοικητικών στον Οργανισμό Λιμένος Πειραιώς εξελίξεων, εσείς ως Κυβέρνηση αρκείστε στο να πείτε ότι ο ΟΛΠ είναι ένας γίγαντας και ότι πρόκειται περί μιας απλής διοικητικής κρίσης! 
Και εγώ προσπαθώ να περιάγω τον εαυτό μου στη θέση σας. Η Νέα Δημοκρατία κυβερνητικά αν αντιμετώπιζε μια τέτοια κατάσταση αν θέλετε, σε συνέχεια και του ιστορικού της παρελθόντος θα αντιμετώπιζε έτσι την κατάσταση και δεν θα ανεφέρετο καθόλου στο ουσιαστικό ζήτημα που τίθεται διά της συγκεκριμένης εισηγήσεως-επιστολής; Μα, θα σας έλεγα για την αξιοπιστία σας, για την εγκυρότητά σας, για την πρόσδωση, αν θέλετε, αξίας στην πολιτική ζωή του τόπου, θα έπρεπε να βγείτε και να πείτε -και εγώ έτσι τουλάχιστον και σε προσωπικό επίπεδο λογικά προσεγγίζω το θέμα- το εξής: με την επιφύλαξη, διερευνώντας τα συγκεκριμένα καταγγελλόμενα πόσο είναι βάσιμα ή όχι, εμείς διορίζοντας συγκεκριμένη διοίκηση καινούρια, θα σταθούμε και στον απολογισμό των μέχρι τώρα, της δραστηριότητας του ΟΛΠ, αλλά και στον προγραμματισμό με την έννοια του καθορισμού συγκεκριμένων στόχων, που πρέπει να υλοποιηθούν σε συγκεκριμένο χρονοδιάγραμμα.
Αντ' αυτού βέβαια είπατε αυτά που είπατε και αυτό είναι απαράδεκτο, κατά την εκτίμησή μας, διότι γενικότερα η πολιτική ως διαδικασία εκπέμπει μηνύματα. Αυτό το έχει πει πάμπολλες φορές η Νέα Δημοκρατία και διά στόματος του Προέδρου της. Και ο Οργανισμός Λιμένος Πειραιώς ασκεί πολιτική διά του συμβουλίου, πολιτική αν θέλετε με την έννοια την τεχνοκρατική, της αντιμετώπισης συγκεκριμένων στόχων οικονομικών από πλευράς Οργανισμού Λιμένος Πειραιώς.
Η πολιτική, λοιπόν, έχει παιδευτικό ρόλο, εκπέμπει μηνύματα. Και όταν η πολιτική οδηγεί σε μια άποψη συγκεκριμένη, αναμφισβήτητη ότι όταν έχουμε έμπνευση, όταν έχουμε όραμα, όταν έχουμε στρατηγικούς στόχους και τους βάζουμε σε χρονοδιάγραμμα και έρχεται η ώρα της αληθείας κάποια στιγμή και αντιμετωπίζουμε στην πράξη αυτούς τους στρατηγικούς στόχους και επιφέρουμε αποτέλεσμα, εάν αυτό το πετύχουμε σε όλους τους τομείς, κύριε Υπουργέ, τότε θα έχουμε αναβαθμίσει την πολιτική ζωή του τόπου. 
Η Νέα Δημοκρατία είναι ιδιαίτερα επικριτική σ' αυτό το ζήτημα επαναλαμβάνω, που συνιστά χαρακτηριστική περίπτωση γενικότερης αδιαφάνειας, γενικότερης αναποτελεσματικότητας, γενικότερης διάστασης λόγων και έργων, γενικότερης έλλειψης σοβαρότητας. 
Συνιστά, λοιπόν, χαρακτηριστική περίπτωση ο Οργανισμός Λιμένος Πειραιώς και θα πρέπει να ανησυχήσετε και για το ζήτημα της εισαγωγής στο Χρηματιστήριο, διότι και εκεί εκπέμπετε μια άλφα τακτική. Δεν έχετε "συνετιστεί" με το παρελθόν, όσον αφορά το θεσμό του Χρηματιστηρίου που παραπλανητικά υπάρχει άλλη άποψη για την οικονομική κατάσταση του Οργανισμού Λιμένος Πειραιώς. 
Έρχομαι τώρα στο θέμα των Ολυμπιακών Αγώνων. Διακινδυνεύουμε την αξιοπιστία μας και μπορεί αυτό το στοίχημα ενδεχομένως να μην το αντιμετωπίσουμε καθ' ον τρόπο πρέπει, και να υστερήσουμε. Είναι απαράδεκτο να γίνει κάτι τέτοιο. Η Νέα Δημοκρατία έχει συνταχθεί στην υλοποίηση αυτού του εθνικού στόχου. 
Θα πρέπει να ξέρετε ότι η διακινδύνευση της αξιοπιστίας των Ολυμπιακών Αγώνων δεν είναι δικαίωμα κανενός Έλληνα και οι υστερήσεις που υπάρχουν και σε υποδομές που θα έπρεπε να γίνουν από τον Οργανισμό Λιμένος Πειραιώς εν όψει των Ολυμπιακών Αγώνων αυτές οι υστερήσεις θα πρέπει να αντιμετωπιστούν.
Καταληκτικά, λοιπόν, επικρίνεστε ως Κυβέρνηση γι' αυτά που συμβαίνουν στον Οργανισμό Λιμένος Πειραιώς, στο μεγαλύτερο λιμένα της χώρας. Η λελογισμένη συνετή διαχείριση των χρημάτων του ελληνικού δημοσίου θα πρέπει να σας χαρακτηρίζει. 
Έστω και την τελευταία στιγμή αλλάξτε συμπεριφορά γιατί εμείς οι άνθρωποι της περιφέρειας, σας το λέω με πόνο ψυχής, έχουμε ιεραρχήσει συγκεκριμένες ανάγκες για την ανάπτυξή μας και δεν μπορούμε να τις υλοποιήσουμε. Δεν μπορείτε εσείς να απαντήσετε στα προβλήματα είτε είναι αγροτικά είτε είναι άλλων τάξεων που έχουν διογκωθεί και για ελάχιστες συμπληρωματικές παρεμβάσεις, δημοσιονομικές αυτήν τη στιγμή. Η περιφέρεια υστερεί και έχει την αίσθηση ότι παραμελείται και δεν συμμετέχει σε μια ισομερή αναπτυξιακή προοπτική που θα πρέπει από πλευράς χάραξης τουλάχιστον να είναι ίδιον της κάθε ελληνικής κυβέρνησης, η οποία αξιολογείται καθημερινά. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριοι συνάδελφοι να μην ξεπερνάτε το χρόνο σας. Ο κύριος συνάδελφος έφθασε στα επτά λεπτά και είκοσι δευτερόλεπτα.
Ο κ. Μελάς που θα μιλήσει τώρα έχει ζητήσει να πάρει και το χρόνο της δευτερολογίας του.
Ορίστε, κύριε Μελά έχετε το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, οι διαγραφείσες προ μηνών εξελίξεις στον Ο.Λ.Π. με την παραίτηση του Προέδρου, του κ. Μανιατόπουλου, αλλά και του διευθύνοντος συμβούλου του κ. Ψαραύτη, έφεραν στην επιφάνεια τα πολλαπλά προβλήματα που αντιμετωπίζει ο Οργανισμός, οργανωτικά, διοικητικά, λειτουργικά, οικονομικά και άλλα. Έφεραν στην επιφάνεια την αδιαφάνεια, την αναποτελεσματικότητα, την έλλειψη προγραμματισμού, την κακοδιαχείριση και γενικά, προβλήματα που έχουν σχέση με τη φθίνουσα πορεία του Οργανισμού. 
Αιτία όλης αυτής της κατάστασης είναι η κακή πολιτική που ακολουθήσατε, κύριε Υπουργέ, στο λιμάνι τα τελευταία χρόνια, η ιδιόρρυθμη συμπεριφορά και τακτική του τέως διευθύνοντα συμβούλου και η προβληματική του συνεργασία με τον τέως Πρόεδρο του Ο.Λ.Π.
Εάν μελετήσει κανείς -και πιστεύω ότι τα έχετε μελετήσει και εσείς- το κείμενο της παραίτησης του τέως διευθύνοντος συμβούλου και τις αναφορές του τέως προέδρου του διοικητικού συμβουλίου κατά τη συζήτηση του απολογισμού του 2001 και του προϋπολογισμού του 2002, θα διαπιστώσει μεγάλη διάσταση στα όσα οι δύο πλευρές ισχυρίζονται. Παραδείγματος χάριν ο διευθύνων σύμβουλος μιλάει για μια σειρά έργων, που έγιναν ή πρόκειται να γίνουν.
Λόγω του χρόνου θα σταθώ μόνο σε ένα απ' αυτά που αναφέρεται στη μηχανογράφηση του ΟΛΠ, το οποίο ο κ. Ψαραύτης το χαρακτήρισε ως το πιο σημαντικό γεγονός για τον Οργανισμό τα τελευταία τριάντα χρόνια. Ακούστε, λοιπόν, και σας υπενθυμίζω αν δεν το ξέρετε, ότι, λόγω της κακοδιαχείρισης και των παρανομιών που έγιναν στη μηχανογράφηση έχει επέμβει η Δικαιοσύνη, έχει ασκηθεί δίωξη εναντίον των μελών της διοίκησης και διερευνάται το όλο θέμα από τη Δικαιοσύνη. Αυτό είναι το πιο σημαντικό έργο κατά τον τέως διευθύνοντα σύμβουλο, το οποίο να σημειωθεί ότι δεν έχει τελειώσει, δεν έχει ολοκληρωθεί, ενώ θα έπρεπε, και έτσι εκδίδονται ακόμη χειρόγραφα τιμολόγια και όχι μηχανογραφημένα από μερικές υπηρεσίες του Οργανισμού. Ενώ, λοιπόν, ο τέως διευθύνων σύμβουλος καυχάται για τα διάφορα αυτά έργα ο τέως Πρόεδρος εκφράζει την έντονη ανησυχία του για την πορεία τους που εκτελούνται χωρίς χρονοδιάγραμμα. Και αναφέρει επί λέξει: "Προγραμματισμός έργων χωρίς συγκεκριμένο χρονοδιάγραμμα αποτελεί άνευ αξίας ευχολόγιο". Αυτά δεν τα λέω εγώ, τα λέει το στέλεχός σας, ο τέως Πρόεδρος του ΟΛΠ.
Συνεπώς ευχολόγια για τον κ. Μανιατόπουλο ήταν τα όσα αναφέρει ο κ. Ψαραύτης και από ευχολόγια γενικά μας έχετε χορτάσει -δεν εννοώ προσωπικά εσάς, κύριε Υπουργέ, εννοώ την Κυβέρνηση- πράξεις όμως δεν βλέπουμε. 
Για τα έργα αυτά ο τέως Πρόεδρος του ΟΛΠ αναφέρει ότι γίνονται με τεράστιες καθυστερήσεις, επαναπροκηρύξεις λόγω εσφαλμένων προκηρύξεων, ελλείψει οποιουδήποτε ουσιαστικού ελέγχου και με υπερβάσεις. Δηλαδή σπατάλη χρημάτων. Ακόμη ο μεν τέως διευθύνων σύμβουλος αναφέρει ότι ο Οργανισμός είναι ιδιαίτερα εύρωστος οικονομικά, ο τέως Πρόεδρος όμως αναφέρει ότι η εξέλιξη τόσο των λειτουργικών όσο και των οικονομικών μεγεθών της εταιρείας είναι άκρως επικίνδυνη και ότι τα οικονομικά μεγέθη εσόδων κινούνται έντονα αρνητικά, ενώ τα αντίστοιχα των δαπανών έχουν εκφύγει οιουδήποτε ελέγχου.
Ενδεικτικά σας αναφέρω ένα είδος σπατάλης. Οι δαπάνες για τις δημόσιες σχέσεις την περίοδο 1998-1999 πριν δηλαδή ο ΟΛΠ γίνει ανώνυμος εταιρεία, ήσαν 95 εκατομμύρια. Το 2001 τριπλασιάστηκαν και κάτι περισσότερο. Έφτασαν τα 289 εκατομμύρια. 
Κύριε Υπουργέ, με την πολιτική που ακολουθείτε οδηγείτε τον οργανισμό από οικονομικό γίγαντα -διότι αυτό θέλει να αφήσει να φαίνεται ο τέως διευθύνων σύμβουλος- σε οικονομικό νάνο. Προσωπικά πιστεύω ότι η κατάσταση στον ΟΛΠ είναι πολύ χειρότερη απ' αυτήν που αποτυπώνει ο τέως Πρόεδρος ο οποίος λόγω της θέσεως του -κομματικό και κυβερνητικό στέλεχος είναι- δεν αποτύπωσε την πραγματική κατάσταση στο λιμάνι του Πειραιά, αλλά εξέφρασε την ανησυχία του, έκρουσε δηλαδή τον κώδωνα του κινδύνου.
Κύριε Υπουργέ, η πραγματική κατάσταση στο λιμάνι του Πειραιά είναι φθίνουσα. Και ως Πειραιώτης Βουλευτής με πειράζει ιδιαίτερα αυτό. Με ενδιαφέρει ιδιαίτερα η καλή πορεία του Οργανισμού και ο εκσυγχρονισμός του, αφού η πορεία του λιμένος του Πειραιά έχει σχέση όχι μόνο με την πορεία της πόλης, αλλά γενικότερα της ευρύτερης περιοχής του Πειραιά. Κάτι πρέπει να κάνετε για το λιμάνι. Πρέπει να δείξετε ουσιαστικό ενδιαφέρον. 
Ακόμα ως Πειραιώτης Βουλευτής με ενδιαφέρει και ζητώ να μου απαντήσετε κύριε Υπουργέ, τι γίνεται με τα ολυμπιακά έργα ευθύνης του ΟΛΠ ή γενικότερα ευθύνης του Υπουργείου Εμπορικής Ναυτιλίας, που πρόκειται να γίνουν στον Πειραιά. Και σας ρωτώ, θα γίνει το ξενοδοχείο στο Παλατάκι καθώς και το άλλο ξενοδοχείο στην άλλη πλευρά; Απαντήστε μου, ναι ή όχι; 
Στη περιοχή Παλατάκι πρόκειται να δημιουργηθεί κατάλληλη υποδομή για τον ελλιμενισμό κρουαζιερόπλοιων που θα φιλοξενήσουν επισκέπτες. Εκεί υπάρχει η επισκευαστική βάση του Λιμενικού Σώματος, τρεις αποθήκες του ΟΛΠ, ένα κτήριο του τελωνείου και ένα κτίριο της Πυροσβεστικής Υπηρεσίας. Πότε και πού θα μεταφερθεί η επισκευαστική βάση του Λιμενικού Σώματος; Σας κατέθεσα και μια ερώτηση και με ασάφεια μου απαντήσατε.
Πότε θα αρχίσουν τα έργα; Τι θα γίνει αν υπάρξουν αρχαιολογικά ευρήματα και επέμβει η Αρχαιολογική Υπηρεσία; Στο χώρο αυτό μέχρι σήμερα δεν έχει γίνει τίποτα. Δεν έχει πατήσει μπουλντόζα. Μήπως έχετε τη δυνατότητα να κάνετε θαύματα; Μήπως έχετε τη δυνατότητα πατώντας μαγικά κουμπιά να εκτελούνται έργα; 
Εγώ θα το ευχόμουν αυτό και θα ήθελα να μου απαντήσετε επίσης τι θα γίνει με το κυκλοφοριακό πρόβλημα του Πειραιά. Θα γίνει η λεωφόρος ή θα αυξηθεί στον Πειραιά η κυκλοφοριακή συμφόρηση;
Τέλος θα ήθελα να σας τονίσω ότι η κατάσταση που διαγράφεται στον ΟΛΠ με τα πολλαπλά προβλήματα που παρουσιάζει ο Οργανισμός, με την αδυναμία εκτελέσεως έργων, με την αδυναμία εκσυγχρονισμού του από τη σημερινή Κυβέρνηση αποτελεί ένα ακόμα δείγμα της Κυβέρνησης να μη μπορεί να επιτελέσει έργο. Νομίζω ότι έχετε κουραστεί και δεν εννοώ προσωπικά εσάς, αλλά έχει κουραστεί η Κυβέρνηση να επιτελεί έργα. Και γι' αυτό όσο πιο γρήγορα φύγετε τόσο περισσότερο καλό θα προσφέρετε στον ελληνικό λαό. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Νεράντζης έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, ειλικρινά δεν ξέρω σε ποιο από τα δύο να σταθώ περισσότερο: Στο γεγονός ότι οι κυβερνήσεις του ΠΑΣΟΚ με τις αγκυλώσεις και τις αστοχίες τους κατάφεραν να μετατρέψουν ένα πλεονασματικό οργανισμό σε προβληματικό, ή μήπως το ότι κατάφεραν να του δημιουργήσουν προβλήματα, όπως εκείνα τα οποία περιγράφει αμείλικτα ο τέως Πρόεδρος του ΟΛΠ και έχουν παραμείνει αδιασκέδαστα; Ας απαριθμήσω μερικά:
Αδιαφανείς διαδικασίες για τις προκηρύξεις έργων, αλόγιστες δαπάνες για δημόσιες σχέσεις, εκτόξευση των λειτουργικών εξόδων με ταυτόχρονη δραματική συρρίκνωση των εσόδων, μη έγκαιρη προετοιμασία των ολυμπιακών έργων, πρόθεση της εισαγωγής του ΟΛΠ στο Χρηματιστήριο. Το καθένα από τα στοιχεία αυτά έχει το μερίδιό του στην αγανάκτηση του ελληνικού λαού και στην εμπέδωση της εικόνας ότι δεν υπάρχει κυβερνητική ευελιξία και έμπνευση ακόμα και στον κρίσιμο αυτόν τομέα. 
Εάν δεν ήταν τόσο σημαντική η βλάβη του δημοσίου, κύριε Υπουργέ, εγώ προσωπικά θα ήμουν ιδιαίτερα ευτυχής. Και θα ήμουν ιδιαίτερα ευτυχής, γιατί αυτά τα οποία καταγγέλλονται σήμερα στην επερώτηση και αποτέλεσαν το αντικείμενο της επιστολής του κ. Μανιατόπουλου, - τα είχαμε ήδη προείπει από τις 4.2.99. Όταν τότε συνεζητείτο το σχέδιο νόμου για τη μετοχοποίηση του ΟΛΠ είχαμε εκφράσει τις βασικές μας αντιρρήσεις. Τρεις Βουλευτές της Νέας Δημοκρατίας τότε που είχαμε το κύριο βάρος, εγώ, ο Βαρίνος και ο Παπαθανασίου, είχαμε τονίσει μερικά σημαντικά πράγματα και είχαμε πει ότι, σε πολύ λίγο χρονικό διάστημα, θα καταδειχθούν προβλήματα, τα οποία δεν υπήρχαν προηγουμένως. Αρκεί να σας πω ότι αυτός ο οργανισμός του Πειραιά δεν είχε ποτέ έλλειμμα. Ακόμα και οι αστοχίες των διοικήσεων που το ΠΑΣΟΚ διόρισε κατάφεραν να καλύπτονται από τα αποθεματικά του. 
Θα σας πω τώρα από πού προκύπτουν όλα αυτά. Είχα τονίσει τότε ότι αυτή η μετοχοποιήση οδηγεί σε αδιέξοδα. Κατ' αρχήν έγινε μια ανώνυμη εταιρεία κοινής ωφελείας. Η ανώνυμος εταιρεία όπως ξέρετε είναι έμπορος, κατά το τυπικό κριτήριο του νόμου. Είναι δυνατό, λοιπόν, ο έμπορος να ασχολείται με αντικείμενο εμπορικό την κοινή ωφέλεια; 
Δεύτερον, είναι δυνατόν ένα και το αυτό πρόσωπο να είναι ελέγχων και ελεγχόμενος; Το δημόσιο, ως μέτοχος, να είναι ο ασκών τον έλεγχο επί της διοικήσεως, συγχρόνως όμως ν΄ ασκεί και την εποπτεία; Είναι όμως δόγμα ότι όταν ο ελεγχόμενος ελέγχει τον έλεγχο, τότε τίποτα δεν πάει σωστά. 
Άρα, λοιπόν, όλες αυτές οι δυσλειτουργίες κορυφώθηκαν, από και διά αυτής της άτεχνης μετατροπής του ΟΛΠ σε μετοχοποιημένη εταιρεία. Σας είχα κάνει μία πρόταση τότε, αλλά δεν είχατε την τόλμη στην Κυβέρνηση να την αποδεχθείτε. Άλλος βέβαια ήταν Υπουργός, αλλά ακολούθησε μαιευτικές λύσεις. Λυπούμαι που δεν είναι ούτε εντός της Αιθούσης, αλλά ούτε και εντός της Βουλής. Συμπαθής κατά τα υπόλοιπα. 
Του είχα πει, λοιπόν, ότι έπρεπε να ακολουθήσει την πρόταση της Νέας Δημοκρατίας, μία εμπεριστατωμένη πρόταση για το λιμάνι, η οποία περιελάμβανε την πρόσληψη στρατηγικού επενδυτή ή τουλάχιστον έπρεπε να προσφύγει σε ξένα πρότυπα. Υπάρχει το πρότυπο των ισπανικών λιμένων. Σαράντα πέντε λιμένες από τους πολλούς της Ισπανίας έχουν αποχωριστεί, αποτελούν ανεξάρτητες αυτοδιοικούμενες αρχές, αποτελούν αρχές, οι οποίες έχουν και ιδία οικονομία αρχές, οι οποίες ελέγχουν μεν το έδαφος, αλλά τα μέσα δεν υπάγονται σ' αυτές. 
Δεν υιοθετήθηκε τίποτε απ' όλα αυτά. Διατηρείται πάλι η πλειοψηφία του δημοσίου. Το δημόσιο, με τη διαχείρισή του και κατά το ελληνικό πρότυπο, αλλά και κατά τα ξένα σοσιαλιστικά, αποδεικνύεται ότι γιγαντώνει και κορυφώνει τις διάφορες δυσλειτουργίες και την γραφειοκρατία, αλλά και τις ρεμούλες, με αποτέλεσμα κάθε κίνηση του ΟΛΠ να είναι διάτρητη.
Κύριε Υπουργέ, είναι ανάγκη να παρέμβετε στον ΟΛΠ. Φοβάμαι όμως ότι η Κυβέρνηση δεν έχει αντιληφθεί ακόμη περί τίνος πρόκειται. Δύο πράγματα μπορεί να συμβαίνουν: Ή στραβός είναι ο γιαλός, κύριε Υπουργέ ή στραβά αρμενίζετε. Κι επειδή εσείς έχετε πείρα από ναυτιλία, μια που ναυτίλλεστε ιδιωτικά, έχω να σας πω ότι δεν προλαβαίνετε πια να αλλάξετε πορεία. Εκείνο που απομένει στον ελληνικό λαό είναι να αλλάξει η Κυβέρνηση μπας και σωθεί ο τόπος.
Ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, δεν υπάρχει άλλος ομιλητής. 
Το λόγο έχει ο Υπουργός Εμπορικής Ναυτιλίας κ. Ανωμερίτης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητοί συνάδελφοι, μέχρι σήμερα γνώριζα ότι η Νέα Δημοκρατία κάνει επερωτήσεις για να ασκήσει την κριτική της στην Κυβέρνηση για πράξεις ή παραλείψεις των πολιτικών της. Σήμερα διαπιστώνω ότι με την επερώτηση, στην οποία από τους δώδεκα που υπογράφουν ούτε καν ο πέμπτος ομιλητής δεν ήρθε να μιλήσει -τόσο μεγάλο είναι το ενδιαφέρον σας- και με όλες αυτές τις πρακτικές εισάγουμε μία νέα, θα έλεγα, μέθοδο. Γιατί εδώ ευθέως λέω ότι πρόκειται για κριτική που έχει σχέση με συγκεκριμένα συμφέροντα, τα οποία οδήγησαν τον ΟΛΠ πολλές φορές σε κρίση.
Και δεν είναι λόγος δικός μας να υπηρετούμε συμφέροντα. Γιατί μόνο συμφέροντα υπηρετεί η φράση να μην μπει ο ΟΛΠ στο Χρηματιστήριο Αξιών Αθηνών. Να πείτε γιατί δεν πρέπει να μπει, να κάνετε την κριτική σας, αλλά δεν μπορείτε να λέτε, ιδιαίτερα εσείς που κατηγορείτε εμάς για κρατισμό, ότι η διαδικασία ανωνυμοποίησης και εισαγωγής μιας εταιρείας, όπως γίνεται παντού, στο Χρηματιστήριο Αξιών Αθηνών, ότι αυτό αποτελεί ιστορικό λάθος ή μειονέκτημα ή μία πράξη αρνητική, όταν μάλιστα η μη εισαγωγή της σημαίνει απαξίωση της δημόσιας περιουσίας, που έχει ιστορικά σωρευθεί στον ΟΛΠ. Και αυτό θέλουμε να κάνουμε για την ανάπτυξη πρώτα απ' όλα του ΟΛΠ και όχι για να σωρεύσουμε χρήματα στο ταμείο της εθνικής οικονομίας.
Κυρίες και κύριοι συνάδελφοι, η Κυβέρνηση έχει πρώτα απ' όλα μια σαφή λιμενική πολιτική. Η στρατηγική της έχει εκφραστεί και αποτυπωθεί σε νόμους και μέσα απ' αυτήν τη διαδικασία όχι μόνο συγκροτήσαμε για πρώτη φορά Γενική Γραμματεία Λιμένων και Λιμενικής Πολιτικής, εκφράζοντας έτσι τις συναρμοδιότητες εννέα τουλάχιστον Υπουργείων μέσα από μία συγκεκριμένη υπηρεσία και επιταχύνοντας το έργο της λιμενικής μας πολιτικής, πέρα από το τι έχει γίνει ιστορικά πάλι, αλλά έχουμε και μία σαφή θέση για τα λιμάνια της χώρας. 
Εμείς είπαμε ότι τα δύο πολύ μεγάλα λιμάνια της χώρας, ο Οργανισμός Λιμένος Πειραιώς και ο Οργανισμός Λιμένος Θεσσαλονίκης, θα μετατραπούν σε ανώνυμες εταιρείες και θα μπουν στο Χρηματιστήριο Αξιών Αθηνών. Ήδη ο ΟΛΘ μπήκε και ο ΟΛΠ είναι στη διαδικασία εισαγωγής. Επίσης, δέκα μεγάλα λιμάνια εθνικής σημασίας θα γίνουν ανώνυμες εταιρείες -και ήδη έγιναν και προχωράει η συγκρότησή τους- για να λειτουργήσουν με αποδοτικό και ανταγωνιστικό τρόπο. 
Και τέλος, απαντήσαμε στο αίτημα των τοπικών κοινωνιών και είπαμε ότι όλα τα υπόλοιπα λιμάνια της χώρας θα γίνουν από λιμενικά ταμεία, δημοτικά λιμενικά ταμεία, για να μπορούν οι τοπικές κοινωνίες εισπράττοντας αυτά τα έσοδα, να λειτουργήσουν αυτά τα λιμάνια.
Είναι γνωστό ότι ο "ΟΛΠ Α.Ε." μετά το ν. 2688/99 έγινε ανώνυμη εταιρεία. Σίγουρα υπήρχαν μειονεκτήματα. Η μεταβολή αυτή έγινε διότι μέσα σε ένα ανταγωνιστικό περιβάλλον οι λιμενικές υπηρεσίες πρέπει να περνάνε μέσα από φορείς που έχουν τη μορφή της ανώνυμης εταιρείας και όχι μέσα από νομικά πρόσωπα δημοσίου δικαίου. Φυσικά είχαμε χειρογραφικό σύστημα. Φυσικά είχαμε καρτέλες. Δεν λέμε ότι σήμερα στο car terminal όσο και στο container terminal, όσο και σε άλλους χώρους, απέκτησε ο ΟΛΠ τώρα που έγινε Α.Ε. σύγχρονες μορφές στήριξης, οργάνωσης και λειτουργίας. Μέχρι προ ολίγων ετών ο ΟΛΠ ήταν ΝΠΔΔ με όλες τις αγκυλώσεις που έχουν τα ΝΠΔΔ. Επομένως, πρέπει να χαιρετίζετε την απόφαση να γίνει ανώνυμη εταιρεία. Φυσικά το κράτος κρατά το 51% όπως λέει ο νόμος. Ο ΟΛΠ θα αναβαθμισθεί, θα μπει στον ανταγωνισμό, διότι ήδη το περιβάλλον στα λιμάνια και στις υπηρεσίες τους αλλάζει με βάση τη νέα Κοινοτική Οδηγία. Πολλά από αυτά θα απελευθερωθούν.
Η ελληνική Κυβέρνηση παρενέβη στο τελευταίο συμβούλιο των Υπουργών Μεταφορών και Ναυτιλίας. Έτσι δεν πρόκειται να υπαχθούν στο καθεστώς της απελευθέρωσης άλλα λιμάνια λόγω των ρητρών που προβάλλαμε. Επομένως, με αυτό τον τρόπο εξυπηρετείται το δημόσιο συμφέρον. Αναβαθμίζεται ο ΟΛΠ, γίνεται πιο ευέλικτος και μπαίνει σε μια ανταγωνιστική αγορά. 
Φυσικά υπήρχαν μειονεκτήματα και γι' αυτό το κάναμε αυτό. 'Όμως τα ιστορικά μειονεκτήματα μετατρέπονται μέρα με την ημέρα σε πλεονεκτήματα. Πραγματικά ο Οργανισμός αυτός μπορεί να ανταποκριθεί μέσα στα νέα δεδομένα για να παίξει έναν αρκετά σημαντικό ρόλο. 
Οι κατευθύνσεις που έχουμε δώσει είναι σαφείς. Πρώτα από όλα έχουμε την εισαγωγή του ΟΛΠ στο Χρηματιστήριο Αξιών Αθηνών. Δεύτερον, έχουμε την ταχύτατη διαδικασία προετοιμασίας του Ολυμπιακού Λιμένα Πειραιά. Μας λέτε ότι δεν έχουν γίνει τα έργα. Πρέπει να σας πω ότι υπάρχει σύμβαση μεταξύ του ΥΕΝ, του ΟΛΠ και του "ΑΘΗΝΑ 2004" για το τι θα γίνει στο μισό λιμάνι του Πειραιά, για την ολυμπιακή φιλοξενία. Ο "ΑΘΗΝΑ 2004" που ανέλαβε να κάνει τη μελέτη, δεν μας την έχει παραδώσει ακόμα. Παρ' όλα αυτά, τα έργα γίνονται. Η λιμανολεκάνη -υπήρχαν δυσκολίες, διότι ήταν βράχος- στο δεξί πράσινο φανάρι, στο Παλατάκι προχωρά. Τα έργα εκβάθυνσης έγιναν. Οι καινούριες προβλήτες τελειώνουν. Η ναυπηγοεπισκευαστική βάση του Λιμενικού Σώματος απομακρύνεται εντός τριάντα ημερών. Τα κτίρια γκρεμίζονται. Τα έργα παραδίδονται. Η μόνη μελέτη που παραδόθηκε από τον "ΑΘΗΝΑ 2004" ήταν για τα δίκτυα. Ανατέθηκε στον κατασκευαστή και ήδη κατασκευάζεται. Πως δεν προχωρούν λοιπόν τα έργα; 
Τα έργα, ακόμη και πριν πάρουμε -επειδή είμαστε βέβαιοι ότι αυτά είναι μέσα και επειδή αυτά διαρκούν- τη μελέτη Ρογκάν -δεν την έχουμε επίσημα στα χέρια μας, δεν μας έχει παραδοθεί- επειδή ξέρουμε ότι αυτά είναι βασικά χαρακτηριστικά της μελέτης, έχουν γίνει ήδη οι διαδικασίες ανάθεσης, οι διαγωνισμοί, μπήκε ο εργολάβος, κάνει ο εργολάβος, κτίζει ο εργολάβος, αυτά γίνονται. Πώς λέμε, λοιπόν ότι δεν γίνονται; 
Τρίτη κατεύθυνση. Εμείς έχουμε ξεκαθαρίσει ότι το λιμάνι του Πειραιά αυτό που λέμε ο κεντρικός λιμένας θα είναι ένα επιβατηγό λιμάνι υψηλών προδιαγραφών εξυπηρέτησης και μέχρι και σήμερα το μεσημέρι ασχολούμασταν με αυτά. Θα είναι έτοιμη από 15 Ιουνίου φέτος η Ακτή Βασιλειάδη, από δε του χρόνου όλο το λιμάνι με νέες λειτουργίες εξυπηρέτησης θα γίνει πρότυπο επιβατηγό λιμάνι. 
'Έχουμε πει ότι έργο του Ο.Λ.Π. είναι η αναδιάρθρωση της ευρύτερης ναυπηγοεπισκευαστικής ζώνης και προς αυτήν την κατεύθυνση αύριο το μεσημέρι στο ΥΠΕΘΟ έχουμε μια ακόμη ελπίζω τελική σύσκεψη για το τι θα κάνουμε σ' αυτήν την ευρύτερη ναυπηγοεπισκευαστική ζώνη πέρα από αυτά που έχουμε κάνει. 
Θα μπορούσα να συνεχίσω γιατί ο ΟΛΠ πρέπει να συμμετέχει στην αισθητική ανάπλαση της πόλης του Πειραιά να πούμε για τις επενδυτικές δραστηριότητες κλπ. Για τις επενδυτικές δραστηριότητες υπάρχει ένα συγκεκριμένο πρόγραμμα σαράντα δύο κύρια σημεία το οποίο εξειδικεύεται σε εκατό δράσεις. Αυτό τρέχει. Ορισμένα έργα από αυτά που έχετε πει ήδη έχουν ανατεθεί. Καταλαβαίνετε, λοιπόν, ότι δεν είναι ακριβώς έτσι γιατί και στον προγραμματισμό των ολυμπιακών έργων του οποίου το συνολικό κόστος ανέρχεται σε 32 εκατομμύρια ευρώ περίπου χρηματοδοτείται από τον ΟΛΠ και με 7,5 εκατομμύρια ευρώ από τον προϋπολογισμό των Ολυμπιακών Αγώνων πέρα από αυτά τα οποία γίνονται, γίνονται και όλα τα υπόλοιπα για την αναβάθμιση συνολικά του λιμανιού του Πειραιά. 
Το επενδυτικό πρόγραμμα 2002-2006 είναι αυτό, για να μην το διαβάσω γιατί αν το διαβάσω θα καταναλώσω το χρόνο όλης της ομιλίας μου γιατί πρόκειται για Ολυμπιακά έργα, πρόκειται για έργα ανάπλασης του κεντρικού λιμένα πρόκειται για αυτοχρηματοδοτούμενα έργα με συμβάσεις παραχώρησης, πρόκειται για κατασκευαστικά έργα του εμπορικού λιμένα, για προμήθειες ηλεκτρομηχανολογικού εξοπλισμού, για εξοπλισμό στο σταθμό εμπορευματοκιβωτίων, για προμήθειες εξοπλισμού στο σταθμό διακίνησης των λοιπών φορτίων κλπ., για λογισμικό και ηλεκτρονικό υλικό το οποίο είναι ένα σύνολο έργων που ήδη έχει αρχίσει να εκτελείται. Το σύνολο αυτό είναι που συνοπτικά σε κάποιες σελίδες θα καταθέσω στα Πρακτικά της Βουλής.
(Στο σημείο αυτό ο Υπουργός Εμπορικής Ναυτιλίας κ. Γ. Ανωμερίτης καταθέτει για τα Πρακτικά το προαναφερθέν επενδυτικό πρόγραμμα 2002-2006 το οποίο έχει ως εξής :

(Οι σελίδες 81-84 βρίσκονται στο Τεύχος των Πρακτικών της Βουλής)


ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): 'Ερχομαι τώρα στα οικονομικά στοιχεία. Εγώ δεν θα εκθέσω προσωπικές απόψεις. 'Εχω στα χέρια μου κείμενο διακόσια τριάντα πέντε σελίδων από το οποίο πήρατε και εσείς στοιχεία, αλλά είπατε αυτά που σας βολεύουν. Δεν είπατε διακόσιες τριάντα πέντε σελίδες εδώ να τις διαβάσετε για να δούμε τα συνολικά στοιχεία και να κρίνουμε. 
ΠΑΝΑΓΙΩΤΗΣ ΜΕΛΑΣ: Αυτά που είπαμε είναι η ακρίβεια.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αυτά που λέει εδώ μέσα δείχνουν αυτό που έχω πει για τον ΟΛΠ, ότι είναι πραγματικά ένα μεγάλο οικονομικό μέγεθος και δεν μπορούμε να το χρησιμοποιούμε για οποιοδήποτε επενδυτικό ή μ επενδυτικό ή χρηματιστηριακό παιχνίδι. Το ενημερωτικό δελτίο δεν το συνέταξαν κομματικά στελέχη του ΠΑΣΟΚ ούτε τα φιλαράκια μας ούτε οι σύμβουλοί μας. Το ενημερωτικό δελτίο έχει συνταχθεί με σύμβουλο έκδοσης την Βank of Amerika και με κυρίους αναδόχους τη Eurobank και την ΑΤΕ. 
Εάν διαβάσει, λοιπόν, κανείς αυτό το δελτίο εδώ είναι και τα συν και τα πλην. Να η διαφάνεια έτσι πας στο xρηματιστήριο. Λες αυτά είναι που θα κάνουμε, αυτά είναι τα οικονομικά στοιχεία και αυτά κατά το φορολογικό ή τον οικονομικό έλεγχο προέκυψαν ως μείον ή ως αρνητικά. Φυσικά υπάρχουν και πείτε μου εσείς ένα ενημερωτικό δελτίο που δεν είχε μέσα εκκρεμότητες δεν είχε μέσα χρέη ή οποιαδήποτε άλλα μεγέθη τα οποία βαρύνουν ένα ισολογισμό.
Αλλά το ενημερωτικό δελτίο συντάχθηκε μετά από νομικό, οικονομικό και φορολογικό έλεγχο. Και συντάχθηκε απ' αυτές τις τρεις τράπεζες με τον πιο σοβαρό τρόπο. Και έχει πάει στο Χρηματιστήριο Αξιών Αθηνών και εκεί -με τη νέα ολοκλήρωση που ζήτησε το Χρηματιστήριο Αξιών Αθηνών, την ολοκλήρωση δηλαδή ολόκληρης της προηγούμενης χρήσης, λόγω της υστέρησης που υπήρξε από την εμπλοκή στη διοίκηση του Ο.Λ.Π.- θα εξελιχθεί μέσα στις επόμενες ημέρες και θα πάρει την κανονική του πορεία με πλήρη διαφάνεια, την πορεία δηλαδή για να εισαχθεί ο Ο.Λ.Π. στο Χρηματιστήριο Αξιών Αθηνών.
Εάν, λοιπόν, διαβάσει κανείς τα προφόρμα στοιχεία που δίνονται για την πρώτη εταιρική χρήση, θα διαπιστώσει ότι από την προφόρμα κατάσταση ο κύκλος εργασιών είναι 185.000.000 ευρώ, το μικτό κέρδος 71.000.000 ευρώ, τα κέρδη προw φόρων 29,8 εκατ. ευρώ και τα κέρδη μετά τους φόρους 25,1 εκατομμύρια ευρώ. Αυτό σημαίνει ότι το ποσοστό των κερδών στον κύκλο εργασιών είναι 8,2% και για το 2001 θα είναι 11,7%. Μπορείτε να μου βρείτε καμία εταιρεία στο xρηματιστήριο που να έχει αυτήν τη σχέση κερδών προς τζίρο; Είναι από τα πολύ θετικά μεγέθη και αυτό κανείς πάει να πουλήσει. 
Από την άλλη πλευρά ο Οργανισμός Λιμένος Πειραιώς είναι ένα μεγάλο μέγεθος. Πρώτα απ' όλα με βάση τα διεθνή στοιχεία είναι το τεσσαρακοστό έκτο λιμάνι στον κόσμο και το πρώτο σε όλη την Ανατολική Μεσόγειο. Είναι ένα μεγάλο μέγεθος και σωστά το λέω, όταν λέω ότι είναι ένα μεγάλο μέγεθος.
Αυτό δεν σημαίνει ότι σε μία ανώνυμη εταιρεία που λειτουργούσε ως νομικό πρόσωπο δημοσίου δικαίου δεν υπήρχαν ελλείψεις, ελλείμματα και στη δομή και στη λειτουργία. Αυτά υπήρχαν. Γι' αυτό την κάναμε ανώνυμη εταιρεία, για να τα διορθώσουμε, γι' αυτό κάνουμε όλους αυτούς τους κανονισμούς, για να λειτουργήσει καλύτερα και πιστεύουμε ότι είναι ένα αξιόλογο οικονομικό μέγεθος για να εισαχθεί στο Χρηματιστήριο Αξιών Αθηνών. 
Θα σας πω και κάτι άλλο. Το 1996 οι εμπορικές κινήσεις, αυτό που λέμε TEU, ήταν πεντακόσιες ογδόντα πέντε χιλιάδες. Το 2001 οι κινήσεις αυτές είναι ένα εκατομμύριο εκατόν εξήντα χιλιάδες. Δεν είναι αυτό ένα μεγάλο μέγεθος; Δεν είναι αυτή μία εξέλιξη, αφού διπλασιάστηκε ο εμπορικός όγκος των κινήσεων μέσα σε μια πενταετία;
Όπως γνωρίζετε, στα μεγέθη θα πρέπει να προσθέσουμε και 12 δισεκατομμύρια δραχμές, που είναι οι κοινοτικές χρηματοδοτήσεις, ενώ, όπως ανέφερα, το επενδυτικό πρόγραμμα του Οργανισμού Λιμένος Πειραιώς ανέρχεται σε 75 δισεκατομμύρια δραχμές και φυσικά μέσα από τα σαράντα δύο μεγάλα κύρια έργα, θα αλλάξει όλη η περιοχή την εικόνα της. Ταυτόχρονα και ο Οργανισμός Λιμένος Πειραιώς πιστεύω ότι θα μπορέσει να παίξει το ρόλο τον οποίο εμείς θέλουμε να παίξει.
Πράγματι σ' αυτό το διάστημα συντάχθηκαν πάρα πολλά πράγματα και κάποια άλλα ολοκληρώνονται. Δηλαδή, συντάχθηκε το στρατηγικό και επιχειρησιακό σχέδιο από ανεξάρτητο μελετητή, η απογραφή της περιουσίας και της αποτίμησης που έγινε πάλι από διεθνή εταιρεία, η αναδιάρθρωση των τιμολογίων, το μηχανογραφικό του τέρμιναλ, καθώς επίσης και μια σειρά κανονισμών. Φυσικά, με το νέο οργανόγραμμα εκτιμώ ότι θα μπορέσουμε πραγματικά να έχουμε ένα αξιόλογο λιμάνι, το οποίο να μπορεί να λειτουργεί μέσα στο διεθνή ανταγωνισμό.
Αγαπητοί συνάδελφοι, θα πρέπει να πω ότι δεν μπορούμε παρά το λιμάνι αυτό να το βλέπουμε μέσα στο συνολικό θέμα Πειραιάς. Και πρέπει να σας πω ότι μαζί με τον Οργανισμό Αθήνας αυτό ακριβώς κάνουμε. Θέλουμε τον Οργανισμό Λιμένος Πειραιά να τον δούμε σαν ένα κομμάτι της πόλης, όχι ένα ξεκομμένο μέρος από την πόλη.
Δεν καταλαβαίνω τις αιτιάσεις σας, όταν λέτε ότι κακώς -και με τις διαμαρτυρίες φυσικά των εργαζομένων, όπου όποτε θέλουμε είναι καλοί και όποτε θέλουμε είναι κακοί- παραχωρήσαμε μέρος της περιουσίας του δημοσίου ή το Ο.Λ.Π. στους Ο.Τ.Α.
Μα, εσείς οι ίδιοι είστε που μας κατηγορείτε γιατί δεν δίνουμε στους ΟΤΑ περισσότερα απ' αυτά που δώσαμε. Ένα από τα δύο πρέπει να συμβαίνει.
ΠΑΝΑΓΙΩΤΗΣ ΜΕΛΑΣ: Μα, οι ΟΤΑ διαμαρτύρονται. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Και δεν δέχομαι το χαρακτηρισμό, αγαπητέ, κύριε Βαρβιτσιώτη, ότι δώσαμε για να παίξουμε εκλογικά πολιτικά παιχνίδια εν' όψει των δημοτικών εκλογών στους φίλους μας, γιατί γνωρίζετε πολύ καλά πού ανήκουν οι δήμαρχοι που πήραν αυτά τα έργα που παραχώρησε ο ΟΛΠ. Δεν ανήκουν πάντως στο ΠΑ.ΣΟ.Κ.
ΦΛΩΡΟΣ ΚΩΝΣΤΑΝΤΙΝΟΥ: Και αυτό είναι προς τιμήν σας.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πραγματικά πολλά απ' όσα αναφέρετε, αλλά τα αναφέρετε μονομερώς, έχουν σχέση με αυτό που εγώ ονόμασα διοικητική κρίση μεταξύ των δύο κορυφαίων στελεχών του Οργανισμού, του προέδρου και του διευθύνοντα συμβούλου, που η διοικητική κρίση δεν μπορούσε να προχωρήσει παραπέρα. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: (Ομιλεί μη ακουόμενος).
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κοιτάξτε, μέσα στη Βουλή νομίζω ότι μπορούμε να λέμε κάποια άλλα πράγματα έξω από τις πολύ μικροκομματικές μας επιλογές. Όλα αυτά που είπατε και διαβάσατε, αναφέρονται στην επιστολή Μανιατόπουλου. Γιατί δεν διαβάσατε ούτε μία γραμμή από την επιστολή Ψαραύτη των σχολίων επί της επιστολής Μανιατόπουλου;
ΜΙΛΤΙΑΔΗΣ ΒΑΡΒΙΤΣΙΩΤΗΣ: Σας την κατέθεσα. Σας είπα ότι τρέχει με ιλιγγιώδη ταχύτητα. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Γι' αυτό σας λέω ότι εγώ δέχομαι να κάνουμε συζήτηση για τις όποιες κριτικές, τις ελλείψεις, τα λάθη, γιατί υπάρχουν και παραλείψεις. Κανείς δεν λέει ότι μέσα στην επιχειρηματική δραστηριότητα ακόμη και αυτού του Οργανισμού, δεν υπάρχουν. Εγώ δεν θέλω να μπλέξουμε σ' αυτό το διάλογο. Αυτό δεν σημαίνει ότι δεν διερευνώνται. Κάνετε ένα λάθος. Όλα διερευνώνται διοικητικά και από το εποπτεύον Υπουργείο και από τη νέα διοίκηση, γιατί καταγγελίες αόριστες δεν μπορούν να περάσουν. Αυτά διερευνώνται. 
Εγώ θα σας έλεγα ότι στην επιστολή παραίτησής του πριν από ένα μήνα που μου έστειλε ο κ. Μανιατόπουλος -ο κ. Μανιατόπουλος και ο κ. Ψαραύτης, ο καθένας χωριστά είναι σημαντικοί άνθρωποι, προσωπικότητες, άνθρωποι που έχουν παλέψει γι' αυτό το λιμάνι ο καθένας από τη μεριά του, ανεξάρτητα αν έφτασαν σε ένα σημείο εμπλοκής που με ανάγκασε να ζητήσω τις παραιτήσεις τους γιατί δεν προχωρούσε το σχήμα αυτό- γράφει: "Πιστεύω ότι έγινε θετικό έργο στον ΟΛΠ και ότι οι αναπτυξιακές προοπτικές που προδιαγράφονται είναι λαμπρές". Ναι, αλλά έτσι δεν μπορούμε να συζητάμε. Με αντιπαραθέσεις κομματάκι-κομματάκι από επιστολές δεν μπορούμε να συζητάμε εμείς. Εμείς θα συζητήσουμε: Είναι οικονομικό μέγεθος ο ΟΛΠ. Τι πρέπει να κάνουμε για να γίνει καλύτερος; Να μπει στο Χρηματιστήριο Αξιών Αθηνών; Και εσείς έχετε τις απόψεις σας και εμείς έχουμε τις απόψεις μας. Μπορεί να μη συμφωνούμε. Όμως, δεν μπορώ να παίρνω ένα τσιτάτο από το τι έγραψε ο κ. Μανιατόπουλος, τι έγραψε ο κ. Ψαραύτης, τι έγραψε η κομματική σας οργάνωση στο Κερατσίνι. Έτσι δεν γίνεται δουλειά.
Εγώ θα ήθελα να κλείσω με δύο, τρία σχόλια.
Έλεγχος γίνεται στα πάντα. Πρέπει να σας πω ότι ο κ. Παπουτσής ήταν εκείνος που όταν υπήρξαν αντιδικίες στον ΟΛΠ, είπε ότι πρέπει ο Νομικός Σύμβουλος του Κράτους στο Υπουργείο Εμπορικής Ναυτιλίας να κάνει έλεγχο των καταστάσεων που δημιουργήθηκαν σε ένα διοικητικό συμβούλιο που αντηλλάγησαν περίπου αυτές οι αντιδικίες, μεταξύ προέδρου, διευθύνοντα συμβούλου και κάποιων εργαζομένων. Ε, λοιπόν, ο έλεγχος έγινε. Μη μας κατηγορείτε για αδιαφάνεια. Ο έλεγχος, τα συνολικά πρακτικά, τα χαρτιά αυτά πήγαν στο Νομικό Σύμβουλο του Κράτους, ο οποίος είπε ότι η διαδικασία ήταν νομότυπη. Δεν πήγε να ελέγξει τις τριακόσιες σελίδες της οικονομικής ανάλυσης Bank of America. Παρ' όλα αυτά, εμείς προχωρήσαμε, αφού ζητήσαμε την πρακτική του Χρηματιστηρίου Αξιών Αθηνών, τις διαδικασίες για την εισαγωγή του ΟΛΠ με βάση το εννιάμηνο. Και λόγω της αλλαγής της διοίκησης και των προβλημάτων που υπήρξαν, εμείς πάλι για λόγους διαφάνειας ζητήσαμε πρόσθετο φορολογικό έλεγχο, πρόσθετο νομικό έλεγχο με βάση τα νέα δεδομένα και φυσικά με ημερομηνία 31.12.2001, με βάση αυτό τον ισολογισμό για να προχωρήσουμε στο Χρηματιστήριο Αξιών Αθηνών. Δεν προχωράμε έτσι για να προχωρήσουμε να εισάγουμε μία εταιρεία στο χρηματιστήριο έτσι για να ασκήσουμε τις πολιτικές μας. Εμείς οι ίδιοι προστατεύουμε και τα συμφέροντα του Οργανισμού, αλλά και τα συμφέροντα του επενδυτικού κοινού, ο οποίος θα πάει να αγοράσει μετοχές.
Και είναι γνωστό ότι και οι μετοχές που θα βγάλουμε και αυτές που θα παίρνουν οι εργαζόμενοι θα είναι σε μία πολύ πολύ ελκυστική τιμή, έτσι ώστε πραγματικά ο Οργανισμός Λιμένος Πειραιώς να αρχίσει να ανήκει στο επενδυτικό κοινό. Και θέλω να εκτιμήσω -και αυτό το εξέφρασα και με την επιλογή ενός μέλους του διοικητικού συμβουλίου- ότι οι πρώτοι που θα μπουν θα είναι οι χρήστες αυτών των υπηρεσιών του λιμανιού, θα είναι ο ίδιος ο Πειραιάς και η ευρύτερη περιοχή του, για να μπορέσει πραγματικά ο Ο.Λ.Π να βρεθεί όχι κάτω από τον αυστηρό και μη ευέλικτο κρατικό έλεγχο, αλλά κάτω από τη συμμετοχή στη διοίκηση και μέσα από τη μετοχική διαδικασία, ως μέτοχοι, και μέσα από τις υπόλοιπες διαδικασίες, οι οποίες πραγματικά μπορούν να κάνουν έναν καλύτερο Ο.Λ.Π.
Δεν θα μπω στα επιμέρους θέματα, ούτε στον έλεγχο.
Πολύς λόγος έγινε, παραδείγματος χάρη, για τα 290-300 εκατομμύρια των δημοσίων σχέσεων. Τώρα, αν μιλούσα όχι ως Υπουργός αλλά ως σύμβουλος επιχειρήσεων, θα έλεγα ότι μια τέτοια διοίκηση θα την έδιωχνα. Διότι σε μια ανώνυμη εταιρεία αν δεν δαπανάς για διαφήμιση και δημόσιες σχέσεις το 3%, τότε δεν πάει καλά η επιχείρηση. Εγώ όμως τα ξεχνάω για την Ελλάδα αυτά. Αυτά τα έκαναν σε άλλες χώρες και σε άλλες επιχειρήσεις.
Το θέμα όμως δεν είναι να μας λέτε για τα τριακόσια εκατομμύρια γιατί κι εσείς δεν είμαι βέβαιος αν το γνωρίζετε. Διότι αν το γνωρίζατε, δεν θα το λέγατε. Ξέρετε ότι αυτές οι περίφημες δημόσιες σχέσεις είναι κατά κανόνα εκδηλώσεις στην τοπική κοινωνία του Πειραιά. Δεν είναι προσωπικές δημόσιες σχέσεις, γιατί εκτός από μας δεν νομίζω να ξέρει κανείς άλλος τον κ. Ψαραύτη και τον κ. Μανιατόπουλο. Ούτε είχαν ανάγκη οι άνθρωποι, ούτε πολιτικοί είναι και δεν σπατάλησαν πόρους. Και είτε μας αρέσει είτε δεν μας αρέσει, αυτές είναι οι εσωτερικές δημόσιες σχέσεις ενός μεγάλου οργανισμού. Διότι αν μου πείτε ότι τα 300 εκατομμύρια…
ΜΙΛΤΙΑΔΗΣ ΒΑΡΒΙΤΣΙΩΤΗΣ: Γιατί αυξήθηκαν σ' ένα χρόνο; Σ' ένα χρόνο τριπλασιάστηκαν. Ποια ήταν η ανάγκη;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας):... σε ένα τζίρο 62 δισεκατομμυρίων δραχμών, στην πρώτη εταιρική του χρήση, είναι πολλά -γιατί είναι για την πρώτη εταιρική χρήση, μην τα συνδέετε, είναι ενάμιση χρόνο το ένα κι ένα χρόνο το άλλο- εμένα μου φαίνεται πάρα πολύ λίγο για να ασχολούμαι με αυτό.
ΠΑΝΑΓΙΩΤΗΣ ΜΕΛΑΣ: Μήπως υπάρχει υπερκοστολόγηση…
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Τέλος, αγαπητοί συνάδελφοι, θα ήθελα να πω, όπως είπα και στην αρχή, ότι στα πλαίσια της λιμενικής πολιτικής της Κυβέρνησης στόχο έχουμε όλα αυτά τα λιμάνια και κυρίως τον Ο.Λ.Π να τον στηρίξουμε, για να ξεπεράσει τα παλαιά προβλήματα του νομικού προσώπου δημοσίου δικαίου. Για να μπορέσει έτσι να βγει στην αγορά, να συμμετέχουν οι χρήστες και να συμμετέχουν αυτοί οι οποίοι αγοράζουν υπηρεσίες από αυτόν, -και το ξαναλέω, όχι μόνο ως μέτοχοι, αλλά και στη διοίκηση. 'Ετσι το πρώτο λιμάνι της χώρας μας εκτιμώ ότι θα παίξει πάρα πολύ μεγάλο ρόλο.
Η χώρα μας μπορεί να είναι, όπως είπε ο κ. Βαρβιτσιώτης, ναυτιλιακή, αλλά δεν είχε ποτέ λιμενικές πολιτικές. Δεν είμαστε χώρα μεγάλου εμπορίου, γι' αυτό και δεν έχουμε μεγάλα λιμάνια. Ναυτιλιακή χώρα είμαστε.
Πιστεύω, λοιπόν, ότι μέσα σ' αυτές τις συνθήκες ο Ο.Λ.Π μπορεί να παίξει τον ιστορικό του ρόλο και προς αυτήν την κατεύθυνση εμείς θα βοηθήσουμε το νέο διοικητικό συμβούλιο του Οργανισμού Λιμένος Πειραιώς, για να μπορέσει να προχωρήσει τις στρατηγικές τις οποίες έχουμε συμφωνήσει. 
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης, έχει το λόγο για δεκαπέντε λεπτά.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κύριοι συνάδελφοι, ακούσαμε τον Υπουργό. Μια από τα ίδια από την Κυβέρνηση! Είμαστε δυστυχώς σε μια Κυβέρνηση που δεν ακούει, που λέει αυτά που θέλει, που στις καταγγελίες και στις αποκαλύψεις των παραλείψεων και των λαθών της επικαλείται και πάλι ότι δεν συμβαίνει τίποτα. Αυτά μας είπε και ο κύριος Υπουργός πάλι.
Βεβαίως, η αλήθεια είναι πικρή. Μιμείται όμως τον Πρωθυπουργό ο οποίος, ενώ έχει δημοσιονομικά προβλήματα, ενώ όλος ο κόσμος στενάζει, πραγματικά, οικονομικά, ενώ υπάρχει κρίση σ' όλες τις επιχειρήσεις -και ιδιαίτερα στις μικρομεσαίες επιχειρήσεις- συνεχίζει να μιλάει για "ισχυρή οικονομία" και "ισχυρή Ελλάδα".
Δυστυχώς, μέσα σ' αυτά τα πλαίσια της ανάπτυξης της οικονομίας μας εμπλέκεται και το Υπουργείο Εμπορικής Ναυτιλίας και ο Οργανισμός Λιμένος Πειραιώς, όπως φυσικά και όλες οι υπόλοιπες δράσεις τόσο στο Υπουργείο Ανάπτυξης και στο Υπουργείο Γεωργίας που ανήκουν στη δικιά μας Διαρκή Επιτροπή Παραγωγής και Εμπορίου. Εδώ ακριβώς υπάγεται και αυτό για το οποίο έγινε σήμερα πολύ σημαντική συζήτηση, οι διαρθρωτικές αλλαγές. Μία από αυτές τις διαρθρωτικές αλλαγές είναι η μετατροπή του Οργανισμού Λιμένος Πειραιώς από Οργανισμό σε ανώνυμη εταιρεία. Και δυστυχώς στις διαρθρωτικές αλλαγές οι επιδόσεις της Κυβέρνησης -όχι επειδή το ισχυριζόμαστε εμείς, αλλά όπως της λένε όλοι οι διεθνείς οργανισμοί και η Ευρωπαϊκή Ένωση- είναι δραματικές και αυτές είναι που καθυστερούν σήμερα την οικονομική πρόοδο, την ανάπτυξη και την πραγματική σύγκλιση της χώρας μας.
Σ' αυτές, λοιπόν, τις διαρθρωτικές αλλαγές, την απελευθέρωση των αγορών, στις αποκρατικοποιήσεις, τις ιδιωτικοποιήσεις, η Κυβέρνηση δεν έχει καθόλου καλές επιδόσεις -για να μην τις χαρακτηρίσω διαφορετικά- γιατί ακριβώς κατέχεται ακόμη από κρατικίστικες αντιλήψεις που η σοσιαλιστική της παιδεία -έτσι μεγάλωσε- δεν της επιτρέπουν να τις ξεπεράσει. Παρά το ότι λεκτικά διακυρήσσει φιλελεύθερες συνταγές, δεν μπορεί αυτές τις φιλελεύθερες συνταγές να τις υλοποιήσει. Εδώ ακριβώς βρίσκεται και το γεγονός της αποτυχίας της πάνω στον Οργανισμό Λιμένος Πειραιώς. 
Βεβαίως και δεν είναι σωστός ο τρόπος της μετοχοποίησης, κύριε Υπουργέ. Επιτέλους, πρέπει να το αντιληφθείτε. Το χρησιμοποιήσατε σε κάποια κρίσιμη στιγμή που χρειαζόσασταν όπως-όπως να καλύψετε τις "μαύρες τρύπες". Βέβαια πάλι συνεχίζετε να έχετε "μαύρες τρύπες", αλλά επιτέλους αποφασίστε να απεμπλακείτε από τον εναγκαλισμό της διαπλοκής και με τα συμφέροντα, αλλά και με την κομματική σας νομενκλατούρα για να μπορέσουμε τέλος πάντων να δρομολογήσουμε μία οικονομία που να έχει ανάπτυξη, που να μας οδηγήσει στην πραγματική σύγκλιση. Διότι τι θα κάνετε με το να βάλετε τον Οργανισμό Λιμένος Πειραιώς πάλι στο χρηματιστήριο; Δηλαδή, τι θα κάνετε με το να πάρετε ορισμένα χρήματα τα οποία θα πάρει το δημόσιο και δεν θα είναι για την ανάπτυξή του λιμανιού και από εκεί και πέρα να διατηρήσετε και πάλι αυτές τις διοικήσεις και αυτό το status που υπάρχει σήμερα στον Οργανισμό Λιμένος Πειραιώς και που είναι αντιπαραγωγικό; Το ομολογείτε και εσείς, το ομολογούν και οι διοικήσεις και το ομολογούν οι οικονομικοί σύμβουλοι που προσλαμβάνετε σε όλες αυτές τις δημόσιες επιχειρήσεις. 
Επιτέλους, σας είχαμε προτείνει το σωστό τρόπο και πάλι σας τον προτείνουμε. Βεβαίως, να κάνετε την ανώνυμη εταιρεία των παγίων στοιχείων που να ανήκουν στο δημόσιο, αλλά από εκεί και πέρα παραχωρήστε τις υπόλοιπες δραστηριότητες στον ιδιωτικό τομέα για να έχουμε πραγματικά λειτουργία με συνθήκες ελευθερίας, απελευθέρωσης των αγορών δηλαδή, ανταγωνιστικές έναντι όλων των άλλων λιμανιών και τότε να δείτε πως μπορεί να αναπτυχθεί. Και ο οικονομικός σύμβουλος που έχετε πάρει, η American Bank, σας λέει ότι, ενώ έχετε την προσδοκία να εισπράξετε περίπου 20 δισεκατομμύρια από το χρηματιστήριο, θα εισπράξετε τουλάχιστον 120 δισεκατομμύρια αν προχωρήσετε με αυτό τον τρόπο και τη μέθοδο που εμείς σας λέμε. Εσείς όμως φοβάστε γιατί, αν προχωρήσετε με αυτόν τον τρόπο, τι θα κάνετε με τους κομματικούς ινστρούκτορες που διορίζετε; Τι θα κάνετε με τους συνδικαλιστές τους δικούς σας, τους οποίους έχετε εκμαυλίσει ουσιαστικά; Και όχι μόνο στον ΟΛΠ, δεν μιλάω γι' αυτόν. Συμβαίνει να ασχολούμαι και με άλλες δημόσιες επιχειρήσεις και εκεί βλέπω τον εκμαυλισμό των συνδικαλιστών με πλασματικές υπερωρίες, με πλασματικά "εκτός έδρας". Υψώνουν τους μισθούς τους, υπερδιπλάσιους από αυτούς που πραγματικά δικαιούνται και που παίρνουν οι υπόλοιποι εργαζόμενοι. Φυσικά με αυτόν τον τρόπο οι συνδικαλιστές μόνο τα συμφέροντα των εργαζομένων που είναι ταγμένοι να υπηρετήσουν, δεν υπηρετούν και μόνο τα συμφέροντα του Οργανισμού Λιμένος επίσης δεν προωθούν. Απλώς χρησιμοποιούνται για να καλύψουν όλα τα σφάλματα, την ανικανότητα και τα λάθη των διοικήσεών τους και φυσικά της εποπτεύουσας Κυβέρνησης. 
Μ' αυτόν τον τρόπο όμως δεν γίνεται ανάπτυξη. Και γι' αυτό βλέπουμε ότι τα λιμάνια μας ουσιαστικά σήμερα -το είχαμε πει και σε προηγούμενη επερώτησή μας- βρίσκονται σε άσχημη κατάσταση. Δεν μπορούν να υπηρετήσουν ουσιαστικά τη συγκοινωνία, δεν μπορούν να υπηρετήσουν την ακτοπλοΐα και σας το λέμε συνεχώς.
Δεν μπορούμε επομένως με αυτόν τον τρόπο να αναπτύξουμε τον τουρισμό μας, που είναι το μεγάλο συγκριτικό πλεονέκτημα και η ατμομηχανή για την ανάπτυξή μας. Δεν μπορούμε να αναπτύξουμε το εμπόριο στη χώρα μας, δεν μπορούμε να αναπτύξουμε τις συγκοινωνίες. 

Θέλετε, λοιπόν, να προχωρήσετε προς τη μετοχοποίηση και στείλατε αυτό το ενημερωτικό δελτίο, για το οποίο μας είπατε ότι περιγράφει πάρα πολλά καλά στοιχεία. Ποια είναι αυτά τα καλά στοιχεία; Μας είπατε προηγουμένως ορισμένα πράγματα. Αλλά εάν εδώ διαβάσουμε, όχι την επιστολή του κ. Μανιατόπουλου, αλλά τη συζήτηση απολογισμού 2001 και προγραμματισμού 2002, θα δούμε ότι αναφέρουν συνεχώς όλα τα σφάλματα που έχουν γίνει και την κατάσταση στην οποία βρίσκεται ο Οργανισμός Λιμένος Πειραιώς.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Είναι επιστολή.
ΓΕΩΡΓΙΟΣ ΣΑΛΑΓΚΟΥΔΗΣ: Μα, δεν είναι επιστολή. Είναι συζήτηση. Είναι επισυναπτόμενο το έγγραφο με πρακτικά της συζήτησης, αυστηρά εμπιστευτικό. Είναι πρακτικά της συζήτησης από ειδική συνεδρίαση του διοικητικού συμβουλίου στις 21-1-2002. Αναφέρει εδώ τραγικά πράγματα. 
Όταν φυσικά έφθασε το ενημερωτικό σας δελτίο στη χρηματαγορά για να το κρίνει, από εκεί και πέρα το χρηματιστήριο το απέπεμψε με αντίστοιχα ερωτήματα, προσπαθώντας προφανώς να διευκρινίσει αυτές ακριβώς τις καταγγελίες. Δεν μπορεί ο κ. Μανιατόπουλος, διορισμένος από εσάς, πειθαρχημένος και κατά τις πληροφορίες μας προσωπικός φίλος του Πρωθυπουργού, να σας εξέθετε ως Κυβέρνηση. Πραγματικά αυτά είναι αλήθειες, όλες αυτές οι παραλείψεις. 
Εδώ καμαρώσατε για το επενδυτικό σας πρόγραμμα. Ο κ. Μανιατόπουλος λέει: "Ποιο επενδυτικό πρόγραμμα; Των 75 δισεκατομμυρίων;". Δεν ξέρω αν μιλάμε για το ίδιο, αλλά νομίζω ότι μιλάμε για το ίδιο. Λέει ότι "επενδυτικό πρόγραμμα χωρίς αντίστοιχο χρονοδιάγραμμα είναι έπεα πτερόεντα". Αυτά, λοιπόν, μας είπατε και εδώ στη Βουλή. 
Τι θα γίνει, όμως, απ' όλα αυτά, αφού ο υπεύθυνος, ο αρμόδιος, ο πειθήνιος στις εντολές σας, ο διορισμένος πρόεδρος κ. Μανιατόπουλος λέει ότι δεν υπάρχει ουσιαστικά επενδυτικό πρόγραμμα, όταν δεν συνοδεύεται από αντίστοιχο χρονοδιάγραμμα; Αναφέρει πιο κάτω ένα σωρό εργασίες, οι οποίες δεν έχουν γίνει, ένα σωρό εργασίες οι οποίες καθυστερούν, ένα σωρό εργασίες οι οποίες έχουν προαναγγελθεί, αλλά τίποτε από αυτά δεν έχει γίνει. Άρα, λοιπόν, δεν θα πρέπει να μας μιλάτε γι' αυτά εδώ τα πράγματα. 
Να έρθουμε τώρα και στην κατηγορία, την οποία μόλις ανεβήκατε επάνω, με έναν εύκολο τρόπο προσπαθήσατε να εκπέμψετε. Ίσως αυτό συνηθίζεται από παλιά, αλλά τώρα δυστυχώς σας επιστρέφεται με χειρότερο τρόπο. Και σας επιστρέφεται όχι από εμάς, αλλά από την κοινωνία.
Είπατε ότι εμείς αντιδρούμε στην είσοδο στο Χρηματιστήριο Αξιών υπηρετώντας συμφέροντα. Ποια συμφέροντα υπηρετούμε; Εμείς σας λέμε "κρατείστε τα πάγια ακίνητα στην εταιρεία του δημοσίου με αποκλειστική ιδιοκτησία του δημοσίου και από εκεί και πέρα παραχωρείστε τις δραστηριότητες του λιμανιού στον ιδιωτικό τομέα για να γίνουν παραγωγικές". Ποια συμφέροντα εξυπηρετούμε; 
Αυτά πρέπει να τα κάνετε με διεθνή διαγωνισμό και επιβάλλεται από τους κανόνες της Ευρωπαϊκής Ένωσης. Πρέπει να κάνετε τις παραχωρήσεις γι' αυτούς που θα τα πάρουν, πού δεν τους ξέρουμε και δεν τους ξέρει κανείς, δηλαδή για το ποιοι θα εμφανιστούν στους δημόσιους αυτούς διαγωνισμούς; Για ποια συμφέροντα, λοιπόν, μας μιλάτε; 
Επομένως, όταν έρχεστε σε δύσκολη θέση, έρχεστε στην εύκολη αυτή επωδό, αλλά δυστυχώς δεν υπολογίζετε ότι σήμερα έχει διαμορφωθεί κατά τέτοιο τρόπο, επειδή σας έχει μάθει ο κόσμος, η κοινωνία, που αυτές οι κατηγορίες επιστρέφονται σε σας, γιατί δυστυχώς εσείς είστε επί εικοσαετία σχεδόν οι υπηρέτες των συμφερόντων. 
Εσείς δημιουργήσατε πάμπολλα οικονομικά συμφέροντα και αυτούς που βλέπουμε σήμερα και ελέγχουν και πάρα πολλά από τα Μέσα Μαζικής Ενημέρωσης, που έγιναν εν ριπή οφθαλμού αυτοκρατορίες δισεκατομμυρίων και σας υπηρετούν και σας στηρίζουν, αλλά δυστυχώς διαπλέκονται με σας και εσείς κατασπαταλάτε ουσιαστικά τον ιδρώτα του ελληνικού λαού με παραχωρήσεις προς αυτούς, διότι αλλιώς δεν γίνονταν μέσα σε αυτά τα χρόνια που εσείς κυβερνάτε οι αυτοκρατορίες αυτές των δισεκατομμυρίων.
Μας είπατε επιπλέον ότι έχετε στρατηγική λιμενικής πολιτικής. Ποια είναι η στρατηγική σας; Τι έργα γίνονται στα λιμάνια; Σας το είπαμε στην προηγούμενη επερώτησή μας και αναφέρθηκα και πιο πάνω. Αλλά πώς έχετε στρατηγική πολιτική αφού δεν καθορίσατε ακόμη ποια θα είναι η χρήση στην ακτοπλοϊα του Λαυρίου ή του Πειραιά;
Δυστυχώς όχι. Μακάρι να είχατε στρατηγική. Ελάτε μια μέρα στη Διαρκή Επιτροπή να μας πείτε τη στρατηγική αυτή, έστω στα σχέδια και στα χαρτιά, γιατί στην πράξη δυστυχώς, ούτε εμείς ούτε ο ελληνικός λαός ούτε οι νησιώτες, ούτε οι άνθρωποι των παραλιακών πόλεων που έχουν λιμάνι, βλέπουν με τέτοια στρατηγική λιμενικής πολιτικής.
Τα μειονεκτήματα από τη δραστηριότητα και τη μετατροπή, λέει, σε Α.Ε. του Οργανισμού Λιμένος Πειραιώς μετατρέπονται σε πλεονεκτήματα. Ποια είναι αυτά τα πλεονεκτήματα; Είναι αυτά προφανώς που αναφέρει ο κ. Μανιατόπουλος, όπως είπαμε, στη συζήτηση του διοικητικού συμβουλίου. 
Μας λέτε ότι γίνονται τα ολυμπιακά έργα. Στην αρχή παραδέχεστε ότι τη μελέτη ακόμα δεν σας την έχει δώσει η "ΑΘΗΝΑ 2004" και μας λέτε μετά ότι χωρίς μελέτη προχωρείτε έργα. Αλίμονο αν προχωρείτε τα έργα χωρίς μελέτη, κύριε Υπουργέ. 
Νομίζω ότι θα πρέπει να πάψουμε να κοροϊδεύουμε τον κόσμο. Αυτήν τη στιγμή η πολιτική περνάει μια κρίση. Επιτέλους ας το αντιληφθούμε όλοι και ας μην ερχόμαστε εδώ για να εκστομίζουμε κορώνες, ούτε να λέμε πράγματα τα οποία δεν έχουν τη στοιχειώδη αξιοπιστία στον κόσμο. Επομένως μη μας λέτε ότι δεν έχετε τη μελέτη, δεν σας την έστειλε ο "ΑΘΗΝΑ 2004", αλλά τα έργα γίνονται. Γιατί μας λέτε ότι έχει γίνει η χώρα ένα απέραντο εργοτάξιο, αλλά δυστυχώς παραμένει απέραντο εργοτάξιο και κανένα έργο ουσιαστικά δεν τελειώνει. 
Για το επενδυτικό πρόγραμμα μας είπατε πολλά. Μας είπατε για σαράντα δύο έργα. Εμείς θέλουμε να υπάρξει -και μακάρι να εξελισσόταν ένα τέτοιο επενδυτικό πρόγραμμα, κύριε Υπουργέ. Ο κ. Μανιατόπουλος όμως μιλάει για το ίδιο για τα 75 δισεκατομμύρια και λέει ότι επενδυτικό πρόγραμμα χωρίς αντίστοιχο χρονοδιάγραμμα είναι ένα τίποτα. Γιατί ακριβώς λέει προηγουμένως: "Είπαμε ότι θα γίνει αυτό το έργο ως τότε, αλλά μέχρι τώρα δεν έγινε τίποτα. Είπαμε ότι θα γίνει το άλλο έργο ως τότε, αλλά δεν έγινε τίποτα." Δεν θέλω να σας τα διαβάσω. Τα γράφει, κατατέθηκε, δημοσιοποιήθηκε όλο αυτό το κείμενο. Και ήρθατε εδώ να πείτε από μικροφώνου κάποια πράγματα στον ελληνικό λαό, για όσους δεν έχουν διαβάσει, αυτό το κείμενο που έχει δει τα φώτα της δημοσιότητας. 
Στα ενημερωτικά δελτία, όπως αυτό που καταθέσατε από τον ΟΛΠ, βεβαίως γράφονται όλα τα καλά στοιχεία, γράφονται και τα άσχημα στοιχεία. Βεβαίως ορισμένα αποκρύπτονται, αλλά το θέμα είναι ότι δεν δέχτηκε μ' αυτό το ενημερωτικό δελτίο το Χρηματιστήριο Αξιών Αθηνών τον Οργανισμό Λιμένος Πειραιώς για μετοχοποίηση. Και γιατί δεν τον δέχτηκε; Γιατί αρχίζει πλέον, μετά από το έγκλημα που έχει γίνει, το χρηματιστήριο να λειτουργεί κατά κάποιο τρόπο εύρυθμα και προς την κατεύθυνση αυτή που πρέπει να υπάρχει η επιτροπή, ώστε να προστατεύει τα συμφέροντα των μικροεπενδυτών. 
Θα ήθελα να σας πω και κάτι άλλο αυτήν τη στιγμή. Τέτοιες επιχειρήσεις σαν τον Οργανισμό Λιμένος Πειραιώς, όπως επίσης και άλλες επιχειρήσεις του δημοσίου, οι οποίες σήμερα πλασματικά κέρδη εμφανίζουν, ουσιαστικά έχουν παθητικό, με υπερβολικό αριθμό εργαζομένων, με αντιπαραγωγική λειτουργία τους, δεν πρέπει να μπουν αυτήν τη στιγμή στο χρηματιστήριο, γιατί δεν θα τονώσουν το χρηματιστήριο. Απλώς, την ισχνή ικμάδα που έχει σήμερα, τον ελάχιστο τζίρο θα τον πάρει το αδηφάγο πλέον κράτος, η αδηφάγος κυβέρνηση ουσιαστικά και διαχείρισή σας, για να καλύψει μαύρες τρύπες με άμεσο αποτέλεσμα η κρίση του χρηματιστηρίου να επιταθεί και να διαρκέσει για πολύ μεγάλο χρονικό διάστημα, ενώ επιδίωξή σας και επιδίωξή μας -επιδίωξη όλων μας- πρέπει να είναι το χρηματιστήριο να προχωρήσει, να ανέβει και τότε να μπορέσουμε να βάλουμε και ορισμένες επιχειρήσεις του δημοσίου, που έστω οριακά θα είναι κερδοφόρες, όχι όμως -προς Θεού!- αυτές τις επιχειρήσεις οι οποίες είναι έντονα παθητικές. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. 
Μας είπατε για την αποτίμηση κερδών και ακόμα μας είπατε, ποια επιχείρηση έχει 8%. Αν βάλετε όμως τα πάγια στοιχεία, αυτά τα 250 δισεκατομμύρια που δεν υπολογίζετε, που είναι όλα τα γήπεδα που ανήκουν στον Οργανισμό Λιμένος Πειραιώς, αν διαιρέσετε, θα δείτε πραγματικά τι κέρδη βγάζει ο Οργανισμός Λιμένος Πειραιώς, που πραγματικά τότε δεν θα υπάρχει καμία υγιής επιχείρηση που να έχει τέτοιο ποσοστό κερδών. 
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Τελειώνω λέγοντας ότι το παιχνίδι της απελευθέρωσης των αγορών, της ελεύθερης αγοράς και του ανταγωνισμού δεν είναι εύκολο, κύριε Υπουργέ. Βεβαίως ανήκει στη σφαίρα του φιλελευθερισμού. Μόνο με συνταγές φιλελεύθερες μπορούμε να προχωρήσουμε για να δημιουργήσουμε στη χώρα μας απελευθερωμένη αγορά, για να αυξηθεί η ανταγωνιστικότητα της χώρας μας που βρίσκεται στα τελευταία επίπεδα, όχι της Ευρωπαϊκής Ένωσης, αλλά του ΟΟΣΑ. Και φυσικά χρειάζεται να την τονώσουμε, γιατί είναι δραματικό σήμερα να παρακολουθούμε το τεράστιο έλλειμμα του εμπορικού μας ισοζυγίου που συνεχώς διευρύνεται, να δούμε το πρώτο τρίμηνο των εξαγωγών μας που μειώθηκαν κατά 26% και αυτό είναι ένα καμπανάκι δυνατό που πρέπει να κτυπήσει στην Kυβέρνηση. Νομίζω ότι πρέπει να μελετήσετε το φιλελευθερισμό, να μελετήσετε τη λειτουργία της ελεύθερης αγοράς και να αφήσετε όλες αυτές τις προκαταλήψεις. Να αφήσετε τη διαπλοκή σας με την κομματική νομενκλατούρα. Δεν γίνεται ομελέτα χωρίς αυγά, δεν θα έχετε συνεχώς ευχαριστημένη και με τέτοιο τρόπο παχυλά εξαγορασμένη την κομματική σας νομενκλατούρα, τόσο στις διοικήσεις όσο και στους συνδικαλιστές που σας αναφέραμε προηγουμένως. Σκεφτείτε καλύτερα πέρα από τους στενά δικούς σας ανθρώπους, τον ελληνικό λαό, σκεφτείτε την Ελλάδα που θέλει πραγματικά και επείγεται να πραγματοποιήσει την πραγματική σύγκλιση με την Ευρωπαϊκή Ένωση, που είμαστε η τελευταία χώρα σε αυτή και δεν μας περιποιεί καθόλου τιμή ούτε μας κάνει περήφανους και αποφασίστε αποτελεσματικά να λειτουργήσετε. Επειδή, όμως, φοβάμαι ότι η σοσιαλιστική σας παιδεία δεν σας επιτρέπει να λειτουργήσετε πραγματικά προς αυτήν την κατεύθυνση που χρειάζεται φιλελεύθερη πολιτική, νομίζω ότι όσο πιο γρήγορα η χώρα απαλλαγεί από την κυβέρνησή σας, τόσα πιο πολλά έχει να κερδίσει ο ελληνικός λαός. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Υγείας και Πρόνοιας, Γεωργίας, Δικαιοσύνης, Μεταφορών και Επικοινωνιών, Εμπορικής Ναυτιλίας και Αιγαίου, κατέθεσαν σχέδιο νόμου: "Κύρωση των τροποποιήσεων της Σύμβασης της Βαρκελώνης του 1976 "για την προστασία της Μεσογείου Θάλασσας από τη ρύπανση" και των τροποποιήσεων του Πρωτοκόλλου του 1980 "για την προστασία της Μεσογείου Θάλασσας από τη ρύπανση από χερσαίες πηγές".
Παραπέμπεται στην αρμόδια Διαρκή Επιτροπή.
Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου, έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, στην ανάπτυξη αυτής της επερώτησης για τον ΟΛΠ από τους συναδέλφους της Νέας Δημοκρατίας έχει γίνει απολύτως σαφές σε όλη την Αίθουσα, ότι ο Κοινοβουλευτικός Εκπρόσωπος της Νέας Δημοκρατίας ο κ. Σαλαγκούδης αλλά και ο εισηγητής της Νέας Δημοκρατίας ο κ. Βαρβιτσιώτης, αναλυτικά προσπάθησαν να οδηγήσουν την ουσία της επερώτησης σ΄ ένα σημείο στο οποίο θα αναφερθώ και θα αντιπαρατεθώ. Πέραν, όμως, των περιφραστικών εκφράσεων των δύο αγορητών που ανέφερα πριν, ένας άλλος εκ των συναδέλφων, ο κ. Τσιπλάκης το έκανε απολύτως σαφές με λίγα λόγια. Ποιος ήταν ο στόχος της επερώτησης αναρωτήθηκε ο συνάδελφος και ο ίδιος απάντησε. Η ανάδειξη -και για να μην πω κουβέντες που δεν είναι ακριβείς, να πω τι σημείωσα- της αδιαφάνειας, της παραπλάνησης και της αναποτελεσματικότητας που διακρίνει την Κυβέρνηση στον Οργανισμό Λιμένος Πειραιώς. Και οι δύο συνάδελφοι, ο Κοινοβουλευτικός Εκπρόσωπος και ο συνάδελφος ο κ. Βαρβιτσιώτης έκαναν φιλότιμες προσπάθειες να αναδείξουν κυριότατα, για να μην πω αποκλειστικά, αυτό το σημείο. Δεν έκαναν τον κόπο, ούτε για τα συμφέροντα του κόμματός τους, αλλά ούτε και για τα συμφέροντα των Πειραιωτών να αναφερθούν σε όλα τα ερωτήματα που θέτουν στο σώμα της επερώτησης, στα πέντε ερωτήματα που έχουν θέσει. Θεώρησαν ότι το προνομιακό σημείο αντιπαράθεσης με την Κυβέρνηση θα ήταν μόνο το σημείο τέσσερα, το οποίο ανέπτυξαν δια πολλών, δι' υπερβολών, δι' ανακριβειών. Θα έπρεπε να τους ενδιαφέρει, όμως, και το επενδυτικό πρόγραμμα το οποίο αναφέρουν στην επερώτηση και για το οποίο ο Υπουργός αναφέρθηκε. Τα ολυμπιακά έργα στα οποία αναφέρθηκε ο κύριος Υπουργός είπε πού βρίσκονται και αναγνώρισε αδυναμίες και καθυστερήσεις, αλλά τίποτε από αυτά δεν είπε η Νέα Δημοκρατία.
Καμιά αντιπαράθεση δεν επεθύμησε σ' αυτά. 'Οτι τα αναφέρατε με μια φράση δεν υπάρχει αμφιβολία. Λέω αν αναφερθήκατε στην ουσία αυτών των θεμάτων που θα έπρεπε να είναι ίσως τα πρώτα στην ανάπτυξη της επερώτησής σας. 
Είναι φανερό, κυρία Πρόεδρε, γιατί η Νέα Δημοκρατία αυτήν την περίοδο επιχειρεί να αναφερθεί σ΄ ένα χώρο που νομίζει ότι της είναι προνομιακός. Είναι ο χώρος δήθεν της αδιαφάνειας είναι ο χώρος που η ίδια θεωρεί ότι υπερέχει του ΠΑΣΟΚ στη πρόταση για τις νεοφιλελεύθερες απόψεις της οικονομίας με τις οποίες άλλωστε προσπάθησε δίκην κορώνας να κλείσει ο Κοινοβουλευτικός Εκπρόσωπος της Νέας Δημοκρατίας την τοποθέτησή του. 
Αλλά θα ήθελα να ρωτήσω τους ορκωτούς λογιστές που έκαναν τον έλεγχο, την αλλαγή του θεσμικού πλαισίου, όχι μόνο για το λιμάνι του Πειραιά, αλλά για όλα τα λιμάνια της Ελλάδας την προσπάθεια μετοχοποίησης, τη μετατροπή δηλαδή από δημόσια σε ανώνυμη εταιρεία, όλες αυτές τις προσπάθειες και του προηγούμενου Υπουργού Ναυτιλίας και του νυν Υπουργού Ναυτιλίας, ποιος άραγε τις έκανε, ποιος τις ξεκίνησε; Γιατί γίνεται αυτή η προσπάθεια; Αυτό είναι εναντίον της αδιαφάνειας; Ο Υπουργός λέει ότι πρόκειται πράγματι για ένα τεράστιον χώρο όχι τόσο από άποψη έκτασης, αλλά από άποψη κεφαλαίων, άρα και πράγματι χώρος που λειτουργούσε με άλλες συνθήκες μέχρι από λίγα χρόνια, και που χρειάζεται νέους ρυθμούς, αυτό είναι αρνητικό; ΄Η αυτό που μας είπε ο Κοινοβουλευτικός Εκπρόσωπος της Νέας Δημοκρατίας, την ανακρίβεια, για να μην πω άλλη λέξη, ότι δήθεν η Επιτροπή Κεφαλαιαγοράς απέρριψε το φάκελο της ανώνυμης εταιρείας του ΟΛΠ που ζητεί να μπει στο Χρηματιστήριο, ενώ γνωρίζει ότι ζήτησε η Επιτροπή Κεφαλαιαγοράς όχι στοιχεία εννιάμηνου, αλλά δωδεκάμηνου. Αυτό πράγματι αποτελεί κάτι προς ψόγο; Το ότι δείχνουν και οι προϋπολογισμοί και οι απολογισμοί των νέων ετών το ύψος των κερδών και τη δυνατότητα οι συμμετέχοντες και αυτοί που θα αγοράσουν μετοχές να έχουν τόσα μεγάλα κέρδη περισσότερα από ό,τι σε άλλες επιχειρήσεις, αυτό είναι αρνητικό ή θετικό; Γιατί εδώ αρέσει στη Νέα Δημοκρατία τα πράγματι αρνητικά που μπορεί να υπάρχουν σε πολλές δημόσιες επιχειρήσεις στη φάση της μετεξέλιξής τους, αντί αυτά να τα βλέπουμε και να δίνουμε τον τόνο της αισιοδοξίας και της προοπτικής που πράγματι υπάρχει μπροστά, γιατί η Νέα Δημοκρατία μένει κολλημένη, γιατί θέλει να βλέπει πίσω το παρελθόν; Από την άλλη μεριά και ο Αρχηγός της και εκλεκτοί συνάδελφοι, θέλουν δήθεν να μας μιλούν για το αύριο και για το μέλλον;
Είναι φανερό ότι υπάρχει ένα άλλο στοιχείο το οποίο οι συνάδελφοι της Νέας Δημοκρατίας σκόπιμα δεν ανέπτυξαν και αντίθετα χρησιμοποίησαν και εκφράσεις κατ' εμέ πάρα πολύ βαριές, ιδίως ακούστηκαν από τον Κοινοβουλευτικό της Εκπρόσωπο, όπως "πάψτε να κοροϊδεύετε τον κόσμο", "κομματική νομενκλατούρα", "διορίζουμε παιδιά". Αν θέλετε, κύριοι συνάδελφοι, να πάμε και σ' αυτά, εγώ είμαι έτοιμος και πρόθυμος. Εσείς θα χάσετε. Αλλά επειδή είπατε, και πιστεύω να το λέτε από μέσα σας, ότι τα χθεσινά αποτελέσματα στη Γαλλία δείχνουν ότι πρέπει να είμαστε πολύ προσεκτικοί, δεν ωφελεί τέτοιου είδους Αντιπολίτευση. Αν έχετε πρόγραμμα σε κάτι να μας το πείτε και να κερδίσετε την πλειοψηφία του ελληνικού λαού. Και ποιο είναι το πρόγραμμά σας στις ιδιωτικοποιήσεις; Δεν το είπατε, κύριε Σαλαγκούδη, αλλά στη ρήμη του λόγου του το είπε ο κ. Βαρβιτσιώτης, δύο στοιχεία που πρότεινε η Bank of Amerika για τον Οργανισμό Λιμένος Πειραιώς. 
Πρώτον είπε, δώστε τις κερδοφόρες δραστηριότητες σε ιδιώτες. Δεύτερον, λύστε το θέμα των εργαζομένων, διώξτε δηλαδή ανθρώπους. Εσείς το είπατε, αν δεν σπάσεις αυγά δεν γίνεται ομελέτα. Αυτό θέλετε να πείτε, αλλά δεν το λέτε ανοικτά. Να κάνουμε, λοιπόν, αυτά και αυτό το ονομάζετε πρόγραμμα της Νέας Δημοκρατίας, το ονομάζετε φιλελευθεροποίηση, το ονομάζετε ιδιωτικοποίηση και το ονομάζετε όραμα προς το μέλλον, με ανέργους, με απολυμένους, με ανθρώπους που δεν θα έχουν να ζήσουν.
Αυτό, κυρία Πρόεδρε, είναι φιλελευθεροποίηση, ενώ η συνετή πολιτική της μετοχοποίησης, του βήμα-βήμα οδηγούμε στο xρηματιστήριο, του ότι προσπαθώ όλες τις δυνάμεις να τις συνενώσω, να τις συσπειρώσω, ώστε πράγματι να έχουμε αύξηση του προϊόντος και του πλούτου, αυτό το θεωρούν κακή αντιγραφή του νεοφιλελευθερισμού δήθεν από το ΠΑ.ΣΟ.Κ. Ο καθένας μπορεί να βγάλει τα συμπεράσματά του. Αλλά δεν μπορείτε να αποσιωπάτε την αλήθεια. Και η αλήθεια είναι ότι υιοθετείτε την έκθεση της Bank of America, παρόλο που η Κυβέρνηση προσπαθεί με άλλους τρόπους κοινωνικά ευαίσθητους να φθάσει στο ίδιο αποτέλεσμα. Εσείς θέλετε, λοιπόν και τις κερδοφόρες δραστηριότητες να τις δώσουμε σε ιδιώτες και μείωση στο κόστος του προσωπικού να έχουμε, να διώξουμε προσωπικό. Και μετά μας λέτε να κάνετε εισαγωγή, να κάνουμε δηλαδή εισαγωγή στο Χρηματιστήριο Αξιών Αθηνών. Αυτές είναι οι περίφημες επαγγελλόμενες ιδιωτικοποιήσεις από πλευράς σας, δυστυχώς όχι μόνο για τον ΟΛΠ αλλά για το σύνολο των επιχειρήσεων, να στενάξει η Ελλάδα από την ανεργία, από τις απολύσεις. Και ξέρουμε και ποιους θα απολύσετε. Τα δικά μας παιδιά, τα περίφημα που λέγατε πριν μερικά χρόνια και τώρα κάνετε πως δεν καταλαβαίνετε, δεν γνωρίζετε, δεν θυμόσαστε, αυτές είναι οι διαρθρωτικές αλλαγές που λέτε. 
Τέλος, κυρία Πρόεδρε, κλείνω. Δεν θέλω να επανέλθω στο θέμα ούτε των υπερβολών ούτε των χαρακτηρισμών περί διαπλοκής, διαπλεκομένων συμφερόντων, ποιοι υπηρετούν ποιους. Γιατί εγώ πιστεύω ότι κανείς πολιτικός και μάλιστα πολύ περισσότερο Βουλευτής, όπως εμείς, ότι υπηρετεί τέτοια συμφέροντα. Αν γνωρίζει ο κ. Σαλαγκούδης και το λέει από το Βήμα αυτό, οφείλει να υποστηρίξει το τι λέει και να το αποδείξει. Αλλιώς σε επόμενη συνεδρίαση εγώ θα διαμαρτυρηθώ με άλλον τρόπο, με αυτόν που θα κρίνω εγώ καλύτερο. Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμεθα στις δευτερολογίες. 
Το λόγο έχει ο κ. Μιλτιάδης Βαρβιτσιώτης.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, θα ξεκινήσω από το κλείσιμο του Κοινοβουλευτικού Εκπροσώπου του ΠΑ.ΣΟ.Κ., διότι φαντάζομαι ότι ο φίλτατος κατά τα άλλα Κοινοβουλευτικός Εκπρόσωπος…
ΦΛΩΡΟΣ ΚΩΝΣΤΑΝΤΙΝΟΥ: Το ίδιο ισχύει και για μένα…
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κατά τα άλλα, όχι κατά τα λεγόμενά του όμως, νομίζω ότι παρερμηνεύει και παρερμηνεύει συστηματικά τη θέση που έχει η Νέα Δημοκρατία απέναντι στον ΟΛΠ. Και παρερμηνεύει, κυρία Πρόεδρε, διότι η Νέα Δημοκρατία δεν λέει τίποτα παραπάνω απ΄ αυτά τα οποία ο ίδιος ο χρηματοοικονομικός σύμβουλος πρότεινε στην Κυβέρνηση. Πληρώθηκε η Bank of America. Επελέγη η Bank of America για να πει στην Κυβέρνηση τι να κάνει. Και τη στιγμή που η Bank of America έλεγε στην Κυβέρνηση τι να κάνει, την ίδια στιγμή η Κυβέρνηση με τους γραφειοκράτες του Υπουργείου Εμπορικής Ναυτιλίας νομοθετούσε, χωρίς να ακούσει το τι είχε να πει η Bank of America. Η Bank of America είπε πάρα πολύ απλά, επειδή οποιαδήποτε μετοχοποίηση δεν μπορεί να αποβεί προς όφελος του οργανισμού, γιατί για να γίνει ο οργανισμός αυτός πραγματικά κερδοφόρος, θα πρέπει να προβούν σε μεγάλες απολύσεις πλεονάζοντος προσωπικού. Γι' αυτό και πρότεινε να δοθούν με σύμβαση παραχώρησης σε ιδιώτες κάποιες από τις κερδοφόρες χρήσεις, ώστε να αποφέρουν μεγαλύτερα από αυτά που είναι τα έσοδα του οργανισμού από αυτές τις κερδοφόρες χρήσεις. Ο οργανισμός να προσπαθήσει να εξυγιάνει εσωτερικά τη λειτουργία του, ο οργανισμός να προσπαθήσει να εκμεταλλευθεί την τεράστια ακίνητη περιουσία του. Και μάλιστα η πρόταση της Bank of America περιελάμβανε και ένα σχέδιο νόμου το οποίο είχαν καταρτίσει οι νομικοί της σύμβουλοι για τη θέσπιση ειδικής ρυθμιστικής αρχής, ανεξάρτητης διοικητικής αρχής που θα ρυθμίζει τα μεταξύ του Οργανισμού Λιμένος και των Εταιρειών που θα έχουν πάρει αυτές τις χρήσεις με σύμβαση παραχώρηση.
Δυστυχώς όμως, όλα αυτά της Bank of America έπεσαν στο κενό. Ο προκάτοχός σας, δεν θυμάμαι τώρα ποιος στη σειρά Υπουργός Εμπορικής Ναυτιλίας των Κυβερνήσεων Σημίτη ήταν, νομίζω ήταν ο κ. Σουμάκης, τις απέρριψε, έφερε εδώ ένα νομοσχέδιο, μετατράπηκε σε ανώνυμη εταιρεία ο ΟΛΠ, με αποτέλεσμα να αναλάβει με τον τελευταίο νόμο ή του κ. Παπουτσή ή το δικό σας, κύριε Υπουργέ, να αναλάβει το κράτος και το κόστος προς το ΙΚΑ της μετάταξης των υπαλλήλων, ένα κόστος το οποίο ακόμα δεν έχετε υπολογίσει, αλλά με συντηρητικές προσεγγίσεις μπορεί να φτάνει και αρκετές δεκάδες δισεκατομμύρια, για να μετοχοποιήσουμε τι; Δηλαδή από τη μια θα αρπάζουμε από τους επενδυτές και από την άλλη, θα τα δίνουμε στο ΙΚΑ. Γιατί το κράτος ανέλαβε το κόστος αυτής της μετάταξης και μεταφοράς του ασφαλιστικού βάρους των εργαζομένων προς το ΙΚΑ. 
Εγώ δεν κατάλαβα την τοποθέτηση του κυρίου Υπουργού αν αποδέχεται ή δεν αποδέχεται τις καταγγελίες. Αποδεχόσαστε ότι σ' αυτόν τον οργανισμό όντως επικρατεί αδιαφάνεια, όντως χάνονται λεφτά, τα ταμεία δεν ξέρουν τι έχουν, τι εισπράττουν, πού τα εισπράττουν, ποιος χρωστάει; Αποδέχεστε αυτήν την υπέρμετρη αύξηση των δαπανών των δημοσίων σχέσεων που κατηγορούνται ότι είναι για προσωπικά οφέλη; Αποδέχεστε όχι μόνο τις καταγγελίες Μανιατόπουλου, τις καταγγελίες Ψαραύτη θα σας διαβάσω εγώ, επειδή είπατε ότι δεν αναφερθήκαμε σε όλες τις επιστολές. Θα σας διαβάσω για το πάρκινγκ που έχει αναλάβει ο οργανισμός να διεκπεραιώσει ως το 2004 και ο κ. Ψαραύτης με την επιστολή παραίτησής του, σας λέει, αφού κατηγορεί τον κ. Μανιατόπουλο ότι επέλεξε επιπλέον συμβούλους με υψηλές αμοιβές για να μπουν στην Επιτροπή Επιλογής του Αναδόχου, οι οποίοι δεν προσφέρανε τίποτα και που άλλος ήλθε μια φορά, άλλος καμία, άλλος έλεγε τα δικά του, λέει ότι με όλες αυτές τις διαδικασίες το πάρκινγκ έχει καθυστερήσει αδικαιολόγητα για πέντε μήνες και ότι αυτό το έργο θεωρείται υψίστης σημασίας να έχει ολοκληρωθεί προ της τελέσεως των Ολυμπιακών Αγώνων στην Αθήνα το 2004, πράγμα που εμμέσως αμφισβητεί. Αυτά λέει ο κ. Ψαραύτης, επιβεβαιώνοντας τις καταγγελίες του κ. Μανιατόπουλου.
Αναφερθήκατε, κύριε Υπουργέ, και μου έκανε εντύπωση, αντί να πείτε ότι το μαχαίρι θα φτάσει στο κόκαλο, ότι πράγματι θα αποδοθούν ευθύνες εκεί που υπάρχουν, ότι πράγματι θα αλλάξουν τα πράγματα στον οργανισμό, ήλθατε και μας είπατε ότι προασπιζόμαστε συμφέροντα. Βεβαίως προασπιζόμαστε συμφέροντα. Προασπιζόμαστε τα συμφέροντα των Ελλήνων επενδυτών στους οποίους οδηγείτε μια εταιρεία που δεν έχει μηχανοργανώσει ακόμα το λογιστήριό της. Κάνει τόσο μεγάλο τζίρο και δεν έχει μηχανοργανωμένο λογιστήριο. Μπορεί στη σύγχρονη οικονομία να εμπιστευτούμε μια εταιρεία που δεν έχει μηχανοργανώσει το λογιστήριο; Και δεν μπορείτε βεβαίως να απαντήσετε πότε θα μηχανοργανωθεί το λογιστήριο, γιατί ούτε τέτοιος διαγωνισμός για την ανάληψη του συμβούλου μηχανοργάνωσης έχει γίνει, ούτε πρόκειται να γίνει, γιατί απ' όλες τις εταιρείες στις οποίες έχει προσφύγει η διοίκηση του οργανισμού και έχει κάνει κρούση να έλθουν να δουν τι συμβαίνει στον οργανισμό και να αναλάβουν τη μηχανοργάνωση του λογιστηρίου, όλοι σηκώσαμε ψηλά τα χέρια και είπαμε, δεν θέλουμε. Ακόμα και η εκλεκτή των κυβερνήσεων του ΠΑΣΟΚ η "ΙΝΤRASOFT" που ανέλαβε τη μηχανοργάνωση του ΣΕΜΠΟ είπε μέχρι εδώ και μη παρέκει με τον ΟΛΠ, δεν μπορούμε να συνεννοηθούμε, σας τον παραδίδουμε, πάρτε το σύστημα μηχανοργάνωσης του ΣΕΜΠΟ και από κει και πέρα, δεν θέλουμε να ξέρουμε τι κάνετε με τα λογιστήριά σας.
Όμως, δηλώσατε ότι όλα αυτά τα αρνητικά σχόλια που εμπεριέχει ο φάκελος εισαγωγής στο χρηματιστήριο, ότι θα τα λύσετε μέσα σ' ένα βράδυ και ότι αυτά είναι προβλήματα που λύνονται, λες και έχετε το μαγικό ραβδί να τα εξωραΐσετε και αύριο το πρωί, να λειτουργεί ο οργανισμός σωστά.
Δυστυχώς όμως, κύριε Υπουργέ, εσείς είστε οικονομολόγος, εγώ νομικός και έχω υπογράψει το νομικό έλεγχο εταιρειών για την εισαγωγή στο Χρηματιστήριο, μεταξύ των οποίων και της Αγροτικής Ζωής, της οποίας κάποτε ήσασταν προϊστάμενος.
Και μπορώ να σας πω ότι καμία μα καμία έκθεση προς εισαγωγή εταιρείας που έχει φθάσει στο χρηματιστήριο δεν είχε τόσες πολλές παρατηρήσεις από ορκωτούς λογιστές. Δεν χρειάστηκε για καμία το χρηματιστήριο να επιστρέψει σύνολο είκοσι πέντε σελίδων με ερωτήματα για να δοθούν διευκρινίσεις όχι μόνο επί της ουσίας, αλλά διευκρινίσεις που θα εξασφαλίζουν ότι κάποια πράγματα θα λειτουργούσαν καλύτερα στο μέλλον. 
Είπατε, κύριε Υπουργέ, ότι ο Πειραιάς μετατρέπεται σε πρότυπο επιβατικό λιμάνι. Δεν θα ήθελα να σας θυμίσω τις περσινές σκηνές που έζησε κάθε Έλληνας επισκέπτης του λιμανιού. Δεν θα ήθελα να θυμίσω ότι στις πολύωρες καθυστερήσεις των πλοίων της ακτοπλοΐας ο κόσμος έμενε στα κράσπεδα διότι δεν υπάρχει ούτε ένας στεγαζόμενος και κλιματιζόμενος χώρος για να τους στεγάσει. Δεν θα θυμίσω ότι δεν υπήρχαν τουαλέτες. Και βεβαίως παρά τις δικές σας εξαγγελίες ότι φέτος θα ζήσουμε μια όαση στην ακτοπλοΐα δεν έχει πέσει δραχμή στο επιβατικό λιμάνι του Πειραιά. Ακόμη και ένας προσδετήρας πλοίου που έσπασε πέρσι, στις αρχές του καλοκαιριού, βρίσκεται ρημαγμένος στην ίδια θέση. Αυτό είναι το μέγεθος της εγκατάλειψης.
Κύριε Υπουργέ, το αν σήμερα ο ΟΛΠ είναι οικονομικός γίγαντας ή όχι το οφείλει στη μονοπωλιακή του διάρθρωση, το οφείλει στο ότι εξυπηρετούσε τη μεγαλύτερη ναυτιλία του κόσμου, το οφείλει στους εργαζομένους σε μεγάλο βαθμό, το οφείλει στο ότι μέχρι τώρα άνθρωποι συνεπείς, σωστοί και συνετοί προσπάθησαν να κάνουν το λιμάνι, αυτήν τη μεγάλη οικονομική επιχείρηση που είναι. Σήμερα όμως αυτό το λιμάνι δεν μπορεί να προσφερθεί έτσι όπως είναι στους επενδυτές. Θα πρέπει να μπει βαθιά το νυστέρι, θα πρέπει να εξυγιανθεί σωστά, να εκλογικευθεί στη λειτουργία του και αν θέλετε πράγματι να προσφερθεί στους επενδυτές, να προσφερθεί ως συνολικά αποτιμώμενος οργανισμός και όχι μόνο οι κινητές του αξίες. Γιατί αυτό το οποίο δεν προσφέρεται στους επενδυτές είναι αυτό που κατά κύριο λόγο είναι ο οργανισμός, δηλαδή η εκμετάλλευση αυτής της ακτογραμμής αυτών των προβλητών, αυτών των κτιρίων μια εκμετάλλευση που αποτιμάται το λιγότερο 250 δισεκατομμύρια. Και βεβαίως όταν αρχίζουμε και μειώνουμε το κόστος αποτίμησης, αυξάνουμε τους δείκτες απόδοσης, αυξάνουμε την κερδοφορία και αυξάνουμε όλα αυτά τα οποία μας είπατε. Δυστυχώς όμως αυτό που κάνετε είναι δημιουργική λογιστική. Και τη δημιουργική σας λογιστική την πληρώνει και ο Έλληνας φορολογούμενος από την τσέπη του και ο Έλληνας πολίτης με την ανεργία που τον μαστίζει και ο Έλληνας νοικοκύρης με τον πληθωρισμό που βλέπει και πάνω απ' όλα την πληρώνει το δημόσιο και θα το πληρώσει η επόμενη κυβέρνηση που θα παραλάβει από εσάς χαοτικές τρύπες ελλειμμάτων. 
Για όλα αυτά νομίζω ότι η Κυβέρνηση θα πρέπει να σκεφθεί πάρα πολύ το αν θα προχωρήσει τη μετοχοποίηση αυτού του οργανισμού.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρία Πρόεδρε, κυρίαρχα στα όσα ο κύριος Υπουργός επεσήμανε αλλά και ο Κοινοβουλευτικός Εκπρόσωπος του ΠΑΣΟΚ όσον αφορά τη βασιμότητα των κριτικών διά της επερώτησης παρατηρήσεων της Νέας Δημοκρατίας αλλά και της συνέπειάς τους σε σχέση με τις θέσεις που υποστηρίζει η Νέα Δημοκρατία, δεν διαπιστώνεται καμία απόκλιση και παρέκκλιση. Και σας εξηγώ αν για οιονδήποτε λόγο δεν εγένοντο με τρόπο απόλυτο, σαφή κατανοητά αυτά τα οποία κυρίαρχα οι ομιλήσαντες της Νέας Δημοκρατίας επεσήμαναν.

Έχουμε πει ότι ανεξάρτητα της φύσης του ΟΛΠ ως ανώνυμη εταιρεία θα πρέπει να είναι αναμφισβήτητο, αποδεικνύεται και εξ εγγράφων, ότι η πλειοψηφία του μετοχικού κεφαλαίου ανήκει στο κράτος.
Και όχι μόνο αυτό, αλλά και η δυνατότητα -και εξ αυτής της πλειοψηφίας- διορισμού διοίκησης στον Οργανισμό Λιμένος Πειραιώς απορρέει και γίνεται σε συνέχεια διατάξεων του νόμου περί διορισμού τέτοιων προσώπων κατά τις διατάξεις περί ΔΕΚΟ.
Όλα αυτά υποδηλώνουν κάτι. Υποδηλώνουν, αν θέλετε, αποδοχή από πλευράς αυτών των διοικήσεων, των εκπομπών -εγώ έτσι τις χαρακτηρίζω- των παιδευτικών της πολιτικής που ασκεί το ΠΑ.ΣΟ.Κ. 
Πιο συγκεκριμένως, το επεσήμανα αναλυτικά. Έχει πολύ μεγάλη σημασία πώς δρα η Κυβέρνηση. Ε, αυτό εκπέμπεται και σε αυτά τα πρόσωπα. Ε, γι' αυτό σας ελέγχουμε, για την αδιαφάνεια, αναποτελεσματικότητα, παραπλάνηση, υπέρμετρη, αν θέλετε σε προφανή δυσαναλογία ευρισκομένη, προβολή προσωπική συγκεκριμένων προσώπων χωρίς επέλευση συγκεκριμένων αποτελεσμάτων. Ένα ζήτημα αυτό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεύτερον, επενδυτικό πρόγραμμα. Εγώ θα πω ότι το επενδυτικό πρόγραμμα δεν είναι τίποτα άλλο παρά η προστιθέμενη αξία η οποία θα εκληφθεί υπόψη, εισαγομένου του Οργανισμού Λιμένος Πειραιώς στο χρηματιστήριο, από πλευράς του επενδυτικού κοινού. Και τι έχουμε συγκεκριμένο -και δεν μας πείσατε- αυτήν τη στιγμή; Ότι ο διοικών μέχρι πρότινος τον Οργανισμό Λιμένος Πειραιώς έρχεται με μία εισήγηση όλως αιτιολογημένη, εμπεριστατωμένη, ενδελεχή και λέει ορισμένα πράγματα. Και εσείς έρχεστε να αντιλέξετε σήμερα με μία έκθεση σε ιδεατό επίπεδο διακοσίων πενήντα -όπως είπατε- σελίδων λέτε και ο πληθωρισμός στις σελίδες σημαίνει και βασιμότητα συγκεκριμένων προτάσεων. Έρχεστε, λοιπόν, να μας πείτε ότι το επενδυτικό πρόγραμμα υπάρχει και ότι πράγματι προσδίδει αυτήν την προστιθέμενη προϋπολογιζόμενη αξία στο συγκεκριμένο Οργανισμό Λιμένος Πειραιώς. Και εξυπονοείτο ως εκ τούτου ότι δεν θα υπάρξει παραπλάνηση του επενδυτικού κοινού.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
Και ένα τρίτο σε επίπεδο αν θέλετε νομού, στα πλαίσια του οποίου και λειτουργώ. Είπατε γι' αυτήν τη Γενική Γραμματεία Λιμενικής …
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, ο χρόνος σας συμπληρώθηκε. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κυρία Πρόεδρε.
Σας το είπα και στο παρελθόν. Για μας -μετά πόνου ψυχής σας το λέμε- έχει πολύ μεγάλη σημασία η λελογισμένη διαχείριση του δημόσιου χρήματος. Θα πρέπει να κάνετε κάποιες παρεμβάσεις και στην περιφέρεια. Και θα πρέπει να ξέρετε ότι επί κυβερνήσεων Νέας Δημοκρατίας και Λιμενικό Ταμείο Φυσικού Λιμένα, του μεγαλυτέρου, στη βόρεια Ελλάδα δημιουργήθηκε, το Λιμενικό Ταμείο Αμφίπολης και παρεμβάσεις διά συγκεκριμένων χρημάτων, που τότε δημοσιονομικά βγήκαν και εδόθησαν, έγιναν με διάνοιξη του στομίου αυτού του φυσικού λιμένα και όλα αυτά σταμάτησαν. Και παρά τις ύστερα -και τελειώνω, κυρία Πρόεδρε- επεξεργασθείσες θέσεις της Νομαρχιακής Αυτοδιοίκησης Σερρών, αλλά και του εκεί -τον τελευταίο καιρό- Δήμου, ο οποίος λαμβάνει υπόψη και κάποια ζητήματα περιβαλλοντικά για να μη δημιουργηθούν απώλειες, αν θέλετε και παρεμβάσεις απαραδέκτου χαρακτήρα και λόγω της τουριστικής πολιτικής του συγκεκριμένου λιμένα…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Τσιπλάκη, σας παρακαλώ, ολοκληρώστε. Όλο τελειώνετε, αλλά δεν τελειώνετε!
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελείωσα, κυρία Πρόεδρε.
Θα πρέπει, λοιπόν, αυτά να τα σταθμίσετε και να αντιμετωπίσετε και αυτό το συγκεκριμένο θέμα της στήριξης έργων υποδομών στην περιφέρεια. Έχει πολύ μεγάλη σημασία. 
(Χειροκροτήματα από την πτέρυγα της Νέας Δημοκρατίας)
ΠΑΝΑΓΙΩΤΗΣ ΜΕΛΑΣ: Κυρία Πρόεδρε, μπορώ να έχω το λόγο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μελά, βλέπω ότι έχετε εξαντλήσει το χρόνο σας.
ΠΑΝΑΓΙΩΤΗΣ ΜΕΛΑΣ: Για ένα λεπτό, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι ζήτημα αν έχετε ένα λεπτό. Θα σας κάνουμε, όμως, την παραχώρηση για ένα λεπτό.
ΠΑΝΑΓΙΩΤΗΣ ΜΕΛΑΣ: Ευχαριστώ, κυρία Πρόεδρε, για το χρόνο που μου δίνετε γιατί πράγματι εξήντλησα στην πρωτολογία μου το χρόνο.
Ζήτησα να δευτερολογήσω μόνο για ένα λεπτό για να θίξω δύο θέματα από αυτά που είπε ο κύριος Υπουργός.
Μας "ψέξατε", θα έλεγα, γιατί αναφερθήκαμε στην αναφορά του κ. Μανιατόπουλου. Μα, ο κ. Μανιατόπουλος δεν είναι δικό μας στέλεχος. Δικό σας είναι, κομματικό και κυβερνητικό. Δεν είναι κανένας συνδικαλιστής δικός μας ώστε να μας πείτε ότι υπερέβαλε. Και αυτά τα οποία είπε στο Διοικητικό Συμβούλιο είναι η πραγματικότητα. Και θα έλεγα, όχι όλη η πραγματικότητα, διότι ως κομματικό στέλεχος οπωσδήποτε θα ήθελε και κάποια πράγματα να κρύψει.
Εγώ προσωπικά, παρά το ότι είναι δικό σας στέλεχος, συγχαίρω τον κ. Μανιατόπουλο για το θάρρος που είχε, διότι κατέθεσε την αγωνία του για την πορεία του Οργανισμού Λιμένος Πειραιώς.
Έκρουσε τον κώδωνα του κινδύνου και αυτό πρέπει να το λάβετε υπόψη. Και για όλα αυτά τα θέματα να επιληφθείτε άμεσα. 
Θέλω επίσης να θίξω ένα δεύτερο θέμα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, κύριε Μελά. Το δεύτερο θέμα δεν θα το θίξετε, με συγχωρείτε. Σας δώσαμε το λόγο κατά παραχώρηση.
ΠΑΝΑΓΙΩΤΗΣ ΜΕΛΑΣ: Ένα δευτερόλεπτο, κυρία Πρόεδρε.
Αναφέρομαι στα ολυμπιακά έργα, στον Πειραιά, σ' αυτά που θα γίνουν στην περιοχή Παλατάκι. 
Κύριε Υπουργέ, εάν δημιουργηθεί πράγματι στο Πειραιά μία όαση, όπως έχετε πει κι άλλη φορά στην Αίθουσα αυτή, εάν δημιουργηθούν όλα αυτά τα έργα, εάν γίνει το ξενοδοχείο, εάν γίνει η λεωφόρος, εάν αποσυμφορηθεί ο Πειραιάς κυκλοφοριακά, τότε να είστε βέβαιος ότι εγώ θα σας δώσω συγχαρητήρια. Διότι πάνω απ' όλα με ενδιαφέρει η πόλη, πάνω απ' όλα με ενδιαφέρει να γίνονται έργα σ' αυτόν τον τόπο. Εάν όμως δεν γίνουν αυτά τα έργα, τότε θα έχετε προσωπική ευθύνη.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ο πέμπτος ομιλητής ήταν ο κ. Βαρίνος. Άργησε όμως το αεροπλάνο του και δεν πρόλαβε την πρωτολογία. Εάν συμφωνεί ο κύριος Υπουργός και οι συνάδελφοι, να του δώσουμε τη δευτερολογία. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ειδικά για τον κ. Βαρίνο συμφωνώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Βαρίνο, έχετε το λόγο. 
ΑΘΑΝΑΣΙΟΣ ΒΑΡΙΝΟΣ: Ευχαριστώ, κυρία Πρόεδρε.
Κύριε Υπουργέ, αντιλαμβάνομαι τη δυσκολία και τη δυσχέρεια που έχετε να απολογείστε για άλλους για θέματα πάνω στα οποία εσείς δεν είστε πραγματικά υπεύθυνος. Όμως, κύριε Υπουργέ, εσείς είστε τώρα Υπουργός Εμπορικής Ναυτιλίας και όταν δίνατε υποσχέσεις από το Βήμα της Βουλής, εγώ περίμενα από εσάς ότι έπρεπε τουλάχιστον να διαβάσετε τα Πρακτικά της Βουλής τον καιρό που συζητιόταν ο νόμος. Εάν διαβάζατε, κύριε Υπουργέ, τα Πρακτικά της Βουλής του 1999 -μερικοί συνάδελφοι δεν ήταν εδώ- όταν συζητιόταν ο νόμος για τον Ο.Λ.Π., θα βλέπατε ότι τις υποσχέσεις που μας δώσατε τώρα μας τις έδωσαν κι άλλοι. Τα ίδια πράγματα πάνω-κάτω που μας είπατε, μας τα είπαν και οι άλλοι. Και οι άλλοι μας μιλούσαν για επενδύσεις και οι άλλοι μας έλεγαν ότι θα μπούμε στο χρηματιστήριο και ακούγαμε τον κ. Παπαντωνίου να λέει "να, όπου να 'ναι, μέσα σε ένα χρόνο μπαίνουμε στο χρηματιστήριο". 
Επίσης, ο κύριος συνάδελφος, ο εκπρόσωπος του ΠΑΣΟΚ, είπε ορισμένα πράγματα προηγουμένως παρανοώντας τη θέση μας εσκεμμένα προφανώς ή μάλλον ήθελε να το κάνει για να δείξει στην Αίθουσα ότι εμείς θέλουμε δήθεν να ξεπουλήσουμε τον Ο.Λ.Π. Δεν είναι αλήθεια αυτά τα πράγματα που λέτε διότι η θέση μας όταν συζητιόταν ο νόμος για τον Ο.Λ.Π. ήταν ξεκάθαρη. 
Εκείνο που λέγαμε εμείς, κύριε Υπουργέ, ήταν αυτό που έχουμε δει κι έχουμε ζήσει. Εμείς δεν μιλάμε για πράγματα άπιαστα. Εμείς τα έχουμε ζήσει αυτά. Εγώ το έχω ζήσει το λιμάνι του Ρότερνταμ. Το έχω ζήσει το λιμάνι της Νέας Υόρκης. Το έχω ζήσει το λιμάνι της Ευρώπης. Πόσο απέχει σήμερα ο Πειραιάς από ένα τέτοιο λιμάνι, κύριε Υπουργέ; Γιατί δεν μπορεί να γίνει ο Πειραιάς ένα τέτοιο λιμάνι; Γι' αυτό σας λέγαμε και σας δίναμε προτάσεις. Για να το κάνετε. Εμείς δεν έχουμε αμφιβολία ότι κι εσείς θέλετε να πάει καλά ο Οργανισμός Λιμένος Πειραιώς. Το πιστεύουμε, αλλά προσεγγίζουμε το θέμα λαθεμένα. Και το προσεγγίζετε εσείς λαθεμένα. Και για να σας δώσω να καταλάβετε, όταν λέμε να κρατήσετε εσείς την περιουσία του δημοσίου, εννοούμε το κράτος να κρατήσει την περιουσία, αλλά τις χρήσεις να τις δώσετε. 
Και σας ερωτώ εντίμως, κύριε Υπουργέ, και σας παρακαλώ να μου απαντήσετε στη συνέχεια. Γιατί, κύριε Υπουργέ, δεν δίνεται η χρήση στις ναυτιλιακές εταιρείες να κάνουν αίθουσες επιβατών, παραδείγματος χάρη; Είναι μία κακή χρήση αυτή; Γιατί δεν το κάνετε; Γιατί ο Οργανισμός Λιμένος Πειραιώς δεν δίνει τη δυνατότητα στις ναυτιλιακές εταιρείες να έχουν τις αίθουσες αναμονής να εξυπηρετούν τους επιβάτες; Κι όμως, αυτό είναι πάνω-κάτω μια χρήση από τις πολλές που σας λέμε εμείς συνεχώς.
Και κάτι ακόμα, κύριε Υπουργέ. Εσείς ο ίδιος ήρθατε εδώ το Γενάρη -το θυμάστε πολύ καλά- και μας φέρατε τροπολογίες για να αλλάξετε σημεία εκείνου του νόμου που αναφέρονται στις υποχρεώσεις του διοικητικού συμβουλίου του Ο.Λ.Π. Σας τις θυμίζω. Ήταν υποχρεωμένο το διοικητικό συμβούλιο του Ο.Λ.Π. μέσα σε ένα χρόνο να εκπονήσει κανονισμό λειτουργίας. Δεν είχε εκπονήσει, κύριε Υπουργέ. Πέρασαν τρία χρόνια και δεν είχε εκπονήσει. Έπρεπε να είχαν συλλογικές συμβάσεις για τους εργαζόμενους. Δεν έχουν συλλογικές συμβάσεις τρία χρόνια μετά το νόμο. Ξέρετε γιατί, κύριε Υπουργέ; Γιατί όλοι αυτοί είναι κομματικά σας στελέχη, έχουν μάθει να είναι κρατικοδίαιτοι και δεν θέλουν να ξεκολλήσουν από το δημόσιο. Αυτοί θέλουν να είναι εκεί, να μην έχουν συλλογικές συμβάσεις με την ανώνυμη εταιρεία, να μην έχουν κανονισμό λειτουργίας. Αυτοί σας πάνε πίσω. 
Μην είστε δέσμιοι, κύριε Υπουργέ, αυτών των συντεχνιών. Ξεκαθαρίστε επιτέλους. Θα πρέπει να πάει μπροστά ο Ο.Λ.Π., θα πρέπει να προχωρήσουμε προς αυτήν την κατεύθυνση. Εμείς θέλουμε να δούμε τον Ο.Λ.Π. να πηγαίνει καλά. Αυτός είναι ο λόγος για τον οποίο κάναμε και την επερώτηση: Όχι μόνο να σας ελέγξουμε, αλλά για να σας δώσουμε και μερικές προτάσεις. 
Κλείνω λέγοντας, κύριε Υπουργέ, ότι δεν είναι καταγγελίες που τις κάναμε εμείς. Τα δικά σας στελέχη τις έκαναν. Εγώ ζητώ από εσάς -και σας παρακαλώ να το κάνετε στη συνέχεια είναι μία άλλη παράκληση που σας κάνω τώρα- από τη στιγμή που υπάρχουν καταγγελίες, κύριε Υπουργέ, αυτές πρέπει να διερευνηθούν. Πρέπει να τους στείλετε στον εισαγγελέα. Να προχωρήσετε σε έρευνα. Δεν μπορεί να βγαίνει ο πρόεδρος του Οργανισμού Λιμένος Πειραιώς και ο διευθύνων σύμβουλος και να καταγγέλλει και ο Υπουργός που εποπτεύει αυτόν τον οργανισμό να μένει αμέτοχος. Μην τους τη χαρίσετε.
Εγώ πιστεύω ότι κι εσείς δεν θέλετε να το κάνετε. Εάν υπάρχει κάποιο πρόβλημα εκεί -σας έγιναν μερικές καταγγελίες κι εδώ από τον κ. Βαρβιτσιώτη προηγουμένως για αδιαφάνεια κ.λπ.- σας παρακαλώ πολύ να προχωρήσετε και να ερευνήσετε αυτές τις καταγγελίες. 
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εξηντλήθησαν οι δευτερολογίες και το λόγο έχει ο κύριος Υπουργός.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητοί συνάδελφοι, στο ερώτημα που έγινε και από τις δύο πλευρές και το οποίο επικαλέστηκε και ο Κοινοβουλευτικός Εκπρόσωπος του ΠΑΣΟΚ, είναι ακριβώς το ίδιο ερώτημα που έθεσα και εγώ στην πρωτολογία μου. Γιατί; Γιατί ενώ η επερώτηση αναφέρεται σε μια διοικητική κρίση στον ΟΛΠ, καταλήγει σε κάποια ερωτήματα με τα οποία φυσικά δεν ασχολήθηκε κανένας και στα οποία εγώ νομίζω ότι απάντησα. 
Εγώ μίλησα για την εμμονή στη μη εισαγωγή του Ο.Λ.Π. στο χρηματιστήριο. ΄Οχι τι πρέπει να γίνει για να εισαχθεί, αλλά στη μη εισαγωγή. Το θέμα έχει και μια ιστορική συνέχεια ως θέμα εξυπηρέτησης συμφερόντων και στο λιμάνι ξέρουν τι εννοώ. Θέλω να πω, δηλαδή, ότι το συμπέρασμά μου είναι ότι τελικά συζητήσαμε όλα τα άλλα θέματα, αλλά το κεντρικό ζήτημα που μπήκε, τουλάχιστον από τον κ. Βαρβιτσιώτη, ήταν το θέμα της μη εισαγωγής του Ο.Λ.Π. στο χρηματιστήριο. 'Οχι απλά η κριτική στη σύγκρουση κάποιου προέδρου με ένα διευθύνοντα σύμβουλο.
Και είναι χαρακτηριστικό ότι στο δελτίο Τύπου που έστειλε ο κ. Βαρβιτσιώτης στις τέσσερις το απόγευμα στις εφημερίδες η πρώτη πρότασή του αναφέρεται στο εξής. "Την οριστική ματαίωση της μετοχοποίησης της ΟΛΠ Α.Ε. ζήτησε ο υπεύθυνος του τομέα της εμπορικής ναυτιλίας της Νέας Δημοκρατίας, Βουλευτής Β΄ Αθηνών, κ. Μιλτιάδης Βαρβιτσιώτης μιλώντας στη Βουλή". Αυτός είναι ο στόχος σας, να μην μπει ο Ο.Λ.Π. στο χρηματιστήριο.
Εγώ δέχομαι την κριτική. Εγώ είπα ότι γίνονται έλεγχοι. Ο κ. Βαρίνος δικαιολογημένα είπε αυτά που είπε, γιατί δεν ήταν εδώ για να ακούσει αυτά που είπα. Εγώ είπα ότι έχω στα χέρια μου και κάλεσα την Bank of America, τη Eurobank και την Αγροτική Τράπεζα να μου πουν αν αυτό το ενημερωτικό δελτίο των διακοσίων τριάντα πέντε σελίδων περιγράφει την ακριβή κατάσταση για να ξέρει ο επενδυτής. Ο επενδυτής όταν πάει να πάρει μετοχές από αυτές που θα εκδοθούν, από τα είκοσι πέντε εκατομμύρια των μετοχών, θα πάρει ένα ενημερωτικό δελτίο. Ε, εγώ σας λέγω ότι μέσα αυτό το ενημερωτικό δελτίο λέει τα πάντα. 
Γιατί, λοιπόν, επιλέγουμε τα αρνητικά ή μάλλον τα σχόλια εκείνα τα οποία αποτελούν π.χ. τις επισφαλείς απαιτήσεις και δεν αναφέρουμε όλα εκείνα τα στοιχεία μέσα από τα οποία βγαίνει μια θετική πορεία για τον Ο.Λ.Π..;
Εγώ είπα ότι ξέρω και τις ελλείψεις και τα θέματα. Και τα θέματα εκείνα τα οποία εγγίζουν θέματα διαχείρισης, είναι θέματα των ελληνικών οργάνων και φυσικά της δικαιοσύνης. Και αυτό το έχω κάνει από τη στιγμή που έχω πάει στο Υπουργείο σε εκατό πλευρές, ακόμα και σε αόριστες καταγγελίες του Τύπου, των γνωστών παιχνιδιών που παίζονται μέσα από κάποιες συγκεκριμένες καταγγελίες που φθάνουν είτε μέσα από το Υπουργείο είτε μέσα από το κόμμα σας στις εφημερίδες. Και αυτές ακόμα τις στέλνω στον εισαγγελέα. Επομένως, δεν έχω να κρύψω τίποτα και σε κανένα. Αλλά από την άλλη πλευρά, δεν μπορεί -και εσείς το είπατε προηγουμένως, όταν είπατε ότι ιστορικά η καλή πορεία του ΟΛΠ είναι ιστορία είκοσι ετών- τη μια στιγμή να λέτε ότι εμείς κυβερνάμε είκοσι χρόνια και από την άλλη πλευρά ότι σωρευτικά αυτό το τεράστιο μέγεθος που σωρεύτηκε στον oργανισμό είναι εκείνο που απαγορεύει τον οργανισμό να μπει στο Χ.Α.Α. 
Εγώ σας λέγω αυτά που λέγει το ενημερωτικό δελτίο. Λέγει ότι τα τελευταία χρόνια είχε συνεχώς κέρδη από 7 έως 9 δισεκατομμύρια δραχμές, πάνω σε ένα κύκλο 30-40 δισεκατομμυρίων δραχμών. Αυτή η απόδοση του 21%, με βάση τα 8,5 δισεκατομμύρια δραχμές κέρδη το 2000, πραγματικά είναι πάρα πολύ υψηλή. Το 21% είναι πάρα πολύ υψηλό.
Ταυτόχρονα εγώ λέγω, ότι αν διαβάσει κανείς το ενημερωτικό δελτίο το οποίο εκδόθηκε με σύμβουλο έκδοσης την Bank OF America, θα διαπιστώσει ότι μιλάει για ικανοποιητική περιουσιακή διάρθρωση, ότι πληρεί τις προϋποθέσεις εισαγωγής του στο Χ.Α.Α. και ακόμη μιλάει για τα μείον. 
Εδώ τυχαία διαπίστωσα ότι στις πρώτες κιόλας σελίδες μιλάει ότι υπάρχουν εκκρεμείς δικαστικές υποθέσεις πελατών, προμηθειών, εργατικά, απαλλοτριώσεις και τις λέει και όλες είναι είκοσι. Είναι ο Δήμος Περάματος, Δραπετσώνας, Πειραιά κλπ. Είναι η απαίτηση της κας Νικολέτας Ορέστη, δικηγόρου που υπηρέτησε και έκανε κάποια αγωγή γιατί δεν προήχθη το 1985. Όλα αυτά είναι μέσα. Είναι λεπτομερέστατη η έκθεση και δεν είναι σωστό όταν μιλάμε …
ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι υποχρεωτικό αυτό, μην το αναφέρετε σαν θαύμα. Είναι υποχρεωτικό από την Κεφαλαιαγορά. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Μπορείτε να μιλάτε με όσα επιχειρήματα θέλετε. Είναι λάθος, όμως, αυτό που κάνετε τώρα. Πολλές φορές κατηγορείτε στελέχη του ΠΑΣΟΚ ή το ΠΑΣΟΚ γι' αυτό το οποίο κάνετε εσείς τώρα. Παρεμβαίνετε σε μία διαδικασία στο Χρηματιστήριο Αξιών Αθηνών. Από τη στιγμή που κατατέθηκε το δελτίο …
(Θόρυβος από την πτέρυγα της Νέας Δημοκρατίας)
Δεν είναι δικό σας θέμα, είναι του επενδυτικού κοινού, γιατί μπορεί αυτό το δελτίο να το πάρει όποιος θέλει.
Από τη στιγμή, λοιπόν, που κατατέθηκε το δελτίο, που συντάχθηκε και εγκρίθηκε ομόφωνα και από τον κ. Μανιατόπουλο και από όλους μέσα στο διοικητικό συμβούλιο και κατατέθηκε στο Χρηματιστήριο Αξιών Αθηνών, είναι πίνακας διαφάνειας με τις διακόσιες τριάντα πέντε σελίδες του που περιγράφει και τα συν και τα πλην.
Σ' αυτήν, λοιπόν, τη διαδικασία που καλούμε το επενδυτικό κοινό να πάρει μέρος, θεωρώ ότι είναι πολιτικό σφάλμα να παρεμβαίνουμε και να ισχυριζόμαστε όχι τι είπε απλά ο ένας και ο άλλος, αλλά ως μόνο αίτημα να θέτουμε την οριστική ματαίωση της μετοχοποίησης της Ο.Λ.Π. Α.Ε. 
Όπως είπα δεν κάνουμε κριτική στα καλώς ή κακώς κείμενα, γιατί εγώ πρώτος είπα ότι υπάρχουν ελλείψεις και παραλείψεις. Φυσικά δεν μπαίνω σε επιμέρους θέματα, γιατί εγώ όταν χαρακτήρισα διοικητική κρίση αυτό που συνέβη στον Ο.Λ.Π. και όχι κάτι άλλο, είναι γιατί φυσικά ο κ. Μανιατόπουλος ή ο κ. Ψαραύτης, ο καθένας χωριστά είναι μεγάλες προσωπικότητες. Ο κ. Ψαραύτης από το 1996 έχει κάνει ένα τεράστιο έργο. Ο οργανισμός δεν έφθασε εκεί τυχαία με τις όποιες αντιδράσεις, όπως λέτε, από πολλές και ποικίλες πλευρές. Ο κ. Ψαραύτης είναι καθηγητής του MIT, είναι καθηγητής του Εθνικού Μετσοβίου Πολυτεχνείου. Δεν είναι κάποιος της νομενκλατούρας που τον βρήκαμε στη γωνία και τον βάλαμε να διοικήσει, δεν είναι κομματικό στέλεχος ή κάτι άλλο. Είναι ένας άνθρωπος που δεν έχει υπάρξει ένας στον Πειραιά να τον κατηγορήσει για κακοδιαχείριση. Όλοι λένε τα καλύτερα λόγια από όλα τα κόμματα και από όλους τους χώρους. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Ο Πρόεδρος το λέει, ο κ. Μανιατόπουλος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Και ο κ. Μανιατόπουλος είναι μία εξέχουσα προσωπικότητα.
Αυτό δείχνει ότι στηρίζεστε στη σύγκρουση δύο ανθρώπων και εξάγετε συμπεράσματα τα οποία εν πάση περιπτώσει πολλές φορές τα έχουμε δει και στην πολιτική σκηνή και στην επιχειρηματική ζωή, μεταξύ των επιχειρηματιών. 
Δεν μπορείτε, λοιπόν, εξ αυτών των δύο εγγράφων να λέτε αυτά που λέτε. Και διαβάζετε μόνο το ένα, γιατί η επιστολή παραίτησης του κ. Ψαραύτη είναι και αυτή πολύ σημαντική και θα έπρεπε κανείς να τη διαβάσει για να δει τι είπε αυτός ο άνθρωπος φεύγοντας ότι πέτυχε όλα αυτά τα χρόνια. Είναι ένα πολυσέλιδο κείμενο με το οποίο υπερασπίστηκε τον εαυτό του όταν ζήτησα και σε εκείνον την παραίτησή του. 
Παρ' όλα αυτά για μένα θα ήταν πολύ εύκολο να πω ότι διαπίστωσα δυσλειτουργίες, εισηγήθηκα στην Κυβέρνηση, συνεννοήθηκα με την Κυβέρνηση και άλλαξα τη διοίκηση. Θα ήταν πολύ εύκολο. Αλλά μπροστά σε αυτό το εύκολο διαλέγω το δύσκολο, να σας απαντήσω όσο μπορώ πιο αντικειμενικά και να σας πω ότι δεν είναι έτσι όπως τα λέτε. Βλέπετε μόνο το αρνητικό. Δεν βλέπετε το θετικό το οποίο υπάρχει με τις ελλείψεις και τα λάθη τα οποία λέμε ότι θέλουμε να διορθώσουμε.
Όταν αναφέρθηκα στα ολυμπιακά έργα δεν είπα ότι τα ολυμπιακά έργα γίνονται χωρίς μελέτες. Είπα ότι δεν μας έχει παραδοθεί το master plan το οποίο συντάσσει ο οργανισμός Ρογκάν για τον "ΑΘΗΝΑ 2004". Οι επιμέρους μελέτες, όμως έχουν γίνει από τον Ο.Λ.Π.
Πραγματικά από τη στιγμή που τέθηκε το θέμα της ολυμπιακής φιλοξενίας και ότι θα έρθουν κρουαζιερόπλοια, αμέσως ο Ο.Λ.Π. από μόνος του κοίταξε τι θα κάνει με το λιμάνι. Ξεκίνησε κάποια έργα όπου μαζί με κάποια άλλα θα ενταχθούν στο master plan. Αυτά τα έργα όπως και το γκαράζ, το γκρέμισμα των κτιρίων -εκεί θα γκρεμιστούν τα πάντα, δεν θα μείνει τίποτα, ακόμα και η επισκευαστική βάση φεύγει και γίνεται μαρίνα- θα αλλάξουν την όψη τουλάχιστον τώρα της μιας και σιγά-σιγά και της άλλης πλευράς του Πειραιά.
Αγαπητοί συνάδελφοι, πιστεύω ότι ο Ο.Λ.Π. είναι ένα μεγάλο λιμάνι. Λειτούργησε ως νομικό πρόσωπο δημοσίου δικαίου επί πολλά χρόνια με όλα τα μειονεκτήματα που έχουν τα νομικά πρόσωπα δημοσίου δικαίου. Από το 1997 και μετά του δίνεται η δυνατότητα να γίνει ένα σύγχρονο επιβατηγό και εμπορικό λιμάνι που να παρέχει υπηρεσίες στους χρήστες της μεγάλης πλέον κίνησης που έχει, του ενός εκατομμυρίου διακοσίων χιλιάδων περίπου εμπορευματικών κινήσεων, των είκοσι πέντε εκατομμυρίων αφιξοαναχωρήσεων το χρόνο και των πολλών έργων που συμπληρωματικά γίνονται. Μέχρι το Μάιο θα έχουμε έτοιμο ένα συνολικό master plan για τον Πειραιά ώστε να μπορεί μέχρι το 2004 αλλά και πολύ αργότερα πραγματικά να γίνει ένα λιμάνι το οποίο θα μπορεί να ικανοποιήσει τις διεθνείς και εσωτερικές εμπορευματικές κινήσεις οι οποίες δεν έχουν καμία σχέση με την ελληνική ναυτιλία που το μέγεθός της είναι άλλο. Η ελληνική ναυτιλία δεν συνδέεται μέσω των ποντοπόρων πλοίων με τα ελληνικά λιμάνια, αλλά με τα λιμάνια όλου του κόσμου και γι' αυτό μεγαλουργεί γιατί εμείς σαν χώρα έχουμε ένα συγκεκριμένο μέγεθος και είμαστε χώρα μεγάλης ναυτιλίας. Ποτέ όμως δεν ήμασταν ένα μεγάλο κέντρο εμπορευματικών κινήσεων για να έχουμε το μεγάλο διεθνές λιμάνι αφού είμαστε και στη γωνία της ευρωπαϊκής ηπείρου.
Επίσης, η νέα διοίκηση τουλάχιστον με τα τέσσερα στελέχη που το δημόσιο έβαλε ως μέλη -και αναφέρομαι όχι μόνο στον Πρόεδρο, αλλά και στα άλλα στελέχη, στον Πρόεδρο του Ναυτικού Επιμελητηρίου Ελλάδος, στον Πρόεδρο του Βιομηχανικού Επιμελητηρίου Πειραιώς, στον Πρόεδρο του Εργατικού Κέντρου Πειραιώς καθώς και στη συμμετοχή του Δημάρχου Πειραιώς κλπ.- δείχνει ότι έχουμε ένα Διοικητικό Συμβούλιο το οποίο εκπροσωπεί τις δυνάμεις του Πειραιά. 
Πιστεύω ότι με τον διευθύνοντα σύμβουλο, ο οποίος είναι βαθύς γνώστης των λιμενικών θεμάτων και από την επιτυχημένη πορεία του στον Οργανισμό Λιμένος Θεσσαλονίκης, θα μπορέσουμε να δούμε τα θέματα του Ο.Λ.Π. με μία άλλη δυναμική και ταχύτητα που δεν θα αγκυλώνεται μπροστά στις προσωπικές τριβές στελεχών που υπήρχαν στο προηγούμενο διοικητικό συμβούλιο.
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης για να δευτερολογήσει.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, η επερώτησή μας είχε σκοπό ακριβώς να αναδείξει εδώ τον καημό μας για την πρόοδο πραγματικά του Οργανισμού Λιμένα Πειραιά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κάθε λιμάνι και καημός που λένε.
ΓΕΩΡΓΙΟΣ ΣΑΛΑΓΚΟΥΔΗΣ: Η διορισμένη φίλα προσκείμενη προς την Κυβέρνηση διοίκηση, η οποία ανεξάρτητα από τις προσωπικές διαφορές που είχε, κατήγγειλε συγκεκριμένα πράγματα, συγκεκριμένες παραλείψεις, συγκεκριμένες ευθύνες της Κυβέρνησης που θέλουμε ακριβώς εδώ να τις επισημάνουμε γιατί ο κύριος Υπουργός και η Κυβέρνηση σ' αυτές τις συγκεκριμένες καταγγελίες δεν απάντησαν, δεν μας έδωσαν αντεπιχειρήματα. Και δεν θα θέλαμε αυτή η κατάσταση να συνεχιστεί διότι είναι εις βάρος του Ο.Λ.Π. 
Και παράλληλα θα θέλαμε για άλλη μία φορά να τους επισημάνουμε ότι ο τρόπος με τον οποίο κάνουν τις αποκρατικοποιήσεις, δεν οδηγεί στην αναθέρμανση της οικονομίας, δεν λειτουργεί προς την κατεύθυνση της αύξησης της ανταγωνιστικότητας, που είναι το ζητούμενο για τη χώρα μας και δεν οδηγεί τελικά στην ανάπτυξη, στην εξυγίανση και στην οικονομική αποδοτικότητα αυτών των επιχειρήσεων του δημοσίου. 
Αυτές τις επιχειρήσεις τώρα που και τα δύο μεγάλα κόμματα συμφωνούν ότι η λειτουργία τους μέσα στα πλαίσια της ελεύθερης αγοράς είναι αναγκαία για την αποτελεσματικότητά τους, προσπαθούμε να τις εκσυγχρονίσουμε. Γι' αυτό ήρθαμε να σας πούμε την ορθή μέθοδο με την οποία πρέπει να γίνουν οι αποκρατικοποιήσεις.
Εμείς κάναμε μια προσπάθεια στο χρονικό διάστημα 1990-1993 αλλά δυστυχώς τότε όλη η κοινωνία ήταν αντίθετη προς την κατεύθυνση των αποκρατικοποιήσεων. Επιπλέον δυστυχώς το κόμμα της τότε Αξιωματικής Αντιπολίτευσης και σημερινής Κυβέρνησης με όλα τα κομματικά του στελέχη έμπαινε μπροστά σε όλες τις διαδηλώσεις εμπόδιο σε κάθε προσπάθεια εκσυγχρονισμού της ελληνικής οικονομίας και κοινωνίας. Φτάσαμε, λοιπόν, τώρα να υπάρχει αυτή η κοινωνική και πολιτική συναίνεση. 'Εχουμε όμως μια Κυβέρνηση η οποία δεν μπορεί να απεμπλακεί από τη διαπλοκή με διάφορα συμφέροντα. Αυτό ισχύει γενικότερα για τις δημόσιες υπηρεσίες που αποκρατικοποιούνται. Ακόμη η Κυβέρνηση δεν μπορεί να απεμπλακεί από την κομματική νομενκλατούρα. Έτσι έρχονται συνεχώς εδώ νομοσχέδια για να δημιουργηθούν νέες θέσεις σε νέες επιτροπές όπου θα διοριστούν "δικοί μας" άνθρωποι. Δεν θέλετε να χάσετε τη δυνατότητα διορισμού διοικήσεων σε αυτές τις επιχειρήσεις.
Τι θα πει, "κρατάμε το 51%", τη στιγμή που πάτε στο χρηματιστήριο. Για να διορίζετε το διευθύνοντα σύμβουλο και τον πρόεδρο; Και σας είπε κάποιος διευθύνων ότι τα υπόλοιπα μέλη του διοικητικού συμβουλίου είναι "γλάστρες". 
Με τέτοιους τρόπους δεν μπορούμε να αναθερμάνουμε την οικονομία και να εξυγιάνουμε αυτούς τους οργανισμούς. Έτσι η οικονομία μας θα βρίσκεται σε τέλμα και τα βήματά μας προς την πραγματική σύγκλιση όσο υπάρχουν εισροές θα γίνονται με κάποια δειλά βήματα. Στις προγραμματικές του δηλώσεις ο κύριος Πρωθυπουργός είχε πει ότι στο τέλος της τετραετίας θα έχουμε το 80% της πραγματικής σύγκλισης με την Ευρωπαϊκή Ένωση. Έχουν περάσει δύο χρόνια και τα επιτεύγματα προς την κατεύθυνση της πραγματικής σύγκλισης μετριώνται σε δύο μόνο μονάδες. Ήμασταν στο 68% και τώρα έχουμε πάει στο 70%. Και δυστυχώς ο ρυθμός ανάπτυξης πρόπερσι ήταν μεγαλύτερος και πέρυσι έγινε μικρότερος. Φέτος προβλέπεται να είναι ακόμα πιο μικρός. Άρα φέτος δεν θα έχουμε σύγκλιση αλλά ουσιαστικά απόκλιση.
Χρειάζονται, λοιπόν, σωστές κινήσεις. Η κίνηση να μπει ο Ο.Λ.Π. όπως είναι στο χρηματιστήριο είναι λανθασμένη και στη χρονική συγκυρία αλλά και όποτε και αν γίνει μ' αυτόν τον τρόπο διατηρώντας το 51% και το μάνατζμεντ στο δημόσιο. Εμείς προτείνουμε να εξασφαλίσετε την ιδιοκτησία του δημοσίου που είναι τα πάγια. Από εκεί και πέρα τις παραγωγικές δραστηριότητες με διεθνείς διαγωνισμούς να τις παραχωρήσετε στον ιδιωτικό τομέα για να δουλέψει λειτουργικά το λιμάνι. Και γιατί όχι να γίνει και εμπορευματικό. Δεν μπορεί να είναι μόνο η Μάλτα, επειδή γειτνιάζει περισσότερο προς την Ευρωπαϊκή Ένωση. Μπορούμε και εμείς να γίνουμε αν υπάρξει προς αυτήν την κατεύθυνση ιδιωτική πρωτοβουλία.
Στείλατε ένα ενημερωτικό δελτίο στο Χρηματιστήριο Αξιών Αθηνών. Είπατε ότι το υπέγραψαν ομοφώνως -και ο κ. Μανιατόπουλος- και το έστειλαν. Όμως ο κ. Μανιατόπουλος λέει τραγικά πράγματα για τον Οργανισμό Λιμένος Πειραιώς, για την εξέλιξή του, για το επενδυτικό του πρόγραμμα. 
Λέει, λοιπόν: "Συζήτηση απολογισμού 2001 και προγραμματισμού 2002. Ειδική συνεδρίαση διοικητικού συμβουλίου στις 21-1-2002. Προγραμματισμός χωρίς παράλληλο χρονοδιάγραμμα αποτελεί άνευ αξίας ευχολόγιο. Είναι αυτονόητο δε ότι ένα χρονοδιάγραμμα έχει αξία μόνο όταν συνοδεύεται από διαδικασίες παρακολούθησης και ερμηνείας των τυχόν αποκλίσεων από την αρχική εκτίμηση, άρα όταν έχει χαρακτήρα δεσμευτικό για τις υπηρεσίες και είναι ελέγξιμη η εφαρμογή του". 
Σχετικά με τον απολογισμό: "Κατά τη γνώμη μου η εξέλιξη τόσο των λειτουργικών, όσο και των οικονομικών μεγεθών της εταιρείας είναι άκρως επικίνδυνη". Αυτά τα λέει ο πρόεδρος. "Οι αποκλίσεις των φυσικών λειτουργικών μεγεθών για όσα τουλάχιστον απ' αυτά είχαν τεθεί στόχοι, είτε από τον προγραμματισμό είτε από το επιχειρησιακό σχέδιο είναι μεγάλες. Εξάλλου η εξέλιξη των μεγεθών αυτών σε σχέση με τα προηγούμενα έτη είναι δυσμενής. Παράλληλα τα οικονομικά μεγέθη εσόδων κινούνται έντονα αρνητικά ενώ τα αντίστοιχα των δαπανών έχουν εκφύγει οιουδήποτε ελέγχου. Ακόμη και οι ανείσπρακτες οφειλές διογκώνονται θεαματικά χωρίς συγκεκριμένα και αποτελεσματικά μέτρα για τακτοποίησή τους". 
Για ποιο ενημερωτικό δελτίο που ομοφώνως υπέγραψαν μας αναφέρετε, όταν εμπιστευτικά σας στέλνει αυτά τα πρακτικά της συνεδρίασης του διοικητικού συμβουλίου; Δεν θέλω να διαβάσω περισσότερα. Είναι και πάρα πολλά άλλα τα οποία λέει. Δεν λέει πουθενά ότι είναι όλα καλά και το ενημερωτικό δελτίο εκείνο που τα λέει και δείχνει ότι η επιχείρηση πάει πάρα πολύ καλά. 
Γι' αυτό, λοιπόν, και το Χρηματιστήριο Αξιών Αθηνών σας έχει στείλει είκοσι πέντε σελίδες με ερωτήματα τα οποία θέλουν απάντηση και ακόμη δεν απαντήσατε. Αυτό σημαίνει ακριβώς ότι δυσκολεύεσθε και στη δημιουργική λογιστική και στη δημιουργική, θα το λέγαμε, επιχειρηματικότητα κατά το αντίστοιχο της δημιουργικής λογιστικής για να πείσετε τελικά το Χρηματιστήριο Αθηνών, για να μπει στο χρηματιστήριο η ΟΛΠ Α.Ε.
Εγώ συνιστώ όχι μόνο σε σας, λέω και στον Υπουργό Οικονομίας ότι το Χρηματιστήριο σ' αυτήν τη συγκυρία δεν αντέχει για καμία δημόσια επιχείρηση. Δεν είναι για να μπει μέσα διότι δεν θα δώσει τόνωση, απλώς θα του αφαιρέσει απ' αυτά τα λίγα που έχει και συντηρείται αυτήν τη στιγμή το χρηματιστήριο. Με αυτούς τους τζίρους που κάθε μέρα πραγματοποιεί αν αφαιρέσετε και αυτήν την ικμάδα, το χρηματιστήριό μας θα κάνει πάρα πολλά χρόνια για να συνέλθει. Ας το αφήσουμε λίγο να βρει το δρόμο του και μετά βάζουμε τέτοιες επιχειρήσεις. Δεν μιλάω για τον Οργανισμό Λιμένος Πειραιώς μονάχα, αλλά μιλάω για πάρα πολλές δημόσιες επιχειρήσεις, οι οποίες ουσιαστικά είναι παθητικές και με διάφορες μεθόδους δημιουργικής λογιστικής τις παρουσιάζουμε ότι έχουν ενεργητικά και κέρδη. 
Γι' αυτό, λοιπόν, σας κάναμε την επερώτηση πρώτον για να σας τονίσουμε άλλη μια φορά τον τρόπο που πρέπει να γίνουν οι αποκρατικοποιήσεις, οι ιδιωτικοποιήσεις, η απελευθέρωση των αγορών για την αναθέρμανση της οικονομίας μας, για την αύξηση της ανταγωνιστικότητας και τελικά για την ανάπτυξη και επιτέλους να σκύψουμε λίγο περισσότερο και πέρα από την ωραιοποιημένη εικόνα για τον Οργανισμό Λιμένος Πειραιώς να δούμε αυτά τα έργα που σας ανέφεραν προηγουμένως και τα ολυμπιακά έργα και γιατί δεν υπάρχει χρόνος αυτά να πραγματοποιηθούν. 
Εύχομαι αυτές τις κρυφές που δεν βλέπουμε δουλειές που λέτε για τα έργα που έχετε ξεκινήσει μακάρι να έχουν ξεκινήσει, κύριε Υπουργέ. Δεν ζω στον Πειραιά για να έχω προσωπική αντίληψη. Οι συνάδελφοι όμως Βουλευτές που σας μίλησαν προηγουμένως χαρακτηριστικά είπαν ότι δεν βλέπουν ούτε μία μπουλντόζα. Δεν βλέπουν εκεί να γίνονται τέτοιες εργασίες. Εσείς ισχυρίζεστε ότι γίνονται. Ο λαός του Πειραιά μας ακούει και νομίζω ότι θα βγάλει τα συμπεράσματά του και θα δικαιώσει τον ένα ή τον άλλο. 
Εν πάση περιπτώσει, όμως, θέλω να σας πω ότι ο χρόνος είναι πάρα πολύ λίγος. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε, κύριε Σαλαγκούδη. 
ΓΕΩΡΓΙΟΣ ΣΑΛΑΓΚΟΥΔΗΣ: Πρέπει να σκύψετε με περισσότερη ζέση και για τους Ολυμπιακούς Αγώνες και για τα ολυμπιακά έργα, αλλά και για την εξυγίανση του Οργανισμού Λιμένος Πειραιώς. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ έχετε το λόγο για να κλείσετε. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητοί συνάδελφοι, η Κυβέρνηση με ένα συνεπέστατο πρόγραμμα για το οποίο είχε αναλάβει και υποχρεώσεις απέναντι στην Κοινότητα, όχι μόνο κατάφερε να βάλει τη χώρα μας στην Οικονομική και Νομισματική Ένωση και στη ζώνη ευρώ, αλλά να προχωρήσει και άλλα μέτρα και πολιτικές που ανέλαβε στα πλαίσια πάντα αυτών των γενικών κατευθύνσεων. Δεν μιλάμε αφηρημένα για απελευθέρωση αγορών. Η απελευθέρωση αγορών έχει γίνει στην Ελλάδα στις επικοινωνίες, έχει γίνει στην ενέργεια, έχει γίνει σε μέρος των μεταφορών, έχει γίνει στην ακτοπλοΐα και εφαρμόζεται από την 1η Νοεμβρίου. 
Αλλά απελευθέρωση όπως την εννοείτε εσείς δεν την θέλουμε εμείς. Γιατί προτάσσουμε την έννοια του δημοσίου συμφέροντος -και μιας και μιλάμε για θέματα που είναι του χώρου της ναυτιλίας, να σας πω ότι αυτό είναι μέσα στη λογική και της Ευρωπαϊκής Ένωσης- ώστε η δημόσια λειτουργία, το δημόσιο συμφέρον να μπορεί να προασπίζει θέματα που έχουν σχέση με την κοινωνική συνοχή, την περιφερειακή ανάπτυξη. Και αυτό κάνουμε παραδείγματος χάρη στην απελευθέρωση της ακτοπλοϊας, με όποια προβλήματα κι αν έχει.
Το ίδιο ισχύει για τα λιμάνια. Εκτός από τρία ιδιωτικά λιμάνια, όλα τα άλλα στην Ευρωπαϊκή Ένωση είναι δημόσιου χαρακτήρα. Όλα τα λιμάνια στην Ευρωπαϊκή Ένωση, από της Γένοβας, που ήμουν προ ημερών, έως την Αμβέρσα και το Ρότερνταμ, είναι λιμάνια που λειτουργούν είτε ως τοπικές επιχειρήσεις δημοτικές είτε ως ανεξάρτητες επιχειρήσεις, των οποίων όμως το 100% ανήκει στο κράτος. Είναι χώροι δημοσίου συμφέροντος.
Και πρέπει να πω ότι η συζήτηση που γίνεται στην Ευρωπαϊκή Ένωση για την απελευθέρωση των λιμενικών υπηρεσιών είναι για επιμέρους υπηρεσίες, Ήδη το Ευρωπαϊκό Κοινοβούλιο και η Ευρωπαϊκή Επιτροπή είπε, παραδείγματος χάρη, ότι η πλοηγική υπηρεσία δεν μπορεί να γίνει ποτέ ιδιωτική. Έρχεται τώρα και λέει ότι η τάδε υπηρεσία θα γίνει ιδιωτική ή θα περάσει στον ιδιωτικό τομέα, η δείνα θα περάσει σε χρήστες. Και αυτό το έχουμε κάνει εν μέρει και εμείς. 
Και να σας πω και κάτι άλλο; Από τα εκατόν πενήντα λιμάνια που έχουμε στη χώρα, εκτός από τα δώδεκα, ΟΛΠ, ΟΛΘ και τα δέκα που έγιναν ανώνυμες εταιρείες, τα υπόλοιπα δίνονται στην Τοπική Αυτοδιοίκηση. Αυτό είναι ένα μεγάλο βήμα, για να μπορέσουν αυτοδιοικούμενα τοπικά εισπράττοντας αυτά που εισπράττουν να δημιουργήσουν καλύτερες υπηρεσίες. 
Ένα ακόμη σημείο: Με τον Οργανισμό Λιμένος Πειραιώς υπογράψαμε σύμβαση παραχώρησης. Η περιουσία, δηλαδή, είναι στο κράτος. Παραχώρηση κάναμε για τη διαχείριση λιμενικών χώρων και συγκεκριμένων υπηρεσιών στον Οργανισμό Λιμένος Πειραιώς.
Τέλος, όσον αφορά τα έργα, σήμερα είχαμε δϊυπουργική επιτροπή για τους Ολυμπιακούς Αγώνες υπό τον Πρωθυπουργό και την Πρόεδρο του "ΑΘΗΝΑ 2004", όπως κάνουμε μια φορά το μήνα. Και κάθε φορά ελέγχουμε αυτά τα έργα. Κάθε δεκαπέντε μέρες υπάρχει στον Οργανισμό Λιμένος Πειραιώς μεγάλη επιτροπή από εξειδικευμένους επιστήμονες που ελέγχει την πρόοδο των έργων. Και μέσα από το ολοκληρωμένο πληροφοριακό σύστημα ελέγχουμε το κάθε τι.
Πρέπει επίσης να πω -και με αυτό να κλείσω- ότι δεν είναι απλά υποσχέσεις αυτά τα έργα. Γιατί οι Ολυμπιακοί Αγώνες δεν είναι για να παίζουμε. Κανείς μας. Είναι εθνική υπόθεση. Και πρέπει να σας πω πάλι ότι την περασμένη Πέμπτη πήγε στον Οργανισμό Λιμένος Πειραιώς και περπάτησε όλο το λιμάνι μαζί με συνεργείο, μαζί με ειδικούς ο κ. Όσβαλτ, που ήρθε να μας επιθεωρήσει, και στο πόρισμα που έγραψε δεν έγραψε κουβέντα για καθυστέρηση των έργων στο λιμάνι του Πειραιά. Αυτό σημαίνει ότι και η εποπτεύουσα αρχή της Διεθνούς Ολυμπιακής Επιτροπής που μας ελέγχει έχει διαπιστώσει ότι τα έργα που έχουμε αναλάβει ως υποχρεώσεις για την ολυμπιακή προετοιμασία πηγαίνουν κανονικά. Και αυτή είναι και η δική μου εντύπωση.
Τέλος, να πω ότι η μετοχοποίηση του Ο.Λ.Π. θα προχωρήσει. Είναι μέσα στο πρόγραμμα των αποκρατικοποιήσεων της Κυβερνήσεως, έχει ανατεθεί η μελέτη, η Βank of Αmerica, η ΑΤΕ και η ΕUROBANK έχουν υποβάλει το ενημερωτικό τους σημείωμα και πρέπει να εκφράσω την ικανοποίησή μου γιατί οι χρήστες του Πειραιά, δηλαδή, τα Επιμελητήρια, οι φορείς που έχουν σχέση με όλους εκείνους που διακινούν εμπορεύματα, με ανακοινώσεις τους έχουν αποδεχθεί αυτήν τη μετοχοποίηση και έχουν πει ότι θα συμμετάσχουν σ' αυτήν τη συγκεκριμένη μετοχοποίηση του Οργανισμού Λιμένος Πειραιώς. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 58/1-4-2002 επερώτησης Βουλευτών της Νέας Δημοκρατίας προς τον Υπουργό Εμπορικής Ναυτιλίας, σχετικά με τον Οργανισμό Λιμένος Πειραιώς.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.41, λύεται η συνεδρίαση για αύριο ημέρα Τρίτη 23 Απριλίου 2002 και ώρα 18.00, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) συζήτηση της "Ετήσιας Έκθεσης 2001 του Συνηγόρου του Πολίτη", σύμφωνα με την ειδική ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 


