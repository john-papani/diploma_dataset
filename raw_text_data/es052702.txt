
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΛΘ΄
Δευτέρα, 27 Μαΐου 2002
ΘΕΜΑΤΑ
Α.  ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτού Μ. Γιαννάκου - Κουτσίκου, σελ.
3. Ανακοινώνεται ότι τη συνεδρίαση παρακολουθούν συμπολίτες μας από τον Πολιτιστικό Σύλλογο Αστριτσίου Ηρακλείου Κρήτης, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς την Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή των συμπληρωματικών έργων στο φράγμα Μπραμιανών Ιεράπετρας Κρήτης, σελ.
β) Προς τον Υπουργό Εμπορικής Ναυτιλίας i) σχετικά με το χρονοδιάγραμμα υλοποίησης των εξαγγελιών της Κυβέρνησης για αύξηση των συντάξεων των ναυτικών, σελ.
ii) σχετικά με τις απολύσεις συνδικαλιστικών ναυτικών της πορθμειακής γραμμής Καβάλας, Θάσου κλπ., σελ.
γ) Προς τον Υπουργό Γεωργίας σχετικά με την κατασκευή φράγματος στον ποταμό Τσικνιά, στην περιοχή Καλλονής Λέσβου, σελ.
δ) Προς τον Υπουργό Ανάπτυξης, σχετικά με την πώληση των Ναυπηγείων Σκαραμαγκά, σελ.
4) Συζήτηση επερώτησης προς τον Υπουργό Γεωργίας, σχετικά με τη βασική πολιτική της Κυβέρνησης, σελ.
OMIΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ., σελ.
ΚΑΛΑΦΑΤΗΣ Α., σελ.
ΚΑΡΑΜΠΙΝΑΣ Κ., σελ.
ΚΑΡΧΙΜΑΚΗΣ Μ., σελ.
ΜΕΛΑΣ Π., σελ.
ΠΑΠΑΔΕΛΛΗΣ Φ., σελ.
ΤΖΕΚΗΣ Α., σελ.
ΤΣΑΚΛΙΔΗΣ Ι., σελ.
ΤΣΙΑΡΤΣΙΩΝΗΣ Ν., σελ.
ΧΑΤΖΗΜΙΧΑΛΗΣ Φ., σελ.
Β. Επί της επερώτησης:
ΚΑΛΟΓΙΑΝΝΗΣ Σ., σελ.
ΚΑΡΑΜΠΙΝΑΣ Κ., σελ.
ΚΑΤΣΙΓΙΑΝΝΗΣ Α., σελ.
ΜΠΑΣΙΑΚΟΣ Ε., σελ.
ΞΗΡΟΤΥΡΗ Α., σελ.
ΣΑΛΑΓΚΟΥΔΗΣ Γ., σελ.
ΤΖΑΜΤΖΗΣ Ι., σελ.,
ΧΑΤΖΗΜΙΧΑΛΗΣ Φ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΣΥΝΕΔΡΙΑΣΗ  ΡΛΘ΄
Δευτέρα 27 Μαΐου 2002
Αθήνα, σήμερα στις 27 Μαΐου 2002, ημέρα Δευτέρα και ώρα 18:23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Σώμα.
 (Ανακοινώνονται προς το Σώμα από τον κ. Μιχάλη Καρχιμάκη, Βουλευτή Λασιθίου, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία το Σωματείο Συμβασιούχων ΕΛΤΑ ζητεί την ανάκληση της προκήρυξης πρόσληψης 600 υπαλλήλων στα ΕΛΤΑ.
2) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Παρασκευή Πατάπη ζητεί να της καταβληθεί επιχορήγηση από τον ΟΑΕΔ ως άτομο με ειδικές ανάγκες που ξεκινά νέο κατάστημα.
3) Ο Βουλευτής Πειραιά κ. ΠΑΝΑΓΙΩΤΗΣ N. ΚΡΗΤΙΚΟΣ κατέθεσε αναφορά με την οποία Εργαζόμενοι στο "ΠΡΟΤΥΠΟ Κ.Τ.Α.Ε.", θυγατρικής της ΕΤΕ, ζητούν τη μονιμοποίησή τους στην εταιρεία.
4) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Ένωση Τουριστικών Πρακτόρων Νομού Πιερίας ζητεί την παράταση της παραμονής στην Ελλάδα των υπαλλήλων των τουριστικών γραφείων - οίκων του εξωτερικού που προέρχονται από τρίτες χώρες.
5) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Ένωση Τουριστικών Πρακτόρων Νομού Πιερίας ζητεί την ένταξη του Νομού Πιερίας στη γεωγραφική θέση με τα υψηλότερα ποσοστά κινήτρων.
6) Οι Βουλευτές κύριοι ΝΙΚΗΤΑΣ ΚΑΚΛΑΜΑΝΗΣ και ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο κ. Αλέξανδρος Δρόσος, καθηγητής παθολογίας - ρευματολογίας, ζητεί την οικονομική στήριξη του Κέντρου Αναφοράς AIDS Β. Ελλάδος, καθώς και την πλήρωση των κενών θέσεων ιατρικού προσωπικού.
7) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας ζητεί την άμεση ηλεκτροδότηση των αντλιοστασίων του ΓΟΕΒ Παμίσου Μεσσηνίας.
8) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επίλυση συνταξιοδοτικού προβλήματος των εποχιακά εργαζομένων ξενοδοχοϋπαλλήλων.
9) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Οικοπεδούχων Ανώπολης Ηρακλείου Κρήτης ζητεί την επανεξέταση της μελέτης πολεοδόμησης της περιοχής του.
10) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Παράρτημα Κρήτης του Γεωτεχνικού Επιμελητηρίου Ελλάδας ζητεί αλλαγές στη νομοθεσία που διέπει στη λειτουργία των ΟΤΑ για τη διασφάλιση της επιστημονικής υπόστασης του γεωτεχνικού προσωπικού των ΟΤΑ.
11) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί να μειωθούν τα υπέρογκα ποσά που υποχρεούνται να καταβάλουν κάτοικοι του Δημοτικού Διαμερίσματος Μακρυρράχης του Δήμου Ζαγοράς Μαγνησίας λόγω αυθαίρετης χρήσης δημοσίου κτήματος.
12) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Πεδιάδας του Μόρνου ζητεί άμεση χρηματοδότηση για τη συνέχιση της λειτουργίας των γεωτρήσεων.
13) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Αυτοδυτών Υπαλλήλων του Υπουργείου Πολιτισμού ζητεί επίλυση θεσμικών και εργασιακών προβλημάτων των μελών του.
14) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Αρκαδίας ζητεί επίλυση οικονομικών και συνταξιοδοτικών προβλημάτων των μελών του.
15) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία οι Υπάλληλοι των Διευθύνσεων Δημοσίων Έργων, Ελέγχου Κατασκευής Έργων και Ελέγχου Συντήρησης Έργου της Περιφέρειας Ανατολικής Μακεδονίας - Θράκης των Υπηρεσιών της Καβάλας ζητούν τη δημιουργία νέων Περιφερειακών Διευθύνσεων Δημοσίων Έργων στην Καβάλα.
16) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Συνομοσπονδία Ενώσεων Γεωργικών Συνεταιρισμών υποβάλει προτάσεις που αφορούν στη διαδικασία πώλησης των εταιρειών μετοχικού ενδιαφέροντος της ΑΤΕ.
17) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ με αναφορά της ζητεί επίλυση προβλημάτων των παραγωγών κηπευτικών προϊόντων του Νομού Μεσσηνίας.
18) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Τοπική Ένωση Δήμων και Κοινοτήτων Νομού Λάρισας ζητεί την άμεση καταβολή χρηματοδοτήσεων για την αποκατάσταση ζημιών λόγω κακοκαιρίας που προκλήθηκαν στο Νομό Λάρισας.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί χρηματοδότηση για την αντικατάσταση του ασφαλτοτάπητα του δρόμου από τον κόμβο Ξηροκάμπου προς Ελούντα.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με προτάσεις του Οικονομικού Επιμελητηρίου της Ανατολικής Κρήτης για την αναμόρφωση του Αναπτυξιακού Νόμου 2601/98.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας για τις διαμαρτυρίες σχετικά με την απομάκρυνση του Εκπροσώπου του Επιμελητηρίου Λασιθίου από την Επιτροπή του Οργανισμού Εργατικής Εστίας.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί την ίδρυση Εργαστηρίου Ειδικής Επαγγελματικής Εκπαίδευσης και Κατάρτισης στην Ιεράπετρα.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας για το αίτημα του Δήμου Αγίου Νικολάου Λασιθίου που αφορά στη συντήρηση του ιστορικού ναού του Αγίου Νικολάου.
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί την ίδρυση Γεωπονικής Σχολής στην Ιεράπετρα.
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Σκοπής ζητεί να μη χορηγηθεί άδεια εγκατάστασης ιχθυοκαλλιέργειας στη θέση Τράχηλα στον όρμο Φανερωμένης στο Νομό Λασιθίου.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί την ολοκλήρωση της ίδρυσης και λειτουργίας του ΒΙΟΠΑ Αγίου Νικολάου Κρήτης.
27) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Σύλλογος Συνταξιούχων ΤΕΒΕ Αγρινίου ζητεί την εφαρμογή του θεσμού του οικογενειακού γιατρού στους ασφαλισμένους του ΙΚΑ.
28) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία το Επιμελητήριο Αιτωλ/νίας ζητεί την άμεση έναρξη της λειτουργίας του Τοπικού Τμήματος Κοινωνικής Επιθεώρησης Αγρινίου.
29) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία ο Σύλλογος "Φίλοι Αρχαίου Θεάτρου Κορίνθου" ζητεί οικονομική ενίσχυση για την κατασκευή πέτρινου ή μαρμάρινου θεάτρου στο πρανές του λόφου Ξενία στην τοποθεσία του αρχαίου θεάτρου στην Κόρινθο.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1693/28-9-01 ερώτηση δόθηκε με το υπ΄ αριθμ. 2060/15-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1693/28-9-2001 που κατέθεσε ο Βουλευτής κ. Α. Χειμάρας, για τα θέματα της αρμοδιότητάς μας, σας πληροφορούμε τα εξής:
Η κατασκευή φραγμάτων στην νέα κοίτη του Σπερχειού καθώς και η διάνοιξη της παλαιάς κοίτης του Σπερχειού ποταμού αποτελούν αρμοδιότητα του συνερωτώμενου ΥΠΕΧΩΔΕ.
Η έγκριση για τη διάνοιξη γεωτρήσεων αποτελεί αρμοδιότητα της Νομ/κής Αυτοδιοίκησης. 
Η συντήρηση των εγγειοβελτιωτικών έργων είναι αρμοδιότητα του Φορέα (ΟΕΒ) Διοίκησης, Λειτουργίας και Συντήρησης του έργου και οι δαπάνες αυτής βαρύνουν αποκλειστικά τους ωφελούμενους παραγωγούς (ν.414/76 άρθρο 1).
Το Δημόσιο συμμετέχει στις δαπάνες Διοίκησης, Λειτουργίας και Συντήρησης όταν το έργο βρίσκεται στην περίοδο ανάπτυξης (στα πρώτα χρόνια της λειτουργίας του) και συμμετέχει επίσης στην αποκατάσταση ζημιών από πλημμύρες ή άλλη ανωτέρα βία (ν. 414/76 Άρθρο 2).
Το Υπ. Γεωργίας με την αριθμ. πρωτ. 57602/9-10-2000 Απόφασή του διέθεσε, το έτος 2000, στον ΤΟΕΒ Ανθήλης ποσό 3.000.000 δρχ. για τη συμμετοχή του Δημοσίου στις δαπάνες αποκατάστασης ζημιών από πλημμύρες στα έργα δικαιοδοσίας του.
Το Υπ. Γεωργίας θα ενημερωθεί από τη Νομ/κή Αυτ/ση Φθιώτιδας, εάν βέβαια συντρέχουν οι προϋποθέσεις του ν. 414/76, άρθρο 2 παρ. 2δ, για τις ζημιές που έχουν προκληθεί από πλημμύρες στα εγγειοβελτιωτικά έργα των ΤΟΕΒ Ανθήλης και Φακίτσας στο έτος 2001.
Ο υγρότοπος της περιοχής Ανθήλης (Δέλτα Σπερχειού) έχει ήδη θεσμοθετηθεί ως "Περιοχή Ειδικής Προστασίας Ορνιθοπανίδας" (SPΑ), σύμφωνα με το άρθρο 4, της Οδηγίας 79/409/ΕΟΚ "για την προστασία της άγριας ορνιθοπανίδας". Για την ολοκληρωμένη διαχείριση και προστασία του σημαντικού αυτού υγροτόπου έχει ήδη δρομολογηθεί (επισπεύδων φορέας το συνερωτώμενο ΥΠΕΧΩΔΕ) η έκδοση Κοινής Υπουργικής Απόφασης, με την οποία θα ρυθμιστούν τα θέματα χρήσης γης και δραστηριοτήτων (γεωργία, αλιεία, κτηνοτροφία κ.α.), καθώς και κάθε άλλη σχετική λεπτομέρεια. Πέραν αυτού, επισημαίνεται ότι ολόκληρη η έκταση του εν λόγω υγροτόπου έχει ήδη, Εδώ και χρόνια, θεσμοθετηθεί ως Καταφύγιο Άγριας Ζωής, όπου δεν επιτρέπεται το κυνήγι.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 1699/28-9-01 ερώτηση δόθηκε με το υπ΄ αριθμ. 2063/15-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1699/28-9-2001 που κατέθεσε ο Βουλευτής κ. Γ. Καλαντζής, σας πληροφορούμε τα εξής:
Στις 26 και 27-9-2001 σφοδρή χαλαζόπτωση έπληξε καλλιέργειες ρυζιού, βαμβακιού, ακτινιδιάς, κηπευτικών, αμπελιών και ελιάς στους Δήμους Χρυσούπολης, Κεραμωτής, Φιλίππων, Ορφανού, Ελευθερών και Πιερέων του Νομού Καβάλας.
Τις πληγείσες περιοχές επισκέφθηκαν αμέσως για επισημάνσεις ο Προϊστάμενος και οι αρμόδιοι επόπτες του Υποκαταστήματος ΕΛΓΑ Καβάλας για τον προσδιορισμό του είδους και της έκτασης των ζημιών. Από τις επισημάνσεις που διενεργήθηκαν διαπιστώθηκαν σοβαρότατες ζημιές σ' όλες τις πληγείσες καλλιέργειες, που σε πολλές περιπτώσεις αγγίζουν το 100% της αναμενόμενης παραγωγής.
Οι εξατομικευμένες εκτιμήσεις των ζημιών θ' αρχίσουν από 12μελές κλιμάκιο γεωπόνων εκτιμητών που θα ενισχυθεί με όσους γεωπόνους χρειασθούν ώστε οι εκτιμήσεις να ολοκληρωθούν σε σύντομο χρονικό διάστημα και στον επίκαιρο για κάθε πληγείσα καλλιέργεια χρόνο.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 1722/1-10-2001 ερώτηση δόθηκε με το υπ' αριθμ. 2067/15-10-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1722/1-10-2001 που κατέθεσε ο Βουλευτής κ. Σ. Μ. Χατζηγάκης, σας πληροφορούμε τα εξής:
Με το ν. 2503/97 ("Διοίκηση, οργάνωση, στελέχωση της Περιφέρειας κ.λπ."), κάθε Περιφέρεια του κράτους διαθέτει Υπηρεσίες αρμοδιότητας ΥΠ.ΓΕ.:
α. Σε επίπεδο Περιφέρειας: 1. Δ/νση Δασών 2. Δ/νση Γεωργικής Ανάπτυξης.
β. Σε επίπεδο Νομού: 1. Δ/νση Δασών - Δασαρχεία 2. Δ/νση Αναδασώσεων.
Προωθείται ήδη διάταξη για τη σύσταση δύο (2) ακόμη υπηρεσιών, σε κάθε Περιφέρεια, επιπέδου Τμήματος: α) Αλιείας και β) Κτηνιατρικής.
Υπάρχουν, φυσικά, και οι Ειδικές Αποκεντρωμένες Υπηρεσίες του ΥΠ.ΓΕ. (ΣΥΚΕ, ΚΕΠΠΥΕΛ, Κτηνιατρικά Εργαστήρια κ.λπ.) που δηλώνουν την παρουσία του ΥΠ.ΓΕ. και σε ειδικούς τομείς.
Το Υπουργείο Γεωργίας με το σχέδιο νόμου "Εθνικό σύστημα προστασίας αγροτικής δραστηριότητας και άλλες ρυθμίσεις θεμάτων αρμοδιότητας Υπουργείου Γεωργίας" το οποίο ψηφίσθηκε πρόσφατα στη Βουλή και επίκειται η δημοσίευσή του στην εφημερίδα της Κυβέρνησης, προβαίνει στην αναβάθμιση του ρόλου των Ν.Π.Δ.Δ. και Ν.Π.Ι.Δ. που εποπτεύει και γενικότερα στην αποτελεσματικότερη λειτουργία τους. Ειδικότερα με το νέο νόμο:
1. Εισάγεται ένα συγκεκριμένο εθνικό σύστημα ασφάλισης της αγροτικής παραγωγής "ΗΣΙΟΔΟΣ", που περιλαμβάνει εκτός του ΕΛΓΑ, που γίνεται ένας σύγχρονος ασφαλιστικός Οργανισμός, και ένα νέο φορέα αντασφάλισης, τον οργανισμό "ΟΑΣΙΣ".
2. Ρυθμίζονται επί μέρους θέματα, που έχουν σχέση με την οργάνωση και λειτουργία του ΟΓΕΕΚΑ -ΔΗΜΗΤΡΑ, του ΟΠΕΚΕΠΕ, και της Εταιρείας Αξιοποίησης Αγροτικής Γης.
3. Διαμορφώνεται ένα νέο θεσμικό πλαίσιο και μια καινούρια οργανωτική δομή στο Εθνικό Ίδρυμα Αγροτικής Έρευνας (ΕΘΙΑΓΕ).
Σχετικά με τις μετατάξεις στις ΝΑ, επισημαίνεται ότι οι ανωτέρω μετατάξεις καθορίζονται από τις διατάξεις του ν. 2910/2001 και μετατάσσονται αυτοδίκαια με τη δημοσίευση του ανωτέρω νόμου, οι αρχικώς αποσπασμένοι υπάλληλοι στις Ν.Α., σύμφωνα με το ν. 2218/94 και τους μεταγενέστερους περί Νομ/κής Αυτοδ/σης.
Η Εκπαίδευση των Υπαλλήλων του Υπουργείου Γεωργίας διεξάγεται συνεχώς σε συνεργασία με τη Σχολή Δημόσιας Διοίκησης και το Ινστιτούτο Επιμόρφωσης (ΙΝ.ΕΠ.) του Εθνικού Κέντρου Δημόσιας Διοίκησης, με τα οποία έχει αναπτυχθεί ευρύτατη συνεργασία. Παράλληλα το ΥΠ.ΓΕ. έχει προχωρήσει και σε εξειδικευμένα προγράμματα εκπαίδευσης στην πληροφορική, σε ζητήματα κτηνιατρικής - δημόσιας Υγείας, σε ζητήματα φυτοπροστασίας κλπ. Τα προγράμματα αυτά γίνονται με χρηματοδότηση του Υπουργείου Γεωργίας.
Σε εξέλιξη βρίσκεται και ο σχεδιασμός του Υπ. Γεωργίας σε εκπαιδευτικά προγράμματα σε συνεργασία με το Υπουργείο Εσωτερικών - Δημόσιας Διοίκησης και Αποκέντρωσης με χρηματοδότηση από την κοινωνία της πληροφορίας και το πρόγραμμα ΠΟΛΙΤΕΙΑ με στόχο την ποιοτική αναβάθμιση των υπηρεσιών του.
Η μετεκπαίδευση των υπαλλήλων του Υπουργείου καθώς και οι μεταπτυχιακές σπουδές τους γίνονται σύμφωνα με όσα ορίζονται από τον Δημοσιοϋπαλληλικό Κώδικα και μέχρι σήμερα η Διοίκηση του Υπουργείου έκανε δεκτές όλες τις αιτήσεις που της είχαν υποβληθεί και το ίδιο θα κάνει και στο μέλλον, αφού είναι προτεραιότητα του Υπουργείου η αναβάθμιση της ποιότητας των εργαζομένων του.
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 1762/2-10-01 ερώτηση δόθηκε με το υπ' αριθμ. έγγραφο από τον Υπουργό Γεωργίας ακόλουθη απάντηση:
"Απαντώντας στην ερώτηση 1762/2-10-2001 που κατέθεσε ο Βουλευτής κ. Ν. Ι. Νικολόπουλος, σας πληροφορούμε τα εξής:
Από μερικούς Δήμους του Νομού Αχαΐας αναγγέλθηκαν στον Οργανισμό ΕΛΓΑ ζημιές από χαλαζοπτώσεις και ανεμοθύελλα σε καλλιέργειες με πατάτες, αμπέλια, σταφίδες, κηπευτικά κλπ.
Συγκεκριμένα αναγγέλθηκαν ζημιές από τους Δήμους:
Δύμης: ζημιές από χαλαζοπτώσεις Απριλίου, με συνολικό αριθμό δηλώσεων 136.
Λαρισσού: ζημιές από χαλαζοπτώσεις τους μήνες Απριλίο, Μάιο, Ιούνιο, με συνολικό αριθμό δηλώσεων 523 και ζημιές από ανεμοθύελλα στις 5/9 με 95 δηλώσεις ζημιάς. 
Μόβρης: ζημιές από χαλαζοπτώσεις Απριλίου, με συνολικό αριθμό δηλώσεων 251 και ζημιές από ανεμοθύελλα στις 5/9 με 6 δηλώσεις ζημιάς.
Ωλενίας: ζημιές από χαλαζοπτώσεις τους μήνες Απρίλιο, Μάιο, Ιούνιο και Αύγουστο σε συνολικό αριθμό δηλώσεων 529.
Για τις ζημιές αυτές ο Οργανισμός ΕΛΓΑ έχει ήδη επιληφθεί. Από τις επισημάνσεις που διενεργήθηκαν, αμέσως μετά τις ζημιές, από τους αρμόδιους για την περιοχή γεωπόνους επόπτες του Υποκαταστήματός του στην Πάτρα, διαπιστώθηκε ότι οι ζημιές από τις προαναφερόμενες, χαλαζοπτώσεις και ανεμοθύελλες είναι αρκετά σοβαρές και σε ορισμένες περιπτώσεις πολύ σοβαρές.
Οι εξατομικευμένες εκτιμήσεις των ζημιών από τις χαλαζοπτώσεις διενεργήθηκαν έγκαιρα και τα πορίσματα έχουν κοινοποιηθεί στους ενδιαφερόμενους. Οι πίνακες με τα πορίσματα εκτίμησης των ζημιών αυτών βρίσκονται στο τελευταίο στάδιο μηχανογραφικής επεξεργασίας.
Τα πορίσματα εκτίμησης για τη ζημιά από την ανεμοθύελλα της 5ης Σεπτεμβρίου θα κοινοποιηθούν στους ενδιαφερόμενους σύντομα.
Μετά το πέρας της μηχανογραφικής επεξεργασίας των πινάκων ζημιάς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις, προϋπολογιζομένου ύψους 460 εκατομμυρίων δραχμών, να καταβληθούν στους δικαιούχους μέχρι το τέλος του έτους.
Διευκρινίζεται ότι μετά την αυτόνομη μηχανογραφική επεξεργασία του Οργανισμού, ο χρόνος καταβολής των αποζημιώσεων στους δικαιούχους έχει περιορισθεί κατά πολύ (5 με 7 μήνες από την ημερομηνία ζημιάς). Γίνονται όμως προσπάθειες και προς την κατεύθυνση αυτή έτσι ώστε ο χρόνος αυτός να περιορισθεί περισσότερο. Παρ' όλα αυτά, η καθυστέρηση πρέπει να προσμετράται από το χρόνο εμπορίας των προϊόντων που ζημιώθηκαν και όχι από την ημερομηνία ζημιάς.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 1799/3.10.01 ερώτηση δόθηκε με το υπ' αριθμ. 2088/15.10.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1799/3/10/01 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Το φαινόμενο της "σχινοκαρπίας" παρουσιάστηκε στην φετινή παραγωγή ελαιοκάρπου σε διάφορες περιοχές της Κρήτης προκαλώντας σε πολλές περιπτώσεις, δραματική μείωση της παραγωγής ελιάς. Η σχινοκαρπία, η εμφάνιση δηλαδή μικρών και παραμορφωμένων καρπών ελιάς, είναι αποτέλεσμα κακής καρπόδεσης ή παρθενοκαρπίας, που προκαλείται από διάφορα αίτια (αντίξοες καιρικές συνθήκες κατά το στάδιο ανθοφορίας και δεσίματος των καρπών, ζωηρότητα των ελαιοδένδρων, κ.λ.π.).
Σύμφωνα με τον Κανονισμό Ασφάλιση της Φυτικής Παραγωγής από τον ΕΛΓΑ, δεν καλύπτονται ασφαλιστικά και δεν αποζημιώνονται από τον Οργανισμό οι ζημιές που προξενούνται στις καλλιέργειες των καρποφόρων δένδρων κατά το στάδιο της ανθοφορίας και του δεσίματος των καρπών, εκτός των ζημιών που προξενούνται από παγετό.
Επιπλέον αναφέρεται ότι μετά την ψήφιση του Νομοσχεδίου, που τροποποιεί βασικές διατάξεις του νομοθετικού πλαισίου του ΕΛΓΑ και αναμορφώνει το γεωργοασφαλιστικό σύστημα της χώρας μας, θα επανεξετασθούν όλα τα θέματα που αφορούν στην ασφαλιστική κάλυψη των γεωργικών εκμεταλλεύσεων, προκειμένου να παρασχεθούν υψηλότερου επιπέδου παροχές και υπηρεσίες στον Έλληνα αγρότη, στα πλαίσια πάντα των οικονομικών δυνατοτήτων του Οργανισμού. Ήδη από τον Οργανισμό έχει συσταθεί Ομάδα Εργασίας για την τροποποίηση του Κανονισμού Ασφάλισης της Φυτικής Παραγωγής από τον ΕΛΓΑ.
Όσον αφορά τον προϋπολογισμό της παραγωγής με βάση την τριετία, ήδη έχει διαρθρωθεί και άμεσα δόθηκε εντολή στις Περιφερειακές Υπηρεσίες να ακολουθηθεί αυτός του Μ.Ο. της τετραετίας.
Δεν είναι δυνατόν να ακολουθηθεί άλλος τρόπος υπολογισμού απώλειας της παραγωγής, γιατί αυτός αποτελεί βασική παράμετρο, που επιτάσσεται από τις κατευθυντήριες γραμμές της Ε.Ε. και τα στοιχεία αυτά είναι που θα ζητηθούν και θα πρέπει να σταλούν στις υπηρεσίες της, προκειμένου το Υπουργείο Γεωργίας να υποστηρίξει-αποδείξει τις απώλειες και να τύχουμε έγκρισης για το συγκεκριμένο πρόγραμμα.
Σύμφωνα με το σχέδιο απόφασης των Υπουργών Γεωργίας και Οικονομικών στο οποίο προβλέπεται μεταξύ των άλλων και η χορήγηση οικονομικών ενισχύσεων σε αγρότες των νομών Χανίων, Λασιθίου και Μαγνησίας που παραγωγή ελαιοδένδρων ζημιώθηκε από υψηλές θερμοκρασίες κατά την καρπόδεση αυτών (σχινοκαρπία), και το οποίο έχει ήδη υποβληθεί στην Ε.Ε. για έγκριση, δικαιούχοι των οικονομικών ενισχύσεων είναι εκτός των κατά κύρια απασχόληση γεωργών και ορισμένες άλλες κατηγορίες (μικροεπαγγελματίες, μικροεισοδηματίες, περιστασιακοί εργάτες και συνταξιούχοι οιουδήποτε Ταμείου) των οποίων το εξωγεωργικό οικογενειακό τους εισόδημα είναι μικρότερο από το εισόδημα αναφοράς.
Σκοπός των ενισχύσεων αυτών είναι να βοηθηθούν αυτοί που έπαθαν σοβαρές ζημιές και το οικογενειακό τους εισόδημα στηρίζεται κυρίως στο εισόδημα από τη γεωργική τους εκμετάλλευση ή το εξωγεωργικό οικογενειακό τους εισόδημα είναι χαμηλό (μικρότερο από το εισόδημα αναφοράς).
Ο Υπουργός
Γ. ΑΝΩΜΕΡΙΤΗΣ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση 
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 617/20-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή των συμπληρωματικών έργων στο φράγμα Μπραμιανών Ιεράπετρας Κρήτης.
Η επίκαιρη ερώτηση του κ. Καρχιμάκη έχει ως εξής:
"Το Υπουργείο ΠΕΧΩΔΕ, μετά και τη δέσμευση του Πρωθυπουργού κατά την επίσκεψή του στο Νομό Λασιθίου, ανέλαβε να ολοκληρώσει τη μελέτη των συμπληρωματικών έργων στο φράγμα των Μπραμιανών Ιεράπετρας.
Συγκεκριμένα δρομολόγησε τις διαδικασίες ενεργοποίησης της σύμβασης για τη σύνταξη του συγκριτικού πίνακα του έργου που εκκρεμούσε από το 1989, είναι δε γνωστό ότι η μελέτη των συμπληρωματικών αυτών έργων βρίσκεται σε εξέλιξη μετά την απόφαση της πολιτικής ηγεσίας του ΥΠΕΧΩΔΕ. Ήδη έχουν ολοκληρωθεί και υποβληθεί οι τοπογραφικές αποτυπώσεις, εκτελούνται οι γεωτεχνικές εργασίες και είναι σε εξέλιξη οι γεωλογικές μελέτες. Η δε μελέτη βελτίωσης των υφισταμένων υδροληψιών ήταν στο τελευταίο στάδιο ολοκλήρωσης.
Κυρία Υπουργέ, 
Επειδή το έργο αυτό είναι το σημαντικότερο αναπτυξιακό έργο της περιοχής της Ιεράπετρας, γιατί έχει να κάνει με την οικονομική ανάπτυξη της περιοχής και την ποιότητα της ζωής των κατοίκων της.
Θα παρακαλούσα να με ενημερώσετε πότε θα έχει ολοκληρωθεί το σύνολο της μελέτης, έτσι ώστε το έργο να είναι ώριμο προς δημοπράτηση και κατασκευή, και τις προτάσεις σας για τον τρόπο υλοποίησης του έργου, την ολοκλήρωση της μελέτης."
Ο Υφυπουργός κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το 2001 η πολιτική ηγεσία του ΥΠΕΧΩΔΕ αποφάσισε τη συνέχιση και την ολοκλήρωση της εκπόνησης  της  μελέτης των συμπληρωματικών εγγειοβελτιωτικών έργων περιοχής Ιεράπετρας, με σκοπό την ενίσχυση του υδατικού δυναμικού του φράγματος Μπραμιανών με νερά γειτονικών λεκανών,  Μύρτου και Καλαμαυκιανού. 
Ο σχεδιασμός της μελέτης προβλέπει τη βελτίωση των υφιστάμενων υδροληψιών στο Μύρτο και τον Καλαμαυκιανό, την εκπόνηση γεωτεχνικών, γεωλογικών και τοπογραφικών μελετών για τη σύνταξη προμελέτης φράγματος στον ποταμό Μύρτο και οριστικής μελέτης φράγματος στον ποταμό Καλαμαυκιανό, καθώς επίσης και μελέτες περιβαλλοντικών επιπτώσεων.
Η μελέτη βρίσκεται σε πλήρη εξέλιξη και έχει ολοκληρωθεί μεγάλο τμήμα αυτής. Συγκεκριμένα ήδη έχουν ολοκληρωθεί και υποβληθεί οι τοπογραφικές αποτυπώσεις, οι γεωτεχνικές εργασίες, οι γεωλογικές μελέτες, η μελέτη βελτίωσης των υφιστάμενων υδροληψιών Μύρτου και Καλαμαυκιανού, καθώς επίσης και η μελέτη περιβαλλοντικών επιπτώσεων. Μέχρι το τέλος του μήνα θα έχει υποβληθεί η προμελέτη του φράγματος Μύρτου. Εξάλλου η υποβολή της οριστικής μελέτης του φράγματος Καλαμαυκιανού συναρτάται από την προέγκριση χωροθέτησης του έργου. Το σύνολο της μελέτης προβλέπεται να έχει τελειώσει εντός του τρέχοντος έτους, με έναν προϋπολογισμό ο οποίος θα ξεπεράσει τα 270 εκατομμύρια δραχμές.
Μετά την ολοκλήρωση της μελέτης, κύριε συνάδελφε, θα εξεταστεί σύμφωνα με το ύψος του προϋπολογισμού του έργου, η δυνατότητα ένταξης, ο τρόπος και ο φορέας της χρηματοδότησής του για την υλοποίηση του σημαντικού αυτού έργου για το Νομό Λασιθίου και την περιοχή της Ιεράπετρας. 
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Καρχιμάκης έχει το λόγο.
ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, το έργο της ενίσχυσης του ταμιευτήρα του φράγματος των Μπραμιανών είναι ένα έργο στρατηγικού χαρακτήρα για την περιοχή, ένα έργο το οποίο έχει να κάνει με την οικονομία της περιοχής και βεβαίως ένα έργο που έχει τεράστια ανταποδοτικά οφέλη και σε τοπικό επίπεδο, αλλά και σε εθνικό επίπεδο.
Αν λάβει δε κανείς υπόψη του ότι αυτά τα χρόνια που περνάμε, το πρόβλημα του νερού, το πρόβλημα της ύδρευσης και της άρδευσης, που μας αφορά στη συγκεκριμένη περίπτωση, λαμβάνει τεράστιες διαστάσεις κρίσης, καταλαβαίνετε τι σημαίνει για μια περιοχή όπου, όταν κατασκευάστηκε το φράγμα είχε προβλεφθεί να αρδεύονται δεκαοκτώ χιλιάδες στρέμματα και αυτήν τη στιγμή, χωρίς να έχουν κατασκευαστεί τα προφράγματα ή χωρίς να έχει ολοκληρωθεί αυτή η μελέτη, αρδεύονται περίπου σαράντα πέντε χιλιάδες στρέμματα. 
Αυτό σημαίνει ότι αν δεν προχωρήσουμε γρήγορα, αν δεν ολοκληρώσουμε γρήγορα τις μελέτες των δύο προφραγμάτων, του Καλαμαυκιανού και του ποταμού Μύρτου, τα προβλήματα στην περιοχή ιδιαίτερα τα χρόνια που έρχονται θα είναι πάρα πολύ μεγάλα. 
Είναι πολύ ευχάριστο βέβαια  ότι μετά την επίσκεψη του Πρωθυπουργού στο Λασίθι, το ΥΠΕΧΩΔΕ ανέλαβε, επειδή υπήρχαν προμελέτες, να ολοκληρώσει αυτές τις μελέτες και βεβαίως είναι πολύ σημαντικό ότι είμαστε στην ολοκλήρωση αυτών των μελετών.
Αυτό που θα ήθελα να τονίσω, κύριε Πρόεδρε και κύριε Υπουργέ, είναι ότι θα πρέπει να δούμε, πώς θα ενταχθεί αυτό το συγκεκριμένο έργο σε πρόγραμμα χρηματοδότησης, έτσι ώστε να λυθεί ένα μεγάλο πρόβλημα που αφορά την περιοχή και που έχει τεράστιες οικονομικές και κοινωνικές επιπτώσεις για την περιοχή μας. 
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε και για την Κυβέρνηση το έργο αυτό έχει πράγματι μεγάλη στρατηγική σημασία για την περιοχή. Το θεωρούμε έργο μεγάλης σπουδαιότητας για τους κατοίκους και για την απασχόληση που έχουν. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Γι' αυτό άλλωστε ανέλαβε το ΥΠΕΧΩΔΕ, παρότι  τα τελευταία χρόνια το ΥΠΕΧΩΔΕ δεν ασχολείται με εγγειοβελτιωτικά έργα, να τελειώσει τη μελέτη, σε συνεργασία με το Υπουργείο Γεωργίας, αλλά και με τον περιφερειάρχη με τον οποίο επικοινωνούμε για το θέμα. Για μας αποτελεί πράγματι ένα έργο προτεραιότητας και είμαι βέβαιος -δεν μπορώ να το εξαγγείλω αυτήν τη στιγμή-  ότι τελειώνοντας η μελέτη θα είμαστε έτοιμοι να εντάξουμε αυτό το έργο και να το χρηματοδοτήσουμε.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 628/21.5.2002 δεύτερη επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Εμπορικής Ναυτιλίας, σχετικώς με το χρονοδιάγραμμα υλοποίησης των εξαγγελιών της Κυβέρνησης για αύξηση των συντάξεων των ναυτικών.
Η επίκαιρη ερώτηση του κ. Μελά έχει ως εξής:
"Ο Υπουργός Εμπορικής Ναυτιλίας εξήγγειλε προσφάτως την αύξηση των συντάξεων των ναυτικών στο ύψος του 70% του πραγματικού μισθού των εν ενεργεία συναδέλφων τους, συνυπολογιζόμενων σε αυτόν και των υπερωριών της Κυριακής.
Πρόκειται για ένα χρονίζον αίτημα των απόμαχων της θάλασσας που η ικανοποίησή του θα αποτελέσει πρωτίστως την ηθική τους δικαίωση. Επειδή όμως οι ναυτικοί μας αρχίζουν να πιστεύουν ότι πρόκειται για προεκλογικό πυροτέχνημα, επιβάλλεται να αποσαφηνιστεί άμεσα η πρόθεση της Κυβέρνησης για τον καθορισμό σαφούς χρονοδιαγράμματος υλοποίησής της.
Μετά ταύτα ερωτάται ο αρμόδιος Υπουργός:
Υπάρχει σύμφωνη γνώμη των συναρμόδιων Υπουργών και συγκεκριμένο χρονοδιάγραμμα για την υλοποίηση της εξαγγελθείσης πρόθεσης, ώστε να μη θεωρηθεί προεκλογική υπόσχεση και προβούν οι ναυτικοί μας σε απεργιακές κινητοποιήσεις;"
Θα απαντήσει ο Υπουργός Εμπορικής Ναυτιλίας κ. Γεώργιος Ανωμερίτης.
		Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Επειδή για το ίδιο θέμα ακριβώς απάντησα την Παρασκευή στον αγαπητό συνάδελφο κ. Βαρίνο, που έκανε παρόμοια επίκαιρη ερώτηση, εννοείται ότι θα απαντήσω ακριβώς με τον ίδιο τρόπο, γιατί δεν υπάρχει κάποια άλλη εξέλιξη. 
Η Κυβέρνηση όχι μόνο τώρα, αλλά και από πέρσι, όταν ανέβασε τις συντάξεις στο 60% του βασικού μισθού με νόμο του 2001, έχει ανοίξει έναν ειλικρινή διάλογο για το πού μπορούν να φθάσουν οι συντάξεις που δίνει το ΝΑΤ στους ναυτικούς, μέσα στις γενικές αλλαγές της ασφαλιστικής μας νομοθεσίας.
Εμείς αναγνωρίζουμε τις ιδιαιτερότητες του ναυτικού επαγγέλματος και αναγνωρίζουμε τη συμβολή και τη συνεισφορά των Ελλήνων ναυτικών σ΄ αυτό το σημαντικό κλάδο της οικονομικής μας ζωής και της εθνικής οικονομίας. Πιστεύουμε ότι αυτός ο διάλογος που έχει ανοίξει είναι σημαντικός, σύμφωνα και με τις δηλώσεις και τις συζητήσεις που έχουμε κάνει. Εγώ προσωπικά έχω πάει στα γραφεία της ΠΝΟ, της Πανελλήνιας Ναυτικής Ομοσπονδίας, έχουν έρθει επανειλημμένα οι Πρόεδροι της Εκτελεστικής Επιτροπής της ΠΝΟ και έχουμε συζητήσει για όλα αυτά τα θέματα εκτενώς.
Επειδή όμως η Κυβέρνηση συνολικά συζητάει τα θέματα των ασφαλιστικών ταμείων, εκτιμώ ότι αυτές οι θέσεις εντάσσονται μέσα στη γενικότερη απόφαση που θα ληφθεί και εκτιμώ ότι θα ληφθεί τις επόμενες ημέρες.  Η Κυβέρνηση και διά του Υπουργού Οικονομίας έχει δηλώσει ότι μέχρι τις αρχές Ιουνίου θα έχει για όλα τα θέματα -φυσικά πρωτίστως για το ΙΚΑ- ολοκληρώσει και επεξεργασθεί τις θέσεις της.
Παρ΄όλα αυτά, όμως, δεν ανατρέπεται η γενικότερη αυτή πολιτική από εμάς, γιατί πρόσφατα και για τα θέματα της αμοιβής της εργασίας τις Κυριακές, αποδέχθηκα τη θέση της συλλογικής σύμβασης και υπέγραψα το σχετικό προεδρικό διάταγμα, που οδηγεί μόνο εξ αυτού σε μία αύξηση των συντάξεων κατά 27%. Εκτιμώ ότι συζητάμε όλα τα θέματα, τα οποία και εξωδίκως μας έχει γνωστοποιήσει η ΠΝΟ, δηλαδή η Πανελλήνια Ναυτική Ομοσπονδία. Το λέω αυτό για τα Πρακτικά.
ΠΡΟΕΔΡΕΥΩΝ (Κωνσταντίνος Γείτονας): ΠΝΟ είναι τα αρχικά της Πανελλήνιας Ναυτικής Ομοσπονδίας. Καταγράφηκε στα Πρακτικά, είναι γνωστό.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πιστεύω ότι σύντομα θα έχουμε απαντήσεις στα ασφαλιστικά θέματα.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, άκουσα με ιδιαίτερη προσοχή τον κύριο Υπουργό. 
Κύριε Υπουργέ, αντικειμενικά θα σας πω ότι με αυτά που είπατε όχι μόνο δεν ικανοποιείτε τους ναυτικούς, αλλά θα έλεγα τους απογοητεύετε. Το λέω αυτό διότι εδώ και χρόνια οι ναυτικοί μας αγωνίζονται, για να πάρουν το 80% του μισθού των εν ενεργεία ναυτικών, ούτως ώστε μετά τη σύνταξή τους να μην αναγκάζονται να εργάζονται σε διάφορες εργασίες, προκειμένου στοιχειωδώς να ζήσουν την οικογένειά τους.
Προ μηνός ανακοινώσατε ότι θα δώσετε στους ναυτικούς αύξηση στη σύνταξη από 60% στο 70%, του μισθού των εν ενεργεία συμπεριλαμβανομένων και των επιδομάτων των Κυριακών. Όμως,  δεν καθορίσατε χρονικό όριο, από το οποίο θα αρχίσουν οι ναυτικοί μας να παίρνουν τη σύνταξη αυτή, με αποτέλεσμα η αρχική ικανοποίηση των να μετατρέπεται σε απογοήτευση. Οι ναυτικοί μας αρχίζουν να πιστεύουν ότι αυτά που είπατε είναι φρούδες ελπίδες, ότι είναι προεκλογικές υποσχέσεις, μια και έχουμε σε λίγους μήνες νομαρχιακές και δημοτικές εκλογές. Πιστεύουν ότι η αύξηση αυτή θα έχει την ίδια τύχη που είχαν οι 152.000 δραχμές ως κατώτατη σύνταξη, που είχε υποσχεθεί προεκλογικά ο Πρωθυπουργός.
Λόγω δε της ασάφειας αυτής αρχίζει η Πανελλήνια Ναυτική Ομοσπονδία να προβαίνει σε απεργιακές κινητοποιήσεις, -ξεκινάνε σαρανταοκτάωρες επαναλαμβανόμενες απεργιακές κινητοποιήσεις- με επιπτώσεις στη ναυτιλία, στο επιβατικό κοινό, στον τουρισμό μας. Γι' αυτό, κύριε Υπουργέ, σας ερωτώ και θέλω αν μπορείτε να μου απαντήσετε....
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
΄Ενα λεπτό, κύριε Πρόεδρε. 
Θα ήθελα να μου απαντήσετε, λοιπόν, με σαφήνεια, με ακρίβεια, με ειλικρίνεια, με ντομπροσύνη, θα σας έλεγα μάλιστα Πειραιώτικα, μια και είμαι Βουλευτής του Πειραιά και το Υπουργείο Εμπορικής Ναυτιλίας εδρεύει στον Πειραιά: ΄Εχουν ή όχι συμφωνήσει οι συναρμόδιοι Υπουργοί Εργασίας και Οικονομικών να δοθεί αυτή η αύξηση; Διότι εντάξει, συζητήσεις μπορεί να κάνετε, λόγια μπορεί να λέτε, αλλά έχουν συμφωνήσει οι Υπουργοί ώστε να πιστεύουν οι ναυτικοί μας ότι θα πάρουν αυτήν την αύξηση;
Δεύτερον, πότε οι ναυτικοί μας θα πάρουν αυτήν την αύξηση στη σύνταξη; Δώστε ένα χρονικό περιθώριο, καθορίστε κάποιο συγκεκριμένο χρόνο. Θα την πάρουν από 1ης Σεπτεμβρίου, θα την πάρουν από 1η Νοεμβρίου, θα την πάρουν από 1η Ιανουαρίου του 2003; Διότι αν μου πείτε ότι θα την πάρουν μετά από δύο χρόνια, τότε δεν θα είσαστε εσείς Κυβέρνηση, θα είμαστε εμείς, θα είναι η Νέα Δημοκρατία και θα δώσει αυτήν την αύξηση. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Εάν, κύριε Υπουργέ, δεν μιλήσετε με καθαρά λόγια τότε οι ναυτικοί μας θα θεωρήσουν ότι τους εμπαίζετε. Και εμπαίζετε μία τάξη -και δεν την εμπαίζετε εσείς προσωπικά, την εμπαίζει η Κυβέρνηση- η οποία έχει προσφέρει πολλά στην εθνική οικονομία με το συνάλλαγμα που εισάγει και μεταφέρει την ελληνική σημαία στα πέρατα του κόσμου και νομίζω ότι θα έπρεπε να τυγχάνει καλύτερης συμπεριφοράς.
ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, ζητάτε χρονοδιάγραμμα αλλά εσείς έχετε υπερβεί πολύ το χρόνο του Κανονισμού. 
ΠΑΝΑΓΙΩΤΗΣ ΜΕΛΑΣ: Την απάντησή τους οι ναυτικοί θα τη δώσουν, κύριε Πρόεδρε, στις εκλογές και στις δημοτικές και στις νομαρχιακές και στις εθνικές. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Μελά. 
Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητέ συνάδελφε, ευτυχώς που είπατε για δημοτικές και νομαρχιακές εκλογές, γιατί στο κείμενό σας μιλάτε για προεκλογικές υποσχέσεις και θα μπορούσα να το εκλάβω ότι μιλάτε για εκλογές. Αλλά εκλογές έχουμε σε δύο χρόνια και μέχρι τότε πιστεύω ότι καλό θα είναι να πάρει κανείς το προεκλογικό πρόγραμμα του ΠΑΣΟΚ και να το συγκρίνει με το τι θα έχουμε να κάνουμε. Σας λέω από τώρα ότι τα 2/3 των όσων είπαμε προεκλογικά ήδη έχουν γίνει και μας μένουν κάποια ακόμα.
Φυσικά εγώ ένα τέτοιο θέμα -για να το πω και εγώ Πειραιώτικα- δεν θα .έρθω να το λύσω μέσα στο Κοινοβούλιο όταν εμπλέκονται και άλλα Υπουργεία. Έχω στείλει όμως έγγραφη απάντηση...
ΠΑΝΑΓΙΩΤΗΣ ΜΕΛΑΣ:  Οι ναυτικοί περιμένουν καθορισμό χρόνου. 
ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, σας έδωσα όλη την άνεση να ολοκληρώσετε. Οι ναυτικοί το αξίζουν, σύμφωνοι, αλλά μη διακόπτετε τον Υπουργό. Του ζητήσατε απάντηση. Αφήστε τον να σας τη δώσει. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): ΄Εχω στείλει στην Πανελλήνια Ναυτική Ομοσπονδία έγγραφό μου, το οποίο υπογράφω στις 16 Μαΐου 2002, όπου στο σημείο 3 λέω: "Με δεδομένη και γνωστή την πολιτική μας βούληση, αμέσως μετά την ολοκλήρωση των αναγκαίων διαβουλεύσεων σε επίπεδο συναρμόδιων φορέων της Δημόσιας Διοίκησης, θα προωθηθούν οι διαδικασίες για τις αναγκαίες ρυθμίσεις έτσι ώστε το αργότερο έως τις αρχές Ιουνίου να έχει διατυπωθεί το νέο πλαίσιο". 
Επομένως, εγώ δεν μιλάω προεκλογικά. Εξάλλου οι ναυτικοί δεν είναι ούτε άνθρωποι που θα τους ξεγελάσεις με καθρεφτάκια ούτε και εγώ έχω καμία διάθεση να ξεγελάω κανένα. ΄Εχει ανοίξει μία διαδικασία, πήραμε τα στοιχεία από το ΝΑΤ, τα επεξεργαστήκαμε και είδαμε το κόστος κάθε εναλλακτικής λύσης. Γιατί πρέπει να σας πω ότι επί χρόνια ποτέ δεν συζητούσαμε έτσι όπως συζητάμε τώρα για τον εν ενεργεία μισθό. Συζητούσαμε πάντα για το βασικό και θεωρήθηκε ως μεγάλος στόχος το ότι καθορίστηκε το 60% του βασικού, το οποίο κάθε Δεκέμβριο προσαρμόζεται στις συντάξεις και αυτό θεωρήθηκε ένα βήμα, γιατί ήταν πολύ κάτω και από το 60%. 
Επομένως, εμείς συζητάμε πράγματι τώρα για τον εν ενεργεία μισθό. Το πού θα φθάσει και πώς θα φθάσει θα κλείσει μέσα στο γενικότερο ασφαλιστικό. Αυτό που μπορώ να πω είναι ότι θα έχουμε θετικά βήματα αυξήσεων.
ΠΑΝΑΓΙΩΤΗΣ ΜΕΛΑΣ:  Πότε θα φέρετε το ασφαλιστικό, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, σας παρακαλώ!
ΠΑΝΑΓΙΩΤΗΣ ΜΕΛΑΣ:  Κύριε Πρόεδρε, θα πρέπει να δοθεί μία απάντηση.
ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, δεν έχετε δικαίωμα διακοπών. 
ΠΑΝΑΓΙΩΤΗΣ ΜΕΛΑΣ:  Αν δεν έρθει το ασφαλιστικό και το αφήσετε για τη Νέα Δημοκρατία....
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Ξέρετε ότι η συζήτηση αυτή είναι εκτός Κανονισμού.
Τρίτη είναι η με αριθμό 631/21.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων σχετικώς με τις απολύσεις συνδικαλιστών ναυτικών της πορθμειακής γραμμής Καβάλας -Θάσου κλπ. 
Η επίκαιρη ερώτηση έχει ως εξής:
"Σε τρομοκρατικές απολύσεις σε βάρος εργαζομένων και συνδικαλιστών ναυτικών της πορθμειακής γραμμής Καβάλας-Θάσου προχώρησαν οι πλοιοκτήτριες εταιρείες ΑΝΕΘ και ΝΕΚ-ΝΕΡ με στήριγμα το ΥΕΝ και τις υπηρεσίες του, προκειμένου να εμποδίσουν τη συνδικαλιστική δράση και την εφαρμογή της νομοθεσίας για τους όρους δουλειάς και ασφαλείας στα πλοία της γραμμής.
Αυτήν τη στιγμή είναι απολυμένοι πέντε εργαζόμενοι μεταξύ των οποίων ο Αντιπρόεδρος της ΄Ενωσης Ναυτικών "Η Θάσος" ο γενικός γραμματέας και ο ταμείας του σωματείου. Το αδίκημα που διέπραξαν οι απολυμένοι είναι ότι παλεύουν για την εφαρμογή των όρων της συλλογικής σύμβασης εργασίας και την κατοχύρωση των εργατικών δικαιωμάτων των ναυτεργατών που καταπατούν ωμά οι πλοιοκτήτες. Ενδεικτικό είναι ότι οι εργαζόμενοι που ναυτολογούνται για πρώτη φορά αλλά και αυτοί που επαναπροσλαμβάνονται μετά από άδεια υποχρεώνονται να υπογράφουν συμβάσεις ορισμένου χρόνου κατά παράβαση του νόμου, να δηλώνουν στον εκπρόσωπο της εταιρείας τη μη συμμετοχή στη δράση του σωματείου, την "εργασιακή ειρήνη" και πως τα δικαιώματά τους είναι μόνο εκείνα που αναγνωρίζει η εταιρεία.
Ερωτώνται οι κύριοι Υπουργοί εάν θα παρέμβουν προκειμένου να επαναπροσληφθούν οι απολυμένοι συνδικαλιστές και οι άλλοι εργαζόμενοι στην πορθμειακή γραμμή Καβάλας-Θάσου και να προστατευτούν ουσιαστικά τα δικαιώματα των εργαζομένων σε αυτή.
Ο κύριος Υπουργός Εμπορικής Ναυτιλίας έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ κύριε Πρόεδρε. Για να απαντήσω ευθέως πρώτα στο ερώτημα και μετά να κάνω κάποια σχόλια επειδή ερωτώμεθα οι δύο Υπουργοί και σωστά γιατί δεν είναι θέμα του Υπουργείου Εμπορικής Ναυτιλίας είναι θέμα εργασίας, όμως εμπλέκεται και το Υπουργείο Εμπορικής Ναυτιλίας, εμείς δεν μπορούμε νομικά να παρέμβουμε για την επαναπρόσληψη, σύμφωνα με τις ρυθμίσεις της διεθνούς συμβάσεως εργασίας από τη στιγμή που η δυνατότητα διοικητικής παρέμβασης είναι μηδενική. Μπορούμε όμως να κάνουμε κάτι άλλο και αυτό προσπαθούμε. Με βάση το νομοθετικό πλαίσιο που ισχύει όλα τα θέματα των όρων αμοιβής και εργασίας προέρχονται μέσα από τις συλλογικές συμβάσεις. Εμείς αυτό που μπορούμε να κάνουμε είναι να δούμε αν αυτές οι συλλογικές συμβάσεις εφαρμόζονται από τους εργοδότες. 
Για το συγκεκριμένο θέμα υπάρχει καταλαβαίνω μια ιδιοτυπία παρότι δεν έχω τα ακριβή στοιχεία στα χέρια μου γιατί πρόκειται για μικρό σωματείο επομένως αφού είναι σωματείο με κάτω από εκατό μέλη -εκτιμώ, δεν το ξέρω, αν είναι πάνω από εκατό μέλη κακώς απολύθηκαν- τότε πρέπει να δούμε την κάθε περίπτωση χωριστά. Τουλάχιστον για τη μια περίπτωση η απόλυση από ό,τι ξέρω έγινε επειδή το πλοίο λόγω τριακονταπενταετίας αποδρομολογήθηκε και έφυγε. Για τις άλλες οφείλουμε να το δούμε. Εμείς προσπαθούμε σε όλα αυτά τα θέματα ακόμα και σε αυτά που είναι αστικής φύσεως και κανονικά πρέπει να τα λύνουν τα δικαστήρια να παρεμβαίνουμε ανάμεσα σε εργοδότες και εργαζόμενους για να μην υπάρχουν εντάσεις και να μη δημιουργούνται προβλήματα στις δρομολογήσεις. Έχω πει ήδη στη λιμενική αρχή να ασχοληθεί να στείλει το σχετικό φάκελο με αφορμή την ερώτησή σας.  Θα κάνουμε ό,τι μπορούμε ώστε να μη συμβαίνουν φαινόμενα καταπάτησης δικαιωμάτων εργαζομένων εφόσον κάτι τέτοιο υπάρχει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. Είναι θετικό ότι ο κύριος Υπουργός με ευκαιρία την ερώτηση έχει δώσει εντολή στη λιμενική αρχή να στείλει το σχετικό φάκελο. Πρέπει να ξέρετε όμως, κύριε Υπουργέ, ότι η λιμενική αρχή είναι ενήμερη, ότι οι απολύσεις δεν έχουν γίνει μόνο αυτόν τον καιρό αλλά και πέρυσι. Ο γενικός γραμματέας ο οποίος απολύθηκε πάλι φέτος ήταν απολυμένος και επισκεύθηκα προσωπικά την περιοχή και το συγκεκριμένο λιμενάρχη. Δεν είμαστε ικανοποιημένοι από τη μέχρι τώρα παρουσία του διότι και η λιμενική αρχή εκπροσωπόντας αν θέλετε και το Υπουργείο Εμπορικής Ναυτιλίας είναι αρμόδιο να ελέγχει για την εφαρμογή ή όχι των συλλογικών συμβάσεων και των νομοθετικών διατάξεων μέσα στα πλοία.
Στην πορθμειακή γραμμή Καβάλας-Θάσου πραγματικά είναι αυτή η τρομοκρατία που πάνε να περάσουν οι συγκεκριμένες πλοιοκτήτριες εταιρείες. Είπατε για τον ταμία ότι απολύθηκε λόγω τριακονταπενταετίας του πλοίου. Του υποσχέθηκαν όμως ότι θα τον πάρουν σε άλλο πλοίο και στη θέση του πήραν άλλον και του είπαν ευθέως ότι εσένα δεν σε παίρνουμε για τη συνδικαλιστική σου δράση. Και βέβαια μέσα στους πέντε απολυμένους είναι και ο αντιπρόεδρος και ο γενικός γραμματέας.
Υπάρχει μάλιστα και η δήλωση της ιδιοκτήτριας εταιρείας για τον αντιπρόεδρο του σωματείου που είναι πλοίαρχος, ότι είναι ο καλύτερος πλοίαρχος σ΄ όλη την περιοχή, αλλά παρ'  όλα αυτά επειδή είναι ενταγμένος στο συγκεκριμένο σωματείο δεν γίνεται η πρόσληψή του. Δηλαδή υπάρχει μια ωμή πλέον παρέμβαση των πλοιοκτητριών εταιρειών στα συνδικαλιστικά πράγματα της περιοχής. 
Είναι δε γεγονός αυτό που λέμε στην επίκαιρη ερώτησή μας για τις καινούριες προσλήψεις ότι για να γίνει η καθιερωμένη συντήρηση του πλοίου είναι υποχρεωμένη μετά η πλοιοκτήτρια εταιρεία να πάει τους ίδιους εργαζόμενους ή αν τους προσλάβει με επτάμηνες και πεντάμηνες συμβάσεις και τους υποχρεώνει να υπογράφουν ένα έγγραφο ότι δεν θα ασχοληθούν με το σωματείο. Αυτό το είδαμε και προσωπικά και για ευνόητους βέβαια λόγους δεν είναι δυνατόν να το προσκομίσουμε. Αν όμως χρειαστεί, μπορούμε να προσκομίσουμε ένα τέτοιο στοιχείο στο Υπουργείο σας, για να πάρει επιτέλους σάρκα και οστά αυτό που λένε "εκδημοκρατισμός μέσα στο ναυτεργατικό κίνημα". 
Κάτι τέτοιο όμως για να γίνει, κύριε Υπουργέ, θα πρέπει να καταργηθεί ο ν. 330 που ισχύει μέχρι σήμερα στο ναυτιλιακό κίνημα και να ισχύσει ο 1264 που πραγματικά έχει κάποια στοιχεία εκδημοκρατισμού του ναυτιλιακού κινήματος, ούτως ώστε να θεωρήσουμε και τους ναυτεργάτες ότι είναι ένα κομμάτι του εργατικού συνδικαλιστικού κινήματος γενικότερα. Δηλαδή να βάλουμε ένα φραγμό στα σχέδια που έχουν οι πλοιοκτήτριες εταιρείες στην περιοχή και όχι ότι ο ναυτεργάτης είναι μόνο για να δουλεύει και όχι για να έχει δικαιώματα και εργασιακά και αποδοχές και δημοκρατία στο χώρο της δουλειάς.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, δεν μπορώ παρά να συμφωνήσω με τον κύριο συνάδελφο αν συμβαίνουν τέτοια φαινόμενα, για το δικαίωμα στην εργασία, το δικαίωμα στην απεργία, όπως και για τα άλλα εργασιακά δικαιώματα που έχουμε πετύχει με πολλούς αγώνες. Και εν πάση περιπτώσει δεν μπορούμε παρά να μη στηρίζουμε τις αυθαιρεσίες των οποιωνδήποτε εργοδοτών.
Σίγουρα αυτό δεν συμβαίνει -και το έχω διαπιστώσει αυτούς τους μήνες που είμαι στο Υπουργείο -σχεδόν πουθενά στην ακτοπλοΐα. Σε πολύ μικρές πορθμιακές γραμμές μπορεί να συμβαίνει  γιατί είναι πιο μικρά τα σωματεία και οι σχέσεις γι' αυτό είπα ότι θα το εξετάσουμε το θέμα. 
Πολύ περισσότερο για μας, στον τομέα της ναυτιλίας, το θέμα της εργασίας είναι κρίσιμο γιατί αυτήν τη στιγμή η ανεργία είναι μηδέν και εμείς θέλουμε και τον τελευταίο ναυτικό στο επάγγελμα, πολύ περισσότερο όταν πρόσφατα ψηφίσαμε, να μπορούν να δουλεύουν παίρνοντας και τη σύνταξή τους οι συνταξιούχοι ναυτικοί.
Εμείς, λοιπόν, θέλουμε να μην υπάρχουν τέτοια φαινόμενα.
Όσον αφορά το θέμα του εκδημοκρατισμού θα σας θυμίσω ότι ο κ. Παπουτσής είχε κάνει ειδική επιτροπή για τον εκσυγχρονισμό των συνδικαλιστικών διαδικασιών στο ναυτικό επάγγελμα με επικεφαλής τον καθηγητή κ. Αλέξη Μητρόπουλο, η οποία μετά από τρεις συνεδριάσεις -και την ξανακάλεσα εγώ- μου παρέδωσε την παραίτησή τους γιατί τα ίδια συνδικαλιστικά σωματεία αρνούνται να προσέλθουν λόγω των διαφορών που έχουν μεταξύ τους.
ΑΓΓΕΛΟΣ ΤΖΕΚΗΣ: Είναι πολιτικό το ζήτημα πάντως.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Θα δω εγώ πολιτικά τι μπορώ να κάνω. Αλλά η επιτροπή που έγινε για τον εκδημοκρατισμό όπως λέτε εσείς ή για την προσαρμογή στον 1264 δεν προχώρησε μετά την αποχώρηση των δώδεκα από τα δεκατέσσερα ναυτεργατικά σωματεία. Και σ΄ αυτό το θέμα έχω απαντήσει στη Βουλή ότι εγώ θα προσπαθήσω να κάνω ό,τι μπορώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
Πρώτη επίκαιρη ερώτηση είναι η με αριθμό 614/20-5-2002 του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Γεωργίας σχετικά με την κατασκευή φράγματος στον ποταμό Τσικνιά, στην περιοχή Καλλονής Λέσβου.
Η επίκαιρη ερώτηση έχει ως εξής:
"Ο ποταμός Τσικνιάς που διατρέχει το κέντρο του νησιού και εκβάλλει στον Κόλπο Καλλονής, έχει επιλεγεί μετά από επιστημονικές μελέτες αρμοδίων φορέων ως ιδιαιτέρως κατάλληλος, προκειμένου να κατασκευαστεί φράγμα και να δημιουργηθεί τεχνητή λιμνοδεξαμενή, που θα διασφαλίζει την άρδευση και την ύδρευση μεγάλου μέρους της μοναδικής πεδιάδας του νησιού που περιβρέχει τον Κόλπο της Καλλονής. Υπολογίζεται ότι με τον τρόπο αυτό θα συλλέγονται προς διανομή δώδεκα εκατομμύρια κυβικά μέτρα νερού ετησίως, γεγονός που καθιστά το φράγμα Τσικνιά το μεγαλύτερο του Αιγαίου Πελάγους. Αναγνωρίζοντας τη σημασία του για το νησί μας ο Πρωθυπουργός εξήγγειλε την κατασκευή του από το 1999 σε επίσκεψή του στη Λέσβο. Έκτοτε όμως δεν έχει προχωρήσει η κατασκευή του έργου αυτού, το οποίο σημειωτέον έχει πλήρη μελέτη κατατεθειμένη στο Υπουργείο Γεωργίας από το 1995 τουλάχιστον. 
Για τους λόγους αυτούς ερωτάται ο Υπουργός Γεωργίας ποια είναι η τύχη του έργου αυτού; Αν στις άμεσες προοπτικές είναι η κατασκευή του Φράγματος Τσικνιά και πότε χρονικά υπολογίζεται η έναρξη των εργασιών κατασκευής του και ποια θα είναι η πηγή χρηματοδότησής του."
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, γνωρίζετε ότι η προσπάθεια για την ωρίμανση αυτού του έργου είναι μακροχρόνια. Γνωρίζετε ότι έχουν υπάρξει εμπλοκές που δεν αναφέρονται σίγουρα στις διαδικασίες του Υπουργείου Γεωργίας για την ωρίμανση αυτού του έργου και την ένταξή του σε συγκεκριμένο χρηματοδοτικό πρόγραμμα. 
Το έργο αυτό έχει εγκεκριμένη οριστική μελέτη και προϋπολογισμό κατασκευής 5.250.000.000 με τιμές του τρίτου τριμήνου του 1994. 
Για να εκτελεστεί ένα έργο πρέπει κατ' αρχήν να έχει ωριμότητα και πρέπει επίσης να υπάρχουν οι πόροι ώστε να μπορεί να χρηματοδοτηθεί.
Το έργο αυτό καθυστέρησε στο επίπεδο της ωριμότητας. Και καθυστέρησε γιατί υπήρχαν διαφορετικές απόψεις για τον τρόπο με τον οποίο θα κατασκευαζόταν το έργο, για τη χωρητικότητα, για τον ωφέλιμο όγκο του. Αυτό καθυστέρησε τη μελέτη των περιβαλλοντικών επιπτώσεων και ιδιαίτερα την έγκριση των περιβαλλοντικών όρων από τις υπηρεσίες του ΥΠΕΧΩΔΕ. Η διαφωνία ήταν διαφωνία της Διεύθυνσης Πολεοδομίας και Περιβάλλοντος της Νομαρχιακής Αυτοδιοίκησης.
Να επισημάνω μόνο μερικές ημερομηνίες. Η μελέτη περιβαλλοντικών επιπτώσεων διαβιβάστηκε στο ΥΠΕΧΩΔΕ το 1997 για την έγκριση των περιβαλλοντικών όρων. Στις 4 Αυγούστου του 1999 η απόφαση του νομαρχιακού συμβουλίου του Νομού Λέσβου εξέφρασε διαφωνία με την εγκεκριμένη οριστική μελέτη. Υπήρξε το αίτημα της Νομαρχιακής Αυτοδιοίκησης αντί για ωφέλιμο όγκο δώδεκα εκατομμυρίων κυβικών να μειωθεί η χωρητικότητα του ταμιευτήρα σε επτά εκατομμύρια κυβικά. Και αυτό επειδή θεωρήθηκε από τη Νομαρχιακή Αυτοδιοίκηση ότι ο Κόλπος της Καλλονής θα στερούνταν τους απαραίτητους υδατικούς πόρους για τον υδροβιότοπο. Έτσι δεν εκδόθηκαν οι περιβαλλοντικοί όροι από το ΥΠΕΧΩΔΕ. 
Αυτό δημιούργησε, λοιπόν, μία συγκεκριμένη καθυστέρηση. Επεστράφη από το ΥΠΕΧΩΔΕ η μελέτη περιβαλλοντικών επιπτώσεων τον Ιανουάριο του 2000. Επανασυνεδρίασε το νομαρχιακό συμβούλιο στις 25 Φεβρουαρίου του 2002. Πρόσφατα επανεξέτασε τη μελέτη περιβαλλοντικών επιπτώσεων του φράγματος και αποφασίστηκε τότε να διατηρηθεί ο προβλεπόμενος από την αρχική οριστική μελέτη ωφέλιμος όγκος των δώδεκα εκατομμυρίων κυβικών.
Μετά από αυτό υποβλήθηκε στην Ειδική Υπηρεσία Περιβάλλοντος του ΥΠΕΧΩΔΕ η απόφαση του νομαρχιακού συμβουλίου για να εκδοθούν οι περιβαλλοντικοί όροι.
Αυτή είναι η διαδικασία εξέλιξης και η προσπάθεια ολοκλήρωσης του έργου.
Από τη στιγμή που θα ολοκληρωθεί αυτή η διαδικασία, θα πρέπει να περάσουμε στη φάση χρηματοδότησης. Δεν μπορώ να πω την πηγή χρηματοδότησης. Μπορώ να πω μόνο ότι το Υπουργείο Γεωργίας θεωρεί ότι είναι ένα έργο το οποίο πρέπει να εκτελεστεί και αναζητά πόρους χρηματοδότησης είτε από το Γ΄ Κοινοτικό Πλαίσιο Στήριξης είτε από άλλους εθνικούς πόρους. Έχει εγγραφεί στον εθνικό κατάλογο των αναγκαίων έργων ως έργο και αναζητούνται οι πηγές χρηματοδότησης. Δεν μπορεί να γίνει, όμως, οτιδήποτε πριν ολοκληρωθεί η φάση ωρίμανσης του έργου που προβλέπει και την έκδοση των περιβαλλοντικών όρων από το ΥΠΕΧΩΔΕ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαδέλλης.
ΦΡΑΓΚΛΙΝΟΣ ΠΑΠΑΔΕΛΛΗΣ: Ευχαριστώ, κύριε Πρόεδρε.
Κύριε Πρόεδρε, κύριε Υπουργέ, κατέθεσα την ερώτηση αυτή ως επίκαιρη όχι γιατί το θέμα είναι επίκαιρο -επίκαιρο εννοώ τώρα που συζητάμε- αλλά διότι παραμένει επίκαιρο τόσα χρόνια, όπως άκουσα από τον Υπουργό προηγουμένως, από τη στιγμή που το έργο αυτό επελέγη προκειμένου να γίνουν μελέτες κατασκευής του. Και παραμένει επίκαιρο για το Νομό Λέσβου και ιδιαίτερα για το νησί της Λέσβου δεδομένου ότι αποτελεί ένα έργο αιγαιοπελαγίτικης εμβέλειας, το μεγαλύτερο έργο του Αιγαίου Πελάγους, σε επίπεδο εννοώ υδρευτικού και αρδευτικού έργου. Και πραγματικά συνιστά, θα έλεγα, έναν ουσιαστικό πνεύμονα ζωής για το νησί της Λέσβου, κάτι που το έχουν επανειλημμένα υποσχεθεί στους Λέσβιους όλοι οι παράγοντες της δημόσιας ζωής μεταξύ των οποίων και ο Πρωθυπουργός επισήμως.
Και το τονίζω αυτό, διότι θεωρώ ότι η πρωθυπουργική δέσμευση δεν ανήκει στην κατηγορία των συνήθων, αν θέλετε, πολιτικών υποσχέσεων, που πολλές απ' αυτές δεν τηρούνται ή και αθετούνται, αλλά ανήκει στην κατηγορία εκείνη που αποτελούν δέσμευση προς εκτέλεση. 
Λυπούμαι ιδιαίτερα διότι πράγματι έχετε δίκιο. Ευθύνες για την καθυστέρηση υπήρχαν στην Επιτροπή Πολεοδομίας της Νομαρχιακής Αυτοδιοίκησης, η οποία για λόγους δήθεν προστασίας του Κόλπου Καλλονής ξεκίνησε με τη μείωση στα επτά εκατομμύρια κυβικά μέτρα, για να ξαναφθάσουμε πέντε χρόνια μετά να πούμε ότι τα δώδεκα χιλιάδες κυβικά μέτρα είναι εφικτά. Και η καθυστέρηση βεβαίως οφείλεται σε μεγάλο βαθμό και σ' εμάς τους ίδιους τους Λέσβιους. 
Επειδή όμως, όπως τονίσατε, ήδη προχωρεί η ιστορία αυτή προς το Υπουργείο ΠΕΧΩΔΕ προκειμένου να εγκριθούν οι περιβαλλοντικοί όροι, η παράκληση όχι πλέον εμού -που δεν θα είχε ιδιαίτερη σημασία- αλλά όλων των Λέσβιων ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω αμέσως, κύριε Πρόεδρε. 
... ιδιαίτερα δε εκείνων που βρίσκονται γύρω από το κέντρο του νησιού, τον Κόλπο της Καλλονής, είναι να δουν επιτέλους ένα έργο ουσίας, έναν πνεύμονα ζωής για την περιοχή να εκτελείται.
Θέλω να πιστεύω ότι η ανεύρεση πηγών χρηματοδότησης δεν θα αποτελέσει τελικό εμπόδιο και ότι αυτό θα γίνει πράξη εντός του 2002, γεγονός που συνιστά όχι μόνο επίτευξη ενός μεγάλου έργου με κοινωνική ανταπόκριση, αλλά συνιστά, θα έλεγα εγώ, και πολιτική δέσμευση προς τη θετική κατεύθυνση. Αυτό νομίζω ότι θα είναι ιδιαίτερα σημαντικό.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, θα συμφωνήσω μαζί σας ότι το έργο αυτό είναι ένα έργο που μπορεί να δώσει πνοή και να αντιμετωπίσει σημαντικά προβλήματα της περιοχής. 
Γνωρίζετε το ενδιαφέρον μας -και έχουμε συζητήσει και προσωπικά και εσείς με την ηγεσία του Υπουργείου Γεωργίας πολλές φορές- για το πρόβλημα της έλλειψης υδατικών πόρων στο νησί, αλλά και για το νομό ευρύτερα. Γνωρίζετε επίσης πολύ καλά και γνωρίζει και ο λαός της περιοχής σας, τον οποίο εκπροσωπείτε, ότι ήδη στο Νομό της Λέσβου εκτελούνται ή εκτελέστηκαν έργα, λιμνοδεξαμενές και φράγματα, τα οποία δείχνουν το ενδιαφέρον της Κυβέρνησης για την αντιμετώπιση ενός οξύτατου προβλήματος που υπάρχει στον αγροτικό χώρο. Δεν αναφέρομαι μόνο στις λιμνοδεξαμενές που κατασκευάστηκαν, τη λιμνοδεξαμενή στο Κεράμι και στη Μήθυμνα, αλλά και στα φράγματα Ερεσού και Σεγούντα, τα οποία βρίσκονται σε εκτέλεση αυτήν την περίοδο και θα καλύψουν ωφέλιμο όγκο τριών εκατομμυρίων διακοσίων χιλιάδων κυβικών μέτρων περίπου. 
Εκείνο που θέλω να πω και να τονίσω είναι ότι θα καταβληθεί από την πλευρά του Υπουργείου κάθε δυνατή προσπάθεια, ώστε να επιταχυνθεί η διαδικασία και να εξευρεθούν οι πόροι είτε από το Γ΄ Κοινοτικό Πλαίσιο Στήριξης είτε από άλλες εθνικές πηγές χρηματοδότησης, ώστε να μπορέσει να εκτελεστεί. Πριν όμως πρέπει να ολοκληρωθεί η διαδικασία της ωρίμανσης του έργου με την έγκριση και των περιβαλλοντικών όρων. Θα παρακολουθούμε από κοντά και σε συνεργασία μαζί σας την εκτέλεση αυτού του έργου και ελπίζω στο τέλος να καταφέρουμε να το υλοποιήσουμε. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 626/21.5.2002 επίκαιρη ερώτηση του Βουλευτή της Νέας Δημοκρατίας κ. Νικολάου Τσιαρτσιώνη προς τον Υπουργό Ανάπτυξης, σχετικώς με την πώληση των Ναυπηγείων Σκαραμαγκά.
Η επίκαιρη ερώτηση του κ. Τσιαρτσιώνη έχει ως εξής:
"Για μία ακόμη, ως φαίνεται, φορά θα κληθεί ο Έλληνας φορολογούμενος να επωμισθεί το κόστος των αδιαφανών και αναποτελεσματικών "διαπραγματεύσεων" όσων ενέχονται στη διαδικασία "πώλησης" των Ναυπηγείων Σκαραμαγκά.
Συνέπεια των λανθασμένων κυβερνητικών επιλογών (που δεν περιορίζονται μόνο στα παραπάνω) είναι η πιθανότατη υποχώρηση της Κυβέρνησης σε νέες (!) απαιτήσεις της HDW, με τις οποίες ζητείται ούτε λίγο ούτε πολύ η κυβερνητική στήριξη των απαραίτητων ενεργειών για την ανάθεση του συμβολαίου για το πρόγραμμα εκσυγχρονισμού των υποβρυχίων και για την ενεργοποίηση "οψιόν" για την ανάθεση ενός επιπλέον υποβρυχίου.
Επειδή διά στόματος Πρωθυπουργού η Κυβέρνηση έχει δηλώσει πως τα Ναυπηγεία έχουν πωληθεί και μένει μόνο η απόφαση της Ευρωπαϊκής Επιτροπής Ανταγωνισμού για την οριστικοποίηση της μεταβίβασης,
Επειδή η HDW με τις νέες απαιτήσεις της -μέσω της επιστολής που έστειλε την 29.4.2002- εμπλέκει τα Υπουργεία Ανάπτυξης και Οικονομίας με απαιτήσεις που θα επιβαρύνουν τον ελληνικό λαό με δεκάδες δισεκατομμύρια,
Ερωτάται ο Υπουργός και καλείται να ενημερώσει τη Βουλή:
1. Ισχύουν επιτέλους ή όχι οι δηλώσεις του Πρωθυπουργού;
2. Πότε εκτιμάται πως θα υπογραφεί η σχετική σύμβαση και κατά πόσον θα περιληφθούν σ' αυτήν οι νέες απαιτήσεις της HDW, που θα επιβαρύνουν με δεκάδες δισεκατομμυρίων τον ελληνικό λαό;"
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
Αγαπητέ συνάδελφε, για άλλη μια φορά η Νέα Δημοκρατία σε ένα πάρα πολύ σοβαρό θέμα που αφορά ένα χρόνιο πρόβλημα του ελληνικού λαού και του ελληνικού δημοσίου, αντί να σταθεί με σοβαρότητα και υπευθυνότητα, στέκεται με κινδυνολογία και καταστροφολογία. Μάλιστα αυτό φαίνεται προφανώς παρ' όλο που εσείς με το ήθος σας το οποίο τιμώ, δεν μας έχετε συνηθίσει σε τέτοιου είδους συμπεριφορές. Εν τούτοις ο τίτλος που έχετε βάλει "άνθρακες ο θησαυρός, η πώληση των Ναυπηγείων Σκαραμαγκά", υποδηλώνει ακριβώς το αληθές των λόγων μου. Δηλαδή και χαίρεσθε αλλά και επιτιμάτε την Κυβέρνηση διότι δεν προχώρησε σε αυτό το σοβαρό θέμα. Επίσης, την ερώτησή σας τη συνοδεύουν απαράδεκτοι χαρακτηρισμοί, όπως αδιαφάνεια, αναποτελεσματικότητα κλπ., στα οποία πρέπει να απαντήσω.
Ως προς την αναποτελεσματικότητα θα πρέπει να γνωρίζετε ότι η διαδικασία πώλησης των ναυπηγείων έχει διαρκέσει μόλις δεκαέξι μήνες απ' όταν άρχισε. Γνωρίζετε πόσο δύσκολο και κρίσιμο είναι το ζήτημα της πώλησης των Ναυπηγείων Σκαραμαγκά και πόσο έχει ταλανίσει στο παρελθόν το σύνολο της ελληνικής πολιτείας. Είναι ένα πρόγραμμα που το αντιμετωπίζουμε επί είκοσι χρόνια. Και οφείλω να σας υπενθυμίσω ότι η κυβέρνηση της Νέας Δημοκρατίας δύο φορές απέτυχε παταγωδώς. Και εμείς σε δεκατέσσερις, δεκαπέντε το πολύ μήνες βρισκόμαστε στο δρόμο της τελικής επίλυσης του θέματος.
Ως προς την αδιαφάνεια έγινε δημόσιος, διεθνής διαγωνισμός στον οποίο μάλιστα συμμετείχαν εννέα διεθνούς φήμης εταιρείες. Στη δεύτερη φάση προσήλθαν οι έξι και στην προσφορά την οικονομική προσήλθαν δύο. Η καλύτερη ελληνική εταιρεία στη ναυπηγική βιομηχανία και η καλύτερη ευρωπαϊκή βιομηχανία στον τομέα αυτό. Επίσης, είχε έλθει η "GENERAL ELECTRIC" και είχαν έλθει και άλλες διεθνούς φήμης εταιρείες. Όταν εσείς επιχειρήσατε να πουλήσετε τα ναυπηγεία, αυτό που κατορθώσατε ήταν να φέρετε κάποιους δυστυχείς εμπειροτέχνες από τη ζώνη του Περάματος. Και κατοχυρώθηκε σύμφωνα με την πρόταση του συμβούλου ως κατ' αρχήν πλειοδότης HDW, η οποία όπως γνωρίζετε είναι η μεγαλύτερη ναυπηγική βιομηχανία της Ευρώπης και η μεγαλύτερη ναυπηγική βιομηχανία στον κόσμο στον τομέα των συμβατικών υποβρυχίων. 
Μιλήσατε για την οψιόν του τέταρτου υποβρυχίου, ότι δήθεν η χρησιμοποίηση της οψιόν στρεβλώνει τους όρους του διαγωνισμού. Μα, γνωρίζετε ότι αυτό που λέτε είναι λάθος. Σας το έχουμε πει κατ' επανάληψη και σεις το επαναλαμβάνετε. Η οψιόν του τέταρτου υποβρυχίου ήταν γνωστή. Είναι εξηγγελμένη πολιτική της Κυβέρνησης εδώ και πολλά χρόνια. Απορώ γιατί το επαναλαμβάνετε και το επαναφέρετε συνεχώς. Βεβαίως ισχύουν οι δηλώσεις του Πρωθυπουργού. Η διαδικασία απόσβεσης των ναυπηγείων βρίσκεται στην τελική της φάση. Απέμειναν ουσιαστικά δύο αποφάσεις της Ευρωπαϊκής Ένωσης, η μια, αυτή που αφορούσε τη συγκέντρωση κεφαλαίου από την εξαγορά των ναυπηγείων. Και είχαμε τη θετική απάντηση της Ευρωπαϊκής Επιτροπής στο θέμα αυτό. Και αναμένουμε στις 6 Ιουνίου την απάντηση της Ευρωπαϊκής Ένωσης για τις κρατικές προμήθειες. Πιστεύουμε ότι και εδώ θα έχουμε τη θετική απάντηση. 
Δεν υπάρχουν νέες απαιτήσεις, υπάρχει όμως το εξής: Σε ένα τόσο πολύπλοκο και ακανθώδες θέμα υπάρχουν πάρα πολλές παράμετροι που πρέπει να εξηγηθούν, πρέπει να διαλευκανθούν για έναν επενδυτή. Αυτό γίνεται αυτόν τον καιρό.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Ευχαριστώ, κύριε Πρόεδρε.
Δεν υπάρχει αμφιβολία και πρέπει να ανταποδώσω τα εύσημα στον κύριο Υφυπουργό για το ήθος και την εργατικότητα η οποία τον διακρίνει για το θέμα με το οποίο ασχολείται εδώ και μήνες. Όμως, θα απορρίψω την κατηγορία του για κινδυνολογία από την πλευρά της Νέας Δημοκρατίας, καθόσον εμείς σήμερα παρεμβαίνουμε μ' αυτήν την επίκαιρη ερώτηση προσπαθώντας να σας στηρίξουμε, εσάς που έχετε υποβληθεί σε ένα εξαντλητικό παζάρι με υπέρογκες απαιτήσεις, οι οποίες ανέρχονται στο ύψος των 200 δισεκατομμυρίων δραχμών, απ' ότι φαίνεται. Βεβαίως δεν θέλουμε σε καμιά περίπτωση όταν εσείς θα υπαναχωρήσετε να χρεωθεί ο Έλληνας πολίτης και το ελληνικό δημόσιο τα 200 δισεκατομμύρια δραχμές. 
Επομένως, δεν είναι κινδυνολογία η κατάθεση της σημερινής ερώτησης, αλλά προσπάθεια διασφάλισης του δημοσίου χρήματος και, αν θέλετε, και προσπάθεια προς τη δική σας πλευρά να αισθανθείτε ότι η Αντιπολίτευση σ' αυτήν την πίεση των εξωθεσμικών παραγόντων ή των εμπλεκομένων  μερών είναι κοντά σας. 
Αδιαφάνεια του διαγωνισμού: Κατ' αρχήν  ξέρετε πολύ καλά και πολύ καλά τεκμαίρεται το γεγονός ότι μόνο δύο τελικώς υπήρξαν οι προσφέροντες κοινοπραξίες. Γιατί δεν εμφανίστηκαν τα αγγλικά, τα ολλανδικά, τα γαλλικά ναυπηγεία είναι γνωστό. Διότι οι όροι τους οποίους θέσατε και οι προηγούμενες συμφωνίες που είχαν στη ναυπήγηση των υποβρυχίων τα Ναυπηγεία Σκαραμαγκά δεν ήταν γνωστοί στους υπόλοιπους εκτός από τους συμβεβλημένους της Κοινοπραξίας HDV τα προηγούμενα χρόνια. 
Επομένως, μόνο αυτή η εταιρεία και η δική μας της Ελευσίνας ξέραμε τα dessus της όλης ιστορίας. Απομειώσατε από τη διακήρυξη των όρων του διαγωνισμού τη συμμετοχή πολλών σοβαρών εταιρειών. Κάνατε σημαία αυτήν την πιλοτική διαρθρωτική αλλαγή, αλλά σήμερα υποχρεούστε, έναντι αυτών των γεγονότων, να κάνετε υποστολή της σημαίας με πλήρες αδιέξοδο και αποτυχία. 
Υπογράψατε τον Οκτώβριο μία συμφωνία η οποία τελικά αποδείχθηκε διάτρητη, διότι ο άλλος προσφέρων διαγωνιζόμενος υπέβαλε ένσταση στην Ευρωπαϊκή Επιτροπή Ανταγωνισμού, διότι βλέπει να παραβιάζονται ριζικά οι όροι του διαγωνισμού από την αρχική προκήρυξη. Σήμερα, έχοντας απομειώσει βέβαια τη διαπραγματευτική ικανότητα και τη θέση σας, σας ζητούν όρους επαχθείς και παραχωρήσεις που θα στοιχίσουν στο δημόσιο πάνω από 200 δισεκατομμύρια δραχμές. Τα Ναυπηγεία Σκαραμαγκά, όμως, είναι μια ιστορία η οποία φαίνεται ότι θα συρθεί και ακόμα περισσότερο. 
Σταματώ, όμως, εδώ για να σας ρωτήσω το εξής: Γιατί δεν υπογράφατε τη σύμβαση εδώ και ένα μήνα εφόσον η επιτροπή έδωσε την έγκρισή της; Είναι αλήθεια ότι η αγοράστρια κοινοπραξία σας έχει υποβάλει τέσσερις συγκεκριμένους όρους, όπως εμφανίστηκαν στον Τύπο; Περιμένουμε από σας τις απαντήσεις σε όλα αυτά. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
Αγαπητέ συνάδελφε, όλα αυτά που αναφέρετε σήμερα και πολύ περισσότερα έχουν απαντηθεί κατά κόρον σ' αυτήν εδώ την Αίθουσα. Στην τελευταία επερώτηση που είχατε κάνει εδώ και ενάμιση μήνα περίπου εάν θυμάμαι καλά όλα αυτά τα ερωτήματα που έχετε θέσει και που έχει θέσει και η δημοσιογραφία, κατευθυνόμενη και μη, έχουν απαντηθεί εκτενώς. 
Πρέπει να ομολογήσουμε το εξής: Διαπραγματεύσεις μεταξύ της εταιρείας που αγοράζει και της εταιρείας που πουλάει γίνονται από τον Οκτώβριο μετά την πρώτη υπογραφή και συνεχίζονται ακόμα και σήμερα. Σας πληροφορώ ότι σήμερα, αυτήν τη στιγμή που μιλάμε εδώ στη Βουλή, υπάρχει αντιπροσωπεία είκοσι πέντε ατόμων από την HDV στην ΕΤΒΑ και συνεχίζονται οι διαπραγματεύσεις, γιατί υπάρχουν πάρα πολλά σημεία, όπως σας είπα και στην πρωτολογία μου, τα οποία πρέπει να διαλευκανθούν.
Είπατε και σεις, γνωρίζουμε και εμείς και όλος ο ελληνικός λαός, ότι η υπόθεση των Ναυπηγείων Σκαραμαγκά είναι μια υπόθεση με πάρα πολλές αμαρτίες. Δεν είναι ένα απλό πρόβλημα, γι' αυτό ακριβώς έχει πάρα πολλές πτυχές που χρειάζεται ο νέος αγοραστής να τις εξιχνιάσει.
Όμως πρέπει να πούμε το εξής: Ότι αναμένουμε ακόμη...
ΠΡΟΕΔΡΕΥΩΝ (Κωνσταντίνος Γείτονας): "Κασσιανή" λοιπόν τα ναυπηγεία. Κατά τον κύριο Υφυπουργό είναι "εν πολλαίς αμαρτίαις". 
ΓΕΩΡΓΙΟΣ ΣΑΛΑΓΚΟΥΔΗΣ:  (Δεν ακούστηκε) 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Σαλαγκούδη, έχετε πάρει τόσες πολλές απαντήσεις, μάλιστα πάρα πολύ αυστηρές και πολύ τεκμηριωμένες, που νομίζω ότι δεν χρειάζεται να πούμε περισσότερα. Μάλιστα, επειδή το ύφος του αγαπητού συναδέλφου διέφερε πολύ από το περιεχόμενο της ερώτησής του, ας μη χαλάσουμε το κλίμα σήμερα. Εξάλλου νομίζω ότι βρισκόμαστε στην τελική ευθεία και νομίζω ότι και εσείς και εμείς πολύ περισσότερο θέλουμε να επιλυθεί αυτό το πρόβλημα, να έχει αίσιο τέλος. Γι' αυτό αγωνιζόμαστε με αυταπάρνηση. 
Όμως, επιγραμματικά θα ήθελα να πω το εξής: Αναμένεται η απόφαση της Ευρωπαϊκής Ένωσης, όπως σας προείπα, για τις κρατικές ενισχύσεις στις 6 Ιουνίου. Αυτός είναι ένας όρος, που θέτει η εταιρία, ότι θέλει να γνωρίζει και αυτό. Μας έχει απαντήσει η Ευρωπαϊκή Ένωση, αφού ζήτησε καινούργια στοιχεία. Εδώ θα ήθελα να κάνω μία παρένθεση. Όλα τα ερωτήματα που έθεσε με την καταγγελία και την προσφυγή που έχει κάνει ο άλλος ανταγωνιστής του διαγωνισμού, έχουν απαντηθεί από το Υπουργείο και πιστεύω ότι στις 6 Ιουνίου θα έχουμε την ορθή απάντηση. 
Όμως εμείς θέσαμε πέντε κριτήρια όταν θελήσαμε να πουλήσουμε τα ναυπηγεία. Το πρώτο κριτήριο ήταν να διασφαλίσουμε ένα μίνιμουμ χιλίων τετρακοσίων θέσεων εργασίας, το οποίο το έχουμε πετύχει. Το δεύτερο ήταν να εξακολουθεί το ναυπηγείο να λειτουργεί ως ναυπηγείο. Και αυτό το έχουμε πετύχει. Το τρίτο ήταν η εκπλήρωση των συμβατικών υποχρεώσεων του αγοραστή. Το τέταρτο ήταν η ανάληψη των ζημιών που έχουν σωρευτεί στο ναυπηγείο και πέμπτον, όλα αυτά να γίνουν με τη συναίνεση και τη συγκατάθεση των εργαζομένων. Όλα αυτά έχουν επιτευχθεί και πιστεύω ότι βρισκόμαστε σε καλό δρόμο.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Έχω την τιμή να ανακοινώσω ότι η συνάδελφος Βουλευτής Α΄ Αθηνών κα Μαριέτα Γιαννάκου Κουτσίκου ζητεί ολιγοήμερη άδεια απουσίας στο εξωτερικό. 
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια. 

ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 52/21.3.2002 επερώτηση των Βουλευτών της Νέας Δημοκρατίας κυρίων Κωνσταντίνου Καραμπίνα, Σταύρου Καλογιάννη, Αθανασίου Κατσιγιάννη, Ευάγγελου Μπασιάκου, Γεωργίου Καρασμάνη, Ηλία Φωτιάδη, Ιορδάνη Τζαμτζή, κας Παρθένας Φουντουκίδου, κυρίων Ανέστη Αγγελή, Αλέξανδρου Κόντου, Θεόφιλου Λεονταρίδη, Σταύρου Παπαδόπουλο, Ευάγγελου Πολύζου και Γεωργίου Σαλαγκούδη.
Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης.
Από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κα Ασημίνα Ξηροτύρη Αικατερινάρη και από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο Βουλευτής Θεσσαλονίκης κ. Άγγελος Τζέκης.
Το λόγο έχει ο πρώτος των επερωτώντων, συνάδελφος κ. Καραμπίνας.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, ο Θεός να βάλει το χέρι του να μην καεί η χώρα και φέτος το καλοκαίρι. Είναι η μόνη ελπίδα, αφού η Κυβέρνηση δεν έβαλε το δικό της χέρι, δεν έκανε απολύτως τίποτα για να αντιμετωπίσει τον τακτικό ετήσιο επισκέπτη, την πύρινη λαίλαπα. Εκείνο που ξέρει να κάνει για δικούς της λόγους είναι να συντηρεί έναν σκουριασμένο, δυσκίνητο, ασυντόνιστο, γραφειοκρατικό και φυσικά αναποτελεσματικό κρατικό μηχανισμό, με πολλές ελλείψεις σε ανθρώπινο δυναμικό και τεχνικά μέσα. 
Επακόλουθο αυτής της κατάστασης είναι κάθε χρόνο να έχουμε καταστροφή του περιβάλλοντος με τεράστιες προεκτάσεις, πολλές φορές μάλιστα το θάνατο συμπολιτών μας, αλλά και τη θυσία ανθρώπων του κρατικού μηχανισμού, που πλήρωσαν με τη ζωή τους για να επιτελέσουν το καθήκον τους. 
Επίσης, την ανικανότητά της για πρόληψη και προστασία από τις πυρκαγιές και τα καιρικά φαινόμενα με τα ενδεδειγμένα μέτρα όπως σύγχρονο εξοπλισμό και αποτελεσματικές παρεμβάσεις.
Κυρίες και κύριοι συνάδελφοι, πρέπει να κατανοηθεί ιδιαίτερα από την Κυβέρνηση ότι ζούμε σε μια εποχή κατά την οποία επιταχύνεται η οικολογική αποδιοργάνωση, η κατάρρευση και η αποσύνθεση των δασικών οικοσυστημάτων με όλες τις βαριές συνέπειες στην οικονομική και κοινωνική ζωή των κατοίκων των ορεινών και ημιορεινών περιοχών, στην ανισορροπία των καλλιεργούμενων εδαφών, στη συρρίκνωση της κτηνοτροφίας και στη σημαντική μείωση του δασικού πλούτου.
Το μέλλον της χώρας θα επηρεασθεί σημαντικά από την επιδείνωση των εξελίξεων αυτών. Μόνο μία μακροπρόθεσμη λοιπόν και ορθολογικά προγραμματισμένη δασική πολιτική που θα στηρίζεται σε γενναίους χρηματοδοτικούς πόρους καθώς και η καθημερινή δραστηριοποίηση και συμπαράσταση του κοινωνικού συνόλου θα μπορέσει να αναχαιτίσει αυτήν τη σημερινή επιδείνωση για να προχωρήσει η χώρα σε μία αναζωογόνηση της δασικής και εθνικής της οικονομίας αλλά και των συνθηκών ζωής.
Δεν μπορεί, κυρίες και κύριοι συνάδελφοι, η Κυβέρνηση να σφυρίζει αδιάφορα όταν η ανυπαρξία πολιτικής της έχει φέρει σε σημείο το 30% του εδάφους της χώρας να κινδυνεύει να μετατραπεί σε έρημο, γεγονός που θα έχει τεράστιες αρνητικές επιπτώσεις στην αγροτική παραγωγή, το εισόδημα των αγροτών και βέβαια το περιβάλλον.
Μόλις το 8% των κατεστραμμένων δασών αναδασώνεται με αποτέλεσμα την υποβάθμιση του δασικού οικοσυστήματος, όπως επίσης και της οικονομικής ανάπτυξης, καθώς παρατηρείται όλο και μεγαλύτερη εξάρτηση της χώρας σε ξυλεία από το εξωτερικό αλλά και στη διατάραξη του υδάτινου ισοζυγίου με βαριές συνέπειες στην ποιότητα ζωής αλλά και στο περιβάλλον όπου ζούμε.
Δεν μπορεί η Κυβέρνηση να παραβλέπει το γεγονός ότι οι πυρκαγιές την τελευταία δεκαετία έχουν αφανίσει περισσότερα από τρία εκατομμύρια δικακόσιες έξι χιλιάδες στρέμματα δάσους και μερικώς δασωμένων εκτάσεων. Έχουν καταστρέψει εκατοντάδες οικοδομήματα, ενώ παράλληλα αφήρεσαν το υψηλότερο αγαθό, τη ζωή από πολλούς συνανθρώπους μας. Και ενώ αυτή είναι η σκληρή πραγματικότητα παρατηρείται  το φαινόμενο στις συζητήσεις μας στο Κοινοβούλιο, οι απαντήσεις της Κυβέρνησης να μην εστιάζονται στην ουσία του προβλήματος, να υπεκφεύγει, να επιλέγει τη στείρα κομματική αντιπαράθεση με τη μόνιμη επωδό στα χείλη των Υπουργών "μας τα έχετε ξαναπεί, η Νέα Δημοκρατία κάνει ισοπεδωτική αντιπολίτευση, δεν έχετε προτάσεις" και όλα τα συναφή, με αποτέλεσμα οι συζητήσεις μας να μην έχουν ουσιαστικά αποτελέσματα.
Κύριε Πρόεδρε, κυρίες και κύριοι συνάδελφοι, η Αντιπολίτευση σύμφωνα με το θεσμικό της ρόλο ασκεί κριτική, προτείνει, επισημαίνει παραλείψεις, ελέγχει την Κυβέρνηση, επί του προκειμένου για τα αρνητικά όσο και καταστροφικά για τη χώρα και το λαό αποτελέσματά της. Η Κυβέρνηση αποδεικνύεται καθημερινά αδύναμη, ανήμπορη να αντιμετωπίζει καταστάσεις πυρκαγιών, πλημμυρών, χιονοπτώσεων, καταστροφικών για τη χώρα μας και γι' αυτό οι ευθύνες της είναι τεράστιες.
Έκανα αυτήν την επισήμανση, κύριε Πρόεδρε, με την ελπίδα ότι η Κυβέρνηση σήμερα θα αλλάξει τακτική και θα προχωρήσει σε γόνιμο διάλογο. Η Νέα Δημοκρατία προκάλεσε αυτήν τη συζήτηση εκφράζοντας την αγωνία του λαού εν όψει του καλοκαιριού για να μη θρηνήσουμε και φέτος θύματα και να μην καταστραφεί άλλο το περιβάλλον εξαιτίας της μακαριότητας της Κυβέρνησης.
Να μας πείτε λοιπόν, κύριε Υφυπουργέ -ο κύριος Υπουργός έχει πολύ καιρό να τιμήσει με την παρουσία του την Επιτροπή Παραγωγής και Εμπορίου, πιστεύουμε την επόμενη φορά να είναι παρών- για να ακούσει και ο ελληνικός λαός τι έχετε κάνει, ποια ολοκληρωμένη πολιτική έχετε διαμορφώσει την οποία και έχετε εφαρμόσει, ποια μέτρα έχετε λάβει μέχρι σήμερα, τι άλλα μέτρα πρόκειται να πάρετε, ποιες παρεμβάσεις έχετε κάνει για να αποκατασταθεί το δασικό οικοσύστημα από τις καταστροφικές πυρκαγιές των τελευταίων ετών; Να μας απαντήσετε συγκεκριμένα. Υπεύθυνα πράγματα. Ο κόσμος βαρέθηκε να ακούει νεφελώματα που υπηρετούν την κομματική σας σκοπιμότητα.
Σας καλούμε, λοιπόν, να απαντήσετε στα παρακάτω, τα οποία θεωρούμε ότι είναι απολύτως αναγκαία για την πρόληψη και προστασία των δασών μας από τις πυρκαγιές.
Δεν προχωρήσατε, κύριε Υφυπουργέ, σε αναδασώσεις. Από τα ερωτήματά μας και τις απαντήσεις που θα δώσετε, να είστε βέβαιος ότι κρινόμαστε όλοι.
Αττική, Πελοπόννησος, Ήπειρος, Σάμος Θεσσαλονίκη, Χίος, Φθιώτιδα και Κέρκυρα είναι περιοχές που έχουν υποστεί μεγάλες καταστροφές από τις πυρκαγιές. Μας ακούνε οι συμπολίτες μας αυτήν τη στιγμή. Πού είναι, λοιπόν, οι παρεμβάσεις αναδασώσεων σ' αυτές τις περιοχές; Και για να δίνουμε και στοιχεία που φανερώνουν το μέγεθος του ενδιαφέροντος λέμε το εξής:
Από σαράντα πέντε χιλιάδες στρέμματα το 1992 και σαράντα έξι χιλιάδες στρέμματα το 1993 αναδασώσεων επί κυβερνήσεως Νέας Δημοκρατίας, φθάσατε με φθίνουσα πορεία το 1998 στα δεκαοκτώ χιλιάδες στρέμματα και στα δεκατέσσερις χιλιάδες στρέμματα το 2000, όταν να σημειωθεί το 1998 οι πυρκαγιές κατέστρεψαν πεντακόσιες είκοσι επτά χιλιάδες στρέμματα και το 2000 κατέστρεψαν εξακόσιες πενήντα χιλιάδες στρέμματα. Στην Αττική το 1992 επί Νέας Δημοκρατίας φυτεύτηκαν τριακόσιες εβδομήντα χιλιάδες δενδρύλλια και το 2000 με κυβέρνηση το ΠΑΣΟΚ φυτεύτηκαν δώδεκα χιλιάδες δενδρύλλια. Αυτά τα στοιχειά αποδεικνύουν ποιο είναι το ενδιαφέρον σας για την αποκατάσταση του περιβάλλοντος αλλά και πόσο οικολογικά ευαίσθητη είναι η Κυβέρνησή σας, κύριε Υφυπουργέ.
Πρόσφατες είναι και οι τεράστιες καταστροφές σε ολόκληρο τον ελλαδικό χώρο, κυρίες και κύριοι συνάδελφοι, από τις πλημμύρες εξαιτίας των μεγάλων πυρκαγιών του περασμένου καλοκαιριού που αντιμετωπίστηκαν με εξοργιστική αδιαφορία από την Κυβέρνηση και την υποβαθμισμένη κρατική μηχανή. Αυτό είχε ως αποτέλεσμα να επεκτείνεται η αποψίλωση των δασών και των δασικών εκτάσεων και να επιβαρύνεται ακόμη περισσότερο το φυσικό περιβάλλον. Τα φαινόμενα αυτά είναι εντονότερα στα μεγάλα αστικά κέντρα καθώς η ανυπαρξία πολιτικής από την Κυβέρνηση έχει μειώσει στο ελάχιστο τα αστικά και περιαστικά δάση. Τα περιαστικά δάση που αφήσατε βορά στους καταπατητές και στους οικοπεδοφάγους. 
Σας ρωτάμε, κύριε Υφυπουργέ: Προμηθευτήκατε σύγχρονα προγράμματα πρόληψης και πρόβλεψης της εξέλιξης της πυρκαγιάς που έχουν αναπτυχθεί με τη βοήθεια ηλεκτρονικών υπολογιστών;
Σας ρωτάμε: Έχετε βελτιώσει τη διοικητική μέριμνα, ώστε να μην παρατηρούνται τραγικές καταστάσεις στο πεδίο της κατάσβεσης όπου οι πυροσβέστες δεν εφοδιάζονταν με τρόφιμα και πόσιμο νερό ενώ συχνά παρέμεναν απλοί θεατές της φωτιάς αφού τελείωνε το κατασβεστικό υλικό κυρίως νερό;
Σας ρωτάμε: Τοποθετήσατε πλαστικές δεξαμενές των σαράντα έως εκατό κυβικών μέτρων για την προμήθεια ύδατος στα ελικόπτερα; Κατασκευάσατε στα ποτάμια ειδικά σημεία ανεφοδιασμού των εναέριων πυροσβεστικών μέσων; Συνεργαστήκατε με τους δήμους, ώστε περιοχές όπως άλση να λάβουν πρόσθετα μέτρα φύλαξης και να προχωρήσουν στις απαραίτητες υποδομές, δεξαμενές πυροσβεστικά δίκτυα ή να γίνουν κάποιες μετατροπές των υδροφόρων των δήμων για συνεργασία με τα πυροσβεστικά οχήματα, ώστε να μην παρατηρείται το ευτράπελο να έχεις νερό και να μην έχεις τα τεχνικά μέσα για να εφοδιάζεις τα πυροσβεστικά οχήματα;
Κυρίες και κύριοι συνάδελφοι, η μορφολογία της πατρίδας μας δεν παρέχει τη δυνατότητα σε όλα τα σημεία επεμβάσεων των πυροσβεστικών οχημάτων, αλλά και των κλασικών αεροπλάνων πυρόσβεσης των γνωστών "Καναντέρ", οι πιλότοι των οποίων τις περισσότερες φορές θέτουν τη ζωή τους σε κίνδυνο. Χρήζει, λοιπόν, η πυρόσβεση επεμβάσεων με ειδικά σύγχρονα ελικόπτερα, τα οποία θα έχουν τη δυνατότητα και νυκτερινών πτήσεων.
Τι έχετε κάνει, κύριε Υφυπουργέ; Αγοράσατε νέα; Προχωρήσατε σε χρονομίσθωση; 
Και εδώ θα ήθελα να ρωτήσω: Είστε ευχαριστημένοι από τα αποτελέσματα των ελικοπτέρων που χρησιμοποιείτε; Τουλάχιστον θα έπρεπε, κατά τη δική μας θέση, να έχετε ένα σε κάθε περιφέρεια της χώρας για άμεσες επεμβάσεις. Θα μου πείτε βέβαια ότι η αγορά τους και η μίσθωσή τους κοστίζει. Ξέρετε, όμως, πόσο κοστίζουν, κύριε Υφυπουργέ, οι ανθρώπινες ζωές που χάθηκαν, τα αγαθά των ανθρώπων που καταστράφηκαν και τα εκατομμύρια στρέμματα δάσους που αποτεφρώθηκαν; Πολύ, πολύ περισσότερο φυσικά και εκτιμώ ότι θα συμφωνείτε.
Θα είχε ενδιαφέρον, επίσης, να μας πείτε αν γνωρίζετε πόσο στοιχίζει η συντήρηση των πεπαλαιωμένων και επικίνδυνων για τη ζωή των πιλότων μας ελικοπτέρων και αεροπλάνων. 
Ποια είναι τα ιδιαίτερα μέτρα προστασίας που έχετε λάβει για τους εθνικούς δρυμούς; Εμείς σας λέμε ότι τους έχετε εντελώς απροστάτευτους.
Ποιο είναι το ιδιαίτερο πρόγραμμα που έχετε εκπονήσει για την προστασία τους; Έχετε προχωρήσει σε διακρατικές συμφωνίες με τις γειτονικές χώρες για επεμβάσεις εντός των συνόρων τους αφού πολλές πυρκαγιές είναι εισαγόμενες και οι γείτονές μας στην παρούσα χρονική περίοδο δεν μπορούν να τις αντιμετωπίσουν; Εμείς όμως πληρώνουμε αυτήν την αδυναμία τους με την καταστροφή των δικών μας δασών. 
Τόσα χρόνια που κυβερνάτε γιατί δεν προχωρήσατε στο χωροταξικό σχεδιασμό και στο κτηματολόγιο, αλλά αφήσατε τη σύγκρουση των οικονομικών δραστηριοτήτων και κατά προέκταση των συμφερόντων κάτι που προκάλεσε μεγάλες καταστροφικές πυρκαγιές;
Τέλος, για να δει ο λαός μας το έμπρακτο ενδιαφέρον της Κυβέρνησης για το περιβάλλον και για την αποκατάστασή του από τις καταστροφικές πυρκαγιές -σύμφωνα  με τα σημερινά δεδομένα έχουμε περιορισμένο βαθμό δασοκάλυψης, περιορισμό παραγωγικών δασών, καταστροφή δασικού πλούτου από τους χείμαρρους από την οικοπεδοποίηση- σας ρωτάμε ποιες πιστώσεις έχετε διαθέσει τα πέντε τελευταία χρόνια για τη βελτίωση αυτής της δραματικής κατάστασης; Εμείς σας λέμε ότι κάθε χρόνο είναι και χειρότερα. Το 1998 δόθηκαν 4,8 δισεκατομμύρια, το 1999, 4,2 δισεκατομμύρια, το 2001 1,4 δισεκατομμύρια. Η πορεία των πιστώσεων είναι φθίνουσα. Ανάλογο είναι και το ενδιαφέρον της Κυβέρνησης για το περιβάλλον και για τη δασοπονία.
Η υπόθεση που συζητάμε σήμερα δεν μπορεί να περάσει με λόγια και πολιτικές κορόνες, διότι σε μερικές ημέρες το θερμόμετρο θα ανέβει και θα βρεθούμε όλοι ενώπιον των ευθυνών μας. Γι' αυτό η Νέα Δημοκρατία έγκαιρα προκάλεσε αυτήν τη συζήτηση στα πλαίσια του συνταγματικού της ρόλου για άσκηση κριτικής και ελέγχου στην Κυβέρνηση για να προλάβει την επανάληψη δυσάρεστων και επικίνδυνων καταστάσεων για τον τόπο και το λαό μας.
Τα δάση είναι κοινή κληρονομιά όλων των Ελλήνων και αποτελούν εθνικό πλούτο που πρέπει να παραδίδεται στις επόμενες γενιές σε καλύτερη κατάσταση απ' αυτή στην οποία παρελήφθησαν. Εάν η Κυβέρνηση αισθάνεται αδύναμη, κουρασμένη και δεν έχει όραμα και διάθεση για να προστατεύσει τον εθνικό μας πλούτο είναι καλύτερα να το ομολογήσει. Η Νέα Δημοκρατία έχει όραμα, πρόγραμμα, βούληση και διάθεση για δουλειά, ώστε να αντιστρέψει την τραγική κατάσταση που δημιουργήθηκε από τις κυβερνήσεις του ΠΑΣΟΚ και να οδηγήσει τη χώρα σε πορεία ανάπτυξης και προόδου με ορθολογική διαχείριση του φυσικού περιβάλλοντος και ειδικότερα με αυστηρή προστασία και λελογισμένη διαχείριση των δασών και των φυσικών πόρων, με σεβασμό στο περιβάλλον και στον άνθρωπο. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια  από την Ελληνική Επανάσταση" τριάντα επτά συμπολίτες μας από τον Πολιτιστικό Σύλλογο Αστριτσίου Ηρακλείου Κρήτης.
Τους καλωσορίζουμε στη Βουλή
(Χειροκροτήματα απ' όλες τις πτέρυγες)
Το λόγο έχει ο κ. Καλογιάννης.
ΣΤΑΥΡΟΣ ΚΑΛΟΓΙΑΝΝΗΣ: Η σημερινή κατάσταση στο ελληνικό δάσος ασφαλώς δεν είναι η καλύτερη δυνατή. Ιδιαίτερα δυσμενής είναι η κατάσταση των περιαστικών δασών και των δασών που βρίσκονται σε ζώνες με υψόμετρο μέχρι επτακόσια πενήντα μέτρα. Το ποσοστό δασώσεως είναι χαμηλότερο σε σχέση με τις υπόλοιπες χώρες της Ευρωπαϊκής Ένωσης, ενώ μειώνεται ακόμη περισσότερο λόγω των καταστρεπτικών πυρκαγιών αλλά και των ανθρωπογενών παρεμβάσεων όπως είναι οι εκχερσώσεις, οι καταπατήσεις, οι λαθροϋλοτομίες.
Αναφέρω ενδεικτικά ότι για το έτος 2000 οι πυρκαγιές κατέστρεψαν εξακόσιες πενήντα χιλιάδες στρέμματα δάσους, οι αναδασώσεις ανήλθαν μόλις σε δεκαπέντε χιλιάδες στρέμματα. Ας δούμε όμως, ποια προβλέπετε να είναι μακροπρόθεσμα η κατάσταση των δασών στη χώρα. Όταν πέρσι, κύριε Πρόεδρε, συζητούσαμε την Αναθεώρηση του Συντάγματος, ήμουν μεταξύ εκείνων οι οποίοι τάχθηκαν κατά της αναθεώρησης του άρθρου 24 για την προστασία του φυσικού και πολιτιστικού περιβάλλοντος. Τελικά το άρθρο αυτό αναθεωρήθηκε με την ουσιαστική τροποποίηση της πρώτης παραγράφου, που μεταξύ άλλων  ορίζει και τα περί προστασίας των δασών και δασικών εκτάσεων. 
Είχαμε επισημάνει τότε ότι η Κυβέρνηση θα επεδίωκε να αποχαρακτηρίσει αρχικά τουλάχιστον τις δασικές εκτάσεις. Ούτε οι πιο τολμηροί εξ ημών δεν φανταζόμαστε ότι μόλις μετά από τέσσερις μήνες η Κυβέρνηση θα επέτρεπε την έκδοση οικοδομικών αδειών ακόμη και εντός των δασών. Αναφέρομαι συγκεκριμένα στο σχέδιο νόμου το οποίο ψηφίστηκε κατά πλειοψηφία βέβαια στο δεύτερο Θερινό Τμήμα της Βουλής πέρσι τον Αύγουστο με τίτλο "Απλοποίηση διαδικασιών αδειοδότησης για ανανεώσιμες πηγές ενέργειας". Μ' αυτό επιτρέπεται πλέον σε σταθμούς ηλεκτροπαραγωγής από ανανεώσιμες πηγές να εγκαθίστανται και να λειτουργούν εντός δασών ή δασικών εκτάσεων κατόπιν σχετικής αδείας. Και δεν πρόκειται, κύριε Πρόεδρε, για οικοδομήματα μικρού όγκου τα οποία ενδεχομένως θα μπορούσαν να ενσωματωθούν στο περιβάλλον ή και να προσαρμοστούν στη μορφολογία του εδάφους, αλλά πρόκειται για κτίρια ύψους δέκα έως δώδεκα μέτρων. Και το αναφέρω αυτό διότι έχω υπόψη μου συγκεκριμένη πρόταση για κατασκευή υδροηλεκτρικού έργου στην Ήπειρο. Αυτό βεβαίως δεν είναι το χειρότερο. Σύμφωνα με την επόμενη παράγραφο του άρθρου 2 του ίδιου νόμου πλέον επιτρέπεται και η χωροθέτηση εγκαταστάσεων έργων ανανεώσιμων πηγών ενέργειας μέσα σε εθνικούς δρυμούς και εθνικά δάση. Όμως, και το αναθεωρημένο άρθρο 24 στο οποίο η έννοια της προστασίας των δασών είναι ασφαλώς πολύ πιο ελαστική απ' ό,τι στο αρχικό κείμενο ορίζει ότι απαγορεύεται η μεταβολή των δασών και δασικών εκτάσεων εκτός αν προέχει για την εθνική οικονομία η αγροτική εκμετάλλευση ή άλλη τους χρήση που επιβάλλεται από το δημόσιο συμφέρον. Ασφαλώς τα μικρά υδροηλεκτρικά έργα δεν τα επιβάλλουν ούτε η εθνική οικονομία ούτε το δημόσιο συμφέρον, πρόκειται για καθαρά ιδιωτικές κερδοσκοπικές επιχειρήσεις.
Εάν σε όλα αυτά συνυπολογίσουμε το γεγονός ότι ο αποχαρακτηρισμός των δασών και των δασικών εκτάσεων θα ενταθεί στο αμέσως προσεχές μέλλον, εάν συνυπολογιστούν οι επιπτώσεις από την ψήφιση τροπολογίας στο νομοσχέδιο του Υπουργείου Γεωργίας περί προστασίας της αγροτικής δραστηριότητας με την οποία παραχωρούνται δασικές εκτάσεις για τη δημιουργία εγκαταστάσεων σχολικών κτιρίων, υγειονομικών σταθμών, βοτανικών κήπων, κλπ., και αν συνυπολογιστεί ότι επίκειται και η τροποποίηση του ν. 998/79 περί δασών, ώστε να αντιμετωπιστούν "ευνοϊκά" πολλά θέματα όπως οι χρήσεις γης και οικοδόμησης εκτάσεων συνεταιρισμών, τα οποία βεβαίως προσέκρουαν μέχρι σήμερα στην παλιά διατύπωση του άρθρου 24 και στις αποφάσεις του Συμβουλίου της Επικρατείας και δεδομένου ότι το Δασολόγιο έχει παραπεμφθεί μετά το μεγάλο φιάσκο του Εθνικού Κτηματολογίου και αυτό στις καλένδες, εύκολα συμπεραίνουμε ότι οι επιπτώσεις στα δάση της χώρας μακροπρόθεσμα θα είναι μη αναστρέψιμες, ενώ οι ενέργειες της κυβέρνησης είναι στην κατεύθυνση των παρεμβάσεων εντός των δασών. 
Επιγραμματικά θα έλεγα ότι προτείνουμε την άμεση αποκατάσταση των ζημιών με μεγάλη αύξηση των πιστώσεων. Πρέπει να δημιουργηθούν νέα φυτώρια, νέα δασικά είδη πρέπει να παραχθούν για να πετύχουμε αύξηση της ποικιλότητας των ειδών δημιουργώντας σταθερά οικολογικά δασικά οικοσυστήματα.
Άμεση πρόσληψη προσωπικού στα δασαρχεία, ενίσχυση του εθελοντισμού συγκεκριμένων ομάδων πληθυσμού για βοήθεια στον τομέα της παρατήρησης και έγκαιρης αναφοράς των συμβάντων.
Τέλος, άμεση προώθηση των εργασιών του Δασολογίου, το οποίο ασφαλώς μπορεί να υλοποιηθεί πολύ νωρίτερα από το Εθνικό Κτηματολόγιο για να μπορεί επιτέλους να μπει μία τάξη στο θέμα των δασών και των δασικών εκτάσεων. 
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσιγιάννης έχει το λόγο.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, σύμφωνα με το μύθο...
ΠΑΝΑΓΙΩΤΗΣ Ν. ΚΡΗΤΙΚΟΣ: Να αποφεύγετε τα μυθικά μικρόφωνα.
ΠΡΟΕΔΡΕΥΩΝ (Κωνσταντίνος Γείτονας): Λέτε ο μύθος να ήταν κατάρα; 
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, σύμφωνα με το μύθο, ο Ερυσίχθων, βασιλιάς στο Δότιο Πεδίο της Θεσσαλίας, αποφάσισε να οικοδομήσει το παλάτι του χρησιμοποιώντας ξυλεία από τα δένδρα του Ιερού Άλσους της θεάς Δήμητρας. Τα αρνητικά σημάδια που του έστειλε η θεά δεν τον επηρέασαν καθόλου. Από τότε τιμωρήθηκε με ακόρεστη βουλιμία. 
Ο συμβολισμός είναι προφανής. Η αδηφάγος επιθυμία του ανθρώπου για ιδιοποίηση των πάντων που καταστρέφει το φυσικό περιβάλλον προκειμένου να ωφεληθεί ο ίδιος πρόσκαιρα. Η ακόρεστη πείνα, όμως, είναι η τιμωρία του, γιατί καταστρέφοντας το περιβάλλον, καταστρέφει το μέλλον του.
Είναι γεγονός πως η ιστορία της καταστροφής των δασών της Ελλάδος και της υποβάθμισης των δασικών οικοσυστημάτων είναι μια παλιά ιστορία. Όμως από ό,τι φαίνεται δεν διδαχθήκαμε τίποτα από το παρελθόν. 
Σήμερα που οι πιέσεις εις βάρος των δασικών οικοσυστημάτων είναι περισσότερο έντονες από κάθε άλλη φορά, η Κυβέρνηση αποδεικνύεται αδύναμη να αντιμετωπίσει την κατάσταση και εμφανίζει ιδιαίτερα μειωμένα αντανακλαστικά τόσο στην πρόληψη όσο και στην προστασία. 
Στα διαταραχθέντα δασικά οικοσυστήματα, και τέτοια είναι κατά κύριο λόγο και σε συντριπτικό ποσοστό αυτά που έχουν πληγεί από πυρκαγιές, δεν λαμβάνονται σοβαρά μέτρα προστασίας, όπως: Πρώτον, για την ταχύτερη δυνατή αποκατάσταση της φυσικής βλάστησης. Δεύτερον, για τον περιορισμό της διάβρωσης των εδαφών και για την αποκατάσταση της παραγωγικής τους ικανότητας. Τρίτον, για την αποκατάσταση κανονικών υδρολογικών συνθηκών.
Στον τομέα των αναδασώσεων, η Ελλάδα κατέχει την τελευταία θέση μεταξύ όλων των υπολοίπων ευρωπαϊκών χωρών που αντιμετωπίζουν ανάλογα προβλήματα από πυρκαγιές. Είναι χαρακτηριστικό το γεγονός ότι στη χώρα μας μέσα σε τέσσερα χρόνια έγιναν τόσες αναδασώσεις, όσες έγιναν στην Πορτογαλία σε έξι μήνες. Στο σημείο αυτό να επισημάνω πως στη σχετική ερώτηση που υποβάλαμε με το συνάδελφο κ. Σταύρο Καλογιάννη δεν εδόθη καμία απάντηση από τον αρμόδιο Υπουργό. Θα δοκιμάσω, λοιπόν, να δώσω μόνος μου απαντήσεις στα συγκεκριμένα ερωτήματα που έθετε αυτή η ερώτηση.
Στη χώρα μας, που ο μέσος όρος καμένων δασικών εκτάσεων κατά τη δεκαετία 1991-2000 ξεπέρασε τις τετρακόσιες χιλιάδες στρέμματα κατά έτος, το πρόβλημα παρουσιάζεται κυρίως στον τομέα των αναδασώσεων και είναι κατ' εξοχή οικονομικό. Όταν η επικαιρότητα παρέρχεται στερεύουν και οι πιστώσεις. Οι λίγες γενικά πιστώσεις που διατίθενται δεν επαρκούν επ' ουδενί για την αναδάσωση των καμένων εκτάσεων, με άμεση συνέπεια τη συνεχή μείωση των δασών της χώρας.
Ένας εμπειρικός κανόνας λέει ότι το ποσοστό των καμένων εκτάσεων στις οποίες απαιτείται τεχνητή αναδάσωση ανέρχεται περίπου στο 30% του συνόλου. Δεδομένου ότι όπως προανέφερα οι καμένες εκτάσεις ανέρχονται κατά μέσο όρο σε περίπου τετρακόσιες έντεκα χιλιάδες στρέμματα κατά έτος ή τριακόσεις είκοσι χιλιάδες, αν αφαιρέσει κανείς τους βοσκοτόπους, οι προς τεχνητή αναδάσωση εκτάσεις πρέπει να είναι γύρω στις εκατό χιλιάδες με εκατόν είκοσι τρεις χιλιάδες στρέμματα, ενώ στις υπόλοιπες αναμένεται φυσική αναδάσωση. 
Συνεπώς οι τεχνητές αναδασώσεις στη χώρα μας πρέπει να υπερτριπλασιαστούν ή ακόμα καλύτερα να υπερτετραπλασιαστούν με ανάλογη αύξηση του προϋπολογισμού τους, ώστε να εξασφαλιστεί ένα στοιχειώδες οικολογικό ισοζύγιο.
Επιπλέον τα τελευταία χρόνια παρατηρείται μία συνεχής μείωση των αναδασώσεων. Στο Νομό Αττικής, ενώ στα έτη 1992 και 1993 έγιναν αναδασώσεις σε έξι χιλιάδες εβδομήντα και έξι χιλιάδες εξακόσια πενήντα στρέμματα αντίστοιχα, τα επόμενα χρόνια οι εκτάσεις που αναδασώθηκαν μειώθηκαν κατά μέσο όρο στο μισό, με αποκορύφωμα το έτος 2000 που αναδασώθηκαν μόνο χίλια πεντακόσια εβδομήντα πέντε στρέμματα. 
Ακόμα, στο Νομό Αττικής δεν μπορούμε να είμαστε ιδιαίτερα ευτυχείς ούτε για τα αποτελέσματα της προστασίας των καμένων εκτάσεων, όπου αναμένεται φυσική αναδάσωση. Ας έλθουμε στο παράδειγμα της Πεντέλης. Η Πεντέλη κάηκε το 1998 και έχασε εικοσιπέντε χιλιάδες οκτακόσια στρέμματα. Τα μέτρα που ελήφθησαν για την προστασία από τη διάβρωση αποδείχθηκαν ανεπαρκή. Σήμερα το διαπιστώνουμε όλοι μας, δεδομένου ότι πολλές πλαγιές του βουνού έχουν απωλέσει πλήρως το χούμο και ταυτόχρονα τη δυνατότητα φυσικής αναγέννησης. Μας θυμίζουν αυτό που αναφέρει ο Πλάτων, κύριε Πρόεδρε, στον Κριτία πως η Αττική στα χρόνια του ήταν γυμνή και οι βράχοι πρόβαλλαν ως "νοσήσαντος σώματος οστά".
Πέραν της απώλειας της δυνατότητας της φυσικής αναγέννησης, η κατακόρυφη αύξηση της επιφανειακής απορροής των ομβρίων υδάτων οδήγησε στα γνωστά πλημμυρικά φαινόμενα που έπληξαν την Αττική τα τελευταία χρόνια. Έτσι είδαμε το "Σκόρπιο Ποτάμι" να πλημμυρίζει τον κάμπο του Μαραθώνα με τα νερά της Πεντέλης και να προκαλεί τεράστιες καταστροφές. 
Ακόμη μετά την καταστροφική πυρκαγιά του Ιουνίου του 2001 στη βόρεια Αττική ακολούθησαν οι καταστροφικές πλημμύρες του Νοεμβρίου του 2001. Στο σημείο αυτό να επισημάνω πως οι κοινοτάρχες της περιοχής με πολλά έγγραφά τους είχαν προειδοποιήσει και επισημάνει τους κινδύνους.
(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, αφαιρέστε το χρόνο από τη δευτερολογία μου. 
ΠΡΟΕΔΡΕΥΩΝ (Κωνσταντίνος Γείτονας): Η θεά Δήμητρα φαίνεται να καταράστηκε τους Βουλευτές για "αδηφάγους" του χρόνου.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Είχαν ζητήσει λοιπόν οι κοινοτάρχες λήψη μέτρων προστασίας των καμένων εκτάσεων και μέτρων αντιπλημμυρικής προστασίας. Βέβαια τίποτα από όλα αυτά δεν έγινε και όταν ακολούθησε το καταστροφικό πλημμυρικό φαινόμενο που ταυτόχρονα ξέπλυνε τις καμένες εκτάσεις από το απαραίτητο για τη φυσική αναγέννηση υπόστρωμα, η υπεύθυνη πολιτεία προσπάθησε να αποποιηθεί των ευθυνών της, αναζητώντας εξιλαστήρια θύματα μεταξύ των κοινοταρχών που έγκαιρα είχαν ειδοποιήσει για τους επικείμενους κινδύνους.
Τελειώνοντας να τονίσω ιδιαίτερα την ανάγκη προστασίας του ορεινού όγκου της Πάρνηθας του μοναδικού σχεδόν αλώβητου και ανεκτίμητου δασικού οικοσυστήματος της Αττικής και να επισημάνω ότι στους πρόποδες της Πάρνηθας κατασκευάζεται το ολυμπιακό χωριό όπου χιλιάδες αθλητές από όλο τον κόσμο θα φιλοξενηθούν κατά τη διάρκεια των Ολυμπιακών Αγώνων του 2004.
Το λέω αυτό, κύριε Υπουργέ, γιατί ο Σύνδεσμος Προστασίας της Πάρνηθας στον οποίο συμμετέχουν δώδεκα δήμοι και κοινότητες υποστηρίζει ότι έχει ήδη χαθεί πολύτιμος χρόνος για την κατάλληλη προετοιμασία της ολοκληρωμένης δασοπυροπροστασίας αφού τα χρήματα εκταμιεύτηκαν με μεγάλη καθυστέρηση με αποτέλεσμα όλες οι παρεμβάσεις να γίνονται καθυστερημένα. Όμως είναι γνωστό πως και λόγω της κατασκευής του ολυμπιακού χωριού μεγάλες οικιστικές και άλλες πιέσεις ασκούνται στους πρόποδες της Πάρνηθας και εγκυμονούν μεγάλους κινδύνους. 
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας, κύριε συνάδελφε, θα πείτε περισσότερα για την Πάρνηθα. Το κατανοώ είναι η περιφέρειά σας. Γι αυτό υπάρχει και η δευτερολογία να ακούσετε πρώτα και τον Υπουργό. Αυτή είναι η έννοια του Κανονισμού, λόγος και αντίλογος, οπότε θα πείτε περισσότερα.
Παρακαλώ, ολοκληρώστε, με μια κουβέντα. 
ΑΘΑΝΑΣΙΟΣ ΚΑΤΣΙΓΙΑΝΝΗΣ: Πιστεύω πως στον τομέα της προστασίας των δασικών οικοσυστημάτων πρέπει να γίνουμε ιδιαίτερα αποτελεσματικοί και να αναστρέψουμε τη σημερινή φθίνουσα πορεία για να μην οδηγηθούμε στην κατά τον Ησίοδο σιδηρά εποχή, κύριε Πρόεδρε, για την οποία οι άνθρωποι έλεγαν με λύπη "καλύτερα να είχα πεθάνει πρωτύτερα ή να είχα γεννηθεί νωρίτερα". 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
 ΠΡΟΕΔΡΕΥΩΝ (Κωνσταντίνος Γείτονας): Σας έφαγε πολύ χρόνο η ιστορία!
ΑΘΑΝΑΣΙΟΣ ΚΑΤΣΙΓΙΑΝΝΗΣ: Αν είχαμε διδαχθεί από την ιστορία, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε και το "Λακωνίζειν" ανήκει στην ιστορία. Το λέω με πολλή εκτίμηση, δεν έχω άλλο λόγο...
Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, κύριε Υφυπουργέ, η Νέα Δημοκρατία έχει προτάξει αυτό το πολύ σημαντικό ζήτημα της έλλειψης δασικής πολιτικής από την Κυβέρνηση, ακριβώς γιατί θέλει να στιγματίσει την έλλειψη πολιτικής στον πολύ ευαίσθητο αυτό τομέα που επηρεάζει όχι μόνο το δασικό οικοσύστημα αλλά και την ποιότητα ζωής μας. 
Το λέω αυτό γιατί δυστυχώς τα αποτελέσματα της δασικής πολιτικής της Κυβέρνησης είναι οικτρά. Μία απλή ανάγνωση των στοιχείων που παρέθεσε η Νέα Δημοκρατία στην επερώτησή της και που είναι μερικά μόνο στοιχεία από το σύνολο των πολύ δυσάρεστων μεγεθών που καταγράφονται ως αποτέλεσμα της δασικής πολιτικής της Κυβέρνησης πείθει νομίζω και τον πλέον κακόπιστο παρατηρητή ότι τα αποτελέσματα είναι πολύ δυσάρεστα την περίοδο που κυβερνά το ΠΑΣΟΚ .
Οι συνάδελφοι προηγουμένως αναφέρθηκαν σε ορισμένα στοιχεία που αφορούν τις αναδασώσεις. Είναι εύγλωττη η υποβάθμιση του δασικού οικοσυστήματος από την Κυβέρνηση ακριβώς και λόγω της έλλειψης πόρων και μέσων και για τις αναδασώσεις. Αλλά το ζήτημα άπτεται της ποιότητας ζωής της προστασίας του περιβάλλοντος ακόμη και της διατήρησης του κλίματος ως αποτέλεσμα της ανάπτυξης και της προστασίας των δασών. Το λέω αυτό γιατί είναι αναμφισβήτητο ότι φαινόμενα όπως το πλημμυρικό ή όπως της αλλαγής του κλίματος αναφέρονται και εξαρτώνται σχεδόν αποκλειστικά στην προστασία και την ανάπτυξη των δασών. Εάν υποβαθμίζουμε τα δάση και εάν καταντούμε να αναδασώνουμε το 5% μόνο των εκτάσεων που καίγονται κάθε χρόνο αντιλαμβάνεστε ότι το αποτέλεσμα ακόμη και σήμερα αλλά και τα επόμενα χρόνια θα είναι καταστροφικό.
Τα φαινόμενα που παρατηρούνται με τις πλημμύρες του χειμώνα οφείλονται σχεδόν αποκλειστικά στην έλλειψη αναδασώσεων, αλλά και στην έλλειψη προστασίας της φυσικής αναγέννησης των δασών. Ευαίσθητες αστικές περιοχές, όπως της Αττικής ή της Θεσσαλονίκης, αλλά και άλλων περιοχών έχουν θιγεί από την έλλειψη πολιτικής βούλησης για την προστασία των δασικών οικοσυστημάτων. 
Το λέω αυτό γιατί και από πλευράς πόρων και από πλευράς προσωπικού, αλλά και από πλευράς μέσων η Δασική Υπηρεσία αντιμετωπίζει τη μεγαλύτερη υποβάθμιση που γνώρισε ποτέ. Το γεγονός ότι έχει μειωθεί το προσωπικό της, έχουν μειωθεί οι πόροι -μάλιστα χάνονται και πολύτιμοι κοινοτικοί πόροι ως αποτέλεσμα του τρόπου κατανομής των πόρων που είναι και περιορισμένοι- αλλά και το γεγονός ότι η Δασική Υπηρεσία δεν διαθέτει πλέον μέσα, μας οδηγεί στο συμπέρασμα ότι αυτή η Υπηρεσία είναι ανίκανη, ακριβώς λόγω της ευθύνης της Κυβέρνησης, να ανταποκριθεί στις υποχρεώσεις της, αλλά και στις προσδοκίες των πολιτών. Αρκεί να αναφερθεί κανείς στο θέμα του προσωπικού, ότι δηλαδή με χίλιους εκατό δασολόγους έχουν μόνο διακόσιους πενήντα δασοπόνους, που θα έπρεπε η σχέση να είναι αντίστροφη. Αντιλαμβάνεστε ότι δεν υπάρχει προσωπικό επαρκές να λειτουργήσει τις Δασικές Υπηρεσίες, οι οποίες υπολειτουργούν. Τα απογεύματα και τις αργίες είναι κλειστές οι Δασικές Υπηρεσίες και τα μισά Δασονομεία δεν έχουν προσωπικό. Είναι κλειστά αυτά τα Δασονομεία καθ' όλη τη διάρκεια του εικοσιτετραώρου ακριβώς γιατί δεν υπάρχει επαρκές προσωπικό. 
Η Κυβέρνηση προσπαθεί με τους εποχικούς να καλύψει εν μέρει το κενό το καλοκαίρι. Βέβαια είναι ανάγκη να παίρνουμε και εποχικούς, γιατί οι ανάγκες προφανώς το καλοκαίρι είναι μεγαλύτερες. Αλλά είναι απαράδεκτο να αρκούμαστε στο εποχικό προσωπικό, να μην εκπαιδεύουμε το μόνιμο προσωπικό και τελικώς η ανταπόκριση του κρατικού μηχανισμού να είναι ατελής καθ' όλη τη διάρκεια του χρόνου. Διότι δεν είναι μόνο οι πυρκαγιές το καλοκαίρι -και γνωρίζουμε όλοι μας τις ατέλειες που παρουσιάζει ο κρατικός μηχανισμός διαχρονικά, ξέρουμε ακόμα και τα ρεκόρ, δηλαδή τα χειρότερα χρόνια που πέρασαν από πλευράς αποτίμησης του κόστους σε καμένες εκτάσεις που ήταν το 1998 και το 2000, ο χειρότερος χρόνος που γνώρισε η χώρα από πλευράς πυρκαγιών, όταν υπερβήκαμε τα δύο εκατομμύρια καμένα στρέμματα στη χώρα μας, πρωτόγνωρο φαινόμενο- είναι και το πρόβλημα της προστασίας των δασών κατά τη διάρκεια του χειμώνα. Η αρμόδια Δασική Υπηρεσία αποψιλωμένη από προσωπικό, από μέσα και από πόρους δεν μπορεί να ανταποκριθεί στα καθήκοντά της του να προστατεύει και να αποτρέπει τις καταπατήσεις, τις παράνομες υλοτομίες κ.ο.κ. 
Εκείνο που θέλω να πω ακόμα είναι ότι η Κυβέρνηση υποβαθμίζοντας τη Δασική Υπηρεσία δεν έχει αντικαταστήσει το Γενικό Γραμματέα Δασών, δεν υπάρχει Γενικός Διευθυντής Δασών, μειώνει τους πόρους και από τα 130 περίπου δισεκατομμύρια του Β΄ Κοινοτικού Πλαισίου Στήριξης τώρα διατίθενται πολύ ολιγότερα, δηλαδή 90 δισεκατομμύρια, τα οποία μάλιστα και με τον τρόπο που κατανέμονται, δηλαδή στις περιφέρειες, αποκλείουν τη δυνατότητα ανακατανομής και μεταφοράς από μία περιφέρεια που δεν μπορεί να αντλήσει πόρους σε άλλη περιφέρεια που έχει υπεραντλήσει ενδεχομένως τους πόρους αυτούς και αυτό οδηγεί λόγω των στρεβλώσεων σε απώλεια κοινοτικών πόρων, αλλά και στη μείωση των πιστώσεων του κρατικού προϋπολογισμού κατά τα τελευταία χρόνια σε ποσοστά 4,5% και 11%. Αναφέρομαι στα δύο τελευταία χρόνια.
Εκείνο που πρέπει να τονίσουμε και να επισημάνουμε είναι ότι η Κυβέρνηση χωρίς πολιτική, χωρίς μπούσουλα, χωρίς καν να αποδεχτεί οποιοδήποτε πόρισμα και συμπέρασμα από εκείνα τα οποία περιλαμβάνονταν στο ομόφωνο πόρισμα της Διακομματικής Επιτροπής του 1993, δεν έχει κανένα στόχο και κανένα αποτέλεσμα. 
Είναι ανάγκη η Κυβέρνηση ακόμα και στο και πέντε, που είναι αυτή η περίοδος που πρέπει να είχε ολοκληρωθεί η προετοιμασία της δασοπυρόσβεσης και της γενικότερης προστασίας, να σκύψει να προλάβει ότι είναι δυνατόν, διότι οι συγκυριακές καλές επιδόσεις, όπως πέρσι, δεν μπορεί να μας οδηγούν σε εφησυχασμό, διότι οι ανάγκες και οι ενδείξεις είναι ότι θα έχουμε πολύ δύσκολη χρονιά και φέτος. Αυτό το επισημαίνουν και διάφορα πορίσματα που έχουν καταγράψει τις επικίνδυνες περιοχές, αλλά φοβάμαι ότι με την πολιτική σας και με την έλλειψη ενδιαφέροντος για τη δασική προστασία και ανάπτυξη, τα αποτελέσματα θα είναι καταστροφικά για το δασικό περιβάλλον αλλά και γενικότερα για την ποιότητα ζωής μας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζαμτζής. 
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κύριοι συνάδελφοι, τα τελευταία χρόνια βλέπουμε στα δελτία ειδήσεων πυρκαγιές να καίνε δάση και να καταστρέφουν περιουσίες ανθρώπων. Βλέπουμε, επίσης, τη φωτιά να καταστρέφει  "το βιός" των ανθρώπων και αντικρίζουμε ηλικιωμένους και νέους να αγωνίζονται στην προσπάθειά τους να αποτρέψουν αυτές τις καταστάσεις. 
Παράλληλα βλέπουμε πυροσβέστες -δασικούς, αλλά και εθελοντές- πολλές φορές δίχως τα αναγκαία μέσα και δίχως συντονισμό, να προσπαθούν να γλιτώσουν ό,τι μπορούν από το δάσος που καίγεται. Πρώτιστο μέλημα των ανθρώπων αυτών είναι, όμως, να γλιτώσουν τους ανθρώπους και τις περιουσίες τους.
Στη συνέχεια βλέπουμε ό,τι απομένει από αυτήν την καταστροφή: Τα αποκαΐδια, τα καμένα σπίτια, τις καμένες αποθήκες, τα καμένα ζώα! Δυστυχώς πολλές φορές βλέπουμε να χάνονται ανθρώπινες ζωές, είτε ανθρώπων που δεν μπόρεσαν να ξεφύγουν από τη μανία της φωτιάς είτε ανθρώπων οι οποίοι έπεσαν την ώρα που αγωνίζονταν να αποτρέψουν αυτό το κακό της φωτιάς.
Αυτές τις σκηνές καταστροφής από τις πυρκαγιές τις βλέπουμε κάθε χρόνο! Εύλογο, λοιπόν, είναι το ερώτημα: Πού  βρίσκεται το κράτος; Ποια είναι η πολιτική του για την προστασία των δασών από τις πυρκαγιές; Ποιο είναι επιτέλους το έργο της Κυβέρνησης εδώ και είκοσι χρόνια που κυβερνά αυτόν τον τόπο; Κάθε χρόνο αντί να μειώνονται οι καταστροφές, αυτές αυξάνονται! Κάθε χρόνο καταστρέφονται περιουσίες! Κάθε χρόνο θρηνούμε θύματα!
Τα καταστροφικά αποτελέσματα των πυρκαγιών κάθε χρόνο καταδεικνύουν ξεκάθαρα την αδιαφορία και την ανυπαρξία πολιτικής από την Κυβέρνηση για την αντιμετώπιση της καταστροφής των δασών μας. 
Κύριοι της Κυβέρνησης, δεν έχετε δασική πολιτική, δεν έχετε πολιτική για την πρόληψη και την καταστολή των πυρκαγιών, δεν έχετε πολιτική για την αειφορική διαχείριση των δασών μας! Πρώτη εθνική απογραφή των δασών μας έγινε το 1992 από την Κυβέρνηση της Νέας Δημοκρατίας! Είχε προηγηθεί το 1964 μία εμπειρική καταγραφή των δασών!
Εσείς, ουσιαστικά, έχετε παρουσιάσει -αυτό τουλάχιστον μας έχετε δώσει- μία μελέτη για τα κριτήρια και τους δείκτες αειφορικής διαχείρισης των δασών της Ελλάδος. Κύριε Υπουργέ, έχω την εντύπωση ότι δεν έχετε διαβάσει ούτε εσείς την πρόταση που έχουν συντάξει κάποιοι άνθρωποι, οι οποίοι επισημαίνουν στο κείμενο αυτό την απουσία ακριβώς των απαραίτητων στοιχείων! Παρά το πλήθος των πηγών πληροφόρησης υπήρξαν πολλές δυσκολίες στην ανεύρεση των αναγκαίων πληροφοριών, εξαιτίας αφ' ενός της ασυνέχειας στην τήρηση στατιστικών στοιχείων από τους αρμόδιους φορείς και αφ' ετέρου των λανθασμένων ή ημιτελών καταχωρήσεων των στοιχείων αυτών. 
Η έλλειψη περισσότερων διαδοχικών εθνικών απογραφών για τα δάση δημιουργεί ουσιαστικό πρόβλημα! Αυτά λένε οι συντάκτες του κειμένου που εξέδωσε το Υπουργείο Γεωργίας και που έχει ως τίτλο "Κριτήρια και δείκτες αειφορικής διαχείρισης των δασών της Ελλάδος".
Κύριοι της Κυβέρνησης, κύριε Υπουργέ, το σίγουρο είναι ότι εσείς, ως συνήθως, θα απαντήσετε ότι έχετε πολιτική για τα δάση, αλλά εγώ θα σας ρωτήσω ποια είναι επιτέλους αυτή η πολιτική σας, όταν καθυστερεί αδικαιολόγητα η ολοκλήρωση του Δασολογίου και του Εθνικού Κτηματολογίου, για το οποίο -ειρήσθω εν παρόδω- πρέπει να πούμε ότι για λόγους κακοδιαχείρισης καλούμαστε να πληρώσουμε πρόστιμο στην Ευρωπαϊκή Ένωση είκοσι δισεκατομμύρια δραχμές! 
Ποια πολιτική ακολουθείτε, τη στιγμή που δεν εφαρμόζεται ο νόμος για τη χαρτογράφηση των δασών ή όταν παραγκωνίζεται η Δασική Υπηρεσία και δεν εφαρμόζεται τίποτα από όσα προβλέφθησαν στο ομόφωνο πόρισμα της Διακομματικής Επιτροπής της Βουλής; 
Ποια είναι τα μέτρα που λαμβάνετε, όταν το προσωπικό της Δασικής Υπηρεσίας δεν εκπαιδεύεται επαρκώς ή όταν δεν διατίθενται τα χρήματα τα οποία απαιτούνται για την προστασία των δασών μας και τις αναδασώσεις; 
Τι μπορούμε να πούμε, όταν το θεσμικό πλαίσιο σήμερα δεν ευνοεί τα δάση -και σε κάποιες περιπτώσεις "αφήνει παράθυρα" για παράνομες καταπατήσεις σε καμένες περιοχές- ή όταν δεν γίνονται ουσιαστικά έργα ορεινής υδρονομίας, για να προσπαθήσουμε να προστατεύσουμε τις καμένες περιοχές; 
Τι να πούμε, όταν εδώ και χρόνια είναι κενή η θέση του Γενικού Γραμματέα Δασών του Υπουργείου Γεωργίας, καθώς και η θέση του Γενικού Διευθυντή Δασών;
Δεν έχετε πολιτική για τα δάση, αδιαφορείτε για τις πυρκαγιές και τις αναδασώσεις, αδιαφορείτε για την καταστροφή του δασικού μας πλούτου και του φυσικού περιβάλλοντος της χώρας μας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, η Νέα Δημοκρατία για μια ακόμη φορά δεν κατάφερε να εκπλήξει τη Βουλή. Απέδειξε ότι δεν διαθέτει καμία πρωτοτυπία σε οποιαδήποτε κοινοβουλευτική παρέμβαση με οποιονδήποτε τρόπο κι αν την επιχειρεί. Σεισμοί, λοιμοί, καταποντισμοί και στο τέλος πυρκαγιές! Απορώ, κύριοι συνάδελφοι, πως δεν μεταναστεύσατε όλοι στο εξωτερικό  για να σωθείτε. 
Δεν είναι αυτό το κλίμα στη χώρα. Λυπάμαι που το λέω, αλλά μερικές φορές είναι λάθος να κάνετε κάποιες συγκρίσεις και να προσπαθείτε να εκμεταλλευτείτε κάποια φαινόμενα που παρατηρήθηκαν στη χώρα μας και παρατηρούνται κατά διαστήματα, ακόμη και κάποια ατυχήματα, γιατί μιλάμε για ανθρώπινες ζωές. Δεν είναι σωστό να παίζετε ή να προσπαθείτε να εκμεταλλευτείτε την απώλεια αυτών των ζώων. 
Νομίζω ότι το καταλαβαίνετε και γι' αυτό θα σας παρακαλούσα να μη συνεχίσετε μια τέτοιου είδους αντιπαράθεση, γιατί δεν ταιριάζει στο ελληνικό Κοινοβούλιο. Ξέρετε πολύ καλά ότι έχουμε φαινόμενα τέτοιου είδους. Κανένας δεν προσπάθησε  να εκμεταλλευτεί, αν θυμάστε καλά και φαντάζομαι ότι το θυμάστε όλοι, την τραγική περίπτωση της Ικαρίας. Και δεν ήταν στα πλαίσια της εικοσαετούς διακυβέρνησης του ΠΑΣΟΚ.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Θα παρακαλούσα λοιπόν, όταν μιλάμε για ένα τέτοιο θέμα, για ένα ιδιαίτερα σοβαρό θέμα, που έχει σχέση με την επιβίωση του πλανήτη, να είμαστε όλοι πιο σοβαροί και πιο υπεύθυνοι και κυρίως να είμαστε πιο ειλικρινείς. 
Συνηθίζω, απαντώντας στις επερωτήσεις της Νέας Δημοκρατίας, να καταθέτω στα Πρακτικά άξονες πολιτικής και ντοκουμέντα. Το έκανα επανειλημμένα, αλλά δεν θα το κάνω σήμερα, γιατί αποδεικνύεται ότι είσαστε -επιτρέψτε μου να πω- ανεπίδεκτοι μαθήσεως. Ακόμη και τα στοιχεία που έχετε και παίρνετε από το Υπουργείο Γεωργίας, δεν μπορείτε να τα αναγνώσετε σωστά ή μπορείτε να τα αναγνώσετε σωστά, αλλά δυστυχώς δεν θέλετε να αναγνωρίσετε την πραγματικότητα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Έχετε μπουρλοτιάσει όλη την Ελλάδα και λέτε ανεπίδεκτους εμάς; Προκαλείτε κιόλας;
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Καραμπίνα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εγώ λοιπόν, χωρίς να προκαλώ, κύριε συνάδελφε, όπως προκαλείτε εσείς, θα αναφερθώ σε συγκεκριμένα στοιχεία και μάλιστα στις ερωτήσεις, τις οποίες προσωπικά και εσείς καταθέσατε με την ομιλία σας. 
Δεν μπορείτε να μην αναγνωρίσετε, όμως, ότι ένα πρόβλημα που οφείλεται και σε ανθρωπογενείς παρεμβάσεις, αλλά και σε φυσικά φαινόμενα, δεν αντιμετωπίζεται με αυτόν τον τρόπο και δεν πρέπει να αντιμετωπίζεται με αυτόν τον τρόπο και με αυτού του είδους την πολιτική αντιπαράθεση.
Δεν μπορεί να μη γνωρίζετε, γιατί αναφερθήκατε και σε συγκεκριμένες περιόδους, τα προβλήματα που αντιμετώπισε ολόκληρος ο πλανήτης, μιλάω για το έτος 2000, αλλά επίσης δεν μπορείτε να μη συμφωνείτε μεταξύ σας σε συγκεκριμένα στοιχεία.
Είπατε ότι προκαλώ. Κύριοι συνάδελφοι, η Κυβέρνηση έχει καταθέσει συγκεκριμένα στοιχεία, τα οποία περιέχονται στα κείμενα που διαβάσατε προηγουμένως και τα οποία αναφέρονται στις καμένες εκτάσεις της περιόδου 2000. Ο κ. Μπασιάκος ανέφερε ότι υπερβήκαμε τα  δύο εκατομμύρια καμένα στρέμματα το 2000. Είναι ψευδές, το έχουμε απαντήσει πολλές φορές στη Βουλή. Πόσες φορές πρέπει να απαντήσουμε ακόμη, για να ενημερωθεί ο κ. Μπασιάκος για τον αριθμό των καμένων στρεμμάτων του 2000;
ΕΥΑΓΓΕΛΟΣ ΜΠΑΣΙΑΚΟΣ: Πόσο είναι; Έχετε ρεκόρ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πάντως δεν ήταν πάνω από δύο εκατομμύρια στρέμματα, κύριε Μπασιάκο. Ήταν το ρεκόρ αλλά δεν ήταν δύο εκατομμύρια στρέμματα.
ΕΥΑΓΓΕΛΟΣ ΜΠΑΣΙΑΚΟΣ: Δεν πρέπει να είστε περήφανοι για το 2000.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, με συγχωρείτε. Μισό λεπτό. Απευθύνομαι στους συναδέλφους. 
Επειδή ξέρω από προηγούμενη πείρα ότι αν απευθυνόμαστε ιδιαίτερα στον κ. Μπασιάκο, δεν πρόκειται να τελειώσουμε, παρακαλώ...
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, προκαλεί. Είναι η χειρότερη χρονιά για την Αττική. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό  χαρακτηρίζει τον κ. Μπασιάκο, κύριε Πρόεδρε. Δεν είναι θέμα του Κοινοβουλίου. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, ούτε εσείς να απευθύνεσθε στον κ. Μπασιάκο, αλλά προπαντός ο κ. Μπασιάκος να μη διακόπτει.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν θα αναφερθώ ονομαστικά, λοιπόν. Θα πω ότι κάποιος συνάδελφος -να μην πω ότι τυχαίνει να είναι ο κ. Μπασιάκος, κύριε Πρόεδρε;- ανέφερε ότι μόνο το 5% των καμένων εκτάσεων αναδασώνονται. 
ΕΥΑΓΓΕΛΟΣ ΜΠΑΣΙΑΚΟΣ: Να μας πείτε τα στοιχεία. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ένας άλλος συνάδελφος της Νέας Δημοκρατίας στην ίδια επερώτηση σήμερα, πριν από πέντε λεπτά, ανέφερε ότι μόνο το 8% αναδασώνεται. Και αν υπήρχε και ένας τρίτος που θα είχε την ευχέρεια να τοποθετηθεί, θα μπορούσε να πει ότι μόνο το 10% αναδασώνεται. 
Αν δεν μπορείτε να συμφωνήσετε εσείς στα στοιχεία, με βάση τα οποία στοιχειοθετείτε καταγγελίες εναντίον της Κυβέρνησης, δεν μπορούμε να συζητήσουμε σοβαρά, αγαπητοί συνάδελφοι της Νέας Δημοκρατίας. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε μας μέχρι σήμερα πόσα αναδασώθηκαν. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας πω. Έχετε υπομονή. 
ΠΡΟΕΔΡΕΥΩΝ (Κωνσταντίνος Βρεττός): Να μη γράφεται στο εξής καμία διακοπή στα Πρακτικά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα αναφερθώ στο τέλος σε μια συνολική και ενιαία πολιτική της Κυβέρνησης και των συναρμόδιων Υπουργείων και υπηρεσιών, αλλά πριν δεν μπορώ να αντισταθώ στην πρόκληση να κάνω κάποιες παρατηρήσεις για θέματα και τοποθετήσεις που έγιναν σήμερα. 
Ανέφερε κάποιος συνάδελφος -να μην πω το όνομά του, για να μην προκαλέσω την αντίδραση, αν και δεν είναι αυτήν τη στιγμή στην Αίθουσα- ότι αδιαφορούμε για την αειφορική διαχείριση των δασών. Στην περιοχή του διατίθενται για τέσσερις διαχειριστικές μελέτες, 63.000 ευρώ στη μία, 20.460 ευρώ στη δεύτερη, 429.000 ευρώ στην τρίτη  και 14.500 ευρώ στην τέταρτη περιοχή. Δεν είναι εδώ και δεν αναφέρω το όνομά του.
Αντίστοιχα τέτοιου είδους διαχειριστικές μελέτες -και θα αναφέρω το σύνολο στο τέλος- μπορώ να αναφέρω για κάθε νομό που εκπροσωπείτε, αγαπητοί συνάδελφοι της Νέας Δημοκρατίας, ένας ένας απ' αυτούς που τοποθετηθήκατε. Αλλά αυτό θα έπρεπε να το ξέρετε. Η εκπόνηση αυτών των διαχειριστικών μελετών για κάθε περιοχή, για κάθε δασαρχείο, σε κάθε νομό απ' αυτούς που εκπροσωπείτε στο ελληνικό Κοινοβούλιο είναι απόδειξη αυτού του ενδιαφέροντος, γι' αυτό που μας κατηγόρησε κάποιος συνάδελφος, δηλαδή την έλλειψη πολιτικής για την αειφορική διαχείριση των δασών.
Δεν θα μπω στον πειρασμό να απαντήσω στην απαίτηση κάποιου συναδέλφου να είναι παρών ο Υπουργός σ' αυτές τις επερωτήσεις, γιατί πρώτα απ' όλα θα έπρεπε να είναι παρόντες οι συνάδελφοι που υπέγραψαν την επερώτηση και που σήμερα δεν βρίσκονται, δυστυχώς, εδώ για μια ακόμη φορά. 
Λέτε να δημιουργηθούν νέα φυτώρια. Επαρκούν τα φυτώρια που έχουμε, αγαπητοί συνάδελφοι. Έχουμε πολλά. Θα αναφερθώ και σ' αυτά. 
Αναφέρθηκε κάποιος συνάδελφος -για να μην αναφέρω το όνομά του- σε μία από τις τελευταίες τοποθετήσεις, σε ένα πόρισμα. Είναι η γνωστή "καραμέλα" που επαναλαμβάνεται διαρκώς από τη Νέα Δημοκρατία, όταν συζητάμε για την πολιτική των δασών. Είναι το περίφημο ομόφωνο πόρισμα της Διακομματικής Επιτροπής.
Μόνο που, κύριοι συνάδελφοι, αγνοείτε επιδεικτικά, παρ' ότι σας το έχουμε επισημάνει επανειλημμένως ότι αυτό το ομόφωνο πόρισμα της Διακομματικής Επιτροπής, το οποίο ψηφίστηκε το Μάρτιο του 1993, δεν το εφαρμόσατε εσείς οι ίδιοι ως Κυβέρνηση, παρά το ότι προηγήθηκε το πόρισμα της Διακομματικής Επιτροπής της αντιπυρικής περιόδου του 1993.
Θα σας υπενθυμίσω ότι, αντί να εφαρμόσετε το ομόφωνο πόρισμα της Διακομματικής Επιτροπής, προχωρήσατε στην έκδοση ενός προεδρικού διατάγματος, του γνωστού ΔΑΣΟ, το οποίο αποπειραθήκατε να εφαρμόσετε χωρίς επιτυχία εκείνη την περίοδο. 
Πρέπει να σας πληροφορήσω -και το γνωρίζετε- ότι εκτός από το φορέα δασοπροστασίας που προέβλεπε τον ενιαίο φορέα και η Κυβέρνηση του ΠΑΣΟΚ στη συνέχεια αποφάσισε να μεταφέρει την ευθύνη της πυροπροστασίας και της καταστολής στην Πυροσβεστική Υπηρεσία, όλοι οι άλλοι άξονες πολιτικής που προβλέπονταν και στο ομόφωνο πόρισμα της Διακομματικής Επιτροπής, αλλά και στο συγκεκριμένο προεδρικό διάταγμα είναι ήδη σε εξέλιξη, υλοποιούνται τα τελευταία χρόνια.
Ποιες είναι οι καμένες εκτάσεις; Αγαπητοί συνάδελφοι, γνωρίζετε πολύ καλά ότι οι καμένες εκτάσεις για το έτος 2000 ήταν ένα εκατομμύριο τετρακόσιες χιλιάδες στρέμματα περίπου. Απ' αυτές τις εκτάσεις, δάση ήταν οι εξακόσιες πενήντα χιλιάδες και τετρακόσιες πενήντα χιλιάδες στρέμματα ήταν δασικές εκτάσεις. Υποθέτω ότι όλοι γνωρίζετε ποιες είναι οι δασικές εκτάσεις, σε τι αναφερόμαστε. Δεν αναφερόμαστε, λοιπόν, σε δάση, αλλά αναφερόμαστε σε τετρακόσιες πενήντα χιλιάδες στρέμματα δασικές εκτάσεις που κάηκαν το 2000. Το 2001 κάηκαν εκατόν ογδόντα δύο χιλιάδες στρέμματα, εκ των οποίων εξήντα χιλιάδες ήταν δασικές εκτάσεις. 
Θα μου πείτε γιατί αναφέρω αυτά τα νούμερα. Τα αναφέρω γιατί μιλάτε με στρεβλό τρόπο πάλι, διαστρεβλώνετε την πραγματικότητα, χρησιμοποιείτε νούμερα και στατιστικές με λάθος τρόπο, για να δημιουργήσετε εντυπώσεις. Αναφέρομαι στο 5% των αναδασώσεων που είπατε, στο 8% που είπατε, ή σε αυτό που είπε κάποιος συνάδελφος ότι πρέπει κάθε φορά με τεχνητή αναδάσωση το 30% περίπου των καμένων εκτάσεων να αναδασώνεται, γιατί αυτή είναι η αναλογία των εκτάσεων που δεν πρόκειται με φυσική αναγέννηση να αναδασωθούν. Πιθανόν να έχει δίκιο, μόνο που το 30% άρχισε να το υπολογίζει στο σύνολο των καμένων εκτάσεων και όχι στα καμένα δάση. Αυτό έχει μια διαφορά. 
Ξέρετε ποια είναι η διαφορά, κύριοι συνάδελφοι; Η διαφορά είναι ότι τα τετρακόσιες πενήντα χιλιάδες καμένα στρέμματα που μετρούσαμε το 2000 έχουν ήδη αναδασωθεί. Μιλάμε για τις δασικές εκτάσεις, οι οποίες αναβλασταίνουν αμέσως μετά την πυρκαγιά και κατά τη διάρκεια του χειμώνα. Μιλάμε για σχοίνα, για πουρνάρια, για τέτοιες εκτάσεις και το γνωρίζετε πολύ καλά αυτό, αλλά θέλετε να το αγνοείτε, όταν καταθέτετε στη Βουλή στατιστικά στοιχεία "παραποιημένα".
Γίνονται ή δε γίνονται αναδασώσεις; Φυσικά και γίνονται. Σας το έχω ξαναπεί πολλές φορές σε αυτήν την Αίθουσα, όταν μιλάμε για τη δασική πολιτική. Μιλήσαμε πέρσι αρκετές φορές για τις πυρκαγιές, ότι η αναδάσωση, κυρίως στη χώρα μας, είναι φυσική αναδάσωση, είναι φυσική αναγέννηση του δάσους. Θα μπορούσατε να δείτε τα αποτελέσματα, αν κάνατε τον κόπο να θυμηθείτε πού έγιναν πυρκαγιές τα προηγούμενα χρόνια και να επισκεφθείτε τις περιοχές αυτές. Θα μπορούσατε να δείτε επίσης την υλοποίηση μελετών σε συγκεκριμένες περιοχές, όπου χρειάζονταν αυτές οι μελέτες, για να αποκαταστήσουν τα δάση που κάηκαν, όπως για παράδειγμα στο Μαίναλο. Αυτή ήταν μια ειδική περίπτωση και χρειάστηκε μια ειδική μελέτη για την αποκατάσταση του ελατοδάσους του Μαινάλου.
Ξέρετε πολύ καλά ότι υπάρχουν διαφοροποιήσεις ανάλογα με την έκταση και κυρίως ανάλογα με τη φύση του δάσους ή της δασικής έκτασης που καταστράφηκε, αλλά θέλετε να τις αγνοείτε, για να δημιουργείτε εντυπώσεις. Όμως, δεν είναι έτσι. Αν ίσχυαν αυτά που είπαν όσοι τοποθετήθηκαν προηγουμένως και αν ίσχυαν τα στατιστικά στοιχεία που καταθέτετε διαρκώς, για να δημιουργήσετε εντυπώσεις, αυτό θα σήμαινε ότι η Ελλάδα δεν θα είχε πια δάση. Αν προσθέσουμε τα νούμερα των εκτάσεων που έχουν καεί τα τελευταία είκοσι-τριάντα χρόνια, με τη δική σας λογική δεν θα έπρεπε να έχουμε ούτε δάση, αλλά ούτε καν και δασικές εκτάσεις στη χώρα.
Όμως, πρέπει να σας πω -και πιστεύω ότι το γνωρίζετε, αλλά δεν το αναφέρετε- ότι για διάφορους λόγους, κοινωνικούς, οικονομικούς, παραγωγικούς κλπ, τα δάση και οι δασικές εκτάσεις στη χώρα μας έχουν επεκταθεί, έχουν αυξηθεί και καλύπτουν σήμερα το 25% της έκτασης της χώρας, από το 19% που κάλυπταν παλιότερα. Αυτό είναι ένα μήνυμα και δεν είναι ένα μήνυμα αδιαφορίας για τις καταστροφές από τις πυρκαγιές, αλλά είναι κυρίως ένα μήνυμα για όλους μας, για τον τρόπο με τον οποίο αναδασώνονται πολλές περιοχές στη χώρα μας. Αναδασώνονται πολλές περιοχές γιατί η κτηνοτροφία μας εξειδικεύεται, συγκεκριμενοποιείται και συγκεντρώνεται σε συγκεκριμένες περιοχές και δεν έχει την έκταση που είχε πριν. Αυτό σημαίνει -και το γνωρίζουμε όλοι πολύ καλά- ότι όπου υπήρχε εκτεταμένη, εκτατικής κυρίως μορφής κτηνοτροφία και καταστρεφόταν ένα δάσος από πυρκαγιά, ήταν πολύ δύσκολο να αναγεννηθεί. Τώρα αυτό γίνεται και το δάσος αναγεννάται, γιατί η κτηνοτροφία έχει εξειδικευθεί, όπως είπα, έχει συγκεντρωθεί σε συγκεκριμένες ζώνες παραγωγής. 
Επίσης αρκετές εκτάσεις που μέχρι πριν από λίγα χρόνια καλλιεργούνταν σήμερα δεν καλλιεργούνται. 
Αυτό το φαινόμενο υπάρχει και δεν μπορούμε να το παραγνωρίζουμε. Τι σημαίνει αυτό; Σημαίνει ότι η χώρα μας δεν πρόκειται να αντιμετωπίσει τους κινδύνους που εσείς αναφέρατε, τους κινδύνους για παράδειγμα της ερημοποίησης. Κάποιος συνάδελφος ανέφερε το 30% της έκτασης της χώρας. Αντιλαμβάνεστε ότι ο αγαπητός συνάδελφος που ανέφερε αυτό το ποσοστό εννοούσε ότι το σύνολο της καλλιεργούμενης σήμερα αγροτικής έκτασης δεν θα μπορεί να καλλιεργηθεί τον επόμενο χρόνο ή τα επόμενα χρόνια. Δεν είναι έτσι όμως. 
Αναδασώθηκαν πέρυσι εξήντα χιλιάδες στρέμματα, κύριοι συνάδελφοι. Τα πενήντα από αυτά μέσα από το πρόγραμμα δάσωσης των γεωργικών εκτάσεων και τα υπόλοιπα με τεχνητές αναδασώσεις σε συγκεκριμένες περιοχές. Μαζί με αυτό εκατόν πενήντα χιλιάδες φυτάρια τοποθετήθηκαν σε έργα διευθέτησης χειμάρρων. 
Πρέπει να σας πω  ότι λειτουργούν στη χώρα μας σαράντα δύο κρατικά φυτώρια του Υπουργείου Γεωργίας, τα οποία παράγουν κάθε χρόνο δεκατέσσερα εκατομμύρια έως δεκαοκτώ εκατομμύρια φυτά, τα οποία αξιοποιούνται γι' αυτού του είδους τις αναδασώσεις, δηλαδή για τις αναδασώσεις που κάνουν οι υπηρεσίες του Υπουργείου Γεωργίας,  ενώ παράλληλα διατίθενται αυτά τα φυτά στις προσπάθειες που γίνονται από συλλόγους, φορείς, οργανώσεις κλπ, στα πλαίσια της πολιτικής μας για την εθελοντική αναδάσωση και της πρωτοβουλίας πάνω σε αυτόν τον τομέα που έχει πάρει το Υπουργείο Γεωργίας, όπως επίσης αντίστοιχα διατίθενται στους φορείς της Τοπικής Αυτοδιοίκησης για τις αναδασώσεις που αναλαμβάνει η Τοπική Αυτοδιοίκηση και που δεν καταγράφονται στα στοιχεία του Υπουργείου Γεωργίας που σας δίνω εγώ, γιατί εγώ αναφέρομαι μόνο σε τεχνητές αναδασώσεις του Υπουργείου Γεωργίας και όχι συνολικά σε όλα τα υπόλοιπα προγράμματα. 
Επομένως δεκατέσσερα εκατομμύρια φυτά από τα κρατικά φυτώρια διατίθενται ετησίως για την πολιτική των αναδασώσεων. Και γνωρίζετε πολύ καλά ότι η πολιτική των αναδασώσεων του Υπουργείου Γεωργίας έχει αλλάξει. Δεν συμφωνούμε με αναδασώσεις εντυπωσιασμού της μιας μέρας, αλλά ζητάμε από εθελοντές, από οργανώσεις, από πρόσωπα, από φορείς, από ιδιώτες, ακόμα και από επιχειρήσεις να υιοθετούν συγκεκριμένες περιοχές για μία πενταετία να τις αναδασώνουν και να τις φροντίζουν.
Αναφερθήκατε σε αντιπλημμυρικά έργα. Δημιουργήσατε ένα κλίμα καταστροφολογίας. Έχουν γίνει πάρα πολλά αντιπλημμυρικά έργα και γι' αυτό δεν αντιμετωπίσαμε σοβαρά προβλήματα την προηγούμενη περίοδο. 
Αναφερθήκατε στην οδοποιία. Μπορώ να σας δώσω μόνο μερικά στοιχεία πολύ γρήγορα. Διανοίχτηκαν αντιπυρικές ζώνες δεκαεπτά χιλιάδων χιλιομέτρων, μόνο για την φετινή παρέμβαση πρόληψης από τις πυρκαϊές. Νέο οδικό δίκτυο τριακόσια πενήντα χιλιόμετρα, συντήρηση οδικού δικτύου δεκαεννέα χιλιάδες τριακόσια χιλιόμετρα. Και διατέθηκαν 4,5 δισεκατομμύρια δραχμές.
Λειτουργούν χίλιες τετρακόσιες πενήντα δεξαμενές για υδροληψία για την κατάσβεση πυρκαγιών και είναι διάσπαρτες σε ολόκληρη την Ελλάδα. Κατασκευάστηκαν φέτος εκατόν πενήντα επιπλέον σκυρόδετες, ενώ παράλληλα πάνω από επτακόσιες πλαστικές δεξαμενές  των πενήντα και των εκατό κυβικών μέτρων διασπείρονται σε όλη την Ελλάδα για να ενισχύσουν τις δυνατότητες υδροληψίας της Πυροσβεστικής Υπηρεσίας. 
Υπάρχουν τετρακόσια εξήντα εννιά παρατηρητήρια που λειτουργούν από την Πυροσβεστική Υπηρεσία και τις Δασικές Υπηρεσίες. Υπάρχουν -αναφέρθηκα και προηγουμένως για τις διαχειριστικές μελέτες- εκατόν πέντε διαχειριστικές μελέτες σε όλη την Ελλάδα, οι οποίες εκτελούνται, αγαπητοί συνάδελφοι. Προϋπολογισμός 10.802.000. ευρώ, περίπου 3,5 δισεκατομμύρια δραχμές.
Αυτά είναι έργα, είναι παρεμβάσεις, είναι υποδομές που υπάρχουν στους νομούς σας, υπάρχουν στους νομούς μας. Όσοι ενδιαφέρονται για την πυροπροστασία γνωρίζουν αυτές τις υποδομές. Μόνο όταν τοποθετούμαστε από το Βήμα της Βουλής στα πλαίσια μιας αντιπολιτευτικής πολιτικής δεν τα γνωρίζουμε. Αναφερθήκατε στους καθαρισμούς. Κάθε χρόνο προσλαμβάνεται προσωπικό χίλια τετρακόσια άτομα προσλαμβάνονται φέτος, αγαπητοί συνάδελφοι, διατίθεται ποσό 1.500 δισεκατομμύριο δραχμών και κατανέμεται αυτό το προσωπικό σε εκατόν δύο μονάδες δασικές υπηρεσίες για να προχωρήσει στον καθαρισμό των δασών.
Αναφερθήκατε στο προσωπικό είναι επτά χιλιάδες πεντακόσιοι είκοσι εννέα εργαζόμενοι σύνολο και όχι χίλιοι διακόσιοι όπως αναφέρθηκε από κάποιο συνάδελφο. Προσλήφθηκαν τετρακόσιοι δώδεκα υπάλληλοι δασολόγοι, δασοπόνοι φέτος συν τους επτά χιλιάδες πεντακόσιους είκοσι εννέα. Διατίθενται πόροι 64 δισεκατομμυρίων από το πρόγραμμα αγροτικής ανάπτυξης, το επιχειρησιακό πρόγραμμα του Υπουργείου Γεωργίας, το οποίο κατανέμεται στις περιφέρειες, ενσωματώνεται στα περιφερειακά επιχειρησιακά προγράμματα για την πολιτική στα δάση. Ενώ ταυτόχρονα ο προϋπολογισμός για την πολιτική δασών του Υπουργείου Γεωργίας για φέτος ανέρχεται σε 50 επιπλέον δισεκατομμύρια δραχμές. Έχουν προσληφθεί εκατόν εβδομήντα δύο δασολόγοι για να στελεχώσουν τα τμήματα δασικών χαρτών. Και προβλέπεται επιπλέον πρόσληψη προσωπικού για τους δασικούς χάρτες, που θα φθάσει τους επτακόσιους υπαλλήλους τελικά, οι οποίοι είναι υπεύθυνοι μόνο για τη συγκρότηση και την παραλαβή των δασικών χαρτών. Ένα έργο μεγάλο που αυτήν τη στιγμή εκτελείται. Το έχουμε ξανασυζητήσει σ' αυτήν την Αίθουσα, αλλά αρνείστε διαρκώς να το αναγνωρίσετε. 
Πώς αντιμετωπίζουμε συνολικά το πρόβλημα των πυρκαγιών. Κατ' αρχήν γνωρίζετε πολύ καλά ότι λειτουργεί συντονιστικό διυπουργικό όργανο. Αυτό το όργανο συνεδρίασε για πρώτη φορά τον Ιανουάριο, μέσα στο χειμώνα, για να σχεδιάσει συγκεκριμένες πολιτικές παρέμβασης. Δημιουργήθηκαν συντονιστικά κέντρα πυροσβεστικής σε κάθε περιφέρεια. Εκπονήθηκαν για πρώτη φορά σχέδια επέμβασης σε κάθε νομό, επιχειρησιακά σχέδια επέμβασης από την Πυροσβεστική Υπηρεσία. Και γνωστοποιήθηκαν σε όλους τους αρμόδιους φορείς σε κάθε νομό για να είναι έτοιμοι ανά πάσα στιγμή να επέμβουν οι αρμόδιοι φορείς των νομαρχιακών αυτοδιοικήσεων σε συνεργασία με τις δασικές υπηρεσίες του Υπουργείου Γεωργίας και την Πυροσβεστική Υπηρεσία. Υπάρχουν ειδικά αερομεταφερόμενα πεζοπόρα τμήματα σε κάθε περιφέρεια, τα οποία μεταφέρονται και προσβάλουν την πυρκαγιά την ώρα που θα χρειαστεί. Υπάρχουν πυροφυλάκια που σας ανέφερα προηγουμένως, τετρακόσια εξήντα εννέα παρατηρητήρια, τα οποία χρησιμοποιούνται και αξιοποιούνται και από την Πυροσβεστική Υπηρεσία και από τις δασικές υπηρεσίες και από τους εθελοντές που είναι πολλοί και κάνουν ένα αξιόλογο έργο και τους ευχαριστούμε γι' αυτό και από την Τοπική Αυτοδιοίκηση. Υπάρχουν αποφάσεις για τον περιορισμό της χρήσης πυρός στην ύπαιθρο και αυτή η χρήση -καθαρισμοί για παράδειγμα χωραφιών- γίνεται μόνο με την παρουσία και την άδεια της Πυροσβεστικής Υπηρεσίας. Έχει ελεγχθεί το οδικό δίκτυο και έχουν επισημανθεί οι αδυναμίες και στα πλαίσια αυτού του ελέγχου έγιναν οι συντηρήσεις και οι βελτιώσεις που σας ανέφερα προηγουμένως. Γίνεται αυτήν τη στιγμή μια εκστρατεία ενημέρωσης και ευαισθητοποίησης των πολιτών  και με φυλλάδια που διανέμονται σε σχολεία, γυμνάσια, λύκεια, αλλά και σε ολόκληρη την περιφέρεια της χώρας, όπως επίσης και με τηλεοπτικά μηνύματα. Διατίθενται από το Υπουργείο Εσωτερικών στη Γενική Γραμματεία Πολιτικής Προστασίας 10 δισεκατομμύρια δραχμές στους ΟΤΑ για την πυροπροστασία, για παρεμβάσεις καθαρισμούς χώρων υγειονομικής ταφής ή χωματερών που λειτουργούν σε διάφορους δήμους για άλλου είδους παρεμβάσεις, για καθαρισμούς στα περιαστικά δάση και γνωρίζετε πολύ καλά ότι πάνω από τριακόσιες μελέτες έχουν γίνει και πάνω από τριακόσιες πενήντα συμβάσεις έχουν υπογραφεί για την Τοπική Αυτοδιοίκηση, για την παραχώρηση των περιαστικών δασών στην Τοπική Αυτοδιοίκηση.
Εκδίδεται όπως γνωρίζετε ημερήσιο δελτίο κινδύνου πυρκαγιών και ενημερώνονται οι φορείς των πιο ευαίσθητων και επικίνδυνων περιοχών για να βρίσκονται σε ετοιμότητα. Έχει ελεγχθεί το σύνολο των δικτύων κρουνών υδροληψίας από την ΕΥΔΑΠ για να μπορεί να διευκολύνεται η πυροσβεστική στο έργο της. Έχουν συγκροτηθεί τετραμελείς επιτροπές από τον υπεύθυνο πολιτικής προστασίας, από ένα δασολόγο του Υπουργείου Γεωργίας, από έναν αξιωματικό της Πυροσβεστικής Υπηρεσίας και από έναν αξιωματικό της Ελληνικής Αστυνομίας για να ελέγχουν τους καθαρισμούς που πρέπει να γίνουν από τους ΟΤΑ, όπως ανέφερα προηγουμένως. Ελέγχονται οι καθαρισμοί σε περιοχές ευθύνης του ΟΣΕ και της ΔΕΗ για να αντιμετωπίσουμε και πιθανές εκρήξεις πυρκαγιών από σπινθήρες σε συγκεκριμένες περιοχές. Έχουν δοθεί εντολές να ελεγχθούν και να προετοιμαστούν όλα τα μέσα πυρόσβεσης και τα βυτιοφόρα ή όσα μέσα υπάρχουν στη διάθεση, όχι μόνο των κεντρικών υπηρεσιών του Υπουργείου Γεωργίας ή της Πυροσβεστικής, αλλά και της Τοπικής Αυτοδιοίκησης. Και έχουν ήδη ολοκληρωθεί σχέδια πυρασφάλειας και σε κατασκηνώσεις από το Υπουργείο Υγείας και σε βιομηχανικές περιοχές.
Όλα αυτά τα μέτρα, κύριοι συνάδελφοι, είναι μέτρα που εντάσσονται σε μία ενιαία πολιτική για την αντιμετώπιση του κινδύνου των πυρκαγιών. Δεν θέλησα να αναφερθώ σε μια ολοκληρωμένη πολιτική που έχει το Υπουργείο Γεωργίας για την ανάπτυξη των δασών και την προστασία των δασικών εκτάσεων, παρ' ότι προκλήθηκα από μία παρέμβαση συναδέλφου, ο οποίος προτίμησε παρά το αντικείμενο της επερώτησης να αναφερθεί στο άρθρο 24 και στην προστασία ή όχι των δασών. Δεν συζητάμε τώρα το δασικό νομοσχέδιο. Θα δούμε τις προτάσεις σας όταν το συζητήσουμε. Αλλά δεν μπορείτε να διαχέετε πληροφορίες ή φήμες που είναι εντελώς ανυπόστατες. Δεν υπάρχει πουθενά ούτε καν πρόθεση -όχι σχέδιο νόμου- του Υπουργείου Γεωργίας και το επισημαίνω με κάθε αίσθημα ευθύνης, που να λέει ότι παραχωρεί ανεξέλεγκτα σε οποιοδήποτε οικοδομικό συνεταιρισμό δάσος ή δασική έκταση. 
Το Υπουργείο Γεωργίας είναι αποφασισμένο να προστατεύσει τα δάση μας. Αυτό κάνει και θα το κάνει πάντοτε με αίσθημα ευθύνης. Αλλά η επερώτησή σας δεν είχε σχέση με αυτό. Είχε σχέση με την αντιμετώπιση των πιθανών κινδύνων και την καταστροφή δασών από πυρκαγιές στο επόμενο χρονικό διάστημα.
Είμαστε έτοιμοι, κύριοι συνάδελφοι, να αντιμετωπίσουμε όποια δύσκολα καιρικά φαινόμενα υπάρξουν φέτος. Είμαστε έτοιμοι να προστατεύσουμε τα δάση μας. Ενημερώνουμε γι' αυτό τους πολίτες και θα παρακαλούσα αντί να πληροφορείτε με αυτόν τον τρόπο, να προσπαθήσετε και εσείς μαζί μας να συμβάλετε στην ενημέρωση, στην ευαισθητητοποίηση, στην ενεργοποίηση των συμπολιτών μας και στην αντιμετώπιση προβλημάτων που υπάρχουν και πάντα θα υπάρχουν σε οργανισμούς καταστολής των πυρκαγιών. Και θα έπρεπε να συμφωνήσουμε ότι η πορεία μας τουλάχιστον σε τέτοια θέματα να είναι κοινή. Η αντιπολιτευτική διάθεση κάθε φορά μπορεί και πρέπει να έχει κάποια όρια. Αυτά τα όρια δεν μπορεί διαρκώς να τα ξεπερνά η Αξιωματική Αντιπολίτευση. Κάνει ζημιά στον τόπο. Και με αυτόν τον τρόπο, αγαπητοί συνάδελφοι, δεν προστατεύετε τα δάση. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός εκπρόσωπος της Νέας Δημοκρατίας κ. Σαλαγκούδης, έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ:  Κύριε Πρόεδρε, σήμερα πλέον δεν με εξέπληξε ο κύριος Υφυπουργός, γιατί έχουμε συνηθίσει. Είναι ο πλέον αλαζών από τους Υφυπουργούς της Κυβέρνησης. Γνωρίζουμε τη νοοτροπία του από τις τόσες φορές που επερωτήθη εδώ στη Βουλή. Και λυπάμαι που ο κύριος Υπουργός τον ορίζει να έρχεται εδώ να απαντά, ενώ ο ίδιος απουσιάζει. Αντί, λοιπόν, να έρχεται ο κύριος Υφυπουργός να κρίνει την ευαισθησία της Νέας Δημοκρατίας και την υπευθυνότητά της, όταν έγκαιρα την περασμένη εβδομάδα φέραμε την επερώτηση για τους υδάτινους πόρους, για να επισημάνουμε τις παραλείψεις και το έλλειμμα πολιτικής της Κυβέρνησης και να την ευαισθητοποιήσει, ώστε και μέτρα να πάρει αλλά και να χαράξει επιτέλους μια πολιτική για να αντιμετωπίσει αυτό το μεγάλο πρόβλημα που δεν είναι πρόβλημα μόνο της γεωργίας, είναι κοινωνικό πρόβλημα, αφορά όλους τους πολίτες ολόκληρο το έθνος, για να μην πω ότι ταλανίζει και ολόκληρο τον κόσμο και από παντού, από όλες τις περιοχές της Ελλάδος έρχονται μηνύματα ότι επέρχεται ξηρασία και σήμερα φέρνουμε επερώτηση για το δάσος που συνδέεται άμεσα με την προηγούμενη, τη διαχείριση δηλαδή των υδατίνων πόρων στη χώρα μας, θα έπρεπε να έρθει εδώ και να μας πει για την πολιτική της Κυβέρνησης που ασκήθηκε τα επτά τελευταία χρόνια και που συνεχίζεται  και σήμερα. Αντί, λοιπόν, να κάνει αυτό επετέθη με ύβρεις εναντίον της Νέας Δημοκρατίας και αναζήτησε ακροατήριο.
 Δεν  έρχονται να σας ακούσουν, κύριε Υφυπουργέ. Τι να ακούσουν από τις απαντήσεις που δίνετε εδώ στη Βουλή; Να ακούσουν τα αποσπασματικά μέτρα και τα ψέματα  ή να απαντήσετε στα ψεύτικα έστω, όπως λέτε, στοιχεία που εμείς σας καταθέτουμε, από τις λίγες πληροφορίες που μπορούμε να πάρουμε λόγω του κλειστού συστήματος που έχετε δημιουργήσει με την κομματικοποίηση ουσιαστικά του κράτους;
Δεν θα παρασυρθώ όμως από τις ατυχείς παρατηρήσεις και την εκτροπή σε ύβρεις εκ μέρους του κυρίου Υπουργού. Και όλα αυτά τα έκανε φαντάζομαι για να καλύψει την ανυπαρξία πολιτικής. Προσπάθησε να βρει αντιφάσεις στη Νέα Δημοκρατία. Αλλά νομίζω ότι δεν τα κατάφερε.
Τελικώς, απέδειξε ότι μάλλον και αυτός ακολουθεί την πρακτική, τη γραμμή που δίνει ο Πρωθυπουργός του, να εκπαιδεύεται πλέον όλο το κόμμα στην Αντιπολίτευση που επέρχεται πολύ γρήγορα. Και έτσι αυτή τη στιγμή η Κυβέρνηση δεν φταίει για τίποτα. Φταίει η Αντιπολίτευση. Και ας προσέξουμε γι' αυτά που κάνουμε διότι κάνουμε ζημιά στον τόπο! Δεν την κάνουν αυτοί που έχουν δημιουργήσει και έχουν συσσωρεύσει τεράστια προβλήματα. Η Αντιπολίτευση δημιουργεί τα προβλήματα, καθώς και η παρενθετική κυβέρνηση των τριών χρόνων, πριν από μία δεκαετία, του κ. Μητσοτάκη!
Αλλά τι να παρατηρήσει κανείς σ' αυτά που είπε ο κύριος Υφυπουργός. Αυξήθηκε λέει η δασοκάλυψη από 19% σε 25%. Ποιο σημείο αναφοράς παίρνετε, κύριε Υφυπουργέ; Τον εμφύλιο πόλεμο; Από τότε, ναι. Θα λέγαμε ότι σχετικά με τις καταστροφές των δασών που έγιναν στη διάρκεια του εμφυλίου πολέμου, ναι, έχουμε περισσότερο δάσος. Εδώ όμως  έχετε αντιφάσεις στα ίδια σας τα λόγια. Από τη μια λέτε ότι αυξήθηκε από το 19% στο 25% και από την άλλη μας λέτε ότι φέτος  -με επιτυχία εφέτος γιατί τα προηγούμενα χρόνια ήταν χειρότερα- αναδασώσατε εξήντα χιλιάδες στρέμματα από τις τετρακόσιες χιλιάδες κατά μέσο όρο που καίγονται κάθε χρόνο. Τι αντιπροσωπεύουν αυτά τα εξήντα χιλιάδες στρέμματα;
Είπε ότι γίνονται έργα στους νομούς μας και δεν τα παρατηρούμε. Βέβαια, είναι γεγονός ότι δεν τα παρατηρούμε διότι από τότε που εντάξατε τη δασική υπηρεσία στις νομαρχιακές αυτοδιοικήσεις, ουσιαστικά έχουν διαλυθεί οι δασικές υπηρεσίες. Και φυσικά από εκεί κανένας δεν μπορεί να τα δει. 
Δεν θα ήθελα να αναφέρω άλλα πράγματα και νομίζω ότι καλύτερα θα ήταν να κάνω μία εποικοδομητική συζήτηση, πρώτον για να φανεί στον ελληνικό λαό και να αποδείξω ότι η Νέα Δημοκρατία έχει πρόγραμμα. Αντίθετα, η Κυβέρνηση αυτήν τη στιγμή λειτουργεί χωρίς μπούσουλα, χωρίς κατεύθυνση, χωρίς συνεργασία, χωρίς συνεννόηση μεταξύ των Υπουργών, που όπως πολύ σωστά έχει πει ο Πρόεδρός μας, αποτελείτε εκεί μία συνομοσπονδία από δουκάτα.
Ένα μονάχα στοιχείο: Για τα μαστιχόδεντρα της Χίου ότι θα αποζημιώσετε 12.000 έχετε δώσει μέχρι στιγμής 2.000. Έχουν περάσει δεκαοκτώ μήνες και περιμένουν ακόμη τις αποζημιώσεις. Να μην πούμε για τα υπόλοιπα τα ελαιόδεντρα και όλα τα άλλα που έχουν καεί. 
Όμως ας προσπαθήσω λίγο για να σας πω ορισμένες αρχές που πρέπει να έχει η πολιτική σας σ' αυτό το χρονικό διάστημα. Να σας πω ορισμένες αρχές από αυτές που καταστρώνουμε εμείς στο επικαιροποιούμενο πρόγραμμα και τι ακριβώς χρειάζεται αυτός ο τόπος. Ποιες είναι οι βασικές αδυναμίες των δασών μας; Η ανεπαρκής και ανησυχητική ελαττούμενη κάθε χρόνο έκταση των δασών μας. Αυτή είναι η πραγματικότητα και όχι η αύξηση των δασών μας. Η ανεπαρκής παραγωγή των ελληνικών δασών, πάγιο έλλειμμα ξυλείας έχουμε κιόλας. Η ανεπαρκής προστατευτική επίδραση των δασών μας. Η υποαπασχόληση των ορεινών μας δασικών πληθυσμών. Και δεν φθάνουν μόνο αυτά, τους αυξήσατε πρόπερσι και τις τιμές των καυσοξύλων που παίρνουν οι άνθρωποι εκείνοι των ορεινών περιοχών που είναι οι καλύτεροι φύλακες του δάσους. Διότι μόλις ξεσπάσει η πρώτη πυρκαγιά πρώτοι αυτοί τρέχουν πριν η Πυροσβεστική Υπηρεσία φθάσει εκεί. 
Τα αίτια της κατάπτωσης της ελληνικής δασοπονίας. Κατηγορίες μόνο θα αναφέρουμε. Οι δυσμενείς φυσικές συνθήκες. Οι δυσμενείς κοινωνικές οικονομικές και πολιτικές συνθήκες. Η προτεραιότητα της οικονομίας των πεδινών περιοχών. Η παράλειψη αξιολόγησης του δασικού προβλήματος της χώρας με φυσικά, κοινωνικά και οικονομικά κριτήρια. Η πολιτική της εντατικοποίησης της γεωργικής παραγωγής. Ποιες πρέπει να είναι οι θεμελιώδεις αρχές της σύγχρονης δασικής πολιτικής μας; Η αρχή της αειφορίας των καρπώσεων, η αρχή της πολλαπλής χρήσης των δασών, η αρχή της οικονομικότητας με την ευρεία κοινωνικοοικονομική έννοια και ευαισθησία. Η αρχή της ολικής ποιότητας με διαρκή αναπτυξιακή προσπάθεια. Και οι αρχές γενικά της βιώσιμης ανάπτυξης. 
Ποιοι πρέπει να είναι οι άξονες και οι στόχοι μιας σύγχρονης και δυναμικής δασικής πολιτικής ολοκληρωμένης. Η προστασία της βιοποικιλότητας (πανίδα, χλωρίδα, διατηρητέα μνημεία της φύσης, δρυμοί, βιότοποι, υγροβιότοποι. Η προστασία των δασών από κάθε μορφής κίνδυνο (πυρκαγιές), καταπατήσεις, εκχερσώσεις, αλλαγές χρήσης, ασθένειες. Ο εκσυγχρονισμός και η αναβάθμιση της δασικής υπηρεσίας. Αποτελεσματικότερη προστασία και ανάπτυξη των δασών. Καλλιέργεια και αποτελεσματική διαχείριση και οργάνωση της εκμετάλλευσης των δασών. Εκσυγχρονισμός των δασικών συνεταιρισμών για τους οποίους δεν μιλήσαμε, οι οποίοι πραγματικά, όσοι λειτουργούν, έχουν πρόβλημα αυτήν τη στιγμή με τους εργολάβους που δίνετε για όλες τις συνεταιριστικές δουλειές και τους υποχρεώνετε να μπουν και αυτοί στον ανταγωνισμό με τους εργολάβους. Και ακόμη υπάρχουν ένα σωρό συνεταιρισμοί που είναι μόνο γραμμένοι στα χαρτιά, γι' αυτό και δεν μπορούμε να κάνουμε πολιτική με τους υγιείς, τους υπάρχοντες τουλάχιστον συνεταιρισμούς. Εκσυγχρονισμό και ανάπτυξη των δασικών βιομηχανιών για τους οποίους δεν αναφέρετε τίποτα και ακριβώς δεν υπάρχει καμιά πολιτική σας. Χωροταξική και ιδιοκτησιακή οριοθέτηση των δασών και δασικών εκτάσεων (Δασολόγιο, Κτηματολόγιο), τα οποία, δυστυχώς, παραπέμπονται στις καλένδες. Και ας διαχωριστεί επιτέλους το Δασολόγιο από το Κτηματολόγιο γιατί εκεί στο Κτηματολόγιο τουλάχιστον, τα πιο βρώμικα χέρια του ΠΑΣΟΚ που κατηγορούν τη Νέα Δημοκρατία για βρώμικες καταστάσεις τύπου ΜΑΥΟ, τα έχουν κάνει έτσι ώστε να τα πληρώσει πολύ ακριβά ο ελληνικός λαός. Ανάπτυξη και αξιοποίηση αστικού και περιαστικού πρασίνου. Τουριστική αξιοποίηση των αισθητικών δασών, εθνικών δρυμών, βιοτόπων, υγροβιοτόπων. Αύξηση της απασχόλησης του παραδασόβιου πληθυσμού και βελτίωση της ποιότητας ζωής. Βιομηχανική δασοπονία, δασοπονία περιβάλλοντος, δασοπονία απασχόλησης. Ανάπτυξη δασικής έρευνας και αξιοποίηση των πορισμάτων τους. Και ανάπτυξη περιβαλλοντικής και οικολογικής συνείδησης. 
Μέτρα, λοιπόν, που πρέπει να πάρουμε για τον τομέα προστασίας των δασών: 
Πρώτα-πρώτα το νομικό καθεστώς. Άμεσα μέτρα. Πρέπει να καταρτιστεί ο νόμος κατ' επιταγή του αναθεωρημένου άρθρου 24 του Συντάγματος, να καταρτιστεί το Δασολόγιο. Εκδίκαση και εκκαθάριση χρόνιων δασικών προβλημάτων -και αυτά είναι πάρα πολλά- και μέτρα μακροπρόθεσμα. Κωδικοποίηση της δασικής νομοθεσίας -επιτέλους ένα έργο που νομίζω ότι πρέπει να είναι για όλους τους τομείς και του Υπουργείου Γεωργίας, αλλά και όλων των Υπουργείων- διότι το πολυδαίδαλο νομοθετικό μας, αυτήν τη στιγμή, σύστημα οδηγεί ουσιαστικά στην κοινωνία της παρανομίας. Χρήση σύγχρονης τεχνολογίας στο σχεδιασμό και διαχείριση γαιών. Πληροφορική, γεωγραφικά συστήματα πληροφοριών κλπ. Θεσμική ρύθμιση γης.
Βοσκή και δάση: Άμεσα μέτρα. Ρύθμιση βοσκής, οικολογική ισορροπία, κίνητρα για την αποφυγή αλόγιστης βόσκησης και κατασκευή αναγκαίων έργων υποδομής.
Μεσομακροπρόθεσμα μέτρα: Κατάρτιση ολοκληρωμένου σχεδίου διαχείρισης και βελτίωσης ορεινών βοσκοτόπων. Ανάπτυξη σύγχρονου κτηνοτροφικού προτύπου. Διαχωρισμός δασών από βοσκοτόπους, γεωργικές εκτάσεις και οικιστικές περιοχές. 
Για τις δασικές πυρκαγιές: Πρόληψη. Άμεσα μέτρα. Οργάνωση δασών. Αναφερθήκατε στο προεδρικό διάταγμα, αλλά από εκεί και πέρα δεν έχει προχωρήσει η πλήρης οργάνωσή του. Πρόσληψη αναγκαίου προσωπικού. Οργάνωση αντιπυρικής προστασίας. Κατάρτιση νομαρχιακών σχεδίων σαν και αυτά που είπατε ότι τώρα εκπονείτε για τη διαχείριση. Αυτά, όμως, δεν τα είδαμε προσδιορισμένα. Είπατε ότι κάνατε μία συνεδρίαση του Συντονιστικού το Φεβρουάριο. Υλοποίηση. Μέτρα, αποφάσεις, σχέδιο για κάθε νομό. Πείτε μας αν το έχετε. Μην κουνάτε το κεφάλι σας αποδοκιμαστικά. Επανακαθορισμό δασαρχείων ιδιαίτερης επικινδυνότητας. Ποια είναι αυτά; Μας είπατε για φύλαξη των δασών σε 24ωρη βάση. Αυτή δεν τη βλέπουμε. Δεν υπάρχει. Εκπαίδευση και επιμόρφωση. Έργα υποδομής, οδικό δίκτυο -είναι ανεπαρκές αυτό που μας αναφέρατε- κατάρτιση ειδικών προγραμμάτων πρόληψης.
Νομίζουμε ότι θα πρέπει, για να αντιμετωπιστεί καλύτερα η υπόθεση, να υπάρξει στενότερη συνεργασία μεταξύ της Πυροσβεστικής Υπηρεσίας και των δασοπόνων και δασοπυροσβεστών, ούτως ώστε να υπάρχει μεγαλύτερη αποτελεσματικότητα για την κατάσβεση των πυρκαγιών.
Συγκομιδή του ξύλου, δασικού συνεταιρισμοί. Ορθολογική διαχείριση με σεβασμό στις οικολογικές συνθήκες που διέπουν το δάσος. Εκμηχάνιση δασικών εργασιών. Απασχόληση, κατά προτίμηση ολόκληρο το χρόνο, των δασικών συνεταιρισμών σε διάφορες δασικές εργασίες. Ενίσχυση του εισοδήματος των ορεινών και ημιορεινών κοινοτήτων και όχι αφαίρεσή τους με το να τους δίνουμε ακριβότερα τα προϊόντα του δάσους, που ουσιαστικά οι ίδιοι προστατεύουν και δίπλα τους ζουν και είναι μέρος της ζωής τους. Επεξεργασία και μελέτη σύγχρονου και ευέλικτου συστήματος εκμετάλλευσης των δημοσίων δασών, όπως αντίστοιχα τέτοια υπάρχουν στην Ευρώπη.
Τομέας καλλιέργειας και ανάπτυξης δασών: Αύξηση της χρηματοδότησης για καλλιέργεια των δασών. Ανόρθωση των υποβαθμισμένων δασών. Υλοποίηση προγραμμάτων αναδάσωσης. Δημιουργία μεικτών συστάδων. Αναδάσωση οριακών και υποοριακών εδαφών. Παροχή κινήτρων στους παραδασόβιους πληθυσμούς. Ανάπτυξη του αγροτοτουρισμού. Ανάπτυξη δασικών βιομηχανιών. Καλλιέργεια ταχυαυξανομένων ειδών. Κατάρτιση χρονοδιαγράμματος αναδάσωσης όλης της χώρας με στόχο να καλύψουμε το 35% και όχι το 25% που αναφέρατε προηγουμένως ότι έχουμε. Αποτύπωση και καταγραφή των περιοχών που μπορούν να αναγεννηθούν φυσικά. Κατά νομό χαρακτηρισμός των δασών σύμφωνα με τις προτεραιότητες χρήσης τους. Παραχώρηση εκτάσεων αργούντων  ορεινών εδαφών, οριακών, υποοριακών, για δασική εκμετάλλευση. Δημιουργία τράπεζας εδαφών.
Θα είχα πολλά να σας πω για τον τομέα της ορεινής υδρονομίας, των χειμάρρων, για τον τομέα των εθνικών δρυμών, αισθητικών δασών, περιαστικών δασών και δασών αναψυχής, για τον τομέα της άγριας πανίδας και χλωρίδας, για τις δράσεις που πρέπει να αναπτύξουμε προς αυτήν την κατεύθυνση, για τον τομέα της περιβαλλοντικής εκπαίδευσης και συνείδησης και όχι με φυλλάδια απλώς, όπως αναφέρατε προηγουμένως. Επίσης για τον τομέα της δασικής έρευνας και για τον τομέα της χρηματοδότησης επενδύσεων και πώς και πόσα πρέπει να είναι αυτά που πρέπει επιτέλους να εξευρεθούν και να τεθούν στον προϋπολογισμό από μία σοβαρή κυβέρνηση, που αντιμετωπίζει με σοβαρότητα τα δάση, έτσι όπως πρέπει και απαιτεί το περιβάλλον και η ποιότητα ζωής των πολιτών.
Τα υπόλοιπα -αν και το βλέπω περιττό γιατί δεν θα σας διδάξουν τίποτα- μπορώ να σας τα καταθέσω για να τα μελετήσετε και να αποφασίσετε επιτέλους να κάνετε μία συγκροτημένη πολιτική. Βεβαίως ο χρόνος που έχετε είναι λίγος. Τα προβλήματα που έχετε εσωτερικά είναι τεράστια. Απ' ό,τι είδα και από την τοποθέτησή σας, αλλά και από την απάντησή σας στους συναδέλφους Βουλευτές, ασχολείστε σπασμωδικά και ακολουθείτε την πολιτική του σκληρού ροκ του κ. Λαλιώτη. Μια και συζητάμε όμως για Δασολόγιο και Κτηματολόγιο νομίζω ότι τα πιο βρώμικα χέρια του ΠΑ.ΣΟ.Κ., που φαίνονται άμα δεις και περιδιαβάσεις τις πληγές που έχουν ανοίξει τα δημόσια έργα στην Ελλάδα, δεν μπορούν να μιλάνε για τη Νέα Δημοκρατία και για οτιδήποτε απ' αυτά που αναφέρει ο κ. Λαλιώτης.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΜΟΣΧΟΣ ΓΙΚΟΝΟΓΛΟΥ: Τι σχέση έχει ο Λαλιώτης με τα δάση;
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Είναι σωστό αυτό το οποίο ειπώθηκε, ότι δηλαδή η δασική πολιτική είναι ένα πολύ σοβαρό ζήτημα. Πραγματικά είναι ένα φαινόμενο που απασχολεί όλη τη χώρα. Και βέβαια δεν είναι μόνο ζήτημα του Υπουργείου Γεωργίας. Η δασική πολιτική είναι ζήτημα συνολικά της πολιτικής της Κυβέρνησης.
Και το λέμε αυτό από την εξής άποψη: 
Συζητήσαμε πριν από μερικούς μήνες τον προϋπολογισμό. Εκεί μέσα βλέπουμε την πολιτική της Κυβέρνησης για κάθε τομέα. Έτσι λοιπόν, από την πολιτική της Κυβέρνησης για το δάσος βγαίνει το εξής συμπέρασμα: Με το 0,40% του προϋπολογισμού δεν μπορούμε να μιλάμε για μια δασική πολιτική που θα προστατεύσει το δάσος και θα το αναπτύξει οικονομικά, επιχειρηματικά και κοινωνικά. Γνωρίζουμε πολύ καλά ότι και στις ορεινές περιοχές και εκεί όπου υπάρχουν τα δάση υπάρχουν κάτοικοι, υπάρχει πληθυσμός, ο οποίος μπορεί πραγματικά μέσα από την αξιοποίηση του δάσους να έχει και οικονομικά οφέλη, αλλά και κοινωνικά και πολιτιστικά.
Απ' αυτήν την άποψη, λοιπόν, δεν είναι σωστό αυτό που λέει η Νέα Δημοκρατία, ότι δηλαδή η Κυβέρνηση δεν έχει δασική πολιτική. Έχει δασική πολιτική. Το ζήτημα όμως είναι αν αυτή η δασική πολιτική καλύπτει τις σύγχρονες ανάγκες του δάσους. Και εμείς λέμε σ' αυτό ακριβώς το σημείο ότι δεν καλύπτει. Απεναντίας, η κατάσταση χρόνο με το χρόνο χειροτερεύει.
Βέβαια, το ζήτημα των προϋπολογισμών -για να μην αδικήσουμε την Κυβέρνηση- δεν είναι μόνο χαρακτηριστικό γνώρισμα της Κυβέρνησης του ΠΑ.ΣΟ.Κ. Είναι, κύριοι συνάδελφοι, και γνώρισμα και της δικής σας Κυβέρνησης στα τρία χρόνια, 1990-1993. Οι δαπάνες του τακτικού προϋπολογισμού για τη δασική πολιτική ήταν 0,48% και 0,49%. Αυτό τι σημαίνει; Κοινό παρονομαστή όταν είσαι στην κυβέρνηση, διαφορετικό αντιπολιτευτικό τόνο όταν είσαι στην αντιπολίτευση. Όχι ότι δεν είναι σωστά αυτά που επισημαίνετε. Είναι πολύ σωστά. Το ζήτημα είναι κατά πόσον υπάρχει πολιτική βούληση για να πραγματοποιηθούν, εάν και εφόσον γίνετε κυβέρνηση. Και εκεί ακόμα δεν κατανοήσαμε, σήμερα τουλάχιστον, αν έχετε την πολιτική βούληση να πάτε στο 1,5%, όπως ακριβώς είχε αποφασίσει η διακομματική επιτροπή, όπου συζητήθηκε η δασική πολιτική. Δεν υπάρχει μια τέτοια δέσμευση. Δεν την ακούσαμε.
ΓΕΩΡΓΙΟΣ ΣΑΛΑΓΚΟΥΔΗΣ: Αυτό είπαμε.
ΑΓΓΕΛΟΣ ΤΖΕΚΗΣ: Δεν το είπατε, κύριε Κοινοβουλευτικέ Εκπρόσωπε, εκτός εάν το πείτε στη δευτερολογία σας. Γιατί χρηματοδότηση είναι και το 0,40% και το 0,50% και το 0,60%, εάν υλοποιήσετε αυτά που αποφασίσθηκαν στη διακομματική επιτροπή της Βουλής.
Στα τρία χρόνια που ήσασταν στην εξουσία δεν είχε γίνει ούτε ένα μικρό βήμα, όπως βέβαια δεν έχει γίνει και τώρα.
Ένα άλλο ζήτημα που θέλουμε να τονίσουμε, κύριε Πρόεδρε, είναι το άρθρο 24 του Συντάγματος. Δεν κατάλαβα γιατί μέμφθηκε ο κύριος Υφυπουργός τον Βουλευτή της Νέας Δημοκρατίας, τον κ. Καλογιάννη, ο οποίος προς τιμήν του είπε ότι ήταν αντίθετος με την τροποποίηση του άρθρου 24 του Συντάγματος. Βέβαια σε αυτό το σημείο είναι ταυτόσημη η πολιτική αντίληψη Νέας Δημοκρατίας και Κυβέρνησης. Μαζί συναποφασίσατε την τροποποίηση του συγκεκριμένου άρθρου του Συντάγματος, που ανοίγει τους ασκούς του Αιόλου, ανοίγει τις ορέξεις του κεφαλαίου για παραπέρα οικοπεδοποίηση ολόκληρων εκτάσεων, στις οποίες γνωρίζουμε πολύ καλά πώς μπαίνουν οι φωτιές και πώς μετά εκεί "φυτρώνουν" συγκροτήματα από βίλες και οι περιοχές αξιοποιούνται τουριστικά.
Για το Κτηματολόγιο και το Δασολόγιο γίνεται πολλή κουβέντα. Και βέβαια για το Κτηματολόγιο είναι γεγονός αναμφισβήτητο, δεν το αρνείται πλέον και η Κυβέρνηση, ότι δεν έχει προχωρήσει. Και όχι μόνο δεν έχει προχωρήσει, αλλά έχει σταματήσει με ευθύνες της Κυβέρνησης. Ο ελληνικός λαός έχει πληρώσει το πρόστιμο στην Ευρωπαϊκή Ένωση και θα κληθεί να πληρώσει και πάλι τα υπόλοιπα χρήματα που θα χρειαστούν. 
Άρα, λοιπόν, είναι και αυτό μέσα στην πολιτική έκφραση της Κυβέρνησης, πώς δηλαδή θα προωθήσει τη δασική της πολιτική, πώς θα προωθήσει τα συμφέροντα της χώρας και του λαού γενικότερα, γιατί στην αξιοποίηση του δασικού πλούτου υπάρχει μια αντιπαράθεση συγκεκριμένων μεγαλοσυμφερόντων με τα περίφημα προγράμματα που αναφέρατε και εσείς για το δασοτουρισμό. Γνωρίζουμε όλοι ότι για να γίνουν αυτά τα προγράμματα θέλουν και επενδύσεις, που θα χορηγηθούν και από εθνικούς πόρους και από κοινοτικούς πόρους. Για παράδειγμα, στον Ταξιάρχη στη Χαλκιδική υπάρχει μια τεράστια δασική έκταση και ιδιωτικά συμφέροντα θέλουν να ελέγξουν τη χρήση του δασικού πλούτου για ίδια οικονομικά οφέλη. Έτσι πιστεύουμε ότι πρέπει να δούμε τα πράγματα.
Επειδή μιλήσαμε για τη διακομματική επιτροπή, εκεί πάρθηκε η απόφαση για ενιαίο φορέα δασοπροστασίας. Έγινε τίποτα; Τίποτα δεν έγινε! 
Επομένως, πώς λέτε, κύριε Υπουργέ, ότι έγιναν βήματα υλοποίησης εκείνων των αποφάσεων; Απεναντίας, μας είπατε ότι την κατάσβεση των δασικών πυρκαγιών την αναθέσαμε στη Πυροσβεστική Υπηρεσία, ενώ την πρόληψη την έχει αναλάβει η Δασική Υπηρεσία. Μεγάλο λάθος! Αυτό το λένε και τα συλλογικά όργανα των πυροσβεστών. Και απροετοίμαστοι είμαστε και τα μέσα δεν έχουμε και δεν μπορούμε να ανταποκριθούμε σε αυτό το μεγάλο έργο και την σ' αυτήν την ευθύνη που μετέθεσε το Υπουργείο. Θα έπρεπε η Δασική Υπηρεσία να έχει τα απαραίτητα μέσα, τους απαραίτητους δασοπυροσβέστες για να γίνεται ακόμα καλύτερα η δουλειά.
Εδώ υπάρχει και το θέμα ότι αποτελεί πρότυπο. Εκτός από τη Γαλλία που υπάρχει το ίδιο σύστημα, πουθενά αλλού δεν υπάρχει αυτό το σύστημα, δηλαδή την καταστολή να την έχει η Πυροσβεστική Υπηρεσία. Αυτό τουλάχιστον λένε οι δασολόγοι και οι αρμόδιες υπηρεσίες, οι οποίοι μας ενημερώνουν ότι δεν έχει γίνει πουθενά αυτό το σύστημα εκτός από τη Γαλλία, όπου υπάρχουν ιδιαίτερες αιτίες, λόγω της μορφολογίας του εδάφους κλπ.
Πιστεύουμε ότι όλα αυτά δεν είναι τυχαία και ακριβώς εδώ βρίσκεται το θέμα. Η διαχείριση των δασικών πυρκαγιών θα πρέπει να είναι ενιαία, πρόληψη και καταστολή, και ως ενιαίο αντικείμενο θα πρέπει να γίνεται από τη Δασική Υπηρεσία, που πρέπει να είναι στελεχωμένη και να υπάρχει όλη αυτή η υποδομή, την οποία αναφέραμε.
Το κράτος που ζούμε και ξέρουμε όλοι πώς έχει διαμορφωθεί και ποιον υπηρετεί, δεν υπολογίζει τα τεράστια κοινωνικά και έμμεσα οικονομικά οφέλη τα οποία παρέχει το δάσος. Το δάσος μπορεί να αξιοποιηθεί προς όφελος και των τοπικών κοινωνιών.
Μιλάμε για αξιοποίηση του δάσους. Πώς; Όπως έγινε στα Γρεβενά; Εκεί υπήρχε ένα συνεταιριστικό εργοστάσιο παραγωγής ειδικής ίνας ξύλου, μοναδικό  στη χώρα μας. Αυτό έκλεισε. Το δάσος που υπάρχει στα Γρεβενά προμήθευε το ειδικό ξύλο.
Τι έγινε; Εξαιτίας δύο-τριών μεγαλοεισαγωγέων έκλεισε εκεί το δάσος ως μη οικονομικό, ενώ θα μπορούσε να στηριχθεί από την Κυβέρνηση, από τα Υπουργεία, ώστε να παραμείνει.
Άρα, λοιπόν, δεν βλέπουμε να συμβαίνει κάτι τέτοιο. Απεναντίας. Οι δασικοί συνεταιρισμοί, όπου υπάρχουν, και αυτοί βγαίνουν από το παιχνίδι. Υπάρχουν οι εργολάβοι. Ξέρετε ότι οι εργολάβοι δεν χρησιμοποιούν τους δασικούς συνεταιρισμούς. Περισσότερο χρησιμοποιούν εργάτες που παίρνουν εκείνη τη στιγμή με όχι σωστές αμοιβές, με όχι σωστά -αν θέλετε- όρια ασφάλισης για τους ίδιους τους εργάτες και βέβαια χωρίς εμπειρία. Οι δασικοί συνεταιρισμοί "τρέχουν από εδώ και από εκεί" για να βρουν δουλειά, για να αξιοποιήσουν και αυτό το υλικό που υπάρχει, δηλαδή τους εργαζόμενους εκεί, οι οποίοι έχουν και την εμπειρία επάνω στην υλοτόμηση.
Να μην αναφερθώ στο δάσος Σέιχ-Σου. Ξέρετε ότι πρόσφατα είχε πέσει αρρώστια εκεί. Τι γίνετε σε αυτήν την περίπτωση; Τι κάνουν οι δασικές υπηρεσίες; Τι κάνει το Υπουργείο; Ξεραίνεται ολόκληρο το δάσος και τα πεύκα που έχουν μείνει. Στην προκειμένη περίπτωση σας θέτουμε το εξής ερώτημα: υπάρχει εκεί πρόγραμμα αναδάσωσης. Ξέρετε ότι δεν έχουν δοθεί τα απαραίτητα κονδύλια για να προχωρήσει η αναδάσωση; Διότι μας είπατε εδώ ότι δόθηκαν κονδύλια. Αλλά σας αναφέρω ένα χαρακτηριστικό παράδειγμα για το δάσος Χιλίων Δένδρων στις Μουριές Κιλκίς. Ξεραίνεται εκεί ένα δάσος πανέμορφο, ένα δάσος δεκαετιών, γιατί δεν υπάρχουν ακριβώς εκεί τα απαραίτητα κονδύλια και δεν υπάρχει η Δασική Υπηρεσία για να επέμβει και να σώσουμε εκείνο το δάσος. 
Θέλω δηλαδή να πω το εξής, ότι το Νομαρχιακό Συμβούλιο της Σάμου -και θα το καταθέσω στα Πρακτικά- σας εγκαλεί ότι εκεί υπήρχαν για τα νησιά δύο πυροσβεστικά αεροπλάνα, εκ των οποίων το ένα το πήρατε και το πήγατε στη Ρόδο. Σας εγκαλεί για μια σειρά μέτρα, τα οποία είπατε ότι θα πάρετε και δεν παίρνετε, γιατί υπάρχει το ενδεχόμενο και ξέρουμε όλοι βέβαια ότι η Σάμος έχει καεί. Και όχι μόνο αντιπλημμυρικά έργα δεν έγιναν, αλλά εκεί είδαμε και το χειμώνα τι καταστροφή συνέβη. 
Μιλάτε για αντιπλημμυρικά έργα, αλλά γνωρίζουμε πολύ καλά, κύριε Υπουργέ, ότι τέτοια έργα, εάν γίνονται, γίνονται γύρω από αστικά μέρη, όχι εκεί που πρέπει πραγματικά να γίνουν, εκεί που υπάρχουν οι καταστροφές των δασών. Χρειάζεται μια πολιτική, η οποία να έχει ως κύριο στόχο το δάσος και βέβαια την εξυπηρέτηση του ανθρώπου, όχι μόνο ως περιβάλλον, αλλά και ως επεξεργασία οικονομική, κοινωνική και πολιτιστική.
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Βρεττός): Ωραία. 
Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κα Ξυροτύρη-Αικατερινάρη.
ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Είναι ιδιαίτερα σοβαρό το θέμα που συζητάμε σήμερα και δεν πρέπει να εφησυχάζουμε επειδή συμπτωματικά την περσινή χρονιά οι καιρικές συνθήκες ήταν ευνοϊκές. Εδώ και πάρα πολλά χρόνια τα δάση της χώρας μας καταστρέφονται ενώ δεν υπάρχει κανένας αξιόλογος ρυθμός  αναδάσωσης των καμένων εκτάσεων ούτε βέβαια και μέτρα πρόληψης, αλλά μόνο ορισμένα μέτρα καταστολής.
Και η φετινή χρονιά, κύριε Πρόεδρε και κύριε Υπουργέ, φαίνεται να είναι αρκετά δυσμενής. Το ότι είχαμε σημαντικές βροχοπτώσεις και χιονοπτώσεις σημαίνει ότι θα έχουμε και μία σημαντική χαμηλή βλάστηση και αυτό βέβαια  είναι θετικό από τη μια πλευρά. Από την άλλη πλευρά, όμως, με τις υψηλές θερμοκρασίες το καλοκαίρι αυτή η βλάστηση θα αποτελέσει μία καύσιμη ύλη. Γι' αυτό θα πρέπει τα μέτρα μας να είναι πάρα πολύ σημαντικά.
Εκτός αυτού έχει αποδειχθεί στατιστικά ότι σε παραμονές εκλογών -και έχουμε τις εκλογές του Οκτωβρίου- οι εμπρησμοί είναι πολύ περισσότεροι. Επίσης με το ότι περιφέρεται αυτό το περιβόητο νομοσχέδιο για τα δάση, μέσω του οποίου ρυθμίζονται θέματα, τα οποία είναι καταστρεπτικά για τις δασικές εκτάσεις, οι εμπρηστές ενθαρρύνονται ακόμα περισσότερο.
Αυτό το οποίο η επερώτηση της Νέας Δημοκρατίας προσπαθεί να αναδείξει σήμερα είναι το θέμα ότι συνεχώς μειώνονται οι αναδασωτέες εκτάσεις, ενώ οι ανάγκες είναι τεράστιες.
Πρέπει να τονιστεί και να υπογραμμιστεί η μεγάλη ψαλίδα η οποία υπάρχει ανάμεσα στις καμένες εκτάσεις τα τελευταία δέκα χρόνια και στις περιορισμένες αναδασώσεις. Ο μέσος όρος των καμένων εκτάσεων έχει αυξηθεί τραγικά. Αναδασώνονται ετησίως μόλις σαράντα χιλιάδες στρέμματα σε όλη τη χώρα, όταν με βάση αναγνωριστικές μελέτες που συντάχθηκαν για όλους τους νομούς της χώρας προβλέπεται και είναι δυνατή η αναδάσωση δύο εκατομμύρια στρεμμάτων σε μια εικοσαετία, με την προϋπόθεση βέβαια ότι θα υπήρχε χρηματοδότηση τουλάχιστον, δέκα δισεκατομμύρια ετησίως. Αλλά από επίσημα στοιχεία που έχουμε για παλιότερες χρονιές φαίνεται ότι το 1993 διατέθηκαν 4,6 δισεκατομμύρια, για την αναδάσωση μόλις σαράντα οκτώ χιλιάδων στρεμμάτων. Το 1994 4,7 δισεκατομμύρια, για σαράντα εννέα χιλιάδες στρέμματα. Το 1995 3,9 δισεκατομμύρια για τριάντα πέντε χιλιάδες στρέμματα. Το 1997 3,8 δισεκατομμύρια για τριάντα μία χιλιάδες στρέμματα κ.ο.κ.
Σήμερα μας παρουσιάσατε κάποια τελευταία στοιχεία τα οποία εμείς δεν τα έχουμε επίσημα αλλά, όπως καταλαβαίνετε, μετά από αυτή την τραγική υστέρηση και από την μεγάλη αύξηση των καμένων εκτάσεων, για να μπορέσετε να αποκαταστήσετε την κατάσταση πρέπει να υπερβείτε εντελώς κάθε παλιό σας σχεδιασμό με τις παλιές πιστώσεις, τις ελάχιστες πιστώσεις που διαθέτετε. Και αυτά δεν τα λέμε εμείς. Στην ιστοσελίδα του Υπουργείου σας πραγματικά αναγράφεται το μεγάλο έλλειμμα το οποίο υπάρχει μεταξύ αυτών των οποίων γίνονται και αυτών των οποίων έπρεπε να γίνουν.
Τι είχε πει στο ομόφωνο πόρισμά της η διακομματική κοινοβουλευτική επιτροπή; Είχε προτείνει τη δημιουργία δέκα εκατομμυρίων στρεμμάτων για αναδάσωση με ετήσιο ρυθμό τριακόσιες πενήντα χιλιάδες στρέμματα και σεις είστε περίπου στα σαράντα χιλιάδες στρέμματα κατά μέσο όρο. Ταυτόχρονα είχε προτείνει για την εικοσαετία τη δημιουργία ενός εκατομμύρίου στρεμμάτων περιαστικών δασών με ετήσιο ρυθμό πενήντα χιλιάδες στρέμματα περίπου, αλλά η υπόθεση που θα αποτελέσει το δεύτερο μέρος της τοποθέτησής μου, των περιαστικών δασών, είναι αυτή η οποία στη χώρα μας πραγματικά έχει ατυχήσει σε τραγικό βαθμό. 
Διαχειριστήκατε την τελευταία δεκαετία σημαντικά χρήματα, που είχατε υποχρέωση για την οργάνωση του κράτους και για την προστασία των φυσικών πόρων. Όμως συνεχίζετε να μη διαθέτετε αυτά τα χρήματα εκεί όπου χρειάζονται για να δεν προστατεύσετε τους φυσικούς πόρους. 
Πέρα από το ότι δεν έχετε αναδασώσει ούτε κατ' ελάχιστο αυτά τα οποία χρειάζονται -και το παραδέχεστε αυτό- τι έχετε κάνει για τις καθ' ύλην αρμόδιες υπηρεσίες; Παραμένει ανοικτή η πληγή της Δασικής Υπηρεσίας, ο ρόλος της οποίας συνεχώς υποβαθμίζεται με την ακολουθούμενη τακτική της μείωσης κονδυλίων. Δεν αξιοποιείται η πείρα των δασικών υπαλλήλων. Δεν έχετε προσλάβει το απαραίτητο εποχικό προσωπικό, όχι για κανένα μεγαλόπνοο σχέδιο, αλλά για τους απαραίτητους καθαρισμούς των δασών, των δασικών δρόμων που είναι βασικές προϋποθέσεις, οι στοιχειώδεις προϋποθέσεις για την πρόληψη. Παραδείγματος χάρη στα τέλη του 2001 είχαν προσληφθεί τριάντα άτομα ως εποχικοί για οκτώ μήνες, προκειμένου να βοηθήσουν κυρίως στις αναδασώσεις, όμως απολύθηκαν πριν δέκα περίπου μέρες, γιατί δεν υπάρχουν χρήματα να πληρωθούν. Αυτό τουλάχιστον καταγγέλλει η Πανελλήνια Ένωση Δασολόγων Δημοσίων Υπαλλήλων. 
Τι άλλο είχε πει η διακομματική επιτροπή; Τόνισε την ανάγκη ενός ενιαίου σχεδιασμού πρόληψης και καταστολής με τη σύσταση αυτού του περιβόητου Ενιαίου Φορέα Δασοπροστασίας. Εμείς θεωρούμε ότι ο ενιαίος φορέας θα είναι ένας βασικός παράγοντας, ο οποίος θα μπορούσε να αξιοποιήσει με έναν ενιαίο σχεδιασμό τις δυνατότητες και των δασικών υπηρεσιών και να τις συνδέσει λειτουργικά και αποτελεσματικά με το Πυροσβεστικό Σώμα, με το ΕΚΑΜ και την αυτοδιοίκηση.
Επιχειρήσατε την αναθεώρηση του άρθρου 24. Πραγματικά δημιουργήθηκε ένα τεράστιο κίνημα πολιτών ενάντια σε αυτή την αναθεώρηση που συνέχεια θα το βρίσκετε μπροστά σας και αυτό είναι πολύ θετικό. Κραυγή αγωνίας για τα δάση μας και τις δασικές εκτάσεις εκπέμφθηκε από παντού. Παράλληλα και στην Ευρώπη η κατάσταση είναι δύσκολη. Διαπιστώνεται ο αφανισμός των τελευταίων πνευμόνων της και μαζί με τη δική μας χώρα αντιμετωπίζει το φάσμα της ατμοσφαιρικής ρύπανσης και της λειψυδρίας και βέβαια το φάσμα το ότι η ανθρωπότητα εκπέμπει sos για τον πλανήτη και τη γη που προθερμαίνεται.
Αύριο αρχίζει η συζήτηση για την κύρωση του πρωτοκόλλου του Κιότο. Στο άρθρο, λοιπόν, του πρωτοκόλλου αυτού μεταξύ των άλλων μέτρων αναφέρονται στις υποχρεώσεις που ανέλαβε η χώρα μας με βάση διεθνείς συμφωνίες για το περιβάλλον, η προώθηση της αειφόρου διαχείρισης των δασών, της δάσωσης και της αναδάσωσης. Είναι από τα βασικότερα μέτρα, τα οποία θα πρέπει να ληφθούν για να μπορέσουμε να προχωρήσουμε στην  υλοποίηση του πρωτοκόλλου του Κυότο. Θα τα πούμε αύριο και στην αρμόδια επιτροπή εκτενέστερα.
Μεγάλα είναι τα προβλήματα, όπως είπα στην αρχή, που δημιουργήθηκαν  στα περιαστικά δάση. Βέβαια εδώ ούτε χωροταξικό σχεδιασμό έχουμε. Έχουμε μία άλλη πολιτική από το ΥΠΕΧΩΔΕ για τα μεγάλα κέντρα, που τελικά αντί να προστατεύει συνεχώς μειώνει αυτές τις εκτάσεις. Αυτοί οι πνεύμονες συνεχώς εγκαταλείπονται καταπατώνται και δεν προστατεύονται. 
Μια από τις περιοχές που έχουν πληγεί ίσως περισσότερο από τις άλλες είναι η Ανατολική Αττική και η περιοχή της Πάρνηθας. Δυστυχώς και φέτος η περιοχή της Aνατολικής Αττικής δεν φαίνεται να έχει προετοιμαστεί κατάλληλα για να αντιμετωπίσει τις πυρκαγιές καθώς ο αντιπυρικός σχεδιασμός θυσιάζεται στο βωμό των μικροκομματικών συμφερόντων και της ευθυνοφοβίας.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Υπάρχουν εδώ και πολύ καιρό προτάσεις με ειδικές καταστάσεις στη Δασική Υπηρεσία, στη ΔΕΗ, στο Υπουργείο Εσωτερικών για το τι πρέπει να γίνει, ποιες περιοχές και ποιοι δρόμοι πρέπει να καθαριστούν γιατί δέντρα που έχουν πέσει από την κακοκαιρία θα πρέπει να προστατευτούν κ.ο.κ. Το Υπουργείο Γεωργίας αφαίρεσε από τους πόρους της νομαρχίας 200 εκατομμύρια δραχμές. Και ανοιχτή πληγή βέβαια παραμένουν και για την περιοχή αυτή οι δώδεκα έως δεκατρείς ανεξέλεγκτες χωματερές, όπως και χιλιάδες χωματερές οι οποίες υπάρχουν σε ολόκληρη τη χώρα μας που πραγματικά δημιουργούν μεγάλες εστίες πυρκαγιών.
Θα μιλήσω τέλος για το περιαστικό δάσος Σέιχ Σου. Ξέρετε πολύ καλά όλοι αυτήν την ιστορία. Ξεκίνησα και εγώ πριν δώδεκα χρόνια ως Νομάρχης Θεσσαλονίκης και κήρυξα αναδασωτέα την όλη περιοχή. Από τότε αναμένουμε και τα προεδρικά διατάγματα της προστασίας, αναμένουμε έναν ολοκληρωμένο σχεδιασμό, αναμένουμε τη ρύθμιση του ιδιοκτησιακού καθεστώτος κ.ο.κ. Τελευταία έκανε ο Οργανισμός Ρυθμιστικού σε συνεργασία με την Περιφέρεια Κεντρικής Μακεδονίας μία πρόταση για 14 εκατομμύρια ευρώ ούτως ώστε να αρχίσουν στοιχειώδη θέματα αποκατάστασης στο δάσος-πάρκο Σέιχ Σου. Αλλά ακόμη από το ΥΠΕΘΟ δεν έχουμε πάρει απάντηση αν θα δοθούν αυτά τα χρήματα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμπίνας έχει το λόγο να δευτερολογήσει.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, προκαλέσαμε αυτήν τη συζήτηση και ως απεδείχθη τελείως δικαιολογημένα. Εκφράσαμε την ανησυχία του λαού μας για την υπάρχουσα κατάσταση σε σχέση με το συζητούμενο θέμα, με το περιβάλλον και την κατάσταση που το έχει φέρει η ανυπαρξία πολιτικής της συγκεκριμένης Κυβέρνησης. Και προκαλέσαμε αυτήν τη συζήτηση για να προσγειώσουμε την Κυβέρνηση στη σκληρή πραγματικότητα.
Όμως απ' ό,τι είδαμε, η Κυβέρνηση βρίσκεται στο βαθύ της ύπνο. Ειλικρινά δεν περίμενα ότι οι Υπουργοί θα άλλαζαν την παγία τακτική τους που είναι να αποπροσανατολίζουν από τις καταστάσεις, με στείρες αντιπαραθέσεις για την εξυπηρέτηση κομματικών σκοπιμοτήτων, δηλαδή λέγοντας τι κάναμε εμείς, τι έκαναν αυτοί και να αμφισβητούν ότι κατατίθεται εδώ. Δεν έχουν διάθεση να βρεθεί μια κοινή συνισταμένη για να υπάρξει η καλύτερη δυνατή λύση σε ένα πρόβλημα που αντιμετωπίζει ο τόπος. 
Θα περίμενα, λοιπόν, να σταθείτε τουλάχιστον στη στείρα κομματική αντιπαράθεση. Αλλά εσείς, κύριε Υφυπουργέ, ξεπεράσατε ακόμα και αυτή την τακτική. Ήρθατε εδώ και με ένα πρωτόγνωρο πνεύμα φτάσατε στο σημείο να μας πείτε ότι πρέπει να είμαστε ικανοποιημένοι. Αμφισβητήσατε τον κ. Μπασιάκο που είπε ότι κάηκαν δύο εκατομμύρια στρέμματα, ενώ εσείς ισχυρίζεστε ότι κάηκαν ενάμισι εκατομμύριο στρέμματα. Αυτό είναι το ζητούμενο στη συζήτηση; Το ζητούμενο για όλους πρέπει να είναι να μην καεί ούτε ένα δέντρο. Η αμφισβήτησή σας προς αυτό που είπε ο κ. Μπασιάκος μου θυμίζει κάποιον, που πήγε στο χειρουργείο για να του βγάλουν το νύχι και όταν βγήκε είχε ένα πόδι και ένα χέρι λιγότερο. Οι γιατροί προσπαθούσαν να πείσουν τους συγγενείς ότι πρέπει να είναι ικανοποιημένοι γιατί εξακολουθεί να ζει ο ασθενής. Αυτό μου θυμίζει η επιχειρηματολογία σας.
Αγωνιούμε για το τι θα συμβεί το καλοκαίρι, διότι η Κυβέρνηση δεν έχει κάνει τις αναγκαίες παρεμβάσεις για την αντιμετώπιση των πυρκαγιών. Δεν αποκατέστησε τις ζημιές. Σήμερα απεδείχθη η πρωτοφανής μακαριότητα της Κυβέρνησης όσον αφορά την αντιμετώπιση της κατάστασης. Δυστυχώς η Κυβέρνηση δεν ανταποκρίνεται στο χρέος της αφού από τη μια μένει θεατής, αλλά και δεν καταθέτει ολοκληρωμένη πρόταση για την αντιμετώπιση του προβλήματος της προστασίας των δασών. 
Η Νέα Δημοκρατία είχε διαμορφωμένη και ολοκληρωμένη θέση για την πρόληψη των πυρκαγιών και για την προστασία των δασών. Είχε ουσιαστικές προτάσεις που θα μείωναν ή θα εξάλειφαν τους κινδύνους από τις πυρκαγιές το καλοκαίρι. Κλείνοντας καταθέτω τη θέση μας όσον αφορά αυτό το μείζον θέμα λέγοντας τα εξής: Κύριε Πρόεδρε, έχουμε υποχρέωση απέναντι στις μέλλουσες γενεές όλοι μας κυβέρνηση, κόμματα, κοινωνικοί φορείς και απλοί πολίτες να σεβαστούμε το πράσινο που έχει απομείνει και να αναλάβουμε αποφασιστικές πρωτοβουλίες, για την προστασία και τη διατήρηση του φυσικού περιβάλλοντος δίνοντας άμεση προτεραιότητα στη δημιουργία μιας σύγχρονης και αποτελεσματικής δασοπονίας. Γι' αυτό το λόγο χρειάζεται καθορισμός νέας δυναμικής και σύγχρονης εθνικής δασικής πολιτικής, σύγχρονη νομοθεσία που να ανταποκρίνεται τόσο στις ανάγκες προστασίας και ανάπτυξης των δασών όσο και στην εξυπηρέτηση του κοινωνικού συνόλου. Χρειάζεται αναδιοργάνωση των δασικών υπηρεσιών σε πρότυπα που να ανταποκρίνονται στις ανάγκες της εποχής μας. 
Οι προσπάθειες αλλά και οι υποχρεώσεις της πολιτείας και του κοινωνικού συνόλου για τα δάση και τους φυσικούς πόρους πρέπει να είναι συνεχείς και αδιάκοπες. Η Νέα Δημοκρατία καλεί την Κυβέρνηση να αναλάβει τις ευθύνες της και να προσφέρει τα μέσα και τα εφόδια για τη συντήρηση και ανάπτυξη του φυσικού περιβάλλοντος και ειδικότερα των δασών. Οι θέσεις αυτές είναι του Κωνσταντίνου Καραμανλή και φυσικά αποτελούν δέσμευση της Νέας Δημοκρατίας που σύντομα θα είναι στη κυβέρνηση.
Κύριε Υπουργέ, εμείς είχαμε όλη την καλή διάθεση, είμαστε ουσιαστικοί, πιστεύουμε ότι υπάρχει ο χρόνος σε σας να μελετήσετε σοβαρά τις προτάσεις να τις υιοθετήσετε και να κάνετε πράξη τα όσα σας είπαμε, ούτως ώστε να περάσουμε ένα ανώδυνο καλοκαίρι, ευχάριστο, να έχει μεν θερμοκρασίες, να πάει ο λαός να κάνει τα μπάνια του, αλλά να μη καταστραφεί ακόμα περισσότερο το περιβάλλον. Πιστεύω ότι και η Κυβέρνηση το επιθυμεί αρκεί όμως να θέλει να το κάνει πράξη. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Στην ομιλία του ο κύριος Υφυπουργός τόνισε ότι εμείς οι παριστάμενοι Βουλευτές της Νέας Δημοκρατίας είμαστε ανεπίδεκτοι μαθήσεως. Σε ό,τι με αφορά, κύριε Πρόεδρε, δεν το δέχομαι και παρακαλώ τον κύριο Υπουργό να ανακαλέσει αυτό που είπε, να το πάρει πίσω.
Αναφέρθηκε ο κύριος Υφυπουργός στις πολυδιαφημισμένες συμβάσεις των δήμων με το Υπουργείο Γεωργίας αναφέροντας ότι υπάρχουν τριακόσιες πενήντα συμβάσεις. Όντως έτσι είναι. Παρακαλώ τον κύριο Υφυπουργό να μας πει πόσες ακριβώς συμβάσεις εξ' αυτών των τριακοσίων πενήντα έχουν ενεργοποιηθεί και τι ποσά έχουν διατεθεί για τις ενεργοποιηθείσες συμβάσεις μέχρι σήμερα.
Θα μου επιτρέψετε, κύριε Πρόεδρε, να κάνω μια αναφορά στην περιοχή μου. Ο κύριος Υφυπουργός ανέφερε ότι παντού σε όλη την Ελλάδα υπάρχει οργασμός έργων σε ό,τι αφορά την προστασία των δασών. Το μέτρο 4/2 του Γ΄ ΠΕΠ Ηπείρου το οποίο αναφέρεται στην ανάπτυξη της δασοπονίας και την αειφόρο διαχείριση των δασικών οικοσυστημάτων έχει όλο κι όλο 14 εκατομμύρια ευρώ, περίπου 5 δισεκατομμύρια δραχμές για τους τέσσερις νομούς της Ηπείρου για την πενταετία 2002-2006. Είναι τόσο μικρό το ποσό που αναφέρω ενδεικτικά ότι μόνο το δασαρχείο Ιωαννίνων χρειάζεται ετησίως 3 εκατομμύρια ευρώ να καλύψει τις ανάγκες του. Από το μέτρο 4/2 θα χρηματοδοτηθούν έργα της δημόσιας δασοπονίας και της ιδιωτικής στην οποία περιλαμβάνονται τα δημοτικά δάση. 
'Οσον αφορά τα δημόσια δάση ίσως στο τέλος του 2002 να έχουμε κάποιες πληρωμές. Για τα δημοτικά δάση και τους βοσκοτόπους, δυστυχώς, μέχρι σήμερα ενώ διανύουμε το τρίτο έτος υλοποίησης του προγράμματος οι δαπάνες είναι μηδενικές και μέχρι τέλος του έτους θα συνεχίσουν να είναι μηδενικές. Για ποια έργα μιλάει ο κύριος Υφυπουργός; Καθυστερήσεις τεράστιες στις εγκρίσεις των προγραμμάτων. Χάος κυριολεκτικά επικρατεί στους φορείς οι οποίοι υποχρεούνται να ετοιμάσουν τις προτάσεις. Και σ' αυτό βεβαίως οι κυβερνητικές ευθύνες είναι τεράστιες. Τι έκανε  η Κυβέρνηση το Υπουργείο Γεωργίας και το Υπουργείο Εσωτερικών τα προηγούμενα δύο-τρία χρόνια για να καλυφθούν οι ανάγκες των δασαρχείων; Τέλος, κύριε Πρόεδρε, θα αναφερθώ και στις αναδασώσεις στο Νομό Ιωαννίνων  ο οποίος είχε τη μεγάλη ατυχία τα τελευταία δύο-τρία χρόνια να πληγεί από πολύ μεγάλες πυρκαγιές σε χωριά που ουσιαστικά καταστράφηκαν αναφέρομαι στην Αγία Μαρίνα, στη Λάβδανη, στη Λάιστα, κλπ. Μόνο στη Λάιστα κάηκαν δώδεκα χιλιάδες στρέμματα δάσους και σήμερα εκπονείται μια μελέτη η οποία αναβιβάζει το κόστος αναδάσωσης τεσσάρων χιλιάδων στρεμμάτων δηλαδή του ενός τρίτου της εκτάσεως σε 2,5 εκατομμύρια ευρώ.
Από πού θα διατεθούν, κύριε Υφυπουργέ, αυτά τα ποσά όταν το σύνολο του ΠΕΠ περιλαμβάνει 14.000.000 ευρώ; 
Ευχαριστώ πολύ και περιμένω τις απαντήσεις σας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιγιάννης έχει το λόγο. 
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, στην ομιλία του ο κ. Υπουργός διαφώνησε με τα στοιχεία που παραθέσαμε σχετικά με τις τεχνητές αναδασώσεις. Πρόκειται για ένα απλό, εμπειρικό και προσεγγιστικό υπολογισμό, κύριε Υπουργέ, και δεν καταλαβαίνω που μπερδευτήκατε. 
Τα τελευταία εννιά με δέκα χρόνια -δεν νομίζω ότι το αμφισβητεί κανείς- κάηκαν πάνω από τρία εκατομμύρια διακόσιες χιλιάδες στρέμματα δασών ή μερικώς δασωμένων εκτάσεων. Ο εμπειρικός κανόνας του 30% δεν έχει βγει από εμάς. Οι δασολόγοι τον έχουν βγάλει και λέει ότι εκ των πραγμάτων θα αναγκαστούμε το 30% αυτών των εκτάσεων να το αναδασώσουμε τεχνητά. Εάν λοιπόν υπολογίσει κανείς, με έναν απλό υπολογισμό, θα δει ότι κάθε χρόνο χρειάζεται να αναδασώνουμε τεχνητά, κατά μέσο όρο, πάνω από εκατόν χιλιάδες στρέμματα.  Και εσείς σήμερα υλοποιείτε το ένα τρίτο ή το ένα τέταρτο αυτών των εκτάσεων. Δεν μπορώ να καταλάβω γιατί αμφισβητείτε αυτά τα στοιχεία. 
Πέραν αυτού και επειδή παρουσιάστηκαν πάρα πολύ ωραία τα πράγματα στις αναδασώσεις, εγώ σαν κάτοικος της Αττικής και έχοντας διαπιστώσει ότι το αττικό τοπίο έχει πολλές ανοικτές πληγές και η μεγαλύτερη από αυτές σήμερα είναι η Πεντέλη, θα σας καλούσα να πάμε στην Πεντέλη και να διαπιστώσουμε εκεί, μέσα από το αποτρόπαιο τοπίο, από τον Άγιο Πέτρο και κάτω προς τη Νέα Μάκρη, που έχει πετύχει ή η φυσική αναγέννηση ή η τεχνητή αναδάσωση. 
Τελειώνοντας, ήθελα να αναφερθώ σε τρία βασικά θεσμικά εργαλεία τα οποία θεωρώ απαραίτητα για την προστασία των δασών. Το πρώτο είναι η κατάρτιση του δασολογίου. Αποτελεί βασική προϋπόθεση για τη σωτηρία των δασών. Η ολοκλήρωση των δασικών χαρτών και στη συνέχεια η οριοθέτηση των δασών στο έδαφος θα αποθάρρυνε τις καταπατήσεις, εκχερσώσεις,  την κερδοσκοπία στη δημόσια γη και τις παράνομες αλλαγές χρήσης γης. Δυστυχώς, απ' ό,τι καταλαβαίνω, σήμερα δεν έχουμε να ακούσουμε τίποτα ευχάριστο σ' αυτήν την κατεύθυνση. 
Το δεύτερο βασικό θεσμικό εργαλείο είναι ο χωροταξικός σχεδιασμός της χώρας. Δεν αναφέρομαι στα ατελή υποκατάστατα που μας παρουσιάζει κατά καιρούς το ΥΠΕΧΩΔΕ, ζώνες οικιστικού ελέγχου και ειδικές χωροταξικές μελέτες, αλλά αναφέρομαι σε πραγματικό και ολοκληρωμένο χωροταξικό σχεδιασμό, ο οποίος δεν υπάρχει πουθενά στη χώρα. 
Το τρίτο βασικό θεσμικό εργαλείο είναι ο νέος δασικός νόμος κατά την επιταγή του Συντάγματος, το νέο δασικό νομοσχέδιο για το οποίο ακούμε εδώ και περισσότερο από ένα χρόνο ότι είναι έτοιμο, ότι θα έρθει και ότι θα επιλύσει διάφορες διαφορές που χρονίζουν και όμως αυτό ποτέ δεν εμφανίζεται. 
Σας ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, λυπάμαι, γιατί οι τοποθετήσεις του κυρίου Υφυπουργού όχι μόνο δεν απήντησαν στα καίρια ερωτήματα που θέτει με την επερώτησή της η Νέα Δημοκρατία, αλλά ο κύριος Υφυπουργός ήταν και προκλητικός. Ήταν προκλητικός, γιατί δεν είχε επιχειρήματα. Επί της ουσίας δεν αμφισβήτησε κανένα από τα στοιχεία που παρέθεσε η Νέα Δημοκρατία με την επερώτησή της. Κανένα απολύτως. Εγώ προκαλώ τον κύριο Υφυπουργό να ξαναδιαβάσει την επερώτηση. Του λέμε συγκεκριμένα στοιχεία τα οποία καταθέτει το Υπουργείο Γεωργίας. 
Συγκεκριμένα, κάηκαν το 1998 επί Κυβερνήσεως ΠΑ.ΣΟ.Κ. ένα εκατομμύριο εκατόν τριάντα χιλιάδες στρέμματα. Το 2000, για το οποίο επαίρεται ενώ θα πρέπει να ντρέπεται η Κυβέρνηση, κάηκαν κατά το Υπουργείο ένα εκατομμύριο πεντακόσιες εβδομήντα χιλιάδες στρέμματα. Αναφέρεσθε και στο 1993. Το 1993, σύμφωνα με τα στοιχεία, κάηκαν πεντακόσιες σαράντα χιλιάδες στρέμματα, δηλαδή τριπλασιάσατε τις καμένες εκτάσεις μέσα στα επόμενα επτά χρόνια. 
Μπορείτε να αμφισβητήσετε το στοιχείο; Είναι του Υπουργείου της Γεωργίας. Έχετε αποτύχει οικτρά. Ομολογείστε το, πείτε ότι δεν επαρκούν οι πόροι, πείτε ότι θα κάνετε μια άλλη προσπάθεια, αλλά μην αμφισβητείτε στοιχεία τα οποία δίνουν οι υπηρεσίες οι δικές σας. 
Βέβαια υπάρχουν αλχημείες ως προς τον αριθμό αυτό, διότι άλλα στοιχεία περιγράφουν αλλιώς την κατάσταση και την ανεβάζουν πάνω από τα δύο εκατομμύρια στρέμματα, αλλά σε κάθε περίπτωση η χρονιά 2000 ήταν η χειρότερη χρονιά από συστάσεως του ελληνικού κράτους και πρέπει να ντρέπεστε για τη χρονιά αυτή. 
Αν έρθουμε και στις αναδασώσεις -σας περιγράφουμε ακριβώς τα στοιχεία τα οποία, επαναλαμβάνω, δεν μπορείτε να αμφισβητήσετε- όταν από το 1989 μέχρι το 1994 είχαμε πάντοτε πάνω από σαράντα χιλιάδες έως σαράντα πέντε χιλιάδες στρέμματα αναδασώσεων κάθε χρόνο, εσείς τα περιορίσατε για να τα φθάσετε -να πω ενδεικτικά δυο χρονιές- το 1998 σε δεκαοκτώ χιλιάδες και το 2000 σε δεκατέσσερις χιλιάδες. Δηλαδή το ένα τρίτο των αναδασώσεων της Νέας Δημοκρατίας το καταφέρνατε σε χρονιές που οι καμένες εκτάσεις ήταν τριπλάσιες αυτών της Νέας Δημοκρατίας. Αυτή είναι η πολιτική σας, αυτά λένε τα στοιχεία.
Για την Αττική, την πολύπαθη Αττική -και λυπάμαι που κατέβηκε από το Βήμα ο κ. Βρεττός, για να μας πει τι ακριβώς συμβαίνει με την Αττική, αν αυτός δεν ανησυχεί και για την Πεντέλη και για τον Υμηττό, και για όλες τις άλλες καμένες περιοχές της Αττικής που προκαλούν το πλημμυρικό φαινόμενο και που δημιουργούν τεράστια προβλήματα στους κατοίκους των πεδινών περιοχών- ενώ επί Νέας Δημοκρατίας είχαμε φθάσει τα έξι χιλιάδες στρέμματα τα χρόνια 1992 και 1993, ο αριθμός αυτός μειώθηκε κάτω και από το ένα τρίτο στα δύο χιλιάδες στρέμματα το 1999 και στα χίλια πεντακόσια το 2000. Αυτά τα λέμε στην επερώτησή μας, είναι στοιχεία του Υπουργείου. Δεν μπορείτε λοιπόν να μας προκαλείτε όταν οι εκτάσεις έχουν πολλαπλασιαστεί, οι αναδασώσεις έχουν μειωθεί τόσο πολύ και σεις προκλητικά να αντιδράτε. 
Σας είπαμε συγκεκριμένα πράγματα: δασικό κτηματολόγιο, μείωση προσωπικού στις δασικές υπηρεσίες, κλειστές οι δασικές υπηρεσίες και τα δασονομεία της χώρας, απώλεια κοινοτικών κονδυλίων, διάθεση για τη δασοπονία και τη δασοπροστασία πολύ λιγότερων πόρων ακόμη και από τους λίγους πόρους που διετίθεντο στο Β΄ Κοινοτικό Πλαίσιο Στήριξης, έλλειψη δασικών χαρτών, καταπατήσεις. 
Εγώ θα σας πω μόνο καταλήγοντας, γιατί ο χρόνος περνάει, τι επισημαίνει η επιτροπή που συνέστησε ο κ. Ανωμερίτης ο προηγούμενος Υπουργός Γεωργίας για το θέμα των περιαστικών δασών. Λέει το πόρισμά του: έλλειψη νομικού καθορισμού των περιαστικών δασών. Έλλειψη νομικού πλαισίου διατήρησης των δασών αυτών. Ανεπάρκεια υφιστάμενων τεχνικών προδιαγραφών. Ανάγκη αειφορικής διαχείρισης. Ύπαρξη πολλών εμπλεκομένων φορέων. Αυτά τα λέει το πόρισμά σας, το πόρισμα του κυρίου Υπουργού Γεωργίας. Τι ανάγκη έχετε δικών μας κρίσεων όταν οι ίδιες οι υπηρεσίες σας με στοιχεία στατιστικά αφ' ενός αλλά και μετρήσεις και πορίσματα των επιτροπών σας, επιβεβαιώνει σε μεγαλύτερο βαθμό τις ανησυχίες μας και τα προβλήματα που αντιμετωπίζει η δασική υπηρεσία και η ανυπαρξία δασικής πολιτικής; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζαμτζή, έχετε το λόγο. 
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, είναι η δεύτερη φορά σε λίγες μέρες που ο Υφυπουργός Γεωργίας έρχεται σ' αυτήν την Αίθουσα να απαντήσει σε επερώτηση της Νέας Δημοκρατίας. Και βέβαια κατά πάγια τακτική του, επειδή ακριβώς δεν έχει επιχειρήματα, δεν μπορεί να αντικρούσει αυτά τα οποία θίγει η επερώτηση της Νέας Δημοκρατίας, ο κύριος Υπουργός προσπαθεί συνεχώς να προκαλεί και να υβρίζει τους Βουλευτές της Νέας Δημοκρατίας που καταθέτουν τις επερωτήσεις πιστεύοντας, ότι με αυτό τον τρόπο θα μπορέσει να αποφύγει όλα αυτά τα οποία λέγονται μέσα στην επερώτηση είτε καταγγέλλονται κάποια πράγματα. Είναι πολύ βαριές οι εκφράσεις τις οποίες χρησιμοποιεί. Δεν πρόκειται να τον ακολουθήσουμε, το είπα και την προηγούμενη εβδομάδα μέσα σ' αυτήν την Αίθουσα, σ' αυτόν το δρόμο, σ' αυτόν τον τρόπο με τον οποίο θέλει να πολιτεύεται η Κυβέρνηση. Θα συνεχίσω όμως να θέτω κάποια ερωτήματα στον κύριο Υφυπουργό. 
Γίνονται, κύριε Υφυπουργέ, συμβάσεις από το Υπουργείο Γεωργίας. Έχετε ελέγξει ποτέ τι γίνονται τα χρήματα αυτά; Είναι αλήθεια ή ψέμα, κύριε Υπουργέ; Να μας απαντήσετε ότι κάποιες εταιρείες παίρνουν τα χρήματα, κάνουν δενδροφυτεύσεις, οι δενδροφυτεύσεις αυτές γίνονται με φυτά από φυτώρια και όχι αγορασμένα φυτά, φυτώρια τα οποία έχουν τα δασαρχεία, έτσι λοιπόν αυτές οι εταιρείες κερδοσκοπούν και βέβαια δεν προσέχονται αυτά τα δάση και ξεραίνονται.
Έχουμε πολλά τέτοια παραδείγματα. Είναι αλήθεια ή ψέμα, κύριε Υπουργέ, ότι η Ευρωπαϊκή Ένωση...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ποιες εταιρείες κάνουν αναδασώσεις; Δώστε μας ένα παράδειγμα.
ΙΟΡΔΑΝΗΣ ΤΖΑΜΤΖΗΣ: Αφήστε με να ολοκληρώσω. 
Τις κάνουν εταιρείες και αυτές σας καλώ να βρείτε. Διότι μας λέτε εδώ ότι "κάνουμε αναδασώσεις", αλλά αναδασώσεις δεν γίνονται. 
"Αναδασώθηκε", κύριε Υπουργέ, το βουνό στο χωριό μου και δεν υπάρχει δεντράκι, να σας το πω έτσι, ευθέως. 
Είναι αλήθεια ή ψέμα ότι η Ευρωπαϊκή Ένωση μας εγκαλεί και ζητάει να πληρώσουμε και πρόστιμα για τις περιπτώσεις αυτές όπου δίνονται χρήματα και που έχει ανακαλύψει η Ευρωπαϊκή Ένωση, ότι έχει αναδασωθεί δύο φορές όλη η Ελλάδα;  
Σ' αυτά τα πράγματα, λοιπόν,  να δώσετε απαντήσεις. Συγκεκριμένες απαντήσεις και όχι απλά να μας εξυβρίζετε. 
Έχω μία απάντησή σας -έχει την υπογραφή σας- όπου μας λέτε ούτε λίγο ούτε πολύ ότι όλα απομένουν στην αναγέννηση των δασών που κάηκαν, δίχως να υπάρχει, όπως λέτε, θέμα επαναφύτευσης. 
Κύριε Υπουργέ, αν είναι δυνατόν! Αυτή είναι η πολιτική σας; Η Νέα Δημοκρατία...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μου δίνετε τα στοιχεία σας;
ΙΟΡΔΑΝΗΣ ΤΖΑΜΤΖΗΣ: Βεβαίως, εδώ τα έχω. Σας ερωτώ συγκεκριμένα πράγματα. Θα σας δώσω τα στοιχεία.
Σας λέμε ότι δεν έχετε πολιτική. Αυτή είναι η πραγματικότητα. Η Νέα Δημοκρατία έχει δασική πολιτική και βεβαίως, θα την καταθέσω στα Πρακτικά, να την διαβάσετε, να ενημερωθείτε και να πράξετε το ορθό. 
(Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι, λυπάμαι πολύ αν σας στενοχωρώ με τις τοποθετήσεις μου. Λυπάμαι πολύ που δεν δέχομαι να κατατίθενται ψευδή στοιχεία στο ελληνικό Κοινοβούλιο. Σας διαβεβαιώνω, ότι όσο κι αν σας στενοχωρώ, θα συνεχίσω αυτήν την τακτική.  Θα παίρνετε σαφείς απαντήσεις και τουλάχιστον σε επερωτήσεις που απευθύνονται στο Υπουργείο Γεωργίας δεν πρόκειται να σας ακολουθήσουμε σ' αυτήν την τακτική, πολύ δε περισσότερο δεν πρόκειται να επιτρέψουμε με αυτόν τον τρόπο να καλλιεργείτε ένα κλίμα σύγχυσης και παραπληροφόρησης του ελληνικού λαού.
ΕΥΑΓΓΕΛΟΣ ΜΠΑΣΙΑΚΟΣ: Ποιο στοιχείο αμφισβητείτε;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας τα αμφισβητήσω όλα, κύριε Μπασιάκο. Να περιμένετε. 
ΕΥΑΓΓΕΛΟΣ ΜΠΑΣΙΑΚΟΣ: Δικά σας στοιχεία είναι, των υπηρεσιών του Υπουργείου. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, παρακαλώ να κρατήσετε το χρόνο μου. Δέχομαι όποια διακοπή θέλει ο κ. Μπασιάκος -είναι γνωστός γι' αυτήν του την τακτική, είναι προσφιλής τακτική του- θέλω μόνο να κρατήσετε το χρόνο μου. Τίποτε άλλο. 
Λέει η Νέα Δημοκρατία και ο κ. Μπασιάκος ότι πρέπει να ντρεπόμαστε για το 2000, γιατί είχαμε τις μεγαλύτερες πυρκαγιές. Είναι πράγματι αλήθεια αυτό. Οι πυρκαγιές αυτές οφείλονται στην αναποτελεσματικότητα της Κυβέρνησης; Ναι, λέει ο κ. Μπασιάκος. Και φέρνει σαν παράδειγμα τη διακυβέρνηση της χώρας από τη Νέα Δημοκρατία. Δηλαδή το 1992 κάηκαν εξακόσιες εξήντα τρεις χιλιάδες τετρακόσιες εξήντα τρία στρέμματα και το 1993 κάηκαν πεντακόσια σαράντα χιλιάδες τετρακόσιες εννέα στρέμματα. Τα συγκρίνει με το 2000 και λέει ότι η Νέα Δημοκρατία πέτυχε στην πολιτική της γιατί "έκαψε" μόνο εξακόσιες χιλιάδες, το ΠΑΣΟΚ απέτυχε στην πολιτική του, γιατί "έκαψε" -όπως λέει ο κ. Μπασιάκος- ένα εκατομμύριο πεντακόσιες χιλιάδες στρέμματα. Αλλά πέρσι κάηκαν μόνο εκατόν ογδόντα δύο χιλιάδες στρέμματα. Αυτό σημαίνει ότι το ΠΑΣΟΚ -με τη λογική της Νέας Δημοκρατίας- πέτυχε στην πολιτική του. Και πολύ περισσότερο πέτυχε μακράν σε σύγκριση με τη Νέα Δημοκρατία. Ξέρετε γιατί; Η αφελής λογική της Νέας Δημοκρατίας είναι τα επιχειρήματα που φέρνει. 
Γιατί με τη λογική σας, κύριοι συνάδελφοι της Νέας Δημοκρατίας, εσείς κάψατε εξακόσιες εξήντα χιλιάδες στρέμματα το 1992 και πεντακόσιες χιλιάδες στρέμματα το 1993, ενώ εμείς κάψαμε εκατόν ογδόντα δύο χιλιάδες στρέμματα το 2001! Αυτή είναι η λογική με την οποία απευθύνεστε στον ελληνικό λαό; Είσαστε εσείς κόμμα που θέλει να αναλάβει και ευθύνες κυβέρνησης;
Θα συνεχίσω σ' αυτούς τους ρυθμούς, έστω και αν δεν σας αρέσουν, έστω και αν με χαρακτηρίζει ο Κοινοβουλευτικός σας Εκπρόσωπος ως τον πιο αλαζόνα Υφυπουργό της Κυβέρνησης! Για να δούμε τι έχει να πει ο πιο αλαζών Υφυπουργός της Κυβέρνησης στις ήπιες τοποθετήσεις του Κυβερνητικού Εκπροσώπου της Νέας Δημοκρατίας! Αναφέρθηκε ξανά, προκλητικά, στην απουσία του Υπουργού. Δεν γνωρίζει η Νέα Δημοκρατία ότι αυτήν τη στιγμή ο Υπουργός Γεωργίας συμμετέχει στο Συμβούλιο Υπουργών στις Βρυξέλλες, δίνοντας μία σημαντική μάχη -μαζί με όλες τις άλλες- τη λεγόμενη "μάχη της φέτας"!
ΕΥΑΓΓΕΛΟΣ ΜΠΑΣΙΑΚΟΣ: Κάνει μάχες!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μάλιστα, κύριε συνάδελφε! Δίνει μάχες!
Αν ποτέ εσείς κυβερνήσετε και κάνουμε εμείς επερωτήσεις σε περίοδο που συνεδριάζει το Συμβούλιο Υπουργών Γεωργίας, γνωρίζουμε πολύ καλά ότι ο Υπουργός σας της Γεωργίας θα απαντά στην επερώτηση του ΠΑΣΟΚ, γιατί στο Συμβούλιο Υπουργών Γεωργίας θα συμμετέχει ο Πρωθυπουργός, ο Κωνσταντίνος Καραμανλής, όπως έχετε αποκαλύψει πολλές φορές! Ο κ. Καραμανλής, αν γίνει Πρωθυπουργός, όπως είπατε, θα συμμετέχει στα Συμβούλια Υπουργών Γεωργίας!
ΓΕΩΡΓΙΟΣ ΣΑΛΑΓΚΟΥΔΗΣ: Ήταν άλλη επερώτηση! Προφάσεις εν αμαρτίαις!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ήταν άλλη επερώτηση! Μάλιστα!
Ο Υπουργός Γεωργίας δεν παρευρίσκεται, γιατί συμμετέχει στο Συμβούλιο Υπουργών Γεωργίας στις Βρυξέλλες!
Ο κ. Σαλαγκούδης είπε ότι δεν βρίσκει στοιχεία η Νέα Δημοκρατία, γιατί υπάρχει ένα κομματικό κράτος που βυσσοδομεί. Ασφυκτιούν οι υπηρεσίες, γι' αυτό δεν βρίσκει στοιχεία! Ο έτερος των συναδέλφων της Νέας Δημοκρατίας μας διάβασε στοιχεία που πήρε από το Υπουργείο Γεωργίας! Η Εκπρόσωπος του Συνασπισμού διάβασε στοιχεία που πήρε από το Υπουργείο Γεωργίας! Αναφέρθηκαν, επίσης, σε στοιχεία που υπάρχουν στο site του Υπουργείου Γεωργίας, μπορεί να τα βρει όλος ο κόσμος, πλην της Νέας Δημοκρατίας, η οποία δεν μπορεί να τα βρει, γιατί υπάρχει δήθεν ένας κομματικός μηχανισμός ο οποίος βυσσοδομεί!
ΓΕΩΡΓΙΟΣ ΣΑΛΑΓΚΟΥΔΗΣ: Γι' αυτά που αμφισβητήσατε!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ανέφερε πρόγραμμα της Νέας Δημοκρατίας!
ΠΡΟΕΔΡΕΥΩΝ (Παναγιώτης Σγουρίδης): Μην διακόπτετε, κύριε Σαλαγκούδη!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρθηκα στις συγκεκριμένες προτάσεις, μέτρα και παρεμβάσεις, στα οποία έχει προβεί η Πυροσβεστική Υπηρεσία, η Γενική Γραμματεία Πολιτικής Προστασίας και οι δασικές υπηρεσίες του Υπουργείου Γεωργίας, για να προλάβουμε φαινόμενα που αυτήν τη χρονιά μπορεί να παρουσιαστούν, γιατί πράγματι αυτή η χρονιά είναι δύσκολη!
Ο κ. Σαλαγκούδης εκπροσωπώντας τη Νέα Δημοκρατία -διαβεβαιώνω και τον ίδιο και όλους, ότι δεν έχω τίποτα προσωπικό μαζί του- ανέφερε πρόγραμμα της Νέας Δημοκρατίας. Ανέφερε επί δέκα λεπτά -μέτρησα με το ρολόι- τίτλους, όπως "προστασία βιοποικιλότητας", "εθνικοί δρυμοί", "δασοπονία περιβάλλοντος", "ανάπτυξη έρευνας, ανάπτυξη συνείδησης", "ρύθμιση βοσκής", "ανάπτυξη αγροτουρισμού", "άγρια πανίδα και χλωρίδα" και αυτά ήταν οι προτάσεις της Νέας Δημοκρατίας!
Αυτές τις προτάσεις της Νέας Δημοκρατίας, θα τις υλοποιήσει η Νέα Δημοκρατία με ένα μηχανισμό, για τον οποίο μας κατηγόρησε ότι τον εντάξαμε στη Νομαρχιακή Αυτοδιοίκηση! Αυτό το πρόγραμμα θα το υλοποιήσει η Νέα Δημοκρατία και αυτά λέει στον ελληνικό λαό, χωρίς να ξέρει καν ότι οι δασικές υπηρεσίες δεν είναι ενταγμένες στη Νομαρχιακή Αυτοδιοίκηση, αγαπητέ Εκπρόσωπε της Νέας Δημοκρατίας!
Όταν δεν ξέρετε, λοιπόν, από πού καθοδηγούνται, από πού ελέγχονται και πού είναι ενταγμένες οι δασικές υπηρεσίες και αναφέρεστε σε μία ολοκληρωμένη πολιτική, τότε πείτε μου εσείς αν εγώ είμαι αλαζών και απευθύνω ύβρεις στη Νέα Δημοκρατία! 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε μας για τα ελικόπτερα!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Φθάσατε στο σημείο να αναφέρετε εκφράσεις, όπως "πληγές", "βρώμικα χέρια"! Αναφέρατε και τη Mayo. Αντί να την αναφέρω εγώ -αναγκάζοντάς σας να "χορέψετε σκληρό ροκ", όπως είπατε- την αναφέρατε μόνος σας! Γιατί υπάρχει αυτή η ανησυχία για τη Mayo; Γιατί φθάνετε στο σημείο εσείς οι ίδιοι να την αναφέρετε; Ποιο άλλοθι προσπαθείτε να δημιουργήσετε; Έχει καμία σχέση η Mayo, αγαπητοί συνάδελφοι, με τη δασοπροστασία; Έχει κάποια σχέση, όχι με τη δασοπροστασία, αλλά με το άγχος σας, με την αγωνία σας, με την ανασφάλειά σας! Δεν καταλαβαίνω γιατί υπάρχει αυτή η αγωνία και αυτό το άγχος!
Συμφωνώ μόνο με μία παρατήρηση που κάνατε, αυτή της κωδικοποίησης της δασικής νομοθεσίας. Είναι πραγματικά μία μεγάλη ανάγκη!
Δεν μπορώ, όμως, να δεχθώ άλλου είδους τοποθετήσεις. Δεν υπάρχει φύλαξη των δασών σε εικοσιτετράωρη βάση. Ανέφερα προηγουμένως συγκεκριμένα μέτρα και θα τα ξαναναφέρω. Είναι ανεπαρκές το οδικό δίκτυο. Η χώρα μας έχει το μεγαλύτερο οδικό δασικό δίκτυο από όλες τις χώρες της Ευρωπαϊκής 'Ενωσης. Δεν χρειαζόμαστε άλλο οδικό δίκτυο για τα δάση. Όσο ανοίγουμε δρόμους, τόσο καταστρέφουμε τα δάση, τόσο διευκολύνουμε τις καταπατήσεις των δασών. Αυτό που χρειαζόμαστε, είναι η συντήρηση του δασικού οδικού δικτύου. 
Όμως, μου λέτε ότι δεν έχουμε κάνει συντήρηση του δασικού δικτύου και εγώ σας δίνω στοιχεία, τα οποία είναι και δημοσιευμένα και μπορείτε να τα αναζητήσετε παντού. Σας λέω ότι για συντήρηση του δασικού οδικού δικτύου έχουν διατεθεί 4,5 δισεκατομμύρια και έχουν συντηρηθεί μέχρι τώρα δεκαεννιά χιλιάδες τριακόσια χιλιόμετρα δασικού οδικού δικτύου. 'Εχουν κατασκευαστεί τριακόσιες πενήντα χιλιάδες νέο οδικό δίκτυο και δεκαεπτά χιλιάδες χιλιόμετρα είναι οι αντιπυρικές ζώνες.  
Αυτά είναι στοιχεία, αγαπητοί συνάδελφοι. Δεν μπορείτε να τα παραγνωρίζετε.  Αν λοιπόν αγνοούμε αυτά και τοποθετούμαστε με γενικολογίες, φυσικά θα καταλήξουμε στο τέλος στη MAYO.  
Είπε ο κ. Καλογιάννης ότι δεν υπάρχουν χρήματα στο νομό του, δεν γίνονται έργα, δεν επαρκούν. Μα, είναι μόνο τα ΠΕΠ, αγαπητέ συνάδελφε, τα λεφτά που διατίθενται σε κάθε νομό; Σας παρακαλώ ενημερώστε το λαό του νομού σας, τον οποίο εκπροσωπείτε εδώ, ότι στα Ιωάννινα διατίθενται για διαχειριστικές μελέτες -και επιτρέψτε μου να αναφέρω ένα παράδειγμα, που μπορώ να το κάνω για όλους τους νομούς- τα εξής:
Για τα δασικά συγκροτήματα Μανασή 9.664 ευρώ, Λεπτοκαρυάς Ζαγορίου 22.840, Βοβούσας Μετσόβου 51.324, Χρυσοβίτσας  Πέτρας 35.607, Κόνιτσας Ελευθέρου 82.543, Μονοστηρίου Δροσοπηγής 85.110, Πληκαντίου Γοργοποτάμου 26.801. Περιαχίου Πωγωνίου 17.741, Καστάνης Πωγωνίου 21.075, Καρυών Ζαγορίου 6.831, Παλαιόπυργου Μερόπης 23.057.
Αυτά είναι μόνο στο νομό σας, αγαπητέ συνάδελφε και μόνο για διαχειριστικές μελέτες στα δασικά συμπλέγματα που σας ανέφερα. Αυτά είναι πολιτική διαχείρισης, προστασίας, αειφορικής ανάπτυξης των δασών, είναι ορθολογική κατανομή πόρων, είναι πολιτική παρέμβαση για τη στήριξη της δασικής πολιτικής. Δεν μπορείτε να τα παραγνωρίζετε. 
ΣΤΑΥΡΌΣ ΚΑΛΟΓΙΑΝΝΗΣ: Μου επιτρέπετε μια διακοπή;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν σας επιτρέπω, κύριε συνάδελφε. 
Μπορώ να σας αναφέρω πολλά άλλα τέτοια παραδείγματα. Δεν μπορούμε, λοιπόν, να συνεχίζουμε με αυτόν τον τρόπο, να μη γνωρίζουμε και να μη θέλουμε να μάθουμε, αλλά να παραποιούμε στοιχεία, όπως σας ανέφερα προηγουμένως. Επαναλαμβάνω ότι κάτι τέτοιο δεν γίνεται και δεν είναι σωστό, γιατί ο στόχος πρέπει να είναι κοινός. Και ο στόχος δεν αντιμετωπίζεται μόνο με μέτρα, όπως τα μέτρα που παίρνουμε. Αντιμετωπίζεται με ενιαίες πολιτικές ολοκληρωμένου σχεδιασμού, που υπάρχουν και με διαμόρφωση μιας συνείδησης. 
Αναφερθήκατε σε δεκάδες παρεμβάσεις, που θα μπορούσαν να γίνουν και θα μπορούσαμε να συμφωνήσουμε σε αυτές. Θα μπορούσα να σας αναφέρω δεκάδες παρεμβάσεις, που κάνουμε, για να διαμορφώσουμε συνείδηση. Αναφερθήκατε μόνο στα φυλλάδια. Δεν αναφερθήκατε στα δασικά χωριά που λειτουργούν και στα άλλα δέκα που προγραμματίζουμε ακόμα, που έχουν σα στόχο να διαμορφώσουν συνείδηση στη νέα γενιά, για να γνωρίσει η νέα γενιά το δάσος, να το αγαπήσει και να μπορέσει να το προστατεύσει.
Ο κ. Τζαμτζής αναφέρθηκε σε εταιρείες, οι οποίες κάνουν αναδασώσεις. Ποιες εταιρείες κάνουν αναδασώσεις; Αναδασώσεις κάνουν οι υπηρεσίες του Υπουργείου Γεωργίας, εθελοντικές αναδασώσεις κάνουν ιδιωτικοί φορείς και εθελοντές και η Τοπική Αυτοδιοίκηση και τα σχολεία και όποιος θέλετε. Είναι εθελοντικές αναδασώσεις  ...
ΙΟΡΔΑΝΗΣ ΤΖΑΜΤΖΗΣ: Εμείς μιλάμε για συγκεκριμένα πράγματα. Γιατί κάνετε ότι δεν καταλαβαίνετε;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Οι εθελοντικές αναδασώσεις -και σας παρακαλώ να μη με διακόπτετε- δεν χρηματοδοτούνται, κύριε Τζαμτζή. Δεν το ξέρετε; Μάθετέ το επιτέλους. Είστε κόμμα εξουσίας. Οι εθελοντές δεν χρηματοδοτούνται.
ΙΟΡΔΑΝΗΣ ΤΖΑΜΤΖΗΣ: Οι δήμοι αναθέτουν αναδασώσεις σε εταιρείες. Γιατί κάνετε ότι δεν καταλαβαίνετε; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζαμτζή. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Σήμερα ήλθατε να συγκρουστείτε με τους εργολάβους και να υποστηρίξετε τους δασικούς συνεταιρισμούς, που εμείς δημιουργήσαμε, εμείς συγκροτήσαμε, εμείς προστατεύσαμε μέχρι τώρα, για να μη διαλυθούν και εμείς στηρίζουμε σε κάθε προσπάθεια. Και είναι πράγματι ένα πρόβλημα αυτό. 
Τροποποιείται όμως το προεδρικό διάταγμα 126 -και φαντάζομαι να το ξέρετε- για να μπορούν να ανατίθενται έργα στους δασικούς συνεταιρισμούς. Και όπου μπορεί να γίνει κάτι τέτοιο, γίνεται. Όλα τα αντιπλημμυρικά έργα που εκτελούνται, μικρής εμβέλειας και έκτασης, για παράδειγμα όλα τα κορμοδέματα που γίνονται, που έγιναν στη Σάμο, όπως αναφέρατε, αλλά και σε άλλες περιοχές, γίνονται από δασικούς συνεταιρισμούς, για να τους στηρίξουμε. 
Και αυτό είναι ένα μέρος της πολιτικής μας, γιατί η προστασία του δάσους, αγαπητοί συνάδελφοι -αυτό λέει η πολιτική μας- έρχεται  μόνο μέσα από τη στήριξη των δασόβιων και των παραδασόβιων πληθυσμών. Και αυτή η στήριξη -δεν στηρίζουμε μόνο με το να τους δίνουμε δωρεάν ξυλεία, που λέει κάποιος ότι αυξήσαμε τις τιμές- έρχεται μέσα από ολοκληρωμένες μελέτες και πολιτικές για την ολοκληρωμένη ανάπτυξη της υπαίθρου.
Αυτή είναι η πολιτική μας, κύριοι συνάδελφοι της Νέας Δημοκρατίας. Αυτήν την πολιτική δεν μπορείτε, ούτε να την υπονομεύσετε ούτε να την παραγνωρίσετε ούτε να την υποβαθμίσετε. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Σχετικά με τα ελικόπτερα τι λέτε; Ξέρετε ή δεν ξέρετε; Είστε ενημερωμένος για τα ελικόπτερα; 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ενημερωθείτε και μην καταφεύγετε σε διαστρέβλωση της πραγματικότητας. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Γνωρίζετε για τα ελικόπτερα; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μη διακόπτετε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μην κάνετε λάθη και μη χρησιμοποιείτε τη MAYO σαν άλλοθι που δεν σας οδηγεί πουθενά. Η MAYO είναι δικό σας πρόβλημα, δεν είναι της ελληνικής κοινωνίας. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε ότι δεν ξέρετε. Πείτε ότι ασχολούνται άλλοι με αυτό το θέμα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
 Μην ανησυχείτε, θα τα πει όλα τώρα ο κ. Σαλαγκούδης. Θα απαντήσει και ο κύριος Υπουργός. Προς τι ο εκνευρισμός;
ΣΤΑΥΡΟΣ ΚΑΛΟΓΙΑΝΝΗΣ: Να ανακαλέσει αυτό που είπε στην αρχή. Μας προσβάλλει, κύριε Πρόεδρε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρθηκα στη Νέα Δημοκρατία, κύριε συνάδελφε. Όχι σε κάθε έναν από σας.
ΣΤΑΥΡΟΣ ΚΑΛΟΓΙΑΝΝΗΣ: Εμείς δεν είμαστε Νέα Δημοκρατία, κύριε Υπουργέ;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το ύφος, η εριστικότητα του κυρίου Υφυπουργού και το περιεχόμενο των απαντήσεών του στις επερωτήσεις είναι τέτοιο, που φέρνει σε αδυναμία τον Κοινοβουλευτικό Εκπρόσωπο του ΠΑΣΟΚ να υπερασπιστεί την Κυβέρνηση. Γι' αυτό προτιμά την απουσία από το να είναι εδώ και να βρίσκεται σε δύσκολη θέση. 
Νομίζω ότι ο κύριος Υπουργός σηκώθηκε για να μας μιλήσει πάλι επιθετικά  για ψευδή στοιχεία. Παραφράζει κατά το συνήθειο του ΠΑΣΟΚ αυτά που λέμε.
Κύριε Υπουργέ, ψευδή στοιχεία καταθέτετε εσείς. Μόλις πριν από δύο βδομάδες έστειλε εδώ το συνάδελφό σας ο κύριος Υπουργός. Εγώ τον Υπουργό ζητούσα, γιατί εκείνος κατέθεσε σε επερώτησή μας ψεύτικους πίνακες του ΟΠΕΚΕΠΕ, σχετικά με τις επιδοτήσεις.
 Απάντησε, λοιπόν, ο συνάδελφός, ο Υφυπουργός κ. Αργύρης, ο οποίος κατέθεσε για δεύτερη φορά τα ίδια στοιχεία, παρά το ότι ήξερε ότι ήταν ψεύτικα στοιχεία. Του ζήτησα να μου πει αν έχει επιβάλει κυρώσεις στον ΟΠΕΚΕΠΕ, διότι πίστευα ότι αυτός σας εξαπατούσε. Δυστυχώς η απάτη είναι συλλογική, με αυτούς που αποκάλεσε προηγουμένως ότι είναι κομματικοποιημένο κράτος, που έχετε φτιάξει. 
Αν εννοείτε ότι αυτά τα στοιχεία στέλνετε στο INTERNET ή οπουδήποτε αλλού για να πληροφορηθεί ο ελληνικός λαός, κατήγγειλα στο Προεδρείο της Βουλής να προστατεύσει το Κοινοβούλιο, αλλά και τον ελληνικό λαό, από μία Κυβέρνηση που δεν διστάζει να δίνει ψευδή στοιχεία στο Κοινοβούλιο. Κατήγγειλα στο Προεδρείο να προστατεύσει το κύρος του Κοινοβουλίου, διότι εσείς δεν επιτρέπεται να το υποβαθμίζετε με επίσημους πίνακες που καταθέτετε.
Εμείς και στη ρύμη του λόγου μας, αλλά και στην πληροφόρηση που μπορούμε να πάρουμε -και που ίσως δεν είναι επίσημη- μπορεί ενδεχομένως να κάνουμε και λάθη, μπορεί να καταθέτουμε και κάποια λανθασμένα στοιχεία. Εσείς, όμως, με τις επίσημες σφραγίδες των οργανισμών που εποπτεύετε, δεν μπορείτε να μας καταθέτετε εδώ ψεύτικα στοιχεία.
Αναφέρομαι στους πίνακες του ΟΠΕΚΕΠΕ για τις επιδοτήσεις και συγκεκριμένα για τις επιδοτήσεις των σιτηρών, όπου έλεγε για 99,6%, ότι δόθηκαν οι επιδοτήσεις των σιτηρών τότε και άφηνε ένα δισεκατομμύριο περίπου ότι δεν είχε ακόμα δοθεί. Εγώ συγκέντρωσα στοιχεία από τέσσερις μόνο νομαρχιακές Διευθύνσεις Γεωργίας, οι οποίες μου ανέφεραν για έξι δισεκατομμύρια επιδοτήσεις που δεν είχαν δοθεί. Και ο ΟΠΕΚΕΠΕ έδινε κατάσταση για  το 99,6% των επιδοτήσεων, αφήνοντας όπως σας είπα ένα δισεκατομμύριο που δεν είχε δοθεί.
 Μη μας μιλάτε επομένως για ψευδή στοιχεία, όταν υπάρχει ερώτηση πριν από λίγο χρονικό διάστημα. Και δίπλα σας είναι ο Υφυπουργός που απάντησε στην επίκαιρη ερώτηση, που ήταν αποτέλεσμα της επερωτήσεως, στην οποία κατατέθηκαν από τον ίδιο τον Υπουργό σας τα ψευδή εκείνα στοιχεία.
Για την απουσία του Υπουργού δεν αναφέρθηκα μόνο για τώρα. Αναφέρθηκα για την προηγούμενη επερώτηση. Δεν ήξερα για τη δουλειά που είχε. Βεβαίως είναι πολύ σημαντική και θα δικαιολογούνταν.
Αλλά, εν πάση περιπτώσει, στην προηγούμενη επερώτηση ο Υπουργός δεν ήταν και πάλι στην Ευρωπαϊκή Ένωση και θα μπορούσε να είναι εδώ, θα μπορούσε να μας τιμήσει με την παρουσία του, για να παρακολουθήσει αυτά που επισημάναμε, γιατί είναι λάθη και παραλείψεις σας. 
Αναφερθήκατε σε αυτά τα στοιχεία που σας είπα για το πρόγραμμα της Νέας Δημοκρατίας. Το πρόγραμμα της Νέας Δημοκρατίας, που επικαιροποιήθηκε και πιθανόν σε όγκο να γίνει περισσότερο, είναι περίπου εκατό σελίδων. Τι θέλετε, να σας αναγνώσω τις εκατό σελίδες; Τίτλους σας ανέφερα και μάλιστα, αν προσέχατε λίγο περισσότερο αυτά που έλεγα, θα βλέπατε ότι επιγραμματικά προσπαθούσα να σας δώσω την ολοκληρωμένη άποψη μιας συγκροτημένης πολιτικής. Δυστυχώς όμως, όπως είπα και εκεί, τζάμπα θα πήγαινε. Θα σας έδινα και τα υπόλοιπα στοιχεία, μπας και τώρα τελευταία κάνατε παρεμβάσεις. Σας είπα ότι το πρόγραμμα της Νέας Δημοκρατίας είναι εκατό σελίδων και επικαιροποιείται και μπορεί να υπάρξουν και περισσότερες από τις εκατό σελίδες που έχει αυτήν τη στιγμή. 
Εγώ σας έδωσα επιγραμματικά το σχέδιο και το διάγραμμα μιας συνολικής πολιτικής δασών, που πρέπει πραγματικά να αρχίσουμε κάποια στιγμή να εφαρμόζουμε. Εσείς δεν έχετε το χρόνο και οπωσδήποτε αποσπασματικά θα λειτουργήσετε, όπως αποσπασματικά είναι και τα μέτρα που μας είπατε προηγουμένως. Εμείς οφείλουμε απέναντι στον ελληνικό λαό να ανακοινώσουμε τη συγκροτημένη δασική πολιτική μας, που την έχει ανάγκη ο τόπος και που στη συνέχεια πιστεύω ότι πολύ γρήγορα θα κληθούμε να την εφαρμόσουμε. 
Όσον αφορά στο δασικό οδικό δίκτυο, μου άρεσε που είπατε ότι είναι επαρκέστατο και μου άρεσε το ύφος με το οποίο το είπατε. Θα ήθελα να σας πιστέψω ότι είναι επαρκέστατο το δασικό οδικό δίκτυο της χώρας μας, αν δεν άκουγα ο ίδιος τους πυροσβέστες σε πάρα πολλές περιοχές να λένε ότι δεν έχουν πρόσβαση, ότι δεν υπάρχει οδικό δίκτυο και αν επίσης δεν με πληροφορούσαν οι αρμόδιοι δασάρχες, ότι πράγματι υπάρχουν πάρα πολλές ελλείψεις για τη διάνοιξη και τη βελτίωση του δικτύου, ούτως ώστε να είναι προσβάσιμο. Επίσης δεν δημιουργείται και νέο οδικό δίκτυο. Αυτό θα πρέπει να γίνει, για να υπάρχει πλήρης πρόσβαση σε όλα τα σημεία εκείνα που θα χρειαστεί και που θα είναι απαραίτητο. Μακάρι βέβαια να μη χρειαστεί. 
Κύριε Υπουργέ, δεν μας απαντήσατε για τα στοιχεία που καταθέσαμε εδώ και αυτό που είναι πάρα πολύ σημαντικό είναι οι πίνακες σχετικά με τις αναδασώσεις σε στρέμματα. Αμφισβητείτε αυτούς τους πίνακες; Επίτηδες τους καταθέσαμε στην επερώτησή μας, μόνο και μόνο για να αποδειχτεί και να μας πείτε ότι είναι ψέματα. Ξεκινήσαμε το 1989 με σαράντα έξι χιλιάδες στρέμματα αναδασώσεις, σαράντα μία χιλιάδες το 1991, σαράντα πέντε χιλιάδες το 1992, σαράντα έξι χιλιάδες το 1993, σαράντα τέσσερις χιλιάδες το 1994, μένουμε εκεί μετά κατεβαίνουμε στα τριάντα τρεις χιλιάδες, στα δεκαεννιά χιλιάδες, στα είκοσι πέντε χιλιάδες, στα δεκαοκτώ χιλιάδες, στα είκοσι τέσσερις χιλιάδες στρέμματα. Το 2000 ήταν η χειρότερη καταστροφική χρονιά. Φυσικά δεν κάψατε εσείς τα δάση, αλλά η αδιαφορία σας συνήργησε στο να γίνει μεγαλύτερη η καταστροφή. Αυτό σας καταγγέλλουμε, ούτε εμείς κάψαμε δάση τότε που κάηκαν. Φταίνε ίσως οι πολιτικές που εφαρμόσατε, που δεν ήταν οι καταλληλότερες για εκείνη την περίσταση, αλλά και οι καιρικές συνθήκες και όλα τα άλλα φαινόμενα που προκαλούν καταστροφές, ακόμα και το νομικό καθεστώς και οι καταπατητές. Για όλα αυτά τα θέματα υπάρχει η Κυβέρνηση, για να παίρνει μέτρα και να αποτρέπει. 
Αφού όλα αυτά έγιναν από τις φυσικές συνθήκες ή από όποια άλλη αιτία, δεν μπορεί η Κυβέρνηση, ενώ τα έτη 1989, 1990, 1991, 1992, 1994 κινείται στις σαράντα πέντε χιλιάδες  με σαράντα έξι χιλιάδες στρέμματα αναδασώσεις, να φθάνει στις δεκατέσσερις χιλιάδες εννιακόσιες δεκαέξι. Είναι μία πολιτική που θα την δείτε προοδευτικά από το 1994 και μετά συνεχώς  να κατεβαίνει, χωρίς ούτε μια χρονιά εσείς να έχετε κάνει ούτε μία προσπάθεια να αναστείλετε αυτόν τον κατήφορο. 
Αυτά έχει ανάγκη η χώρα μας, δηλαδή αναδασώσεις και μια πολιτική και για την προστασία των δασών, αλλά και για αναδασώσεις και ιδιαίτερα όταν καταστρέφονται πολύ περισσότερα στρέμματα, όπως το 2000, όπως σας είπα προηγουμένως. Τότε είναι που πρέπει να δίνουμε ακόμη μεγαλύτερη έμφαση προς αυτήν την κατεύθυνση. 
Δυστυχώς στην επερώτησή μας δεν ανταποκριθήκατε όπως θα έπρεπε, σας παρέσυρε το οργίλο ύφος που σας διακρίνει κάθε φορά, εγώ όμως εκείνο που θα έλεγα είναι να δείτε με περισσότερη περίσκεψη αυτό το μεγάλο πρόβλημα, ώστε αυτό το καλοκαίρι που ίσως να είναι και το τελευταίο καλοκαίρι της Κυβέρνησής σας να μην θρηνήσουμε και άλλα καμένα δάση.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, το οργίλο ύφος μου σας οδήγησε να αναφερθείτε στη ΜΑΥΟ. Αυτό αν είναι αλήθεια τότε πιθανόν να είναι μια επιτυχία μου. Αλλά η αναφορά αυτή, τα βρώμικα χέρια, οι εκλογές, η ΜΑΥΟ είναι δική σας αναφορά. Και αυτή η αναφορά δεν καταλαβαίνω γιατί...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μιλήστε για τις πυρκαγιές και αφήστε όλα τα άλλα.
ΠΡΟΕΔΡΕΥΩΝ (Παναγιώτης Σγουρίδης): Σας άκουσε με θρησκευτική ευλάβεια ο Υπουργός. Αφήστε τον να μιλήσει.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μας λέει για άλλα πράγματα.
ΠΡΟΕΔΡΕΥΩΝ (Παναγιώτης Σγουρίδης): Να μην γράφεται καμία διακοπή.
Συνεχίστε, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, εγώ δεν τοποθετούμαι ποτέ ως αγανακτισμένος στο Ελληνικό Κοινοβούλιο και στην Αίθουσα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Oμως το δικό μου πρόβλημα πάει στο λαό, το δικό σας επίσης πάει στο λαό. Ο ελληνικός λαός κρίνει αγαπητέ συνάδελφε. Θα έπρεπε, λοιπόν, να απευθυνθείτε στην εκπροσώπησή σας γιατί εγώ το θέμα της ΜΑΥΟ δεν το έθιξα. Εσείς το θίξατε. Κι εγώ εκτιμώ ότι το θίξατε για κάποιους λόγους ή για κάποια σκοπιμότητα. Δεν την αναγνωρίζω αυτήν την σκοπιμότητα εκτός και αν έγινε κάτω από ένα κλίμα πίεσης, αγωνίας, ανασφάλειας, πανικού, επειδή κάτι τρέχει αυτές τις μέρες στη Νέα Δημοκρατία. Δεν με ενδιαφέρει, όμως, εμένα αυτό. Εγώ θέλω να απαντήσω στα συγκεκριμένα θέματα. Και τα συγκεκριμένα θέματα είναι φανερά. Σε συγκεκριμένες παρεμβάσεις για την προστασία των δασών που δεν αμφισβητούνται. Βεβαίως υπάρχει το μεγαλύτερο οδικό δίκτυο στην Ελλάδα. Δεν χρειαζόμαστε άλλο. Χρειαζόμαστε τη συντήρησή του, χρειαζόμαστε τη βελτίωσή του. Και σας ανέφερα δεκαεννιά χιλιάδες  χιλιόμετρα συντηρήθηκαν φέτος. Δεν χρειαζόμαστε δρόμο μέσα σε κάθε δάσος, σε κάθε χαράδρα, σε κάθε ρεματιά. Δεν χρειαζόμαστε. Δημιουργούμαι συνθήκες καταστροφής των δασών και γι αυτό θα έλεγα ότι το κόμμα της Νέας Δημοκρατίας δεν θα έπρεπε να επιμένει σε αυτό. Βρέστε άλλα επιχειρήματα. Είναι λάθος. Εκτός από το ότι είναι αντιεπιστημονικό είναι και πολιτικά λάθος. 
Αναφερθήκατε στις αναδασώσεις. Μίλησα για εξήντα χιλιάδες στρέμματα και σεις επιμένετε στα δεκατέσσερις χιλιάδες στρέμματα. Μιλάμε για το 2001. Να σας κάνω και μια άλλη αναφορά αυτή που και άλλος συνάδελφος ανέφερε, το 30% που δεν καταλαβαίνει πως βγαίνει στην τεχνιτή αναδάσωση. Κάηκαν πέρυσι εκατόν ογδόντα δύο χιλιάδες στρέμματα. Τα εξήντα χιλιάδες  από αυτά είναι δασικές εκτάσεις. Οι δασικές εκτάσεις αναδασώνονται αυτομάτως. Είναι πουρνάρια τα οποία αναβλαστάνουν μέσα στο χειμώνα και το γνωρίζετε αυτό. Από τις εκατόν είκοσι χιλιάδες που μπορεί να είναι δάση, το 30% της τεχνητής αναδάσωσης εφόσον δεν αναγεννηθούν είναι τριάντα έξι χιλιάδες στρέμματα. Εάν υπολογίσετε λοιπόν εκατόν ογδόντα δύο χιλιάδες στρέμματα και τα υπολογίσετε δάση, δέντρα δηλαδή όχι δασικές εκτάσεις, πρέπει να πάτε με τον τύπο που ανέφερε ο συνάδελφός σας στα πενήντα τέσσερις χιλιάδες στρέμματα. Αν αφαιρέσετε εξήντα χιλιάδες που είναι δασικές εκτάσεις, που αναβλαστάνει μόνη της πάμε στα εκατόν είκοσι χιλιάδες στρέμματα καμένων εκτάσεων. Το 30% δεν είναι πενήντα τέσσερις χιλιάδες αλλά είναι τριάντα έξι χιλιάδες. Αυτό είναι το λογιστικό λάθος ή η αλχημεία.
Αυτή είναι η αλχημεία που δίνει ψευδή στοιχεία στον ελληνικό λαό. Αλλά, το ουσιώδες είναι ότι αυτήν τη στιγμή γίνεται μια προσπάθεια από όλες τις υπηρεσίες και από όλους τους φορείς, από την Τοπική Αυτοδιοίκηση, από εθελοντικές οργανώσεις. Και αυτήν την προσπάθεια πρέπει να τη στηρίζετε. Και τη στηρίζετε και εσείς και εμείς μόνο όταν συζητάμε με ειλικρίνεια εδώ πέρα, μόνο όταν συμφωνούμε στο τι υπάρχει και τι γίνεται και στη συνέχεια βρίσκουμε τις αδυναμίες που πρέπει να προωθήσουμε και να επιλύσουμε. Αλλά δεν μπορεί να λέτε ότι δεν υπάρχει προσωπικό για καθαρισμούς ή για πυρασφάλεια. Σήμερα προσλαμβάνει η Πυροσβεστική Υπηρεσία πεντέμισι χιλιάδες δασοπυροσβέστες. Δεν μπορεί να το αγνοείτε αυτό. Χίλιοι τετρακόσιοι έκτακτοι υπάλληλοι για καθαρισμούς των δασών προσλαμβάνονται στα δασαρχεία. Χίλιες τετρακόσιες πενήντα δεξαμενές υπάρχουν σε όλην την Ελλάδα διάσπαρτες για να έχει παροχή νερού η δασική υπηρεσία.  Εφτακόσιες πλαστικές δεξαμενές διασπείρονται αυτήν τη στιγμή σε όλην την Ελλάδα, που είναι δεξαμενές υδροληψίας για την Πυροσβεστική Υπηρεσία. Τέτοια στοιχεία δεν πρέπει να τα αγνοείτε. Δεν μπορείτε να τα υποβαθμίζετε γιατί είναι μια προσπάθεια η οποία έχει αποδώσει καρπούς.
Κλείνω λέγοντας ότι όσα μέτρα και αν πάρουμε δεν μπορούμε να προστατεύσουμε τα δάση αν δεν προστατεύσουμε τους δασόβιους και παραδασόβιους πληθυσμούς. Αυτή είναι η βάση της πολιτικής μας. Όσο ο άνθρωπος φεύγει από τα δάση, τόσο τα δάση θα μένουν απροστάτευτα και θα καταστρέφονται. 
Πρώτος, λοιπόν, άξονας και βασικός της πολιτικής μας είναι η στήριξη των ορεινών και ημιορεινών περιοχών, η στήριξη των δασόβιων και παραδασόβιων πληθυσμών που είναι τα κύτταρα που προστατεύουν το δάσος, που το αναπτύσσουν, που το αξιοποιούν και που το συντηρούν.
ΠΡΟΕΔΡΕΥΩΝ (Παναγιώτης Σγουρίδης):  Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Ήταν πολύ καλό το τέλος του κυρίου Υφυπουργού πλήν όμως είναι μακράν της αληθείας. Πώς θα προστατεύσουμε τους παραδασόβιους πληθυσμούς; 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κάντε μια επερώτηση και θα σας απαντήσω επ' αυτού.
ΓΕΩΡΓΙΟΣ ΣΑΛΑΓΚΟΥΔΗΣ: Σας έκανα. Αυξήσατε την τιμή κατά κιλό των ξύλων που παίρνουν για το τζάκι τους το χειμώνα τα παραδασόβια χωριά. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτά τα παίρνουν δωρεάν. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν τα παίρνουν δωρεάν. Σε ερώτησή μου απαντήσατε ότι είναι ασήμαντο το ποσό. Από το 1985 μέχρι το 1995 ένα δασικό χωριό προσπαθήσατε να αναπτύξετε αλλά και αυτό ακόμα δεν λειτούργησε. 
Επίσης, έχετε αποφασίσει να λειτουργήσετε έντεκα αλλά και ακόμα αυτά βρίσκονται στο στάδιο της προετοιμασίας. Χρειάζονται όμως ασφαλέστερα μέτρα. Πρώτον, εκκαθάριση των δασικών συνεταιρισμών γιατί και οι δασεργάτες των δασικών συνεταιρισμών είναι και αυτοί από χωριά που είναι κοντά στα δάση. Και έτσι όπως σεις λειτουργείτε δίνοντας σε εργολάβους την υλοτόμηση των δασών και όχι στους δασικούς συνεταιρισμούς με κάποια προτεραιότητα, έχει σαν αποτέλεσμα και αυτοί να φθίνουν. 
Διαλύστε τους εκατόν τόσους δασικούς συνεταιρισμούς που υπάρχουν στα χαρτιά μόνο και δεν λειτουργούν για να μπορέσουμε με τους υπόλοιπους λειτουργούντες και με τη συνένωση αυτών να δημιουργήσουμε αξιόπιστους και σημαντικότερους δασικούς συνεταιρισμούς που έχουν δασεργάτες από τις ίδιες τις περιοχές αυτές που πρέπει να προστατεύσουμε και να αναπτύξουμε. 
Με ποιες πολιτικές, λοιπόν, θα στηρίξουμε αυτές τις παραδασόβιες για να μείνουν οι κάτοικοι εκεί; Μήπως αναπτύξατε εκτεταμένα προγράμματα αγροτοτουρισμού ή φτιάξατε καμία βιομηχανία επεξεργασίας του ξύλου, ούτως ώστε  αυτοί μαζί με το στήριγμα των συνεταιρισμών τους και των δασεργατών που ζουν σ' αυτήν την περιοχή να μπορούν να βρίσκουν εισόδημα για να παραμένουν σ' αυτές τις περιοχές; 
Δώσατε κάποιες άλλες παροχές ή έστω ελαφρύνσεις προς αυτούς τους ανθρώπους; 
Σας είχα κάνει την προηγούμενη περίοδο μια αντίστοιχη ερώτηση για τα προβλήματα που αντιμετωπίζουν γενικότερα -βεβαίως υπάρχουν και προβλήματα που αφορούν το Υπουργείο Οικονομικών- αυτοί οι παραδασόβιοι πληθυσμοί, για τους οποίους δεν δείξατε καμία ιδιαίτερη φροντίδα. Αν δείξατε, είμαστε έτοιμοι  τώρα στο τέλος της συζήτησης να ακούσουμε ποια ήταν αυτή η ιδιαίτερη φροντίδα, γιατί είναι γεγονός ότι ο τόπος μας χρειάζεται δασική πολιτική, γιατί, όπως σας είπα, χρειάζεται να μπει ως στόχος μας το 25% να γίνει 35%.
Ακόμη θέλω να σας πω ότι τους πίνακες για τις αναδασώσεις γι' αυτό τους αναφέραμε για να ευαισθητοποιηθείτε. Και μην πιάνεστε από κάποιες άλλες καταστάσεις για να αποφύγετε τους πίνακες, που όπως σας είπα από τις σαράντα έξι χιλιάδες στρέμματα αναδάσωσης φτάσαμε το 2000 δυστυχώς στις δεκατέσσερις χιλιάδες  στρέμματα και αυτό από δική σας υπαιτιότητα. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λίγα λόγια μόνο, κύριε Πρόεδρε. Θα αναφέρω ότι εγώ αποδέχομαι την πρόκληση, αν αποδέχεται και η Νέα Δημοκρατία τη δική μου πρόκληση να καταθέσει επερώτηση για την ανάπτυξη των ορεινών και μειονεκτικών περιοχών και να πάρει τις απαντήσεις που θέλει.
Για τους ορεινούς πληθυσμούς, κύριε συνάδελφε, υπάρχουν ολοκληρωμένες μελέτες ανάπτυξης οι οποίες εντάσσονται στο επιχειρησιακό πρόγραμμα ανάπτυξης και ανασυγκρότησης της υπαίθρου του Υπουργείου Γεωργίας ύψους πολλών τρισεκατομμυρίων, όπως, φαντάζομαι, θα γνωρίζετε, το οποίο πρόγραμμα κάτω από συγκεκριμένες μελέτες γι' αυτές τις ορεινές περιοχές -ήδη σαράντα μελέτες έχουν εκπονηθεί και στα πλαίσια αυτών των μελετών θα χρηματοδοτηθούν αυτές οι περιοχές- θα υπάρξει η ανάπτυξη και η στήριξη αυτών των περιοχών.
Πρέπει να σας πω επίσης ότι υπάρχουν δεκατέσσερις χιλιάδες δασεργάτες οι οποίοι μετέχουν σε συνεταιρισμούς. Οι συνεταιρισμοί αυτοί στηρίζονται σε εθελοντική βάση. Και χαίρομαι που έρχεστε σε σύγκρουση με τους εργολάβους, όπως είπατε, που λυμαίνονται το χώρο. 
Επιτρέψτε μου να μοιραστώ την ίδια ευαισθησία αν θέλετε, αν όχι περισσότερη, μαζί σας, γιατί έχω την τιμή να κατάγομαι από χωριό του Ολύμπου που βρίσκεται σε χίλια διακόσια μέτρα υψόμετρο στο οποίο υπάρχει ο μεγαλύτερος δασικός συνεταιρισμός στην Ελλάδα. Άρα γνωρίζω πολύ καλά αυτά τα προβλήματα.
Δεχτείτε, λοιπόν, την πρόκλησή μου να κάνουμε μια τέτοια συζήτηση. Αλλά αποδεχτείτε και τα στοιχεία που υπάρχουν. Και επιτέλους συμφωνείστε και εσείς μαζί με μας και με όλους, ότι το θέμα της προστασίας των δασών δεν είναι ένα θέμα πολιτικής αντιπαράθεσης, αλλά είναι ένα θέμα εθνικής σημασίας που απαιτεί εθνική στρατηγική και συμφωνίες σε αυτήν την πορεία. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 52/21-3-2002 επερωτήσεως  των Βουλευτών της Νέας Δημοκρατίας, προς τον Υπουργό Γεωργίας σχετικώς με θέματα της δασικής πολιτικής της Κυβέρνησης. 
Έχουν διανεμηθεί τα Πρακτικά της Πέμπτης 16 Μαΐου 2002 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Τα Πρακτικά της Πέμπτης 16 Μαΐου 2002 επικυρώθηκαν.
Στο σημείο αυτό, δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα 
Με τη συναίνεση του Σώματος και ώρα 22.07' λύεται η συνεδρίαση για αύριο ημέρα Τρίτη 28 Μαΐου 2002 και ώρα 18.00', με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                                           ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 27-5-2002  ΣΕΛ.

