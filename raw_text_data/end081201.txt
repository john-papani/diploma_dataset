(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΜΒ’
Δευτέρα 1 Δεκεμβρίου  2008  

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Ι. Κοσμίδη και Σ. Κουβέλη, σελ.
2. Ανακοινώνεται ότι τη συνεδρίαση παρακολουθούν μαθητές από το Πειραματικό Γυμνάσιο Σωσιμαίας Ιωαννίνων, σελ.
3. Επί του Κανονισμού, σελ.
4. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 2 Δεκεμβρίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Πολιτισμού:
 i) σχετικά με τη δημιουργία χώρου υγειονομικής ταφής υπολειμμάτων κοντά στον αρχαιολογικό χώρο της Βεργίνας κ.λπ., σελ.
ii) σχετικά με τις συλλήψεις κατόχων παλαιών βιβλίων, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την επίλυση των προβλημάτων στη λειτουργία του Εθνικού Θαλάσσιου Πάρκου Αλοννήσου Βορείων Σποράδων κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων, σχετικά με τα προβλήματα των παραγωγών βιομηχανικής τομάτας στο Νομό Βοιωτίας κ.λπ., σελ.
δ) Προς τον Υπουργό Εσωτερικών,  σχετικά με τους μετανάστες απεργούς πείνας στο Νομό Χανίων κ.λπ., σελ.
5. α) Συζήτηση επερώτησης του Βουλευτή του Λαϊκού Ορθόδοξου Συναγερμού κ. Κ. Αϊβαλιώτη προς τον Υπουργό Εθνικής Άμυνας, σχετικά με τα διακριτικά στις στολές των Σκοπιανών στρατιωτών στο Αφγανιστάν, σελ.
β)  Συζήτηση επερώτησης Βουλευτών του Πανελλήνιου Σοσιαλιστικού Κινήματος προς την Υπουργό Απασχόλησης και Κοινωνικής Προστασίας σχετικά με τις υπηρεσίες κοινωνικής φροντίδας των Δήμων, σελ.

ΟΜΙΛΗΤΕΣ
Α. Επί του Κανονισμού:
ΔΡΑΓΑΣΑΚΗΣ Ι., σελ.
ΡΟΝΤΟΥΛΗΣ Α., σελ.

Β. Επί προσωπικού θέματος:
ΚΑΛΑΝΤΖΑΚΟΥ Σ., σελ.
ΚΑΣΤΑΝΙΔΗΣ Χ., σελ.

Γ. Επί των επικαίρων ερωτήσεων:
ΓΕΩΡΓΙΑΔΗΣ Α., σελ.
ΔΡΑΓΑΣΑΚΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΑΡΤΑΛΗΣ Κ., σελ.
ΚΟΝΤΟΣ Α., σελ.
ΚΟΡΟΒΕΣΗΣ Π., σελ.
ΚΟΥΡΑΚΗΣ Α., σελ.
ΛΙΑΠΗΣ Μ., σελ.
ΜΑΝΩΛΑΚΟΥ Δ., σελ.
ΝΑΚΟΣ Α., σελ.

Δ. Επί των επερωτήσεων:
ΑΔΡΑΚΤΑΣ Π., σελ.
ΑΪΒΑΛΙΩΤΗΣ Κ., σελ.
ΑΝΤΩΝΙΟΥ Α., σελ.
ΒΡΕΤΤΟΣ Κ., σελ.
ΔΡΙΤΣΑΣ Π., σελ.
ΚΑΛΑΝΤΖΑΚΟΥ Σ., σελ.
ΚΑΣΤΑΝΙΔΗΣ Χ., σελ.
ΠΑΠΟΥΤΣΗΣ Χ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΟΝΤΟΥΛΗΣ Α., σελ.
ΣΚΟΥΛΑΚΗΣ Ε., σελ.
ΤΑΣΟΥΛΑΣ Κ., σελ.
ΧΑΪΔΟΣ Χ., σελ.
ΧΑΤΖΗ ΟΣΜΑΝ Α., σελ.
ΧΡΙΣΤΟΦΙΛΟΠΟΥΛΟΥ Π., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΜΒ΄
      Δευτέρα 1 Δεκεμβρίου 2008
      Αθήνα, σήμερα την 1η Δεκεμβρίου 2008, ημέρα Δευτέρα και ώρα 18.00΄ συνήλθε στην Αίθουσα  των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του ΣΤ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ.
        ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
    (Ανακοινώνονται προς το Σώμα από τον κ. Σπυρίδωνα-Άδωνι Γεωργιάδη,  Βουλευτή Β΄ Αθηνών, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Λεμονίδου Ευαγγελία, νοσοκόμα στο Νοσοκομείο «Παπανικολάου» Θεσσαλονίκης ζητεί να ολοκληρωθεί η διαδικασία μετάταξής της σε ανώτερη κατηγορία.
    2)) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, σχετικά με την αδειοδότηση  κτηνοτροφικών εκμεταλλεύσεων.
    3) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Δήμαρχος  Πύργου ζητεί την καταβολή επιδομάτων στους συνταξιούχους και ανέργους του πυρόπληκτου Δημοτικού Διαμερίσματος Πύργου.
	4) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Αποστολίδου Ιωάννα, Μαία στο «Ιπποκράτειο» Νοσοκομείο Θεσσαλονίκης ζητεί την ολοκλήρωση της διαδικασίας μετάταξής της σε ανώτερη κατηγορία.
      5) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στη διάβρωση των πελμάτων της γέφυρας του Αλφειού ποταμού.
      6) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Βασιλειάδου Ησαΐα ζητεί τη χορήγηση επιδόματος ανεργίας στο σύζυγό της.
      7) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε αναφορά με την οποία  ο Δήμος Αρτεμισίων Ζακύνθου ζητεί την επίλυση προβλημάτων που σχετίζονται με το υψηλότατο κόστος της υπολογιζόμενης από τις μελέτες της Τ.Υ.Δ.Κ., δαπάνης για τα έργα δημοτικής οδοποιίας.
      8) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κωνσταντινίδης Παναγιώτης ζητεί να του δοθούν διευκρινήσεις σχετικά με το ποσό σύνταξης που λαμβάνει από τον Ο.Γ.Α..
      9) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Ατσίκης Λέσβου ζητεί τη μη απαλλοτρίωση έκτασης  στην περιοχή «Φαρακλά» Ατσίκης Λήμνου για τη δημιουργία πεδίου βολής.
      10) Η Βουλευτής Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Σύλλογος Εργαζομένων της Agrocert διαμαρτύρεται για την υποβάθμιση του Οργανισμού.
      11) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Μήλιος Αθανάσιος ζητεί την άμεση μετάφραση εγγράφων που είναι απαραίτητα για την κρίση του συνταξιοδοτικού αιτήματος που έχει υποβάλλει στον Ο.Α.Ε.Ε..
      12) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Πέτσκος Αθανάσιος ζητεί να πληροφορηθεί εάν δικαιούται οικοδομικό επίδομα.
      13) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  το Σωματείο Εργαζομένων του «Σκυλίτσειου» Νοσοκομείου Χίου ζητεί την επίλυση προβλημάτων που αντιμετωπίζει το πιο πάνω νοσοκομείο.
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία   η κ. Δεληλαμπάκη Χρυσούλα ζητεί να επανεξεταστεί το αίτημά της για χορήγηση κάρτας ανεργίας.
      15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αρχαγγελίδης Νικόλαος ζητεί τον επανέλεγχο του ποσού της συνταξιοδότησής του από το Τ.Α.Υ.Σ.Ο..
      16) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Μωϋσιάδης Χαράλαμπος ζητεί τη διαγραφή του χρέους του στο Ταμείο Εμπόρων.
      17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  οι κ.κ. Στεφανίδης Ιωάννης, Δημήτριος και Στεφανίδου Άννα ζητούν την αλλαγή του συντελεστή δόμησης στους Αμπελόκηπους Θεσσαλονίκης.
      18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Τρίκαλη Θεοδώρα ζητεί να της χορηγηθεί η σύνταξη του θανόντος συζύγου της.
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Κωνσταντινίδου Μαρία ζητεί να πληροφορηθεί τις κενές οργανικές θέσεις που υπάρχουν στα Κ.Ε.Κ.Υ.Κ.Α.Μ.Ε.Α. Θεσσαλονίκης, με ειδικότητα Τ.Ε. Νοσηλευτικής.
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Τυχαλάς Στέριος, νυχτοφύλακας ζητεί να μεταταγεί από το Εθνικό Μετσόβιο Πολυτεχνείο στο Νοσοκομείο Γιαννιτσών.
      21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Νεκτάριος Παπαγιάννης ζητεί να πληροφορηθεί εάν δικαιούται επιδότηση αγοράς κατοικίας σε προβληματική περιοχή.
	22) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Παπαδόπουλος Κωνσταντίνος ζητεί να δοθεί το δικαίωμα της εννεάμηνης θητείας σε οποιοδήποτε τέκνο τρίτεκνης οικογένειας. 
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Σύλλογος Μηχανικών Τεχνολογίας Πετρελαίου και Φυσικού Αερίου του Τ.Ε.Ι. Καβάλας ζητεί την ένταξη των αποφοίτων της σχολής αυτής στον κλάδο εκπαιδευτικών της δευτεροβάθμιας εκπαίδευσης.
      24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ιδιοκτήτες καταστημάτων πώλησης ειδών τροφίμων σε χωριά της Σκύδρας και των Γιαννιτσών ζητούν να δοθεί δικαίωμα λειτουργίας των καταστημάτων τους και τα Σαββατοκύριακα, λόγω ειδικών συνθηκών.
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αθανασόπουλος Βασίλειος, πρόεδρος σχολικής επιτροπής ζητεί να τροποποιηθεί το ρυμοτομικό σχέδιο στην Άνω Πόλη Θεσσαλονίκης ( 7ο Λύκειο ) για αλλαγή χρήσης από χώρο αθλοπαιδιών σε σχολικό χώρο. 
      26) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  το σωματείο στελεχών πρόληψης ζητεί την πάγια χρηματοδότηση των κέντρων πρόληψης κ.λπ..
      27) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  ο Σύλλογος Συνταξιούχων Εθνικής Τραπέζης της Ελλάδος διαμαρτύρονται για την υπαγωγή του Επικουρικού Ταμείου της Εθνικής Τράπεζας στο Ε.Τ.Α.Τ..
      28) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  εργαζόμενοι στο Κέντρο Μουσικής της Αντιδημαρχίας Πολιτισμού του Δήμου Θεσσαλονίκης ζητούν τη μονιμοποίησή τους.
      29) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  το Σωματείο Καθαριστριών - Καθαριστών Σχολικών Κτηρίων «Ο ΕΥΚΛΕΙΔΗΣ» διαμαρτύρεται για τις νέες συμβάσεις που υποχρεούνται να υπογράψουν τα μέλη του με τον Οργανισμό Σχολικών Κτιρίων.
      30) Ο Βουλευτής Τρικάλων κ. ΧΡΗΣΤΟΣ  ΧΑΪΔΟΣ  κατέθεσε αναφορά με την οποία   η συντονιστική επιτροπή αγροτών του Νομού Τρικάλων ζητεί τη λήψη οικονομικών μέτρων για την ενίσχυση του αγροτικού κλάδου.
      31) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Σύλλογος Σπουδαστών Τ.Ε.Ι. Πατρών - Παράρτημα Αμαλιάδας Τμήμα Εφαρμογών Πληροφορικής στη Διοίκηση και την Οικονομία ζητεί την κατοχύρωση των επαγγελματικών δικαιωμάτων των αποφοίτων του τμήματος αυτού.
      32) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  ο Σύλλογος Συνταξιούχων Εθνικής Τραπέζης της Ελλάδος του Νομού Θεσσαλονίκης διαμαρτύρεται για την υπαγωγή του Επικουρικού Ταμείου της Εθνικής Τράπεζας, στο Ε.Τ.Α.Τ..
      33) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  ο Φαρμακευτικός Σύλλογος Θεσσαλονίκης ζητεί την εξόφληση των οφειλών του Ο.Π.Α.Δ. προς τα μέλη του.
      34) Ο Βουλευτής Α΄ Θεσσαλονίκης κ. ΙΩΑΝΝΗΣ  ΜΑΓΚΡΙΩΤΗΣ  κατέθεσε αναφορά με την οποία  ο Σύλλογος Συνταξιούχων Εθνικής Τραπέζης της Ελλάδος διαμαρτύρεται για την υπαγωγή του Επικουρικού Ταμείου της Εθνικής Τράπεζας στο Ε.Τ.Α.Τ.
      35) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Ένωση Αγροτικών Συνεταιρισμών Νομού Ροδόπης ζητεί τη στήριξη του θεσμού των αγροτικών συνεταιρισμών.
      36) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών Ε.Ν., Κατωτέρων Πληρωμάτων Μηχανής Ε.Ν. «Ο ΣΤΕΦΕΝΣΟΝ», Πληρωμάτων Ρυμουλκών - Ναυαγοσωστικών και Συνταξιούχων Ν.Α.Τ. διαμαρτύρονται για την ελλιπή επιχορήγηση του Ν.Α.Τ. από τον κρατικό  προϋπολογισμό  για το 2009 κ.λπ..
      37) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  το Εργατοϋπαλληλικό Κέντρο Ζακύνθου ζητεί τη στελέχωση και τον εξοπλισμό του πολυϊατρείου Ι.Κ.Α. στη Ζάκυνθο.
      38) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  οι συνταξιούχοι Ι.Κ.Α. – ΕΛ.ΤΑ. – Ο.Σ.Ε. – Ο.Α.Ε.Ε. – Τ.Α.Ε. – Ν.Α.Τ. – Ο.Τ.Α. – Π.Ε.Σ. - ΔΗΜΟΣΙΟΥ Κεντρικής και Δυτικής Μακεδονίας ζητούν την κατάργηση του Φ.Π.Α. στα είδη πρώτης ανάγκης κ.λπ..
      39) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής (Υπόλοιπο) κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  το Περιφερειακό Τμήμα Ανατολικής Στερεάς του Οικονομικού Επιμελητηρίου της Ελλάδας ζητεί την ίδρυση Εφετείου στη Χαλκίδα.
      40) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής (Υπόλοιπο) κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Δήμος Αυλώνος Νομού Εύβοιας ζητεί την ίδρυση Δ.Ο.Υ. στο Τοπικό Διαμέρισμα Αυλωναρίου της περιοχή του.
      41) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  ο Σύνδεσμος Πολιτικών Συνταξιούχων Νομού Αρκαδίας ζητεί τη νόμιμη αναβάθμιση των συντάξεων των πολιτικών συνταξιούχων.
    42) Οι Βουλευτές Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ και κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  η κ. Τζανάκη Λητώ ζητεί την άρση του καθεστώτος διακοπής της μισθοδοσίας της, από το Γενικό Νοσοκομείο – Κ.Υ. Κυθήρων κ.λπ..
	Β. ΑΠΑΝΤΗΣΕΙ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8019/14/10/08 ερώτηση της Βουλευτού κ. Μαρίας Δαμανάκη δόθηκε με το υπ΄αριθμ 3828/Β/11/08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στο παραπάνω σχετικό, σας ενημερώνουμε τα εξής:
      Σύμφωνα με το Π.Δ/γμα 184/26.7.2002 όρθρο 4, με το οποίο συστάθηκε «Οργανισμός Διοίκησης και Διαχείρισης Πάρκου Περιβαλλοντικής Ευαισθητοποίησης Αντώνη Τρίτση» στη θέση Πύργος Βασιλίσσης, συγκροτήθηκε από τον Υπουργό ΠΕ.ΧΩ.ΔΕ το Διοικητικό Συμβούλιο το οποίο αποτελείται από τα εξής εννέα μέλη:
      * Τρία μέλη από την Τοπική Αυτοδιοίκηση (ένα από κάθε Δήμο - Ίλιον, Αγ. Ανάργυροι, Καματερό).
      * Ένα μέλος από τον ΑΣΔΑ (Αναπτυξιακό Σύνδεσμο Δυτικής Αττικής).
      * Ένα μέλος από το Υ.ΠΕ.ΧΩ.ΔΕ
      * Ένα από τον Οργανισμό Αθήνας.
      * Ένα από την Νομαρχιακή Αυτοδιοίκηση.
      * Ένα από το Γεωπονικό Πανεπιστήμιο Αθηνών και
      * Ένα από Περιβαλλοντική Οργάνωση της περιοχής.
      * Προκειμένου να αλλάξει η Διοίκηση του Φορέα Διαχείρισης και να ανατεθεί στην Τοπική Αυτοδιοίκηση πρέπει να γίνει τροποποίηση του παραπάνω Π. Δ/τος στο όρθρο 4.
      Δεν υπάρχει από κανένα φορέα αντίστοιχο αίτημα μέχρι σήμερα στον Οργανισμό Αθήνας.
      Σε ό,τι αφορά την οικονομική ενίσχυση του Πάρκου, από το ΥΠΕΧΩΔΕ έχουν διατεθεί, μέσω του ΕΤΕΡΠΣ, από το 2004 έως σήμερα 1.012.978,27€ ως ακολούθως:
      Έτος    	2004 		 475.000,00€ 
      Έτος 		2006		150.000,00€ 
      Έτος 		2007		189.685,31€ 
      Έτος 		2008		198.292,96€
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      2. Στην με αριθμό 8030/14/10/08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ΄αριθμ. 1580/7.11.08 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Σε Ευρωπαϊκό επίπεδο δεν έχει πιστοποιηθεί ακόμα τύπος στηθαίων προστασίας των δικυκλιστών. Σε ορισμένες χώρες γίνονται πιλοτικές εφαρμογές στο θέμα αυτό και αναμένονται τα αντίστοιχα συμπεράσματα.
      2. Σύμφωνα με την με αρ. πρωτ. Δ1α/ο/13/44/04 απόφαση του Υπουργού ΠΕ.ΧΩ.Δ.Ε. συγκροτήθηκε ομάδα εργασίας για τη σύνταξη τεχνικών οδηγιών στηθαίων ασφαλείας. Στο τεύχος με τίτλο «Τεχνική οδηγία - Διαδικασία έγκρισης τύπου και πιστοποίησης συστημάτων αναχαίτισης οχημάτων σε οδούς κατασκευαστική διαμόρφωση εγκεκριμένων τύπων στηθαίων ασφαλείας οδών», το οποίο έχει προωθηθεί για έγκριση, η προαναφερθείσα ομάδα στην παράγραφο 6.7.5 Μέτρα προστασίας δικυκλιστών αναφέρει ότι «Για την προστασία των δικυκλιστών από ενδεχόμενη πρόσκρουση σε μεταλλικό στηθαία είναι δυνατή η λήψη πρόσθετων μέτρων σε συγκεκριμένα τμήματα αυξημένης επικινδυνότητας. Ένα αποτελεσματικό μέτρο προστασίας δικυκλιστών θα ήταν π.χ η τοποθέτηση δεύτερης αυλακωτής λεπίδας που προϋποθέτει όμως την έγκρισή του σε Ευρωπαϊκό επίπεδο.
      3. Το ΥΠΕΧΩΔΕ μέχρι την οριστικοποίηση του Ευρωπαϊκού προτύπου θα εφαρμόζει λύσεις στις οποίες η Ευρωπαϊκή εμπειρία από παρόμοιες εφαρμογές έχει δώσει ικανοποιητικό και ασφαλή συμπεράσματα.
      Ο Υφυπουργός
      Θ. ΞΑΝΘΟΠΟΥΛΟΣ»
      3. Στην με αριθμό 8154/15.10.08 ερώτηση του Βουλευτή κ. Κυριάκου Βελόπουλο δόθηκε με το υπ΄ αριθμ. Δ13/β/Φ.25/26829/7/11/08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή των Ελλήνων ο Βουλευτής κ. Κ. Βελόπουλος, σας διαβιβάζουμε το υπ' αριθ. 5130/3.11.2008 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω ερώτηση θέματα.
      Επίσης, σημειώνεται ότι με την από 30/6/08 Υπουργική Απόφαση για τα τιμολόγια πώλησης ηλεκτρικής ενέργειας, θεσπίστηκε κοινωνικό τιμολόγιο, του οποίου τα κριτήρια και οι διαδικασίες θα ορισθούν με νεώτερη απόφαση κατόπιν γνώμης της ΡΑΕ.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      4. Στην με αριθμό 11092/23-4-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 2150Β/16-5-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε ότι:
      Ο Οργανισμός Αθήνας έχει εγκρίνει με την υπ αρ. 9η 17.9.01 Απόφαση της Εκτελεστικής του Επιτροπής, το γενικό πλαίσιο ανάπτυξης του Μητροπολιτικού Πάρκου στο Γουδή με το αντίστοιχο σχέδιο γενικής διάταξης. Για την ολοκλήρωση της διαδικασίας θεσμοθέτησης απαιτείται η σύμφωνη γνώμη των φορέων ιδιοκτητών τη έκτασης και ιδιαίτερα του ΥΠΕΘΑ που θα πρέπει να παραχωρήσει τις εκτάσεις των στρατοπέδων.
      Βάσει του ισχύοντος θεσμικού πλαισίου δεν προβλέπεται καμία «περαιτέρω τσιμεντοποίηση» του Πάρκου. Το θεσμικό αυτό πλαίσιο περιλαμβάνει:
      - Το Ρυθμιστικό Σχέδιο Αθήνας (Ν. 1515/85) που προβλέπει ότι η περιοχή εντάσσεται στο «σύστημα μεγάλων πόλων αναψυχής, αθλητισμού και πολιτιστικών λειτουργιών που εξυπηρετούν ολόκληρη της έκταση της πόλης».
      - Την εξειδίκευση αυτού με την θεσμοθέτηση των δύο ΓΠΣ των Δήμων Αθηναίων και Ζωγράφου τα οποία προσδιορίζουν τις χρήσεις γης λαμβάνοντας υπόψη, τα εγκαταστημένα κοινωφελή ιδρύματα τις σχετικές νομικές δεσμεύσεις (ειδικά ΠΔ τοπικών ρυμοτομικών) και το ΠΔ προστασίας του ορεινού όγκου Υμηττού (ΠΔ 31.8.78 ΦΕΚ 544Δ).
      - Διάφορες επιμέρους ρυθμίσεις για τμήματα ζωνών όπως το Πάρκο Χωροφυλακής και το νεότερο ΠΔ (ΦΕΚ 871/ΔI01) που ρύθμισε την χωροθέτηση δημόσιας διοίκησης και μεγάλου κοινόχρηστου χώρου πρασίνου.
      Θέματα παραχώρησης της χρήσης των κτιρίων δεν εμπίπτουν στις αρμοδιότητες του ΥΠΕΧΩΔΕ, και γίνονται βάσει του Νόμου 3342/05, που χαρακτήρισε μόνιμες τις Ολυμπιακές εγκαταστάσεις Μπάτμιντον, με χρήσεις γης πολιτιστικές εκδηλώσεις, χώροι εστίασης, και υπαίθριοι χώροι συνάθροισης κοινού.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      5. Στην με αριθμό 11018/22-4-2008 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 1733/12-5-2008 έγγραφο από τον Υπουργό Αγροτικής Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Βαρβαρίγος, σας πληροφορούμε τα εξής:
      Για το θέμα της φυτορρυθμιστικής ουσίας ΧΑΡΑΜΠΕΞ 40SL (με δραστική ουσία 4-CPΑ) αναφέρεται ότι το Υπουργείο Αγροτικής Ανάπτυξης και Τροφίμων (Δ/νση Προστασίας Φυτικής Παραγωγής) από τον Μάϊο του 2003 (14-5-2003) έχει ήδη τροποποιήσει τις εγκρίσεις των φυτοπροστατευτικών προϊόντων (φυτορρυθμιστικές ουσίες) που περιέχουν το δρων συστατικό 4-CPΑ ( 4 - chlorophenoxyacetic-acid), ως προς το φάσμα δράσης. Συγκεκριμένα, με την αριθμ. 100483/14-5-2003 (ΦΕΚ 674/Β) Υπουργική Απόφαση η χρήση του επιτρεπόταν μόνο  στα σταφύλια (χωρίς κουκούτσια) και αυτό μέχρι τις 30-6-2007.
      Η ως άνω απόφαση έχει διεκπεραιωθεί κανονικά προς όλες τις Νομαρχιακές Αυτοδιοικήσεις και τις εταιρείες φυτοπροστατευτικών προϊόντων και υπάρχει και στο Διαδίκτυο του Υπουργείου Αγροτικής Ανάπτυξης και Τροφίμων.
      Eπoμένως, οι σταφιδοπαραγωγοί ήταν απόλυτα ενήμεροι για την απαγόρευση της εν λόγω ουσίας εδώ και 5 χρόνια και η απόφαση για την απαγόρευσή της δεν προέκυψε ξαφνικά.
      Από τα εγκεκριμένα προϊόντα που υπάρχουν στην αγορά για την αύξηση του ποσοστού της καρπόδεσης της σταφίδας, οι σταφιδοπαραγωγοί μπορούν να χρησιμοποιούν το GIBBERELLIC ACID, που είναι φυτορρυθμιστική ουσία παλιά και δοκιμασμένη και υπάρχει σε πολλά σκευάσματα και διάφορες μορφές σκευασμάτων.
      Ο Υπουργός
      Α. ΚΟΝΤΟΣ»
      6. Στην με αριθμό 10541/16-4-2008 ερώτηση των Βουλευτών κυρίων Κωνσταντίνου Αϊβαλιώτη, Αστέριου Ροντούλη, Ηλία Πολατίδη και Αθανασίου Πλεύρη δόθηκε με το υπ’ αριθμ. 1678/12-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Κ. Αϊβαλιώτης, Α. Poντούλης, Η. Πολατίδης, Α. Πλεύρης, σας πληροφορούμε τα εξής:
      Η Τουρκία, ως Χώρα μη μέλος της ΕΕ, κατά την άσκηση της αλιευτικής δραστηριότητας από τα αλιευτικά της σκάφη, επιβάλει την οικεία εθνική αλιευτική νομοθεσία και οφείλει να εφαρμόζει τα διεθνή μέτρα διατήρησης και διαχείρισης των αλιευτικών αποθεμάτων που υιοθετούνται από τις Περιφερειακές Οργανώσεις Αλιείας (διεθνείς οργανισμοί ICCAΤ, GFCM) στις οποίες είναι συμβαλλόμενο μέρος. Επισημαίνεται ότι η Τουρκία, παρόλες τις διεθνείς της υποχρεώσεις, δεν έχει κυρώσει το Δίκαιο της Θάλασσας.
      Είναι γνωστό ότι η αλιευτική δραστηριότητα των σκαφών της Τουρκίας δεν ασκείται με τους ίδιους κανόνες που αυτή ασκείται από τα ελληνικά αλιευτικά σκάφη, καθόσον δεν είναι μέλος της ΕΕ, όπως επίσης είναι γνωστό ότι η Τουρκία δεν έχει σημειώσει την απαιτούμενη πρόοδο στο επίπεδο της εναρμόνισης της νομοθεσίας της για τη διαχείριση, τον έλεγχο, την εμπορία και τη διαρθρωτική προσαρμογή στον τομέα της αλιείας, με το κοινοτικό κεκτημένο και τούτο έχει αναδειχθεί μέχρι σήμερα, κατά τη διάρκεια των ενταξιακών της διαπραγματεύσεων με την ΕΕ.
      Όσον αφορά στην άσκηση της αλιείας στα διεθνή ύδατα κατά παράβαση των διεθνών μέτρων διατήρησης και διαχείρισης των αλιευτικών αποθεμάτων, υπάρχουν μηχανισμοί στο πλαίσιο Περιφερειακών Οργανώσεων Αλιείας για τη διαπίστωσή της και την επιβολή κυρώσεων στα σκάφη με σημαία συμβαλλόμενων και μη συμβαλλόμενων συνεργαζόμενων μερών.
      Ο Υπουργός
      Α. ΚΟΝΤΟΣ»)
      
      
    ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 2 Δεκεμβρίου 2008.
    Α. ΑΝΑΦΟΡΕΣ -ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
    1. Η με αρθμό 3631/27.8.2008 ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Οικονομίας και Οικονομικών, σχετικά με την καταβολή των λογαριασμών συνταγών φαρμάκων. 
    2. Η με αριθμό 7996/13.10.2008 ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τον Υπουργό Ανάπτυξης και Τροφίμων, σχετικά με την παραχώρηση οικοπέδου στη Νέα Κρήνη Καλαμαριάς στη Μονή Βατοπεδίου.
    3. Η με αριθμό 3784/28.8.2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Πολιτισμού, σχετικά με τους ελέγχους ντόπινγκ στην Ολυμπιάδα του Πεκίνου.
    Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής)
    1. Η με αριθμό 7565/8.10.2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του προγράμματος Αναμπέλωσης στην Κρήτη.
    ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Η πρώτη, η με αριθμό 297/24.11.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Γιαννακά προς τον Υπουργό Εθνικής Άμυνας, σχετικά με την αξιοποίηση του Στρατιωτικού Αεροδρομίου Αγρινίου κ.λπ., δεν θα συζητηθεί λόγω κωλύματος της κυρίας Βουλευτού.
    Η δεύτερη, η με αριθμό 323/25.11.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Εθνικής Παιδείας και Θρησκευμάτων, σχετικά με τα προβλήματα για τη μεταφορά μαθητών με ειδικές ανάγκες στις Μονάδες Ειδικής Αγωγής και Εκπαίδευσης κ.λπ., δεν θα συζητηθεί λόγω κωλύματος του κυρίου Υπουργού.
    Τρίτη, είναι η με αριθμό 315/25.11.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Πολιτισμού, σχετικά με τη δημιουργία χώρου υγειονομικής ταφής υπολειμμάτων κοντά στον αρχαιολογικό χώρο της Βεργίνας κ.λπ..
    Η επίκαιρη ερώτηση του κ. Κουράκη έχει ως εξής:
    «Ο Ενιαίος Σύνδεσμος Διαχείρισης Απορριμμάτων των Οργανισμών Τοπικής Αυτοδιοίκησης Νομού Ημαθίας επιμένει και προχωρά τη διαδικασία δημοπράτησης του έργου κατασκευής Μονάδας Επεξεργασίας Απορριμμάτων στη θέση  «12» στο Δήμο Μακεδονίδος (ενώ έχουν υποδειχθεί και άλλες θέσεις για την κατασκευή του). Για τη χωροθέτηση του έργου στη συγκεκριμένη θέση έχουν εκφράσει την αντίθεσή τους όλοι σχεδόν οι αρμόδιοι φορείς μεταξύ των οποίων και το Κεντρικό Αρχαιολογικό Συμβούλιο στην πλέον πρόσφατη γνωμοδότησή του. Μετά τα παραπάνω, αξιότιμε κύριε Υπουργέ, αποφασίσατε τη μη έγκριση της χωροθέτησης του έργου στη θέση «12». Όμως στις 17 Νοεμβρίου του 2008 το Κεντρικό Αρχαιολογικό Συμβούλιο εν ολομελεία πραγματοποίησε εκ νέου αυτοψία στην περιοχή και αναμένεται απόφαση. 
    Ερωτάται ο κύριος Υπουργός:
    Με δεδομένο ότι τα αντικειμενικά στοιχεία που λήφθηκαν υπ’ όψιν κατά την έκδοση της προηγούμενης απόφασής σας δεν έχουν μεταβληθεί, διερωτώμεθα ποιοι είναι οι λόγοι για τους οποίους αναπέμψατε το θέμα στο Κεντρικό Αρχαιολογικό Συμβούλιο;
    Είναι ικανή η τοπικιστική αντίληψη ορισμένων Δημάρχων να σας  πείσει να ανακαλέσετε προηγούμενη δική σας απόφαση, η οποία δικαίως υπεράσπιζε τον αρχαιολογικό χώρο των Αιγών καθώς βρίσκεται στον κατάλογο των μνημείων της παγκόσμιας πολιτιστικής κληρονομιάς της «UNESCO» και ο οποίος θα τρωθεί ανεπανόρθωτα από την κατασκευή του Χ.Υ.Τ.Υ. Νομού Ημαθίας;»
    Στην επίκαιρη ερώτηση του κ. Κουράκη θα απαντήσει ο Υπουργός Πολιτισμού κ. Λιάπης.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κύριε Κουράκη, η περίπτωση που εξετάζουμε σήμερα θα έλεγα πως είναι χαρακτηριστικά δηλωτική της κακοδαιμονίας που χαρακτηρίζει τη διαχείριση της πολιτιστικής μας κληρονομιάς. Και βρισκόμαστε αντιμέτωποι με ψευτοδιλήμματα που κάποια προβλήματα του σήμερα να χρονίζουν και τα σημαντικά έργα του χθες να μην προστατεύονται επαρκώς. Σε ένα χώρο πράγματι υψίστης ιστορικής, επιστημονικής και εθνικής σημασίας που κινδυνεύει από τη μόλυνση και τις πυρκαγιές, ερίζουμε για το αν θα πρέπει να προστατευθεί με το  πιο σύγχρονο μέσο προστασίας του περιβάλλοντος, όπως είναι οι χώροι υγειονομικής ταφής και διαχείρισης των απορριμμάτων. 
      Η ιστορία της χωροθέτησης του Χ.Υ.Τ.Υ. Βεροίας ξεκινάει από το 2003. Τότε για την τοποθέτηση του Χ.Υ.Τ.Υ. είχε προταθεί η θέση «12», η οποία βρίσκεται εκτός του κηρυγμένου αρχαιολογικού χώρου της Βεργίνας και σε απόφαση 1,5 χιλιόμετρο απ’ αυτόν. Το θέμα συζητήθηκε από το Κ.Α.Σ. το Δεκέμβριο του 2003, του οποίου και η γνωμοδότηση ήταν υπέρ της διενέργειας αυτοψίας του χώρου.
    Η αυτοψία πραγματοποιήθηκε τον ίδιο μήνα από επιτροπή στην οποία συμμετείχαν διακεκριμένα μέλη της τότε σύνθεσης του Κ.Α.Σ.. Διαπιστώθηκε από τότε ότι δεν προκαλείται άμεση ή έμμεση βλάβη στις αρχαιότητες. Το θέμα εξετάζεται στο ΚΑΣ και πάλι τον Δεκέμβρη του 2004 το οποίο και γνωμοδοτεί υπέρ της χωροθέτησης στην προτεινόμενη τότε θέση «12». 
    Τρία  χρόνια αργότερα, τον Οκτώβριο του 2007 ο δήμαρχος Βεργίνας ζητά την επανεξέταση του θέματος, ώστε να μην γίνει η χωροθέτηση του Χ.Υ.Τ.Υ. στη θέση «12». Το θέμα επανεξετάζεται στο Κ.Α.Σ. τον Νοέμβρη του 2007 και χωρίς άλλες εισηγήσεις ή άλλη προσκόμιση νέων δεδομένων απορρίπτεται αυτή η αρχική χωροθέτηση. Ένα μήνα αργότερα ο ενιαίος φορέας διαχείρισης απορριμμάτων Ο.Τ.Α. Νομού Ημαθίας καταθέτει αίτηση θεραπείας κατά της υπουργικής απόφασης. Το υπόμνημα εκείνο παρουσιάζει βελτιωμένη πρόταση που περιλαμβάνει βύθιση της προβλεπόμενης εγκατάστασης σε βάθος ως και 30 μέτρα ως προς το αρχικό ανάγλυφο, αξιοποιώντας έτσι και την υφιστάμενη διαμόρφωση λεκάνης λόγω της εκμετάλλευσης του οικοπέδου εγκατάστασης από την Δ.Ε.Η., γεγονός, κύριε Κουράκη, που την καθιστά μη ορατή όχι μόνο από τους αρχαιολογικούς χώρους, αλλά και από την ευρύτερη περιοχή. Η δε τεχνική προσφορά λαμβάνει όλα τα απαραίτητα μέτρα περιβαλλοντικής προστασίας ως προς την παραγωγή αερίων ρύπων, οσμών, θορύβου και υγρών αποβλήτων. 
    Προτείνεται μάλιστα και μία οριστική λύση για τα προβλήματα των απορριμμάτων της περιοχής συμβατή με την ευρωπαϊκή νομοθεσία περί διαχείρισης απορριμμάτων και με πρακτικά μηδενικές επιπτώσεις στο περιβάλλον. Πρέπει να ληφθεί υπόψη ότι στην περιοχή εδώ και χρόνια λειτουργούν ανεξέλεγκτες χωματερές σε ελάχιστη απόσταση από τον αρχαιολογικό χώρο, περί τα διακόσια μέτρα και σε οπτική επαφή με ένα εκ των δημοτικών διαμερισμάτων του Δήμου Βεργίνας. 
    Από την θέση που προβλέπει η εγκατάσταση σε σχέση με τον αρχαιολογικό χώρο της Βεργίνας παρεμβάλλονται υψώματα που απαγορεύουν την οπτική επαφή των δύο περιοχών. Επίσης, έχει προβλεφθεί περιμετρική δεντροφύτευση της εγκατάστασης, συμβάλλοντας στην περαιτέρω οπτική απομόνωση του χώρου. Οι οσμές ελέγχονται και εξουδετερώνονται μέσω σύγχρονων συστημάτων και τέλος δεν υπάρχουν εκροές υγρών αποβλήτων προς το περιβάλλον, καθώς τα υγρά απόβλητα επεξεργάζονται εντός της εγκατάστασης σε κατάλληλη μονάδα και επαναχρησιμοποιούνται. 
    Κατόπιν αυτού αναπέμφθηκε το θέμα στο Κ.Α.Σ., σύμφωνα και με την γνώμη της αρμόδιας διεύθυνσης στην συνεδρία του περασμένου μηνός. Γνωμοδότησε η επιτροπή υπέρ της διενέργειας αυτοψίας και μάλιστα αυτοψία από την ολομέλεια του Κ.Α.Σ. η οποία ιδίοις όμμασι θέλει να διαπιστώσει αν προκύπτει θέμα άμεσης ή έμμεσης βλάβης στον αρχαιολογικό χώρο της Βεργίνας. Η αυτοψία έγινε στις 17 Νοεμβρίου 2008 και η εισήγηση ήταν θετική. Το θέμα θα παραπεμφθεί στην ολομέλεια του Κ.Α.Σ. εντός των ημερών για οριστική απόφαση. Ό,τι μου εισηγηθεί το Κ.Α.Σ. εγώ θα βγάλω την αντίστοιχη υπουργική απόφαση. 
    Ευχαριστώ. 
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
    Ο κ. Κουράκης έχει το λόγο για δύο λεπτά. 
    ΑΝΑΣΤΑΣΙΟΣ ΚΟΥΡΑΚΗΣ: Κύριε Πρόεδρε, κύριε Υπουργέ, η τελευταία αποστροφή του λόγου σας μου θυμίζει αυτό που συνέβη με το λεγόμενο σκάνδαλο Βατοπεδίου. Ό,τι εισηγήθηκε η Κτηματική Υπηρεσία του Δημοσίου, εκείνες τις αποφάσεις υπέγραψαν οι υπουργοί. 
    Αυτό γνωμοδοτεί, αλλά εσείς έχετε την πολιτική ευθύνη. Και εσείς θα μείνετε στην ιστορία σαν ένας υπουργός ο οποίος έχτισε Χ.Υ.Τ.Α. δίπλα στον μνημειακό χώρο της Βεργίνας παγκοσμίου εμβέλειας ή όχι. Εσείς θα το χρεωθείτε, κύριε Υπουργέ. Κανένας άλλος. 
    Πέρα απ’ αυτό υπήρξε εδώ, στην Αίθουσα αυτή, μία ερώτηση από το Κομμουνιστικό Κόμμα Ελλάδος στις 19/02/2008, όπου έβαζε όλο αυτό το ζήτημα που τίθεται, όχι μόνο από μας, αλλά από το Τεχνικό Επιμελητήριο, από τους διάφορους φορείς, σχετικά με την περιοχή αυτή. Και τότε εσείς είχατε υπογράψει και είχατε αποδεχθεί ορισμένα σημεία. Για όλα αυτά που μου απαντήσατε δεν έχει αλλάξει τίποτα. Δηλαδή, το ζήτημα ότι θα πηγαινοέρχονται απορριμματοφόρα και θα συναντώνται με τα πούλμαν των επισκεπτών θα αλλάξει; Η απόσταση του ενός χιλιομέτρου της θέσης όπου πρόκειται να χωροθετηθεί το Χ.Υ.Τ.Υ. θα αλλάξει; Η απόσταση από την κοίτη του ποταμού που υδροδοτεί την Θεσσαλονίκη αλλάζει; Κανένα απολύτως από τα στοιχεία που σας οδήγησαν πριν από έξι-επτά μήνες –στις 14/03 απαντάτε- δεν έχει αλλάξει. Τότε είχατε δώσει –και ορθώς- αρνητική απόφαση για την χωροθέτηση. Το μόνο που άλλαξε ήταν οι πιέσεις δημάρχων και κατασκευαστικών εταιρειών για την συγκεκριμένη κατασκευή του έργου για διάφορους λόγους πολιτικούς, ρουσφετολογικούς και άλλους. Ουσιαστικά, δηλαδή, είναι ορισμένοι δήμαρχοι από την περιοχή που πιέζουν. 
    Εμείς δεν λέμε να μην γίνει το έργο. Και  κανένας δεν το λέει αυτό. Ούτε το Τεχνικό Επιμελητήριο, ούτε κανείς. Λέμε μάλιστα ότι μπορεί να βρεθεί και μάλιστα έχει προταθεί και άλλη θέση προσφορότερη. Φαντάζομαι ότι εδώ δεν είναι μόνο ότι αυτό το έργο σχετίζεται με τα όρια της Ημαθίας. Ξεπερνάει τα όρια της Ημαθίας και θίγει τον αρχαιολογικό χώρο της Βεργίνας. Επιπλέον ξεπερνάει ακόμη περισσότερο και θίγει την ύδρευση του πολεοδομικού συγκροτήματος Θεσσαλονίκης. Όχι μόνο η περιοχή είναι χαρακτηρισμένη από το 1992 ιδιαίτερου φυσικού κάλους και βρίσκεται σε επαφή με περιοχή ενταγμένη στους εθνικούς καταλόγους προστασίας της φύσης, είναι ορατή από την Βέροια. Το μόνο που μας είπατε είναι ότι θα βυθιστεί τόσο, ώστε να μην φαίνεται, αλλά από την Βέροια θα φαίνεται. Είναι δεδομένο. 
    Ολοκληρώνω, λέγοντας ότι αφορά το ιστορικό απόθεμα και την αρχαιολογική αξία της περιοχής και πιστεύω ότι δεν θα θέλετε σε καμμία περίπτωση να συνδέσετε το όνομά σας με αυτό το ανοσιούργημα. Διότι περί αυτού πρόκειται. 
    Όσον αφορά στους ίδιους τους αρχαιολόγους διαβεβαιώνουν ότι αυτό το έργο δεν πρόκειται να γίνει. Το ίδιο διαβεβαιώνουν και οι κάτοικοι της περιοχής. Ο σύλλογος των αρχαιολόγων στις  14/11, δηλαδή πριν μία εβδομάδα απόφασή του λέει ότι «ο Σύλλογος Ελλήνων Αρχαιολόγων δεν θα ανεχθεί να καταστραφούν αρχαιότητες και εν τέλει να υποβαθμιστεί η αισθητική και το κύρος του αρχαιολογικού χώρου,  ενός από τους πλέον σημαντικούς σε μνημεία ευρήματα, αλλά και πολιτισμού τόπος της χώρας». 
    Σας καλώ, κύριε Υπουργέ, να ξανασκεφθείτε το θέμα και να πάρετε εκείνη την απόφαση για το αν θα μείνετε στην ιστορία έτσι ή αλλιώς. 
    Σας ευχαριστώ. 
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Κουράκη.
    Το λόγο έχει ο κ. Υπουργός. 
    ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Να αποκαταστήσω λίγο την αλήθεια. 
    Όλοι οι Βουλευτές του νομού, όλοι οι δήμαρχοι του νομού, η νομαρχιακή αυτοδιοίκηση και όλοι οι φορείς επαγγελματικοί ή διάφοροι εμπορικοί σύλλογοι είναι υπέρ της κατασκευής του έργου. 
    ΠΡΟΕΔΡΕΥΩΝ (Ιωάννης Δραγασάκης):  Η με αριθμό 319/25-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Οικονομίας και Οικονομικών, σχετικά με την μείωση των συντελεστών Φ.Π.Α. στα παιδικά είδη κ.λπ. δεν συζητείται λόγω κωλύματος του Υπουργού. 
      Επίκαιρες ερωτήσεις δευτέρου κύκλου: 
      Με την άδεια των κυρίων συναδέλφων θα συζητηθεί η τέταρτη με αριθμό 321/25.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνα-΄Αδωνι Γεωργιάδη προς τον Υπουργό Πολιτισμού, σχετικά με τις συλλήψεις κατόχων παλαιών βιβλίων κ.λπ.
      Η επίκαιρη ερώτηση του κ. Γεωργιάδη έχει ως εξής:
      «Τον τελευταίο καιρό έρχονται στο φως της δημοσιότητας διαδοχικές περιπτώσεις κατασχέσεων παλαιών βιβλίων και συλλήψεων των κατόχων τους, όπως για παράδειγμα του Κώστα Σπανού και του Λάμπρου Κωστακιώτη, εκδότες-βιβλιοπώλες, που διώχθηκαν με βάση το ν. 399/2007 «περί Προστασίας των Αρχαιοτήτων και εν γένει της Πολιτιστικής Κληρονομιάς», ο οποίος σαφώς δεν χαρακτηρίζει το βιβλίο ως κινητό μνημείο, αποδίδοντας τους τη κατηγορία της κατοχής βιβλίων θρησκευτικού περιεχομένου εκδομένων πριν το έτος 1830. Είναι απορίας άξιον για ποιο λόγο έχουν μεθοδευτεί τέτοιου είδους ενέργειες, τη στιγμή μάλιστα που αυτές δεν στηρίζονται στο ισχύον νομικό πλαίσιο. Άλλωστε, η αρμόδια υπηρεσία του Υπουργείου Πολιτισμού (Εφορεία Αρχαιοπωλείων και Ιδιωτικών Αρχαιολογικών Συλλογών) επανειλημμένα έχει διαβεβαιώσει τους ενδιαφερόμενους ότι τα παλιά βιβλία δεν εμπίπτουν στις διατάξεις του νόμου για την προστασία της πολιτιστικής μας κληρονομιάς.
      Συνεπώς ερωτάται ο αρμόδιος Υπουργός:
      1. Ποιος είναι ο νόμος που ορίζει την παλαιότητα ενός βιβλίου και σε ποια σημεία του ορίζει ότι θα πρέπει να γίνονται κατασχέσεις των βιβλίων και συλλήψεις των κατόχων τους;
      2. Για ποιο λόγο, αφού το ισχύον νομικό πλαίσιο, καλύπτει τους ενδιαφερόμενους, τελικώς θεωρείται αδίκημα και τα αρμόδια κλιμάκια προχωρούν σε κατασχέσεις παλαιών βιβλίων και συλλήψεις των κατόχων τους;».
      Ο Υπουργός Πολιτισμού κ. Λιάπης έχει το λόγο για τρία λεπτά.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κύριε συνάδελφε, από την ημέρα που ανέλαβα τα καθήκοντά μου ως Υπουργός Πολιτισμού, δεν παραλείπω να εξάρω την αυτοθυσία όλων όσων εμπλέκονται στην προστασία της πολιτιστικής μας κληρονομιάς: Αρχαιολόγοι, δικαστικοί, διωκτικές αρχές που εργάζονται πράγματι με αυτοθυσία για να προστατεύσουν την εθνικής μας μνήμη. 
      Συχνά όλοι οι εμπλεκόμενοι στην πάταξη της αρχαιοκαπηλίας κατηγορούνται για υπερβολική αυστηρότητα κατά την άσκηση των καθηκόντων τους. Θα είμαι ειλικρινής: προτιμώ υπηρεσίες κέρβερους, παρά χαλαρές και αδιάφορες υπηρεσίες. Άλλωστε, αν και αυστηρός ο νόμος τον οποίον επικαλείστε, είναι σαφής και για την περίπτωση που εξετάζουμε σήμερα δεν επιδέχεται αμφισβήτηση. 
      Σύμφωνα,  λοιπόν, με την ισχύουσα αρχαιολογική νομοθεσία τα παλιά βιβλία που χρονολογούνται έως και το 1453, προστατεύονται από το νόμο ως πολιτιστικά αγαθά, χωρίς να απαιτείται έκδοση οποιασδήποτε διοικητικής πράξης. Τα λειτουργικά αντικείμενα από το 1453 έως και το 1830, στα οποία κατά την άποψή μας εντάσσονται και τα λειτουργικά βιβλία, προστατεύονται από το ν.3028/2002. Άρα, ο κάτοχος υποχρεούται να τα δηλώσει για να εκδοθεί η σχετική βεβαίωση κυριότητας. Όλες οι άλλες κατηγορίες βιβλίων που παράχθηκαν και χρονολογούνται μετά το 1453, δεν εμπίπτουν στις διατάξεις του νόμου για την προστασία της πολιτιστικής μας κληρονομιάς, επειδή δεν έχουν κηρυχθεί από το Υπουργείο Πολιτισμού ως μνημεία.
      Σύμφωνα με το άρθρο 20 παράγραφος 6 του νόμου με απόφαση του Υπουργού Πολιτισμού κατόπιν εισήγησης της αρμοδίας υπηρεσίας και ύστερα από γνώμη του Συμβουλίου, μπορούν κατ’ εξαίρεση να χαρακτηρίζονται ως μνημεία, ομοειδείς κατηγορίες κινητών πολιτιστικών αγαθών. Άρα, και τα βιβλία που παρουσιάζουν ιδιαίτερη επιστημονική καλλιτεχνική και κοινωνική σημασία και συντρέχει κίνδυνος καταστροφής τους, εμπεριέχονται σ΄ αυτήν τη διάταξη. Στην περίπτωση ενεργοποίησης αυτής της παραγράφου, η εφορεία αρχαιοπωλείων και ιδιωτικών αρχαιολογικών συλλογών μετά από σχετικό έλεγχο θα μπορούσε να προβαίνει σε έκδοση βεβαίως της κυριότητος στα φυσικά ή νομικά πρόσωπα που διαθέτουν παλιά βιβλία και χρονολογούνται μετά το 1453. 
      Αυτά, κύριε Γεωργιάδη, προβλέπει ο νόμος με σαφήνεια. 
      Για την προστασία τώρα των πολιτιστικών αγαθών, σύμφωνα με τον ίδιο νόμο, γίνεται χρονολογική διάκριση μεταξύ των προγενεστέρων του 1453 κινητών μνημείων, τα οποία θεωρούνται όλα προστατευτέα και των μεταγενεστέρων του 1453 μέχρι το 1830. Απ’ αυτά προστατεύονται μόνο τα ευρήματα ανασκαφών ή άλλης αρχαιολογικής έρευνας. Τα αντικείμενα αποσπάστηκαν από ακίνητα μνημεία, καθώς και οι θρησκευτικές εικόνες και τα λειτουργικά αντικείμενα συμπεριλαμβανομένων, κύριε Γεωργιάδη, και των βιβλίων. 
      Συνεπώς, είναι σαφές ότι τα λειτουργικά βιβλία εμπίπτουν στις διατάξεις του αρχαιολογικού νόμου.
      Ακόμη πιο σαφής όμως, πρέπει να είναι η βούληση όλων μας –και νομίζω θα συμφωνήσετε και εσείς- να ακολουθούμε το γράμμα του νόμου, όταν έχουμε να κάνουμε με μνημεία και όχι απλώς με το πνεύμα του νόμου. Αυτή η θέση περιγράφει και την πολιτική της Κυβέρνησης απέναντι στις αρχαιότητές μας, απέναντι στα μνημεία.
      Αντιλαμβάνομαι ότι ειδικώς, όσον αφορά τα βιβλία και δη τα παλαιά οι κάτοχοί τους αναπτύσσουν μία ιδιαίτερη σχέση μαζί τους, μία σχέση αγάπης, πάθους, παρ’ όλα αυτά όμως θα μου επιτρέψετε να πιστεύω ότι ανάμεσα στο πάθος του συλλέκτη και την προστασία της πολιτιστικής κληρονομιάς η Πολιτεία πρέπει να σέβεται το δεύτερο. Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
      Ο κ. Γεωργιάδης έχει το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, θα ξεκινήσω με ένα σχόλιο δευτερολέπτων: Θα συμφωνήσω με τον κ. Κουράκη –και αντιλαμβάνεστε πόσο σπάνιο είναι να συμφωνώ εγώ με τον κ. Κουράκη- ότι δεν κυβερνά το Κ.Α.Σ., κυβερνάτε εσείς. Και αν γίνει αυτός ο Χ.Υ.Τ.Α. πλησίον της Βεργίνας των αρχαίων Αιγών η ιστορία δεν θα γράψει τα μέλη του Κ.Α.Σ., θα γράψει το Μιχάλη Λιάπη. Προστατεύστε την υστεροφημία σας από ένα πολύ μεγάλο σφάλμα.
      Πάω στο θέμα της επίκαιρης ερωτήσεως: Ξεκινήσατε και ήταν ωραίο αυτό, ότι είναι σαφής αρχαιολογικός νόμος. Κοιτάξτε λοιπόν , κύριε Υπουργέ, τι σας έχω φέρει εδώ: Άρθρο της «ΚΑΘΗΜΕΡΙΝΗΣ» όπου γράφει: «Οι βιβλιόφιλοι έγιναν αρχαιοκάπηλοι». Και από κάτω «η ασάφεια του αρχαιολογικού νόμου οδηγεί στα κρατητήρια παλαιοβιβλιοπώλες και συλλέκτες». Σας το δίνω για τα Πρακτικά.
      Και συνεχίζω: «1η Ιουλίου 2008. Ο Σύλλογος Εκδοτών Βιβλίου Αθηνών. Δελτίο Τύπου για την ασάφεια του αρχαιολογικού νόμου». Εσείς τον χαρακτηρίζετε σαφή, ο σύλλογος τον χαρακτηρίζει ασαφή, όπως η «ΚΑΘΗΜΕΡΙΝΗ».
      Διαμαρτυρία για την ποινικοποίηση της βιβλιοφιλίας με σπουδαίες προσωπικότητες, μεταξύ αυτών θα αναφέρω τον κ. Βασίλη Βασιλικό, το Μίκη Θεοδωράκη, το Νίκο Κωσταντόπουλο και πολλούς άλλους και θα σας καταθέσω επίσης για τα Πρακτικά δημοσιεύματα των εφημερίδων: Η εποχή, «IN GR», «ESPRESSO», «ΕΘΝΟΣ», «ΝΑΥΤΕΜΠΟΡΙΚΗ», «ΑΥΡΙΑΝΗ», «ΒΡΑΔΥΝΗ», «ΕΞΠΡΕΣ», «ΕΛΕΥΘΕΡΟΣ ΤΥΠΟΣ», «Η ΝΙΚΗ», «ΑΥΓΗ», «ΤΟ ΒΗΜΑ», «ΤΑ ΝΕΑ», «ΕΛΕΥΘΕΡΟΤΥΠΙΑ», δηλαδή το σύλλογο του ελληνικού Τύπου, κύριε Υπουργέ, ο νόμος θεωρείται ασαφής και για εσάς θεωρείται σαφής. Σας το δίνω για τα Πρακτικά,  να τα δείτε κύριε Υπουργέ, γιατί μάλλον δεν το έχετε υπόψη σας. 
      (Στο σημείο αυτό ο Βουλευτής κ. Άδωνις Γεωργιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το πρόβλημα λοιπόν είναι ότι είναι ασαφής ο νόμος. Εάν ήταν σαφής δεν θα υπήρχε κανένα πρόβλημα. Και ακούστε πού είναι ασαφής: Λέει για τα λειτουργικά βιβλία. Τι εστί λειτουργικό βιβλίο; Κάθε Ευαγγέλιο που έχει τυπωθεί είναι λειτουργικό βιβλίο για το Υπουργείο Πολιτισμού; Πρέπει να σας πω λοιπόν ότι χάριν της βίβλου το 1455 και όχι το 1453 που γράφετε στις απαντήσεις σας εφευρέθη η τυπογραφία. Το πρώτο τυπωμένο βιβλίο είναι το 1455. Εάν βρει το ελληνικό Υπουργείο Πολιτισμού τυπωμένο βιβλίο το 1453, θα αλλάξουμε την ιστορία.
      Ο Γουτεμβέργιος εφεύρε την τυπογραφία για να τυπώνει τη Βίβλο αρχικά. Είναι το πιο σε πολυπληθή αντίτυπα τυπωθέν βιβλίο της ιστορίας. Είναι όλα τα Ευαγγέλια λειτουργικά βιβλία, κύριε Υπουργέ; Απάντηση: Όχι. Και φθάνουμε λοιπόν στον τραγέλαφο να μπαίνει η Αστυνομία και να συλλαμβάνει τον Κώστα Σπανό. Είστε Υπουργός Πολιτισμού και ξέρετε πολύ καλύτερα από εμένα τι εστί Σπανός, στον οδό Μαυρομιχάλη. Είναι δυνατόν να ζούμε σε μία χώρα που συλλαμβάνουν το Σπανό που είναι το έμβλημα των παλαιών βιβλίων στην Ελλάδα και εσείς να λέτε ότι είναι οι κέρβεροι που υπακούν στο γράμμα του νόμου; Ή που συλλαμβάνουν τον Λάμπρο Κωστακιώτη, που όσοι από τα παιδικά μας χρόνια πηγαίναμε στις εκθέσεις βιβλίων τον ξέρουμε από τα παιδιά μας χρόνια. Ο κ. Κοροβέσης τον ξέρει σίγουρα. 
      Είναι δυνατόν να λέτε ότι αυτό είναι το γράμμα του νόμου; Είμαι βέβαιος ότι δεν σας έχουν ενημερώσει σωστά. Κάντε μία δική σας τροποποίηση που θα εξηγεί στις υπηρεσίες σας ότι η Ελλάς είναι μία δημοκρατική χώρα, όπου η ελευθερία διακινήσεως των βιβλίων είναι υπερτέρα έννοια όλων των άλλων, για να μπορέσουμε να λύσουμε αυτό το θέμα που ταλαιπωρεί νομοταγείς ανθρώπους που συμβάλλουν στη διάδοση του βιβλίου. 
      ΠΡΟΕΔΡΕΥΩΝ (Ιωάννης Δραγασάκης): Παρακαλώ, τελειώνετε, κύριε συνάδελφε.
      
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αν δεν θέλετε ν’ ακούσετε εμένα, κύριε Υπουργέ, ακούστε τον Σύλλογο Εκδοτών. Ακούστε τις προσωπικότητες που υπέγραψαν ένα εξαιρετικό άρθρο και μπορεί να το επιβεβαιώσει και ο κ. Κοροβέσης που είναι εδώ. Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Θέλετε, κύριε Υπουργέ, να προσθέσετε τίποτε;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Προχωρούμε στη συζήτηση της πρώτης με αριθμό 310/25.11.2008 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Κωνσταντίνου Καρτάλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση των προβλημάτων στη λειτουργία του Εθνικού Θαλάσσιου Πάρκου Αλοννήσου Βορείων Σποράδων.
      Η επίκαιρη ερώτηση του κ. Καρτάλη έχει ως εξής:
      «Το Εθνικό Θαλάσσιο Πάρκο Αλοννήσου Βορείων Σποράδων αποτελεί σημαντικό περιβαλλοντικό απόθεμα για την Ελλάδα. Η λειτουργία του φορέα Διαχείρισης που έχει συσταθεί παρουσιάζει σημαντικά προβλήματα. Σε πρόσφατη συνεδρίαση του Διοικητικού Συμβουλίου του φορέα, αποφασίσθηκε η μη ανανέωση των συμβάσεων πέντε (5) στελεχών του φορέα. Οι συμβάσεις αυτές έληγαν στις 31.12.2008 και αφορούν  ειδικότητες που είναι απαραίτητες για τη λειτουργία του φορέα. Η επίκληση όμως «της ανάγκης για την καλύτερη διαχείριση των δημοσίων δαπανών» για τη μη ανανέωση των συμβάσεων είναι προσχηματική, ενώ η τοπική κοινωνία μιλά για διώξεις εργαζομένων από τη διοίκηση του φορέα.
      Ερωτάται ο κύριος  Υπουργός:
      α) Ποιο είναι το αναλυτικό σκεπτικό του φορέα για τη μη ανανέωση των συμβάσεων των πέντε στελεχών και πως απαντά στο γεγονός ότι ορισμένα από τα στελέχη των οποίων οι συμβάσεις δεν ανανεώνονται είχαν καταγγείλει στη διοίκηση του Φορέα παράτυπες πράξεις ως προς τη λειτουργία του φορέα;
      β) Αν προτίθεται να αποδεχθεί την απόφαση του Δ.Σ. του φορέα για τη μη ανανέωση των συμβάσεων των πέντε εργαζομένων;»
      Στην ανωτέρω επίκαιρη ερώτηση θα απαντήσει ο Υφυπουργός κ. Καλογιάννης.
      Κύριε Υφυπουργέ έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ο φορέας διαχείρισης του Εθνικού Πάρκου Αλοννήσου, διοικείται σύμφωνα με τους κανονισμούς λειτουργίας του οι οποίοι έχουν εγκριθεί στο σύνολό τους με υπουργικές αποφάσεις. 
      Σύμφωνα με την κείμενη νομοθεσία, το Δ.Σ. του φορέα διαχείρισης μιας προστατευόμενης περιοχής, είναι το μόνο αρμόδιο όργανο για να προσλαμβάνει και να απολύει το προσωπικό. Το Υ.ΠΕ.ΧΩ.Δ.Ε. δεν έχει καμμία αρμοδιότητα επ’ αυτού.
      Ο φορέας του Πάρκου Αλοννήσου για την ομαλή λειτουργία του πάρκου, έχει προσλάβει έξι εξωτερικούς συνεργάτες με συμβάσεις έργου και έντεκα άτομα με σχέση εργασίας ιδιωτικού δικαίου μέσω Α.Σ.Ε.Π.. Σε όλες τις συμβάσεις του προσωπικού, αναφέρεται ρητά ότι στις 31/12/2008 η σύμβαση λήγει αυτοδικαίως,  χωρίς οποιαδήποτε προειδοποίηση ή αποζημίωση . Το Δ.Σ. του φορέα στη συνεδρίασή του στις 19 Νοεμβρίου 2008 και με κριτήρια τις πραγματικές λειτουργικές ανάγκες του φορέα, τα λειτουργικά έξοδα, αλλά και την εμπειρία που έχει αποκομίσει αυτό το χρονικό διάστημα από τη λειτουργία του, αποφάσισε να μην ανανεώσει τις συμβάσεις πέντε ατόμων. Έξι άτομα εκ των έντεκα που προανέφερα παραμένουν μέχρι τον Μάρτιο του 2009 στον φορέα και τότε με νέα απόφασή του ο φορέας Διαχείρισης θα κρίνει τα καινούργια δεδομένα και θα αποφασίσει εάν και ποιο προσωπικό θα προσλάβει.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Υφυπουργέ.
      Ο κ. Καρτάλης έχει το λόγο.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Υφυπουργέ, νομίζω ότι συμφωνούμε ότι η προτεραιότητα είναι η προστασία του φυσικού και αναπτυξιακού αποθέματος του εθνικού θαλασσίου πάρκου Αλοννήσου Βορείων Σποράδων. Αυτό προϋποθέτει επαρκή νομοθεσία. Υπάρχει νομοθεσία, αν και χρειάζεται να αναθεωρηθούν κάποιες διατάξεις, γιατί τις έχει ξεπεράσει ο χρόνος. Χρειάζεται έναν φορέα που να λειτουργεί ορθολογικά και χρειάζεται μία σύμπνοια με την τοπική κοινωνία, είτε αυτό σημαίνει απλοί πολίτες, είτε συγκεκριμένες επαγγελματικές ομάδες, όπως οι αλιείες. Δεν προλαβαίνω ν’ αναφερθώ στο συγκεκριμένο θέμα, ξέρετε ότι υπάρχει ένα ανοικτό θέμα και σ’ αυτό.
      Υπάρχει λοιπόν μία μη ανανέωση συμβάσεων για πέντε εργαζόμενους, εγώ θα έλεγα διακοπή συμβάσεων ουσιαστικά. Γιατί άραγε; Άλλαξε ο προγραμματισμός του φορέα για το 2009; Όχι. Παραμένει το ίδιο φιλόδοξος. Άλλαξαν οι ανάγκες φύλαξης του φορέα; Όχι. Ίσα-ίσα που αγοράζει ένα νέο σκάφος για να πυκνώσει ακόμα περισσότερο τους ελέγχους στην περιοχή. Άλλαξε, γιατί δεν υπάρχουν οι πιστώσεις; Όχι επίσης. Οι πιστώσεις υπάρχουν για το 2009. Άρα, ποιος είναι ο λόγος για τον οποίο διακόπησαν οι συμβάσεις και δεν ανανεώνονται; Μήπως η απάντηση είναι στη δήθεν δυσφήμιση του φορέα την οποία επικαλείται ο Πρόεδρος του φορέα, γιατί κάποια από τα συγκεκριμένα στελέχη ανέφεραν παράνομες επισκέψεις στο χώρο του Εθνικού Θαλασσίου Πάρκου Σποράδων, την ίδια εποχή που και ένα ελικόπτερο προσγειώθηκε στο Εθνικό Θαλάσσιο Πάρκο Σποράδων, σ’ ένα νησάκι; Μήπως αυτός είναι ο πραγματικός λόγος;
      Κύριε Υπουργέ, είχαμε τηλεφωνική επικοινωνία δύο φορές όταν είχε προκύψει το πρόβλημα και διαβεβαιώσατε μάλιστα ότι θα παρέμβετε για να υπάρξει εκτόνωση της κρίσης στο συγκεκριμένο θέμα. Φοβάμαι ότι δεν έγινε τίποτα απ’ αυτά. Αντιθέτως διεκόπη η σύμβαση πέντε εργαζομένων. Έρχεστε και μου απαντάτε μ’ ένα νομικό τρόπο, επικαλούμενος το τυποποιημένο κείμενο των συμβάσεων, τη στιγμή που ξέρετε ότι είναι εφικτό να υπάρχει ανανέωση των πέντε συμβάσεων των εργαζομένων, ότι ο πραγματικός λόγος είναι η σύγκρουση που έχουν με την ηγεσία του φορέα, ο πραγματικός λόγος είναι η αναφορά που έκανα στα επίσημα όργανα της πολιτείας, βλέπε Λιμενική Αστυνομία, ότι ένα ταχύπλοο σκάφος που δεν ανήκει στον φορέα, επισκέφτηκε την νήσο Πιπέρι –ο παριστάμενος Υπουργός Εσωτερικών γνωρίζει τη σημασία της περιοχής ειδικότερα- χωρίς να υπάρχει καμμία γραπτή εντολή ή γραπτή άδεια. 
      Άρα λοιπόν, ας αποκαταστήσουμε το θέμα. Κατά τη δική μου άποψη, φεύγοντας από την Αίθουσα πρέπει να λάβετε την ευθύνη να έλθετε να αποκαταστήσετε την κρίση που υπάρχει αυτή τη στιγμή στον φορέα, γιατί αν συνεχιστεί η κρίση, φοβάμαι ότι ούτε προστασία του φυσικού αποθέματος μπορεί να υπάρχει, ούτε αναπτυξιακή διάσταση στο νησί. Χωρίς την τοπική κοινωνία, τίποτα δεν μπορεί να προχωρήσει. 
      Η γνώμη μου λοιπόν είναι ότι θα πρέπει να παρέμβετε με την πολιτική σας δραστηριότητα και σεις και ο κ. Σουφλιάς, ώστε να αποκατασταθεί αυτή η τεράστια αδικία που έγινε σε βάρος των εργαζομένων, γιατί έκαναν ευσυνείδητα τη δουλειά τους.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Καρτάλη.
      Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Ασφαλώς και το πρωτεύον είναι η προστασία των προστατευόμενων περιοχών της χώρας, πόσο μάλλον ενός εκ των ελαχίστων θεσμοθετημένων θαλασσίων πάρκων, όπως αυτό της Αλοννήσου.
      Αγαπητέ κύριε συνάδελφε, θέλω να ξεκαθαρίσω ότι δεν τίθεται θέμα διακοπής, όπως είπατε, των συμβάσεων. Πρόκειται για μη ανανέωση, έτσι όπως ρητώς και εξ αρχής, είχε ξεκαθαριστεί. 
      Γιατί δεν ανανεώνονται; Αναφέρω ένα παράδειγμα, σύμφωνα με στοιχεία που έχουμε. Οι δασολόγοι για παράδειγμα που δούλευαν στον φορέα είναι δύο. Είχαν προσληφθεί δύο δασολόγοι. Στην πορεία φάνηκε ότι ο ένας δασολόγος αρκεί, για να κάνει τη συγκεκριμένη δουλειά. Πρόκειται άλλωστε για ένα θαλάσσιο πάρκο. Συνεπώς, συνεχίζει ο ένας δασολόγος. Δεν ανανεώθηκε η σύμβαση του δεύτερου. Νομίζω είναι απολύτως εύλογο. Το γεγονός ότι τόσο ο φορέας διαχείρισης του πάρκου κάνει πραγματικά καλά τη δουλειά του, αλλά και το γεγονός ότι το ΥΠΕΧΩΔΕ ενδιαφέρεται εξαιρετικά για τις προστατευόμενες περιοχές της χώρας, αποδεικνύεται από ένα χαρακτηριστικό στοιχείο που θα σας δώσω αμέσως.
      Το 2005, στο πρώτο τεχνικό δελτίο που είχε γίνει από τον Φορέα Διαχείρισης του Πάρκου Αλοννήσου, είχαν προϋπολογιστεί από το επιχειρησιακό Πρόγραμμα «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε., 325.000 ευρώ. Το 2008, σήμερα, ο προϋπολογισμός ο εγκεκριμένος που υπάρχει για το πάρκο, ανέρχεται σε 3.025.000 ευρώ, δηλαδή δεκαπλασιάστηκε εντός μιας τριετίας –ενδεικτικό αυτό- του πολύ μεγάλου ενδιαφέροντος που δείχνει το Υ.ΠΕ.ΧΩ.Δ.Ε. όχι μόνο για τη συγκεκριμένη προστατευόμενη περιοχή. Το ίδιο γίνεται, αγαπητέ κύριε συνάδελφε, για όλες τις περιοχές  του δικτύου  «NATURA» της χώρας.
      Επίσης, θέλω να διαβεβαιώσω ότι πρωταρχικός μας στόχος είναι να μην υπάρχουν εντάσεις στις προτεινόμενες περιοχές και μάλιστα σε τοπικό επίπεδο και σ’ αυτήν την κατεύθυνση όπως γνωρίζετε πολύ καλά έχουμε κινηθεί από την πρώτη στιγμή και συνεχίζουμε να κινούμαστε. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Στη συνέχει θα συζητηθεί η δεύτερη με αριθμό 324/25-11-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Διαμάντως Μανωλάκου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα των παραγωγών βιομηχανικής τομάτας στο Νομό Βοιωτίας κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Ο καθορισμός των τεσσάρων χιλιάδων κιλών ανά στρέμμα ως κατώτερης στρεμματικής απόδοσης στη βιομηχανική τομάτα, που όρισε ο ΥΠ.Α.Α.Τ. ως προϋπόθεση καταβολής της συνδεδεμένης επιδότησης, θα έχει σαν αποτέλεσμα η συντριπτική πλειοψηφία των τοματοπαραγωγών Νομού Βοιωτίας να μην πάρουν αυτήν την επιδότηση.
      Η επιδότηση είναι καθοριστική για την κάλυψη των καλλιεργητικών εξόδων των τοματοπαραγωγών, επειδή οι στρεμματικές τους αποδόσεις είναι μικρότερες από το παραπάνω όριο λόγω αντίξοων καιρικών συνθηκών που επικράτησαν κατά την καλλιεργητική περίοδο.
      Ο Υπουργός  Αγροτικής Ανάπτυξης και Τροφίμων μπορεί με απόφασή του να εξαιρέσει από την παραπάνω προϋπόθεση τους παραγωγούς βιομηχανικής τομάτας του Νομού Βοιωτίας, ίσως και άλλων περιοχών που εξαιτίας αντίξοων καιρικών συνθηκών είχαν στρεμματικές επιδοτήσεις μικρότερες από το παραπάνω όριο, έτσι ώστε να πάρουν τη συνδεδεμένη επιδότηση και να αποφύγουν τη χρεοκοπία.
      Ερωτάται ο κύριος Υπουργός , τι ενέργειες θα κάνει για να καταβληθεί η συνδεδεμένη επιδότηση και στους παραγωγούς βιομηχανικής τομάτας, οι οποίοι εξαιτίας αντίξοων καιρικών συνθηκών είχαν αποδόσεις μικρότερες των τεσσάρων χιλιάδων κιλών ανά στρέμμα». 
      Ο Υπουργός  κ. Κοντός έχει το λόγο, για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Κύριε  Πρόεδρε, κυρία και κύριοι συνάδελφοι, σύμφωνα με τη σχετική κοινή υπουργική απόφαση για τη χρονική περίοδο από 1.1.2008 έως 31.12.2010 καταβάλλεται κάθε έτος στους παραγωγούς βιομηχανικής τομάτας που καθίστανται δικαιούχοι σύμφωνα με τις προϋποθέσεις που θέτει η Κ.Υ.Α. συνδεδεμένη ενίσχυση ανά εκτάριο καλλιεργούμενης γης. Για την καταβολή της συνδεδεμένης ενίσχυσης προϋπόθεση αποτελεί –και οι ίδιοι οι παραγωγοί το ζήτησαν αυτό- να παραδίδουν κάθε έτος για μεταποίηση τουλάχιστον τέσσερις τόνους τομάτας ανά στρέμμα καλλιεργούμενης έκτασης. 
      Όσον αφορά την καταβολή της συνδεδεμένης ενίσχυσης σε περίπτωση καταστροφής των καλλιεργειών από χαλαζόπτωση και αδυναμία παράδοσης των τεσσάρων τόνων ανά στρέμμα καλλιεργούμενης έκτασης, τότε συνεκτιμώνται τα πορίσματα των εξατομικεύσεων του ΕΛ.Γ.Α.. Δηλαδή, εάν κάποιος παραγωγός έχει συλλέξει δύο τόνους βιομηχανικής τομάτας και η εξατομίκευση που έκανε ο ΕΛ.Γ.Α. αποδείξει ότι έχει ζημιά άλλων δύο τόνων, τότε κανονικά θα εισπράξει την επιδότησή του. Γίνεται λοιπόν η εξατομίκευση, προσδιορίζουμε τη ζημιά που έχει υποστεί ο κάθε παραγωγός, έτσι ώστε να μην έχει απώλεια της επιδότησης.
      Το έχουμε πει στους παραγωγούς του Νομού Βοιωτίας και άλλων περιοχών που υπέστησαν καταστροφές, το γνωρίζουν οι παραγωγοί και λαμβάνουμε κάθε μέριμνα έτσι ώστε να μην χαθούν οι επιδοτήσεις από τους παραγωγούς. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
      Η κ. Μανωλάκου έχει το λόγο για δύο λεπτά.
      ΔΙΑΜΑΝΤΩ ΜΑΝΩΛΑΚΟΥ: Κύριε  Υπουργέ, εμείς σαν κόμμα έχουμε τοποθετηθεί υπέρ της συνδεδεμένης επιδότησης και μάλιστα για όλη την ποσότητα. Δηλαδή, είμαστε αν θέλετε, πιο αυστηροί και από αυτό το όριο που εσείς έχετε βάλει. 
      Με αυτήν την έννοια δεν έχουμε αντίρρηση στους όρους παραγωγής. Όμως, εδώ υπάρχουν στοιχεία που είναι ανεξάρτητα από τη θέληση των αγροτών. Και εννοώ ότι η παραγωγή ήταν μειωμένη για δύο λόγους ανωτέρας βίας: πρώτον, υπήρξε μείωση της ποσότητας άρδευσης που αυτό επηρέασε την παραγωγή. Είχαμε ξηρασία, οι καλλιεργητές ήθελαν να ποτίσουν αλλά δεν είχαν την αναγκαία ποσότητα. Και δεύτερον, είχαμε μεγάλες αυξομειώσεις θερμοκρασίας την περίοδο της ανθοφορίας που αυτό επηρέασε την ανθοφορία. Βέβαια όχι σε τέτοιο βαθμό που να κληθεί να επέμβει ο ΕΛ.Γ.Α. για εξατομίκευση και αποζημίωση, όπως εσείς λέτε. Απλά, επέδρασε στη φυσιολογία των φυτών με λιγότερη παραγωγή. 
      Κι αυτό συμβαίνει. Και ειδικά στη Βοιωτία δεν συνέβη μόνο στη βιομηχανική τομάτα. Συνέβη και σε άλλα προϊόντα. Συνέβη και στο βαμβάκι, απλώς δεν έχει τους ίδιους όρους και προϋποθέσεις που έχει η βιομηχανική τομάτα. Εξάλλου, τέτοιες εξαιρέσεις έχουμε και σε άλλα προϊόντα όπως στη σταφίδα, που το ξέρετε καλά. 
      Τέλος, να πω ότι το Νομαρχιακό Συμβούλιο της Βοιωτίας ομόφωνα με αίτημά του σας το ζήτησε. Πιστεύω ότι έχει φτάσει σε σας. Συνεπώς, είναι ένα αίτημα δίκαιο και πρέπει να το ικανοποιήσετε γιατί δεν είναι με υπαιτιότητα των παραγωγών. Δεν εγκατέλειψαν την παραγωγή τους. Θα ήθελαν να την περιποιηθούν, αλλά δεν βοήθησαν οι καιρικές συνθήκες.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε την κ. Μανωλάκου.
      Ο κύριος Υπουργός  έχει το λόγο, για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Κυρία συνάδελφε, λυπούμαι γι’ αυτό που λέω, όμως αντιφάσκετε στα λεγόμενά σας. 
      Από τη μία πλευρά λέτε ότι είστε υπέρ της σύνδεσης της επιδότησης με την παραγωγή και πρέπει να ξέρετε ότι δώσαμε μάχη, όταν γίνονταν οι σχετικές συζητήσεις με ομάδα τοματοπαραγωγών, οι οποίοι ήθελαν να πάνε σε συνολική αποσύνδεση. Επιβάλαμε τη σύνδεση –εσείς λέτε ότι έπρεπε να πάμε σε μεγαλύτερο ποσοστό- έτσι ώστε να συνεχιστεί η παραγωγή. Και ήταν μία σωστή απόφαση που πήραμε. 
      Από την άλλη πλευρά, όμως, δεν μπορεί να λέμε ότι έχουμε σύνδεση και να λέμε ότι ανεξάρτητα με το εάν έχουμε δυσμενείς καιρικές συνθήκες ή δεν έχουμε, να μην ισχύει η κοινή υπουργική απόφαση. 
      Στην προκείμενη περίπτωση λοιπόν –επειδή μιλάτε για περιπτώσεις που δεν καλύπτονται από τον ΕΛ.Γ.Α.- σας λέω ότι σε όσες περιπτώσεις καλύπτονται από τον ΕΛ.Γ.Α., τότε συνυπολογίζουμε το ποσοστό της ζημιάς στην παραγωγή που έχουν συλλέξει οι τοματοπαραγωγοί και θα πάρουν όλοι την επιδότησή τους. 
      Από εκεί και πέρα, αν κάποιοι δεν πότισαν, εάν είχαν κάποια αίτια που είχαν μειωμένη παραγωγή, αυτό αντιλαμβάνεστε ότι δημιουργεί ένα κακό προηγούμενο που αν το ακολουθήσουμε, τότε θα είναι σα να τινάζουμε τη σύνδεση που αποφασίσαμε και επιβάλαμε, στον αέρα.
      Σας λέω, λοιπόν, –και είναι σαφές αυτό- ότι γίνεται εξατομίκευση και όπου υπάρχει πραγματική ζημιά, συνεπεία δυσμενών καιρικών συνθηκών, θα συνυπολογιστεί. Όπου, όμως, δεν είχαμε δυσμενείς καιρικές συνθήκες και δεν αποδεικνύεται η ζημιά αυτή από δυσμενείς καιρικές συνθήκες ή από αίτια που καλύπτονται από τον ΕΛ.Γ.Α., αντιλαμβάνεστε ότι δεν είναι δυνατόν να συνυπολογίσουμε τη μειωμένη παραγωγή στο μειωμένο ποσοστό που κάποιοι έχουν παραδώσει.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
      Οι κύριοι Βουλευτές Ιωάννης Κοσμίδης και Σπυρίδων Κουβέλης ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Δραγασάκης): Η Βουλή ενέκρινε τη ζητηθείσα άδεια.
      Προχωρούμε στην τρίτη, τελευταία για σήμερα επίκαιρη ερώτηση με αριθμό 316/25-11-2008 του Βουλευτή του Συνασπισμού Ριζοσπαστικής Αριστεράς κ. Παντελή Κοροβέση προς τον Υπουργό Εσωτερικών σχετικά με τους μετανάστες απεργούς πείνας στο νομό Χανίων κ.λπ.
      Η επίκαιρη ερώτηση του συναδέλφου κ. Κοροβέση  ειδικότερα έχει ως εξής:
      «Δεκαπέντε μετανάστες τούτες τις μέρες στα Χανιά βρίσκονται στη δέκατη τέταρτη ημέρα απεργίας πείνας. Έχοντας καταθέσει φάκελο με όλες τις προϋποθέσεις της ισχύουσας νομοθεσίας για την άδεια παραμονής, το αίτημά τους απορρίφθηκε. Κατέφυγαν με προσφυγή κατά της απόφασης πληρώνοντας χιλιάδες ευρώ ο καθένας. Πολλές προσφυγές δεν έχουν ακόμα δικαστεί καθιστώντας έτσι εντελώς «λαθραία» τη ζωή τους. Κανένα έγγραφό τους δεν ισχύει για τις αστυνομικές αρχές και κινδυνεύουν ανά πάσα στιγμή να βρεθούν στα κρατητήρια ή να απελαθούν όπως έχει ήδη συμβεί.
      Οι δεκαπέντε απεργοί πείνας των Χανίων αποτελούν το ξεκάθαρο μοντέλο πολιτικής και νομοθεσίας που ακολουθεί η Ελλάδα στο θέμα αυτό κατά παράβαση διεθνών συμβάσεων και στοιχειωδών ανθρωπίνων δικαιωμάτων οδηγώντας έτσι σε ακραίες ενέργειες απελπισίας μετανάστες και πρόσφυγες που φτάνουν στη χώρα μας.
      Ερωτάται ο κύριος Υπουργός: 
      1. Τι άμεσες λύσεις έχουν προβλεφθεί για τους απεργούς των Χανίων και γιατί τέσσερα χρόνια μετά την προηγούμενη αποσπασματική νομιμοποίηση η Ελλάδα δεν προχωρά σε νέα;
      2. Γιατί η Ελλάδα –κατ’ εξοχήν χώρα υποδοχής προσφύγων από χώρες πολέμου (Αφγανιστάν, Ιράκ κ.ά.)- συνεχίζει αυτή την απαγορευτική πολιτική ασύλου καθιστώντας μας τελευταία χώρα στη χορήγησή του στην Ευρώπη;»
      Στην ανωτέρω ερώτηση θα απαντήσει ο Υφυπουργός κ. Α. Νάκος.
      Κύριε Υφυπουργέ έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε  Πρόεδρε.
      Κύριε  συνάδελφε, με το ν.3386/2005 επιχειρήσαμε ριζική τομή στο καθεστώς εισόδου και διαμονής των μεταναστών που ζουν στη χώρα μας. Η προσπάθεια αυτή είχε ως γνώμονα όχι μόνο να αντιμετωπίσει μία σειρά από προβλήματα που είχαν αναδειχθεί στο πλαίσιο εφαρμογής μιας νομοθεσίας η οποία ήταν ατελέστατη, αλλά να κάνει εφαρμογή στην κοινωνική ένταξη των υπηκόων τρίτων χωρών καθώς και την προσαρμογή του όλου ρυθμιστικού πεδίου του εσωτερικού δικαίου προς το κοινοτικό κεκτημένο.
      Η πολιτεία ενόψει της εφαρμογής αυτού του νέου νόμου και αναγνωρίζοντας την ύπαρξη παράνομων μεταναστών στη χώρα μας οι οποίοι δεν μπορούσαν να πάρουν νόμιμο  τίτλο διαμονής, εάν και διέμεναν μεγάλο χρονικό διάστημα με το νόμο 3386 που προανέφερα, προχώρησε στη νομιμοποίηση μεταναστών οι οποίοι αποδεδειγμένα διέμεναν στη χώρα μας πριν την 31η Δεκεμβρίου 2004. Και ως αποδεικτικά έγγραφα περιελήφθησαν διάφορα δικαιολογητικά προκειμένου να αποδεικνύεται η διαμονή τους στην Ελλάδα πριν από εκείνη την ημερομηνία. 
      Η γνησιότητα αυτών των εγγράφων και αυτό είναι πολύ σημαντικό, μπορούσε εύκολα να διακριβωθεί. Η κρίσιμη ημερομηνία επιλέχτηκε αφ΄ενός μεν για να αποδεικνύεται η παραμονή στη χώρα για μεγάλο χρονικό διάστημα  και να τεκμαίρεται η ανάπτυξη δεσμών με τη χώρα καθώς και η βούληση για περαιτέρω διαμονή αυτών, χωρίς να παρέχεται περιθώριο προσμονής για νομιμοποίηση ατόμων που εισήλθαν στη χώρα μετά από αυτήν την ημερομηνία. 
      Στην  προκειμένη περίπτωση όπως μας πληροφόρησε η Περιφέρεια Κρήτης οι ενδιαφερόμενοι είχαν καταθέσει με το νόμο 3386 αίτηση. Ως  αποδεικτικό της διαμονής τους στην Ελλάδα πριν από την ημερομηνία που ανέφερα προσκόμισαν διαβατήριο που είχε εκδοθεί στην Ελλάδα σε μεταγενέστερη χρονολογία και το οποίο συνοδευόταν από βεβαίωση των προξενικών τους αρχών ότι είχαν υποβάλει αίτηση για την έκδοση διαβατηρίου σε χρόνο προγενέστερο της κρίσιμης ημερομηνίας. 
      Ως εκ τούτου τα  αιτήματά τους  ήταν φυσικό να απορριφθούν, επειδή δεν πληρούσαν τις από το νόμο ορισθείσες προϋποθέσεις. Έχουν προσφύγει στα διοικητικά δικαστήρια. Συνεπώς είναι προφανές  ότι αυτός ο τρόπος απόδειξης της διαμονής υπηκόου τρίτης χώρας στην Ελλάδα μέχρι 31-12-2004 δεν  θα μπορούσε να υποκατασταθεί από έγγραφα αλλοδαπών αρχών όπως είναι οι προξενικές αρχές άλλων κρατών διότι εάν γινόταν αυτό αποδεκτό θα δίναμε την αποφασιστική αρμοδιότητα να επιλέγουν οι προξενικές αρχές άλλων χωρών τους μετανάστες, τους οποίους επιθυμούν εκείνες οι αρχές να νομιμοποιήσει ποιος; Το ελληνικό κράτος. 
      Σε κάθε περίπτωση η βούληση της Κυβέρνησης είναι η ενίσχυση των δομών της νόμιμης μετανάστευσης. Όπως είναι φανερό  η συχνή και επανειλημμένη θέσπιση του μέτρου της νομιμοποίησης,  κάθε  λίγο και λιγάκι να κάνουμε μια κατηγορία νομιμοποιήσεων, θα οδηγούσε στην αύξηση της προσδοκίας για μεταγενέστερη νομιμοποίηση και συνακόλουθα στην αύξηση των παράνομων μεταναστευτικών ροών στη χώρα μας προς όφελος ποιων; Των παρανόμων κυκλωμάτων που προωθούν την εμπορία ανθρώπων για εργασιακούς ή άλλους σκοπούς. 
      Εξάλλου σύμφωνα με το Ευρωπαϊκό  Σύμφωνο για τη μετανάστευση και το άσυλο που είναι η συμφωνία που επετεύχθη, το Ευρωπαϊκό Συμβούλιο έχει συμφωνήσει να λαμβάνονται αποφάσεις νομιμοποίησης μόνον κατά περίπτωσιν και όχι γενικές, στο πλαίσιο βέβαια των εθνικών νομοθεσιών για ανθρωπιστικούς ή οικονομικούς λόγους. Αναφορικά με την χορήγηση πολιτικού ασύλου πρωταρχικός στόχος του Υπουργείου μας σύμφωνα με το πρόσφατο νομοθετικό πλαίσιο είναι η εξασφάλιση της απρόσκοπτης δυνατότητας υποβολής αιτήματος ασύλου από κάθε αλλοδαπό καθώς και η αποτελεσματικότερη, πιο διαφανής και ταχύτερη εξέταση των αιτημάτων ασύλου. 
      Παρά το γεγονός ότι καταβάλλεται μεγάλη προσπάθεια για τη χορήγηση προστασίας σε αυτούς που πραγματικά τη δικαιούνται και  οι χορηγήσεις ασύλου έχουν αυξηθεί, το ποσοστό επί των συνολικά εξετασθέντων αιτημάτων καταγράφεται πλασματικά ως χαμηλό λόγω της μαζικότητας υποβολής εξέτασης καταχρηστικών αιτημάτων ασύλου, εφ΄όσον στην συντριπτική τους πλειοψηφία αυτοί που ζητούν  άσυλο δηλώνουν ως λόγο αίτησης ασύλου, ως μόνη αιτία για την εγκατάλειψη της χώρας καταγωγής τους, οικονομικούς και  μόνο λόγους. Όπως καταλαβαίνετε η επίκληση οικονομικών και μόνο λόγων δεν μπορεί να αποτελεί αιτία για τη χορήγηση πολιτικού ασύλου. 
      Ενώ το 2003 οι αποφάσεις χορήγησης πολιτικού ασύλου ήταν συνολικά τέσσερις, το 2008 ο αριθμός είναι ήδη τριακόσιες πενήντα που αντιστοιχεί σε ποσοστό 11,3% επί των εξετασθέντων αιτήσεων. 
      Τέλος θέλω να πω ότι απλοποιούμε και βελτιώνουμε τη διαδικασία για την εξέταση σε δεύτερο βαθμό με την θεσμοθέτηση της Επιτροπής Προσφύγων με τη συμμετοχή εκπροσώπων της ύπατης αρμοστίας του Ο.Η.Ε., του Δικηγορικού Συλλόγου Αθηνών και της Θεσσαλονίκης στις διευθύνσεις αλλοδαπών. Μ΄ αυτόν τον τρόπο και με εξειδικευμένα άτομα και με ενημερωτικά φυλλάδια στα Αραβικά, στα Τουρκικά, στα Αγγλικά, στα Γαλλικά, στα Περσικά, προσπαθούμε να βοηθήσουμε αυτούς που πραγματικά έχουν την  ανάγκη χορήγησης πολιτικού ασύλου. 
      ΠΡΟΕΔΡΕΥΩΝ (Ιωάννης Δραγασάκης): Ο κ. Κοροβέσης έχει το λόγο. 
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Κύριε Υπουργέ, μιλάμε ως ΣΥ.ΡΙΖ.Α. με τη δύναμη του 1/6 της Βουλής, που σημαίνει μια σοβαρή κοινοβουλευτική δύναμη που βάζει ένα πρόβλημα, όχι με νομικό τρόπο, αλλά με έναν ανθρώπινο τρόπο. 
      Επιτρέψτε μου να κάνω μια εισαγωγή με ένα ποίημα που λέει, «εσύ Κύριε Χριστέ, κουβαλούσες το σταυρό και αναπαύθηκες σε αυτόν. Σε δοξάζουμε. Υπάρχουν, όμως, και κάποιοι άλλοι που κουβαλάνε σταυρό από χώρα σε χώρα.  Είμαστε μετανάστες. Ακόμα ανάπαυση δεν έχουμε βρει πουθενά». 
      Το πρόβλημα της μετανάστευσης είναι ένα πρόβλημα του ιμπεριαλισμού, του καπιταλισμού, του κέρδους που καταστρέφει χώρες και ξεριζώνει ανθρώπους από τα χωριά τους για να βρουν δουλειά οπουδήποτε. Υπάρχει ένας βυζαντινός ύμνος που λέει ότι ο  ξένος δεν έχει «πού την κεφαλήν κλίναι». Και αυτός είναι ο Χριστός. Άρα ας το δούμε, και από μια άλλη οπτική γωνία. Μήπως είναι ο Χριστός που ψάχνει για δουλειά; Και αυτό δυστυχώς είναι από τη Μονή Βατοπεδίου. Είναι ύμνος που υπάρχει σε έναν ψηφιακό δίσκο. 
      Άρα δεν είναι θέμα νόμων, αριθμών ή οτιδήποτε άλλο. Είναι θέμα ανθρωπισμού. Ένας άνθρωπος πεθαίνει δίπλα μας. Δεν  πήγατε στην Κρήτη να τους δείτε; Σήμερα είναι 21 ημέρες και οι δέκα είναι στο νοσοκομείο. Δεν ξέρω πώς θα βγουν. Έχουμε ανθρώπους που πεθαίνουν και εμείς ψάχνουμε να βρούμε νούμερα; Έρχομαι στη θέση σας και λέω, ο αριθμός είναι παραπάνω από τον κανονικό. Αλλά δεν είναι τα νούμερα που μετράνε. Είναι οι άνθρωποι. Και εδώ η Ελλάδα χρειάζεται να πάρει πέρα από τις δικές της πρωτοβουλίες και διεθνείς πρωτοβουλίες γιατί δεν μπορούμε να είμαστε άνθρωποι όταν αφήνουμε κάποιον  άλλον άνθρωπο να πεθαίνει δίπλα μας. 
      ΠΡΟΕΔΡΕΥΩΝ (Ιωάννης Δραγασάκης):  Κύριε Υπουργέ, δεν μπορούμε να μείνουμε αδιάφοροι με το θέμα που συζητάμε. Ελπίζουμε να λάβετε υπ' όψιν σας ότι πράγματι αυτή η περίπτωση για την οποία συμβαίνει να έχω ιδίαν αντίληψη απασχολεί έντονα την κοινωνία των Χανίων. Η συγκεκριμένη περίπτωση, διότι το γενικότερο πρόβλημα ήδη το συζητήσατε. 
       Ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμαστε  στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί πρώτη η υπ’ αριθμόν 25/20-10-2008 επερώτηση, με βάση το άρθρο 134 παράγραφος 2 του Κανονισμού της Βουλής, προς τον Υπουργό Εθνικής Αμύνης, του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη, σχετικά με τα διακριτικά στις στολές των Σκοπιανών στρατιωτών στο Αφγανιστάν. 
      Κύριοι συνάδελφοι, από τη Νέα Δημοκρατία ορίζεται ως Κοινοβουλευτικός Εκπρόσωπος για τη σημερινή συζήτηση ο κ. Αδρακτάς Παναγιώτης και από το ΠΑ.ΣΟ.Κ. ο κ. Βρεττός Κωνσταντίνος.
      Το λόγο έχει ο κ. Αϊβαλιώτης για δέκα λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Ανεβαίνω στο Βήμα γιατί μου έχουν πει ότι φαίνομαι και λεπτότερος και ψηλότερος. Από εδώ θα το κάνω για λόγους αισθητικούς. Με όλο το σεβασμό που έχω να κάνω μια μικρή παρατήρηση. ΛΑ.Ο.Σ. είναι το όνομα του κόμματος, εκ παραδρομής το είπατε ΛΑ.Ο.Σ.. 
      Κατ’ αρχάς λυπάμαι που λείπει ο Υπουργός Εθνικής Άμυνας, ο οποίος εδώ που τα λέμε, κύριε Τασούλα, δεν έρχεται και συχνά στη Βουλή, τον ανέφερε εξάλλου και ο συνάδελφός μου ο κ. Βελόπουλος σε επίκαιρη ερώτηση που έκανε πριν από λίγο καιρό προς εσάς, όχι ότι μας λείπει φυσικά ο κ. Μεϊμαράκης, αλλά νομίζω ότι από τον Κανονισμό της Βουλής υποχρεούται να παρευρίσκεται. 
      Αυτό μας έχει κάνει εντύπωση και σε μένα και σε άλλους συναδέλφους είναι ότι το Υπουργείο Εθνικής Άμυνας είναι το μοναδικό Υπουργείο το οποίο δίνει γραπτές απαντήσεις σε κοινοβουλευτικές ερωτήσεις στις οποίες περιέργως αρνείται να τοποθετηθεί, επί δημοσιευμάτων λέει του Τύπου και ελληνικών και διεθνών εντύπων, τα οποία κατά κανόνα είναι δυσάρεστα για την πολιτική ηγεσία του Υπουργείου σας. 
      Ο κ. Μεϊμαράκης αναφέρει στις απαντήσεις του –ο κ. Μείμαράκης με μεγάλη συχνότητα εσείς με μικρότερη συχνότητα είναι αλήθεια- ότι παγίως δεν σχολιάζει δημοσιεύματα του Τύπου, χωρίς να εξηγεί για ποιο λόγο έχει αυτή τη «μεγαλοπρεπή» συμπεριφορά έναντι του Τύπου, ο οποίος εντάξει, κάνει το καθήκον του, ασκεί κριτική όπως πρέπει να κάνει στις παραλείψεις της πολιτικής ηγεσίας του Υπουργείου, κυρίως προς εσάς και προς τον κ. Μεϊμαράκη, γιατί για τον κ. Πλακιωτάκη  δεν έχω δει να υπάρχει αυστηρή κριτική. Εγώ εξάλλου τον έχω επαινέσει και δημοσίως και μέσα στη Βουλή, όπως και ο συνάδελφός μου  κ. Βελόπουλος κατ’ επανάληψη. 
      Άρα είναι ζήτημα σεβασμού εκ μέρους του Υπουργείου σας, του ρόλου του Τύπου, ο οποίος όπως όλοι ξέρουμε είναι θεμέλιο της δημοκρατίας και νομίζω ότι δεν θα πρέπει να υπάρχουν αυτές οι αποστροφές στις απαντήσεις που δίνει το Υπουργείο σας, σχετικά με το μη σχολιασμό πληροφοριών του Τύπου. Μιλάμε για μεγάλα, διεθνή και ελληνικά Μέσα Ενημέρωσης. Εξάλλου το Υπουργείο Εθνικής Άμυνας επαναλαμβάνω, είναι το μόνο Υπουργείο που χρησιμοποιεί αυτή την αποστροφή στις απαντήσεις του. Σε κανένα άλλο Υπουργείο –δεν ξέρω αν οι συνάδελφοι που είναι εδώ παρόντες, αν το έχουν προσέξει- μα σε κανένα άλλο Υπουργείο και εγώ έχω κάνει τρεις χιλιάδες εκατό ερωτήσεις, δεν έχω δει τέτοιου είδους απάντηση σχετικά με τον Τύπο.
      Στον Τύπο, λοιπόν, και μάλιστα στο γερμανικό, πρωτοδημοσιεύτηκε η είδηση περί αναγραφής του ονόματος «Μακεδονία» στις στολές των στρατιωτών της Βαρντάσκα, των Σκοπίων δηλαδή που βρίσκονται ως μέλη της διεθνούς δύναμης ISAF στο Αφγανιστάν. Μάλιστα η ελληνική πρεσβεία του Βερολίνου έστειλε αυθημερόν στο Υπουργείο Εξωτερικών με ημερομηνία 27 Μαρτίου 2008 όλη τη συνέντευξη του γραφικού θα έλεγα Υπουργού Εξωτερικών των Σκοπίων του κ. Μιλόσοσκι στο Γερμανό δημοσιογράφο κ. Μίχαελ Μάρτενς στην μεγάλης κυκλοφορίας γερμανική εφημερίδα «FRANKFURTER ALLGEMEINE ZEITUNG», ο οποίος επί λέξει, ο γραφικός αυτός εθνικιστής Υπουργός Εξωτερικών της Βαρντάσκα αναφέρει: «Στην Καμπούλ του Αφγανιστάν οι στρατιώτες της χώρας μου υπηρετούν την ειρήνη στο πλευρό στρατιωτών από άλλες χώρες μέλη της συμμαχίας» -προσέξτε- «και για κανένα δεν αποτελεί πρόβλημα το γεγονός ότι στις στολές των στρατιωτών υπάρχει το όνομα Μακεδονία». 
      Ο εθνικιστής κ. Μιλόσοσκι, ο νεαρός Υπουργός Εξωτερικών της Βαρντάσκα μας προκαλεί με αυτόν τον τρόπο σε μια μεγάλης κυκλοφορίας γερμανική εφημερίδα. Επαναλαμβάνω, 27 Μαρτίου 2008 ελληνική πρεσβεία Βερολίνου, Γραφείο Τύπου και Επικοινωνίας, εστάλη στο Υπουργείο Εξωτερικών. Θα σας καταθέσω το έγγραφο της ελληνικής πρεσβείας του Βερολίνου. 
      Έτσι, λοιπόν, ενημερώθηκε εγκαίρως η Κυβέρνησή σας για τους κομπασμούς του κ. Μιλόσοσκι. Και επειδή άπιστοι Θωμάδες δεν μπορεί παρά να υπάρχουν, ιδού και οι φωτογραφίες. Αυτές, λοιπόν, είναι φωτογραφίες τις οποίες και θα καταθέσω, ενός άλλου «αστεριού» της Κυβέρνησης της Βαρντάσκα του κ. Ελενόφσκι ο οποίος κάνει τον Υπουργό Άμυνας της Βαρντάσκα –όχι «Ελεεινόφσκι», αλλά Ελενόφσκι, μην γίνει παρεξήγηση με το όνομα- ο οποίος είναι ευτραφής και κάθεται δίπλα σε έναν ακόμα πιο ευτραφή αξιωματικό του στρατού της Βαρντάσκα ο οποίος έχει το όνομα Μπαϊράμι και ο οποίος φέρει περήφανα την επιγραφή «Μακεδονία» στη στολή του. Ο κ. Μπαϊράμι –προσέξτε- με παραλλαγή ερήμου, λες και είμαστε στο Β’ Παγκόσμιο Πόλεμο και είναι ο Ρόμελ, ξέρω εγώ ή κάτι τέτοιο, εκεί στο Ελ Αλαμέιν κ.λπ. Ο Μπαϊράμι, λοιπόν, εύγλωττο το όνομα, στρατιώτης Βαρντάσκα, Μακεδονία γράφει όμως, οι δυο ευτραφείς κύριοι κάθονται και φωτογραφίζονται, από πίσω η σημαία των Σκοπίων, της FYROM και βέβαια περήφανοι και οι δυο παρατηρούν εκεί τα στρατεύματα της Βαρντάσκα τα οποία βρίσκονται στο Αφγανιστάν.
      Προσέξτε τώρα σουρεαλισμός. Ο Μπαϊράμι ο ευτραφής αξιωματικός της Βαρντάσκα, μουσουλμανικής καταγωγής, γράφει Μακεδονία σε στολή παραλλαγής της ερήμου στο Αφγανιστάν. Θα πάνε δηλαδή οι Έλληνες στρατιώτες στο Κ.Ψ.Μ. ξέρω εγώ, θα πάνε στην άσκηση, θα καθίσουν δίπλα-δίπλα οι Έλληνες στρατιώτες και θα γράφει ο χοντρός που βλέπετε στη φωτογραφία ο Μπαϊράμι, θα γράφει Μακεδονία. 
      Κύριε Ροντούλη, γελάτε αλλά εκεί έχουμε φτάσει. Καθόμαστε και βλέπουμε έναν απίστευτο σουρεαλισμό. Και υπάρχουν Μακεδόνες Βουλευτές οι οποίοι βλέπουν αυτή τη φωτογραφία, γνήσιοι Μακεδόνες, Έλληνες Μακεδόνες Βουλευτές και βλέπουν τον Μπαϊράμι με τη στολή παραλλαγής λες και είναι ο Ρόμελ και δίπλα γράφει Μακεδονία. Θα καταθέσω και αυτή τη φωτογραφία στα Πρακτικά. Όλα αυτά γίνονται στην Καμπούλ.
      Αλλά δεν τελειώνουν δυστυχώς εδώ οι καρπαζιές διότι στον επίσημο νατοϊκό κόμβο της διεθνούς δύναμης ISAF αναφέρεται ότι ο Μακεδόνας Υπουργός Εθνικής Άμυνας επισκέπτεται τα μακεδονικά στρατεύματα στην Καμπούλ. Άλλες τρεις φορές τρώμε στο κεφάλι τις λέξεις μακεδονικά στρατεύματα, Μακεδόνας Υπουργός και ούτω καθ’ εξής, στο επίσημο νατοϊκό site της δύναμης ISAF που βρίσκεται στην Καμπούλ και στο οποίο ΝΑΤΟ μετέχει η Ελλάδα η οποία είναι μέλος του ΝΑΤΟ εδώ και πενήντα οκτώ χρόνια, αν δεν κάνω λάθος. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Εδώ και πενήντα έξι χρόνια.
      ΚΩΝΣΤΑΝΤΙΝΟΣ ΑΙΒΑΛΙΩΤΗΣ: Εδώ και πενήντα έξι χρόνια. Είναι αρκετά και αυτά. Φαίνεται ότι αν φτάσουμε στα πενήντα οκτώ χρόνια μπορεί και να αντιδράσουμε.
      Εδώ πάντως στον επίσημο νατοϊκό κόμβο του ΝΑΤΟ, αυτής της δυνάμεως στην οποία μετέχει η Ελλάδα, τρώμε στο κεφάλι τις αναφορές, μακεδονικά στρατεύματα, Μακεδόνας Υπουργός και ούτω καθ’ εξής, στην Καμπούλ, τον οποίο επίσης κόμβο θα καταθέσω στα Πρακτικά.
      Ερωτώ τώρα: αντιδράσαμε; Πότε; Πού; Ποια ήταν η αντίδραση; Αντίποινα, κυρώσεις, πιο κομψά, επιβάλαμε; Ζητήσαμε να ξεκουμπιστούν οι στρατιώτες της Βαρντάσκα από την Καμπούλ αφού προκαλούν με τις στολές που γράφουν πάνω Μακεδονία, όταν βρισκόμαστε στο ΝΑΤΟ και έχουμε δώσει όλα όσα έχουμε δώσει αυτά τα πενήντα έξι χρόνια που βρισκόμαστε στο ΝΑΤΟ και έχουμε τους μαϊμουδομακεδόνες δίπλα μας, τους μαϊμού αυτούς Μακεδόνες, στις ασκήσεις επαναλαμβάνω; Σε όποιο σημείο βρεθούν οι Έλληνες στρατιώτες πληγώνονται διότι βλέπουν αυτούς τους ανθρώπους με αυτές τις στολές. Πώς επιτρέπει η ελληνική Κυβέρνηση τέτοια προσβολή; Εγώ διερωτώμαι ποιος είναι ο λόγος.
      Μάλιστα, δεν θα αντέξω και θα το πω, ο κ. Μεϊμαράκης στις 24 Απριλίου 2008 μου απάντησε σε γραπτή ερώτησή μου στην οποία γράφει τα εξής επί λέξει: «Σας γνωρίζουμε ότι το ΥΠ.ΕΘ.Α. δεν σχολιάζει μέσω της διαδικασίας του κοινοβουλευτικού ελέγχου συνεντεύξεις και δημοσιεύματα του Τύπου, πολλώ δε μάλλον όταν το περιεχόμενο των δημοσιευμάτων δεν ανταποκρίνεται σε πραγματικά στοιχεία.» Δεν το κατάλαβα αυτό. Οι φωτογραφίες είναι μαγική εικόνα; Ποια δεν είναι πραγματικά στοιχεία; Είναι ο χοντρός ο αξιωματικός Μπαϊράμι δίπλα στον επίσης χοντρό Υπουργό Άμυνας της Βαρντάσκα τον Ελενόφσκι και γράφει η στολή του Μακεδονία; Δεν είναι πραγματικά στοιχεία αυτά; Τα φαντάστηκε ο Αίβαλιώτης ή ο Ροντούλης; Τα φανταστήκαμε; Είναι ανύπαρκτα; Στις φωτογραφίες δεν υπάρχουν; Είναι μαγικές εικόνες οι φωτογραφίες; 
      Θα αναφερθώ, αγαπητέ κύριε Τασούλα, και σας τιμώ ιδιαίτερα προσωπικά και στην ερώτηση που έκανα στην Υπουργό Εξωτερικών. Ρωτάω, λοιπόν, την Υπουργό Εξωτερικών στις 31 Μαρτίου 2008 με θέμα, συνέντευξη του Υπουργού Εξωτερικών της Βαρντάσκα κ. Μιλόσοσκι σε γερμανική εφημερίδα και ξαναθέτω την ίδια ερώτηση που έθεσα στον προϊστάμενό σας Υπουργό, τι γίνεται με τις στολές που γράφουν Μακεδονία. Ερωτώ: «για μας αποτελεί πρόβλημα; πώς αντιδράσαμε και τι αποτέλεσμα υπήρξε»; Προσέξτε, μιλάω για στολές, δεν μιλάω για κάτι άλλο. Και απαντάει η Ντόρα Μπακογιάννη: Κάθε έγγραφο του ΝΑΤΟ περιλαμβανομένων φυσικά και αυτών που αφορούν την ISΑF, αναφέρεται στη χώρα αυτή με την ονομασία FYROM. Εγώ μίλησα για τις στολές και μου απαντάει για έγγραφο του ΝΑΤΟ. Θα καταθέσω για τα Πρακτικά και την ερώτηση και την απάντηση. Άλλο ρώτησα και άλλο μου απάντησε.
      Θα ήθελα να σας ζητήσω, κύριε Υπουργέ, να εξηγήσετε στην Εθνική Αντιπροσωπεία, γιατί ακόμα και σήμερα δεν έχει απαλειφθεί η προκλητική αυτή αναγραφή του όρου «Μακεδονία» από τις στολές των Σκοπιανών στρατιωτών και δίνουμε έτσι την ευκαιρία σε όλους αυτούς τους ανεκδιήγητους εθνικιστές των Σκοπίων να κομπάζουν εις βάρος μας στο διεθνή Τύπο. 	
      Και επί τη ευκαιρία και μια είστε εδώ -και ξέρω ότι είστε σοβαρός Υπουργός- θα ήθελα να μου δώσετε την πληροφορία και για κάτι άλλο. Υπήρξε σήμα στις Βρυξέλλες την Παρασκευή ότι πλοίο το οποίο έπλεε στα χωρικά ύδατα της Κύπρου υπό παναμαϊκή σημαία και είχε εντολή να κάνει έρευνες πετρελαίου, παρενοχλήθηκε από πολεμικά πλοία της Τουρκίας. Υπήρξε αντίδραση στα πλαίσια του  ενιαίου αμυντικού χώρου; Η Ελλάδα υπερασπίζεται τις επτακόσιες πενήντα χιλιάδες Έλληνες σ’ αυτό το απομεινάρι του ελληνισμού, το οποίο παλεύει έχοντας απέναντί του σαράντα χιλιάδες λόγχες Τούρκων στρατιωτών; Υπήρξε κινητοποίηση της Ελλάδος και ποιο μήνυμα πήρε η Τουρκία γι’ αυτήν την αισχρή εθνικιστική πρόκληση που έκανε και ξανάκανε μάλιστα παριστάνοντας τον καουμπόι και μέσα στα χωρικά ύδατα της Κυπριακής Δημοκρατίας; 
      Ευχαριστώ.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Αϊβαλιώτη.
      Το λόγο έχει ο Υφυπουργός κ. Τασούλας, για δέκα λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, θα ήθελα απαντώντας στην επερώτηση του κυρίου συναδέλφου, του ευσταλούς κυρίου συναδέλφου, σε αντίθεση με τους ευτραφείς αξιωματικούς της Πρώην Γιουγκοσλαβικής Δημοκρατίας, να παρατηρήσω τα εξής: πρώτον, τα Σκόπια δεν είναι χώρα-μέλος του ΝΑΤΟ. Δεύτερον δεν είναι χώρα-μέλος του ΝΑΤΟ διότι στις αρχές Απριλίου του 2008 η ελληνική Κυβέρνηση, όχι παρά πάσαν προσδοκίαν, αλλά παρά κάποιες προσδοκίες, αξιοποίησε τα διπλωματικά της επιχειρήματα και χωρίς να επικαλείται τις διαστάσεις τις σωματικές των αξιωματούχων των Σκοπίων, προκάλεσε απόφαση του κορυφαίου οργάνου του ΝΑΤΟ με αποτέλεσμα να μη γίνει πρόσκληση του ΝΑΤΟ προς τη χώρα αυτή που διακαώς επιθυμούσε να προσκληθεί προκειμένου να γίνει μέλος του ΝΑΤΟ όπως έγινε για άλλες δύο χώρες στην ίδια σύνοδο του ανωτάτου αυτού οργάνου της συμμαχίας. Συνεπώς το μείζον θέμα της προσκλήσεως εκ μέρους του ΝΑΤΟ προς τη FYROM η Ελλάς, η ελληνική Κυβέρνηση, ο Πρωθυπουργός, η Υπουργός Εξωτερικών, ο Υπουργός Εθνικής Αμύνης κατάφεραν να το αποτρέψουν όχι για λόγους κάποιων άλλων αιτίων ή κινήτρων αλλά διότι οι σχέσεις της καλής γειτονίας δεν υπηρετούνται από τα Σκόπια. Και τα επίχειρα αυτού του γεγονότος δεν τα πλήρωσε η Ελλάς. Τα επίχειρα αυτής της συμπεριφοράς τα πληρώνει η γειτονική χώρα με σοβαρές συνέπειες και στις εσωτερικές της εξελίξεις και στους διεθνείς της προσανατολισμούς. 
      Θα ήθελα επίσης να πω ότι η αντίληψη την οποία έχει το Υπουργείο Εθνικής Αμύνης για τον κοινοβουλευτικό έλεγχο είναι ακριβώς αντίληψη σεβαστική του κοινοβουλευτικού ελέγχου, ο οποίος δεν αντιλαμβανόμεθα ότι μπορεί να εξελιχθεί ως προέκταση, ως επιμήκυνση ή ως ένας μηχανισμός που καταφεύγει πίσω από δημοσιεύματα εφημερίδων. Τα δημοσιεύματα των εφημερίδων, ο Τύπος γενικώς ο οποίος είναι συστατικό στοιχείο της δημοκρατίας, κάνει κριτική, και ο ελληνικός και ο διεθνής, και υπάρχει ειδική υπηρεσία στο Υπουργείο Εθνικής Αμύνης, η Υπηρεσία Ενημερώσεως η οποία ανταποκρίνεται στα δημοσιεύματα και στην κριτική του Τύπου. Ο κοινοβουλευτικός έλεγχος δεν είναι θεραπαινίδα της κριτικής του Τύπου. Είναι αυτοτελής, έχει τη δική του αξία, τη δική του αξιοπρέπεια, τη δική του αξιοπιστία. Και όταν συνομιλούμε μέσω του κοινοβουλευτικού ελέγχου, δεν συνομιλούμε με τον Τύπο, αλλά συνομιλούμε με τον υπογράφοντα Βουλευτή. Αυτό ακριβώς αναδεικνύει την αξία και του Βουλευτού και του κοινοβουλευτικού ελέγχου. Άλλωστε είναι διαφορετικές οι σκοπιμότητες του ελέγχου όταν ασκείται από τον Τύπο, και άλλες οι σκοπιμότητες και άλλος ο προσανατολισμός του κοινοβουλευτικού ελέγχου όταν ασκείται από Βουλευτή ο οποίος βάζει την υπογραφή και αναλαμβάνει την ευθύνη των όσων υπογράφει.
      Θα σας θυμίσω, κύριε Αϊβαλιώτη, ότι πρόσφατα υπήρξε ένα σοβαρό ατύχημα κατά το οποίο κατέπεσε ένα στρατιωτικό ελικόπτερο «Απάτσι» στην περιοχή της Κύμης της Ευβοίας και υπήρξαν αναφορές του Τύπου –όχι κοινοβουλευτικές, μιας και βλέπω τη συνάδελφο εδώ από την Εύβοια- ότι δήθεν αυτό το ελικόπτερο περιείχε περί τα διακόσια κιλά ουρανίου. Και προκλήθηκε άδικα, αβάσιμα, απερίσκεπτα, μια αγωνία, μια ταλαιπωρία, ένα άγχος με αυτή την υπερβολή, η οποία μπορεί να υπηρετούσε τη συγκεκριμένη στιγμή κάποιες σκοπιμότητες αυτής της μερίδος του Τύπου που τα εκτόξευσε, αλλά όπως αντιλαμβάνεστε, δεν υπηρετεί ούτε την αλήθεια ούτε την ανάγκη να μη διασπείρουμε ψευδείς ειδήσεις που είναι δυνατόν να προκαλέσουν σοβαρές ανησυχίες στον κόσμο. 
      Δεν καταλογίζω ούτε καν υπερβολή στον Τύπο, γιατί αν με ρωτήσετε, προτιμώ έναν υπερβολικό Τύπο παρά έναν κατευθυνόμενο Τύπο. Αλλά άλλο η άσκηση δημοσιογραφικού ελέγχου και άλλο η άσκηση κοινοβουλευτικού ελέγχου. Αυτό κατά τη γνώμη μου αναδεικνύει τη σημασία και το κύρος του δεύτερου, του οποίου το Υπουργείο Εθνικής Αμύνης ακολουθεί. Άλλωστε το Υπουργείο Εθνικής Αμύνης δεν είναι ένα Υπουργείο το οποίο απλώς απαντά πλήρως σε όλες τις ερωτήσεις και επερωτήσεις που υποβάλλονται αλλά έχουμε και μια συχνή διαδικασία ενημερώσεως των συναδέλφων οι οποίοι μετέχουν στη Διαρκή Επιτροπή Εξωτερικών και Αμύνης είτε εδώ στο Κοινοβούλιο είτε με προσκλήσεις οι οποίες γίνονται στο Υπουργείο Εθνικής Αμύνης. Είχαμε πρόσφατα μια εκτεταμένη σε χρόνο και σε περιεχόμενο ενημέρωση των συναδέλφων της Επιτροπής Αμύνης στο Υπουργείο, όπου αναλύθηκαν τρέχοντα σοβαρά θέματα που αφορούν το Υπουργείο.
      Συνεπώς δεν είναι καμμία παραξενιά, καμμία αποστροφή αν και εν προκειμένω, ως λάτρης και θιασώτης της ελληνικής γλώσσης αντιλαμβάνεστε ότι δεν πρόκειται περί αποστροφής αλλά περί επωδού. Μάλλον καταλογίζετε ότι ο κ. Μεϊμαράκης εφαρμόζει μόνιμα μια επωδό στις απαντήσεις του. Δεν είναι συνεπώς αυτή η επωδός προσβλητική για το Κοινοβούλιο. Είναι μια σταθερή θέση η οποία υπηρετεί ακριβώς το κύρος και το γόητρο του κοινοβουλευτικού ελέγχου. Και το κύρος και το γόητρο του δημοσιογραφικού ελέγχου -για να μην έχουμε παρεξηγήσεις- υπηρετείται μέσω των αποκρίσεων που δίνονται από την Υπηρεσία Ενημερώσεως. 
      Τώρα οι στολές. Πρέπει να ξέρετε ότι έπειτα από ενέργειες και πρωτοβουλίες της Ελλάδος, το ΝΑΤΟ χρησιμοποιεί με έγγραφό του υποχρεωτικά για τη FYROM αυτήν την ονομασία. Το ΝΑΤΟ την αποκαλεί επισήμως Former Yugoslavic Republic Of Macedonia. Επίσης πάλι κατόπιν ελληνικών παρεμβάσεων στις αρμόδιες υπηρεσίες του ΝΑΤΟ, από άλλο έγγραφο προβλέπεται πάλι η χρήση της ονομασίας FYROM. Αυτό γίνεται και σε άλλα έγγραφα και αυτό επαναλαμβάνω ότι γίνεται έπειτα από παρεμβάσεις της ελληνικής Κυβερνήσεως.
      Δεν υπάρχει πολιτική του ΝΑΤΟ για τις στολές των στρατιωτών που προέρχονται από αυτήν τη χώρα και οι οποίοι μετέχουν, όχι ως  μέλη του ΝΑΤΟ αλλά ως μέλη μιας άλλης πρωτοβουλίας, σε διεθνείς αποστολές υποστηρίξεως της ειρήνης. Παρά ταύτα, το ελληνικό στρατιωτικό προσωπικό με εγκύκλιο του Γ.Ε.ΕΘ.Α., και παλιότερη και πρόσφατη, είναι ενήμερο για τέτοια ενδεχόμενα. Ενημερώνεται η ελληνική Κυβέρνηση και αντιδρά σε κάθε τέτοιο ενδεχόμενο. Να ξέρετε, όμως, κύριε Αϊβαλιώτη ότι δεν είναι πολιτική του ΝΑΤΟ να επεμβαίνει στο τι στολή φορά κάθε χώρα στις αποστολές που μετέχει όχι ως μέλος του ΝΑΤΟ αυτή η χώρα. 
      Νομίζω πως γενικότερα περιορίζεστε σε ένα φαινόμενο, το οποίο δεν έχει τη σημασία που έχει το γεγονός που συνέβη στη Σύνοδο του κορυφαίου οργάνου του ΝΑΤΟ τον Απρίλιο του 2008. Εκεί η Ελλάδα  έδωσε τις εξετάσεις της, εκεί η χώρα μας διετύπωσε τις απόψεις της, εκεί η Ελλάδα προάσπισε τα συμφέροντά της και εκεί επήλθε αποτέλεσμα. Και το αποτέλεσμα ήταν ότι, παρά τον διακαή, τον φλογισμένο πόθο  αυτών των εκπροσώπων αυτού του κράτους, πρόσκληση δεν απευθύνθηκε. Και τώρα η θέση της Ελλάδος «ότι δεν τηρούνται οι όροι της καλής γειτονίας», έπαυσε να είναι αποκλειστικά θέση της Ελλάδος και είναι θέση σύσσωμη του ΝΑΤΟ. Αυτό, νομίζω, ήταν  μία μεγάλη επιτυχία, η οποία δεν επισκιάζεται από τέτοιου είδους παρατηρήσεις, δεν απειλείται από τέτοιου είδους φαινόμενα. Και πάντως να ξέρετε ότι ειδικά όσον αφορά το  επίσημο ΝΑΤΟ και τα μέλη του, η ονομασία είναι FYROM.
      ΠΡΟΕΔΡΕΥΩΝ (Ιωάννης  Δραγασάκης):  Ευχαριστούμε τον κύριο Υφυπουργό.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης για έξι λεπτά.
      ΑΣΤΕΡΙΟΣ ΡΟΝΤΟΥΛΗΣ:  Θα πάρω και το χρόνο της δευτερολογίας μου.
      ΠΡΟΕΔΡΕΥΩΝ (Ιωάννης  Δραγασάκης):  Παράκληση να τηρήσουμε τους χρόνους μας, επειδή υπάρχει και άλλη επερώτηση.
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε, ευχαριστώ.
      Κύριε Αϊβαλιώτη, ρωτήσατε γιατί ενώ θέσατε θέμα στολών, η αξιότιμη Υπουργός Εξωτερικών σας απαντούσε σχετικά με το όνομα. Γιατί ο λαός μας λέει: «Όποιος έχει τη μύγα, μυγιάζεται». Και γιατί είναι τόσο μυγιάγγιχτοι στη Νέα Δημοκρατία; Βέβαια θα προτιμούσα να είχα απέναντί μου κάποιον εκπρόσωπο από το Υπουργείο Εξωτερικών και όχι τον αξιότιμο κύριο Υφυπουργό, αλλά στη θέση αυτή θα τα ακούσετε εσείς, κύριε Υφυπουργέ.
      Το μείζον δεν είναι αυτό που είπατε ξεκάθαρα για τη θέση μας τον Απρίλιο στο ΝΑΤΟ.  Το μείζον είναι ότι το 1992 με τους τότε μεγάλους ηγέτες παρόντες ελήφθη στο συμβούλιο πολιτικών αρχηγών μία απόφαση. Ποια ήταν αυτή; Να το πούμε, για να μην ξεχνιόμαστε. Διότι σε πείσμα όσων υποστήριζαν ότι θα ξεχάσουμε το Σκοπιανό, βλέπουμε ότι στοιχειώνει και  ταλαιπωρεί την πολιτική ζωή του τόπου, αλλά και την εξωτερική μας πολιτική γενικότερα. Ποια ήταν, αγαπητέ κύριε Υφυπουργέ –για να μην ξεχνιόμαστε- η απόφαση του 1992;  Ότι δεν θα συμπεριληφθεί  ο όρος «Μακεδονία» καθ’ οιονδήποτε τρόπο στο όνομα του γειτονικού κρατιδίου. Αυτό ήταν η βάση της ελληνικής πολιτικής έναντι του ζητήματος αυτού. Και ξαφνικά μία πρωία, χωρίς να έχετε ενημερώσει τον ελληνικό λαό, η πολιτική αυτή υπέστη μία  μετάλλαξη, δεχθήκατε -και συμπαρασύρατε και τη χώρα, διότι υπάρχει μία Κυβέρνηση  νόμιμα εκλεγμένη που εκπροσωπεί τη χώρα-  τη συμπερίληψη του όρου «Μακεδονία» στο όνομα το γειτονικού κρατιδίου. Ερώτημα: από πού αντλήσατε τη νομιμότητα αυτής της μετάλλαξης της πολιτικής μας; Ποιος σας έδωσε το δικαίωμα να κάνετε μία τέτοια μεταστροφή των πραγμάτων, για να μην πω διαστροφή, τη στιγμή που μέχρι τότε άλλα ακολουθούνταν; Άρα –για να μην ξεχνιόμαστε και πάλι-  έχουμε μία ριζική μεταστροφή της ελληνικής θέσης. Πήγασαν καλά ή κακά από τη μεταστροφή αυτή; Ερώτημα πρώτο: τι κερδίσαμε ως χώρα από την αλλαγή αυτή της θέσης μας;  Διότι ξέρετε πολύ καλά ότι στην εξωτερική πολιτική κάτι παίρνω, κάτι δίνω. Εγώ, λοιπόν, σας απευθύνω το ερώτημα απευθείας: πείτε μου τι κερδίσαμε από την πολιτική αυτή  που ακολουθήθηκε μέχρι σήμερα; Απολύτως τίποτε δεν κερδίσαμε. Ως αντάλλαγμα  δεν πήραμε απολύτως τίποτα. Τα Σκόπια, όμως, αγαπητοί συνάδελφοι, μας φιλοδώρησαν  -τους δώσαμε εμείς το δικαίωμα να το κάνουν- με τα εξής δωράκια: 
      Δωράκι πρώτο: πηγαίνουν στον Ο.Η.Ε. και λένε: «Εφόσον δέχθηκαν τη συμπερίληψη του όρου «Μακεδονία», θα πρέπει να πει η πλευρά της Ελλάδος: αυτός ο λαός που κατοικεί σε αυτό το χώρο, δεν πρέπει να είναι Μακεδόνες ως προς την εθνότητα»; Διότι τα κράτη κατοικούνται, κύριε Υφυπουργέ, από συγκεκριμένες εθνότητες. Αυτή είναι η πραγματικότητα, είτε το δέχεστε είτε όχι. Έτσι ισχυρίζονται, έτσι διατείνονται. Εσείς τους δώσατε το δικαίωμα. 
      Δεύτερο δωράκι, αγαπητοί συνάδελφοι που πήραμε: αυτός ο λαός, αυτή η εθνότητα των ψευτομακεδόνων που λέμε εμείς, θα πρέπει να μιλάει μία γλώσσα. Συνεχίζουν, λοιπόν, και λένε:  «Ο Ο.Η.Ε. πρέπει να μας αναγνωρίσει μακεδονική γλώσσα». Αυτή είναι  η πραγματικότητα. Εσείς ανοίξατε τα παράθυρα αυτά στις διεκδικήσεις αυτές των Σκοπιανών με την άστοχη πολιτική σας. 
      Και βεβαίως ήλθε και το τρίτο φιλοδώρημα, αγαπητοί συνάδελφοι. Ποιο ήταν αυτό; Η προσφυγή που έκαναν στο Δικαστήριο της Χάγης προσφάτως και αντί η διεθνής κοινότητα να στοχεύσει κατά των Σκοπίων για την αδιαλλαξία τους, εμείς είμαστε στη θέση να υπερασπιζόμαστε ως αμυνόμενοι τη θέση μας. Τι κατέδειξε η συμπεριφορά αυτή των Σκοπίων; Κατέδειξε ότι η στασιμότητα, η αδιαλλαξία που επέδειξαν μέχρι τώρα εκπηγάζει κυρίως από το ότι εμείς οι ίδιοι τους δώσαμε το δικαίωμα να χρησιμοποιούν τον όρο «Μακεδονία». 
      Έρχεστε, λοιπόν, εσείς τώρα και λέτε: «Μα, η Ελλάδα κινήθηκε και έβαλε βέτο». Στην παρούσα συγκυρία καλό θα ήταν να αποφεύγατε την επιχειρηματολογία αυτή, διότι το άσκοπο της Σκοπιανής προσφυγής στηρίζεται και στο ότι η Ελλάδα δεν έκανε τίποτα. Το ΝΑΤΟ τους απέρριψε. Αυτό θα πρέπει να το ξεκαθαρίσετε. Το ΝΑΤΟ τους απέρριψε. Και όσον αφορά το «βέτο», θα πρέπει να ξεκαθαρίσετε: έβαλε, ή δεν έβαλε, βέτο; Αλλά ακόμη κι αν έβαλε με βάση αυτά που σας είπα, σημαίνει ότι μπήκε ως προς το πρόθεμα  άνω, κάτω, βόρεια, δεξιά, αριστερά, όπως θέλετε πείτε το. Αυτή είναι η πολιτική σας. Πάντως, το «Μακεδονία» το εκχωρήσατε. Άρα πού βάλατε «βέτο»; Να το καταλάβουμε. 
      Και βεβαίως η πρότασή μας, αγαπητοί συνάδελφοι –διότι καλή είναι η κριτική, η αποδόμηση μιας θέσης, αλλά πρέπει να αντιπροτείνουμε και κάτι κύριε Υφυπουργέ,  δεν είμαστε λαϊκιστές του Λαϊκού Ορθόδοξου Συναγερμού, σας λέμε και προτάσεις-  είναι: 
      Πρώτον, θα πρέπει να απεμπλακούμε από τη συμφωνία της 13ης Σεπτεμβρίου 1995 στη Νέα Υόρκη. Είναι μία αρνητική για τα εθνικά μας συμφέροντα συμφωνία, διότι στο άρθρο 11 προβλέπει ότι αν τα Σκόπια χρησιμοποιούν τον όρο «FYROM» θέλοντας να  μπουν σε πολυμερείς ή διεθνείς οργανισμούς, δεν έχουμε το δικαίωμα του βέτο. Αυτό είναι ξεκάθαρο. Πρέπει να απεμπλακούμε από τη συμφωνία αυτή. Μονομερώς να την καταγγείλουμε.
      Δεύτερον, μετά την αδιάλλακτη συμπεριφορά και στάση τους, ήλθε η ώρα να πούμε ξεκάθαρα στη διεθνή κοινότητα και στους δήθεν μεσολαβητές -που δεν είναι μεσολαβητές, οικοπεδούχοι των Σκοπίων είναι, και ξέρουμε όλοι μας ποιους εννοώ- ότι οι διαπραγματεύσεις τελείωσαν. Πρέπει να ξεκινήσουν από το σημείο μηδέν. Ό,τι έγινε, έγινε. Γυρίζει πίσω το κοντέρ, μηδενίζεται. Αυτό, το ότι τους αναγνωρίσαμε το δικαίωμα στον όρο «Μακεδονία», από το οποίο πήγασαν τόσα δεινά, πρέπει να σταματήσει. Οι διαπραγματεύσεις να επανέλθουν  σε σημείο μηδέν, αν θέλουμε να έχουμε μία φερεγγυότητα, μία αξιοπιστία ως κράτος στη διεθνή σκηνή.
     Και βεβαίως, τρίτο μεγάλο βήμα που μπορούμε να κάνουμε είναι επιτέλους η ομογένεια που έκανε πάρα πολλά πράγματα, αλλά όταν το κέντρο νοσεί, τι να κάνει η ομογένεια; Σε αντιστοιχία, λοιπόν, κέντρο και ομογένεια να κινηθούν από κοινού, να αφυπνιστεί όσο είναι δυνατόν περισσότερο η ομογένεια είτε στην Αυστραλία είτε στις Η.Π.Α. που έχουμε και μία αλλαγή στο Λευκό Οίκο, μήπως επιτύχουμε καλύτερα αποτελέσματα και οι πιέσεις είναι αποτελεσματικότερες. 
     ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, παρακαλώ, κύριε συνάδελφε. 
     ΑΣΤΕΡΙΟΣ ΡΟΝΤΟΥΛΗΣ: Τελειώνω, κύριε Πρόεδρε. 
     Κύριε Υφυπουργέ, θα σας πω μόνο τούτο: ό,τι ειπώθηκε πρέπει να ξέρετε δεν ειπώθηκε υπό την έννοια –και μακριά από μας αυτή η σκέψη- ότι έχουμε το μονοπώλιο του πατριωτισμού. Διότι θεωρούμε ότι πατριώτες, άνθρωποι που νοιάζονται για την πατρίδα, μ’ ό,τι αυτός ο όρος συνεπάγεται,  υπάρχουν σ’ όλα ανεξαιρέτως τα κοινοβουλευτικά μας κόμματα. Άρα, μακριά από μας η σκέψη αυτή. Όμως, θα μας επιτρέψετε να σας πούμε τούτο: Προτεραιότητα του Λαϊκού Ορθόδοξου Συναγερμού –προτεραιότητα, όχι μονοπώλιο- είναι τα εθνικά μας δίκαια, η διασφάλιση των εθνικών μας δικαίων. Γιατί; Διότι αν γίνει μία «στραβή», κύριε Υφυπουργέ, σ’ ένα ζήτημα κοινωνικό ή σ’ ένα ζήτημα οικονομικό, θα έρθει μία άλλη κυβέρνηση, θα έρθει ένας άλλος Υπουργός, θα έρθει ο Τασούλας και θα τα αλλάξει, θα πει «κάναμε λάθος, το αλλάζουμε». 
     ΠΡΟΕΔΡΕΥΩΝ (Ιωάννης Δραγασάκης): Ολοκληρώστε πάντως, κύριε συνάδελφε! 
     ΑΣΤΕΡΙΟΣ ΡΟΝΤΟΥΛΗΣ: Ψηφίζει η Βουλή, το αλλάζουμε. Οποιαδήποτε όμως, ζημιά γίνει στα εθνικά δίκαια, δεν πρόκειται να αλλάξει ποτέ. Μόνο με αίμα θα αλλάξει! 
     Είστε υπόλογοι έναντι των επερχόμενων γενεών –όχι προσωπικά, ως Κυβέρνηση εννοώ- και αυτό θα πρέπει να πρυτανεύει ως άξονας της πολιτικής σας από εδώ και πέρα. 
     Ευχαριστώ πολύ. 
     (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
     ΑΣΤΕΡΙΟΣ ΡΟΝΤΟΥΛΗΣ: Ήμουν εντός του χρόνου, κύριε Πρόεδρε! 
     ΠΡΟΕΔΡΕΥΩΝ (Ιωάννης Δραγασάκης): Εντός χρόνου, αλλά εκτός θέματος. Απλώς, δεν σας διέκοψα. Μην υπερβάλλετε, η ανοχή του Προεδρείου έχει όρια!
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, το αν είμαστε εκτός ή εντός θέματος, δεν είναι δική σας δουλειά να το κρίνετε. 
     ΠΡΟΕΔΡΕΥΩΝ (Ιωάννης Δραγασάκης): Είναι αποκλειστική ευθύνη του Προεδρείου, κύριε συνάδελφε! Μην προκαλείτε! 
     ΑΣΤΕΡΙΟΣ ΡΟΝΤΟΥΛΗΣ:  Να μην προκαλείτε εσείς! Να σέβεστε το ρόλο σας. 
     ΠΡΟΕΔΡΕΥΩΝ (Ιωάννης Δραγασάκης): Μιλήσατε για όλα τα θέματα πέραν της επερωτήσεως. Καταχράστε της ανοχής του Προεδρείου. Μην το κάνετε άλλη φορά αυτό! 
     ΑΣΤΕΡΙΟΣ ΡΟΝΤΟΥΛΗΣ:  Καμμία ανοχή! Κάνετε κατάχρηση του θεσμικού σας ρόλου. 
     ΠΡΟΕΔΡΕΥΩΝ (Ιωάννης Δραγασάκης): Καθίστε παρακαλώ τώρα στη θέση σας! Δεν είστε σε κάποιο κανάλι τηλεόρασης! 
     ΑΣΤΕΡΙΟΣ ΡΟΝΤΟΥΛΗΣ: Προφανώς αυτό ισχύει και για σας. 
     ΠΡΟΕΔΡΕΥΩΝ (Ιωάννης Δραγασάκης): Δεν έχετε το λόγο, κύριε συνάδελφε! 
     ΑΣΤΕΡΙΟΣ ΡΟΝΤΟΥΛΗΣ: Σας ανταποδίδω τα λεγόμενα! 
     ΠΡΟΕΔΡΕΥΩΝ (Ιωάννης Δραγασάκης): Δεν έχετε το λόγο! Το Προεδρείο σχολίασε μετά την ομιλία σας ότι πολλά από αυτά που είπατε ήταν εκτός της επερωτήσεως. Υπάρχουν Πρακτικά. 
     ΑΣΤΕΡΙΟΣ ΡΟΝΤΟΥΛΗΣ: Είναι δική σας γνώμη. Να την κρατήσετε για σας. 
     ΠΡΟΕΔΡΕΥΩΝ (Ιωάννης Δραγασάκης): Δεν είναι δική μου γνώμη. Είναι γνώμη του Προεδρείου! 
     ΑΣΤΕΡΙΟΣ ΡΟΝΤΟΥΛΗΣ: Αυτή τη στιγμή δεν είστε Βουλευτής του ΣΥ.ΡΙΖ.Α.! 
     ΠΡΟΕΔΡΕΥΩΝ (Ιωάννης Δραγασάκης): Είστε προκλητικός, είστε εκτός Κανονισμού, είστε αυθάδης! 
     ΑΣΤΕΡΙΟΣ ΡΟΝΤΟΥΛΗΣ: Θα ακούτε αυτά που λέμε, σας αρέσουν, δεν σας αρέσουν! 
     ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, αυτό που είπατε τώρα αποτελεί προσβολή στο Προεδρείο! Θα επανέλθουμε άλλη φορά συλλογικά μέσω της Διάσκεψης των Προέδρων. 
     Ο κ. Αδρακτάς έχει το λόγο για τρία λεπτά. 
     ΠΑΝΑΓΙΩΤΗΣ ΑΔΡΑΚΤΑΣ: Πράγματι, χωρίς να θέλω να επέμβω στη διένεξη,ως παλιός τουλάχιστον κοινοβουλευτικός, κύριε Κοινοβουλευτικέ Εκπρόσωπε του ΛΑ.Ο.Σ., πρέπει να σας πω ότι συνηθίζεται να παίρνουμε το λόγο και να απαντούμε στην επερώτηση και να τοποθετούμαστε στην επερώτηση. Πράγματι, κάνατε μια εφ’ όλης της ύλης τοποθέτηση για το Σκοπιανό, από το 1992 μέχρι σήμερα και ούτε λίγο ούτε πολύ μας είπατε ότι δεν έχει μείνει τίποτε άλλο παρά να κάνουμε πόλεμο! 
     Σε ό,τι αφορά την επερώτηση, ο παριστάμενος  Υφυπουργός απάντησε με ακρίβεια για το τι συμβαίνει στο ΝΑΤΟ. Για τις ενέργειες που είχαν γίνει από το ελληνικό Υπουργείο Άμυνας για την κατοχύρωση της ονομασίας FYROM όπου συμμετέχει. 
      Βέβαια, όπως ακούσατε δεν είναι χώρα μέλος του ΝΑΤΟ και βεβαίως δεν μπορεί εκεί να ασκηθεί η ίδια πολιτική. Αλλά το ότι δεν είναι στο ΝΑΤΟ, αυτό είναι το βασικό ζητούμενο και αυτή είναι η μεγάλη επιτυχία της ελληνικής Κυβέρνησης, του ελληνικού λαού, θα έλεγα. Γιατί με τη σθεναρά θέση της Κυβέρνησης και του ίδιου του Πρωθυπουργού, ομόφωνα δεν έγινε αποδεκτή στο ΝΑΤΟ η αίτησή της για είσοδό της στο ΝΑΤΟ, σε αντίθεση με την ομόφωνη είσοδο της Αλβανίας και της Κροατίας. 
     ΑΣΤΕΡΙΟΣ ΡΟΝΤΟΥΛΗΣ: Αυτό είναι σχετικό με τις στολές τώρα; 
     ΠΡΟΕΔΡΕΥΩΝ (Ιωάννης Δραγασάκης): Θα συνεχίσετε τις διακοπές; Αν ο κ. Αδρακτάς θέλει διακοπή,  να τη δεχθεί. 
     Θέλετε διακοπή, κύριε Αδρακτά; 
     ΠΑΝΑΓΙΩΤΗΣ ΑΔΡΑΚΤΑΣ: Όχι, δεν επιτρέπω διακοπή, γιατί δεν διέκοψα το συνάδελφο. Κάθισα  υπομονετικά και άκουσα ό,τι είπε. Εκτιμώ του καθενός τη θέση, αλλά δεν αποδέχομαι τις θέσεις του. 
     Σήμερα η επερώτησή σας αυτό το νόημα έχει, γιατί σε άσκηση του ΝΑΤΟ στο Αφγανιστάν κάποιος φέρει τα χαρακτηριστικά της Μακεδονίας όπως δείχνει και η φωτογραφία που δείξατε από τους στρατιώτες της FYROM! Για σκεφθείτε, λοιπόν, αν είχε μπει στο ΝΑΤΟ, αν δεν είχε αποδώσει η πολιτική της Κυβέρνησης και των αρμοδίων Υπουργείων Άμυνας και Εξωτερικών, του ίδιου του Πρωθυπουργού, τότε πια θα ήταν τα ουσιαστικά προβλήματα. 
     (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
     Βεβαίως, όπως ξέρετε, έχουμε σήμερα τη συμμαχία όλων των ευρωπαϊκών κρατών. Από τούτο το Βήμα ο τωρινός Πρόεδρος της Ευρωπαϊκής Ένωσης, ο Γάλλος Πρόεδρος  Σαρκοζί, το τόνισε εδώ. Στις 21 Νοεμβρίου ο μόνιμος αντιπρόσωπος της Τσεχίας στο ΝΑΤΟ πρέσβης Στέφαν Φούλε είπε ότι τα Σκόπια δεν πρέπει να περιμένουν καμμία πρόοδο όσον αφορά το θέμα της συμμετοχής τους στο ΝΑΤΟ, έως ότου λυθεί το θέμα της ονομασίας. Η Τσεχία είναι αμέσως μετά, η χώρα που αναλαμβάνει την Προεδρία. Και στο τέλος ο κ. Φούλε υποστήριξε ότι όλα αρχίζουν και τελειώνουν με τη διευθέτηση της εκκρεμότητας της ονομασίας. Μέσα στα Σκόπια το λέει αυτό: «Λυπάμαι, αλλά είμαι υποχρεωμένος να σας πω ότι δεν θα πρέπει να περιμένετε καμμία πρόοδο όσον αφορά τη συμμετοχή της χώρας σας στο ΝΑΤΟ έως ότου λυθεί αυτό το θέμα». Και συνεχίζει και κλείνει: «Το ζήτημα του ονόματος είναι μόνο η κορυφή του παγόβουνου. Θα πρέπει επίσης να καλλιεργήσετε σχέσεις καλής γειτονίας που είναι ένα από τα κριτήρια κλειδιά, η καλή γειτονία, για τη συμμετοχή σας στη συμμαχία». 
     ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. Έχετε ξεφύγει κατά πολύ από το χρόνο σας. 
     ΠΑΝΑΓΙΩΤΗΣ ΑΔΡΑΚΤΑΣ: Τελειώνω, κύριε Πρόεδρε. 
     Και καταλήγοντας τόνισε ότι η FYROM θα πρέπει να προωθηθεί από το ΝΑΤΟ, αμέσως μετά αφού λυθεί το θέμα της ονομασίας. 
     Αυτές είναι επιτυχίες της Κυβέρνησης. Έτσι ενεργεί η Κυβέρνηση με σοβαρότητα και υπευθυνότητα και έχει το αποτέλεσμα που πρέπει για όλους. 
     Σας ευχαριστώ. 
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
     Ο κ. Βρεττός έχει το λόγο για μέχρι τρία λεπτά. 
     ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, θα σας έλεγα να μη δίνετε προκαταβολικά τη δευτερολογία. Αυτό σας το λέω από δική μου πείρα. Δεν υπάρχει στον Κανονισμό της Βουλής αυτό. 
     ΠΡΟΕΔΡΕΥΩΝ (Ιωάννης Δραγασάκης): Κατ’ αρχάς, δεν υπάρχει δευτερολογία μετά τον κ. Ροντούλη. 
     ΚΩΝΣΤΑΝΤΙΝΟΣ ΒΡΕΤΤΟΣ: Προσπαθήστε να το αποφύγετε αυτό. 
     Τώρα, επί του θέματος ή μάλλον και εγώ εκτός θέματος θα είμαι λίγο. 
     ΑΣΤΕΡΙΟΣ ΡΟΝΤΟΥΛΗΣ: Άνευ σχολίου από το Προεδρείο. 
     ΚΩΝΣΤΑΝΤΙΝΟΣ ΒΡΕΤΤΟΣ: Πρώτον, νομίζω ότι τα δεδομένα έχουν αλλάξει σε σχέση με τη FYROM. Η υπερδύναμη αλλάζει ηγεσία και αυτό κάτι μπορεί να σημαίνει. Ας μην τρέφουμε και μεγάλες αυταπάτες, αλλά πιστεύω ότι η προηγούμενη ηγεσία έκανε ζημιά στη χώρα μας. Και βεβαίως υπήρξε ανοχή από την Κυβέρνηση της Νέας  Δημοκρατίας, αλλά σίγουρα η κυβέρνηση Μπους έκανε μεγάλη ζημιά σ’ άλλα πράγματα και, κυρίως, στο θέμα των Σκοπίων.  
      Πιστεύω ότι αυτό θα πρέπει να το ξαναδούμε με τη νέα ηγεσία. 
      Όπως επίσης, κύριε Πρόεδρε, πρέπει συνολικά να δούμε το θέμα των μέχρι τώρα αναγνωρίσεων. Άλλαξαν τα δεδομένα. Σήμερα υπάρχει το θέμα του ονόματος και λέμε να βρούμε ένα κοινό όνομα μ’ αυτές τις προϋποθέσεις και με μια κόκκινη γραμμή που έχουμε βάλει τα περισσότερα κόμματα πλην του ΛΑ.Ο.Σ.. Αυτό θα πρέπει να το δούμε και με τους Αμερικάνους και με τους Ρώσους και με τους Κινέζους, τις μεγάλες δυνάμεις δηλαδή που αναγνώρισαν ήδη τη FYROM  με το όνομα Μακεδονία. Να το επαναδιαπραγματευθούμε. Πιστεύω ότι υπάρχει αρκετά μεγάλο περιθώριο να το κάνουμε αυτό.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ο κ. Αϊβαλιώτης έχει το λόγο για δευτερολογία για πέντε λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ο κύριος Υφυπουργός με χαρακτήρισε «ευσταλή». Δεκτός ο χαρακτηρισμός, ασμένως. Εσείς είσαστε και ευσταλής και ψυχωμένος, διότι ήρθατε σήμερα να αιτιολογήσετε, γιατί ήρθατε σήμερα να δικαιολογήσετε, αγαπητέ κύριε Υφυπουργέ, τα αδικαιολόγητα. Είπατε «δεν είναι χώρα του ΝΑΤΟ». Δηλαδή; Η ερώτησή μου ήταν απλή, ξέρουμε και οι δύο απλά ελληνικά. Διαμαρτυρηθήκατε ή όχι στο ΝΑΤΟ; Διαμαρτυρία υπήρξε επίσημη, γραπτή, προφορική, σε επίπεδο Υπουργού, σε επίπεδο μόνιμου αντιπροσώπου στις Βρυξέλλες; Υπήρξε; Υπήρξε διαμαρτυρία στο ΝΑΤΟ; Για το νατοϊκό κόμβο της ISAF –το κατέθεσα στα Πρακτικά- υπήρξε διαμαρτυρία; Μου λέτε ότι στα έγγραφα του ΝΑΤΟ έχει απαλειφθεί η χρήση του όρου «Μακεδονία» και αναφέρεται ως FYROM. Μα κατέθεσα το νατοϊκό κόμβο στο internet, είναι site  στο internet του ΝΑΤΟ και τον κ. Ελενόφσκι τον αναφέρει ως «Μακεδόνα» Υπουργό. Μιλάει για μακεδονικά στρατεύματα. Νατοϊκός κόμβος είναι. Διαμαρτυρηθήκατε; 
      Κύριε Υφυπουργέ, για το θέμα του Τύπου κάνατε συντριπτική κριτική στους υπόλοιπους σαράντα Υπουργούς και Υφυπουργούς της κυβέρνησής σας. Ουδείς εξ αυτών αναφέρει την επωδό, την αποστροφή, η οποία είναι καταστροφή, περί μη σχολιασμού των δημοσιευμάτων του Τύπου. Κανένας Υφυπουργός ή Υπουργός της Κυβέρνησης της Νέας Δημοκρατίας πλην του κ. Μεϊμαράκη. Γιατί υπάρχει αυτή η μεγαλοπρεπής αυτοκρατορική προσέγγιση έναντι των Υπουργών του Τύπου; Εγώ ήμουν ένας ταπεινός ανταποκριτής επί χρόνια στις Βρυξέλλες, ανταποκριτής στο πεζοδρόμιο, η είδηση έβγαινε με δυσκολία. Για ποιον λόγο υπάρχει αυτή η αντιμετώπιση των ανθρώπων οι οποίοι δουλεύουν, αλλά είναι και μεγάλα μέσα ενημέρωσης που αναφέρουν ένα σωρό πράγματα δυσάρεστα τις περισσότερες φορές για την Κυβέρνησή σας, αλλά υπάρχουν και αναφορές του διεθνούς Τύπου και πάλι υπάρχει η μεγαλοπρεπής αναφορά περί μη σχολιασμού των δημοσιευμάτων του Τύπου. Τα διαψεύδετε δηλαδή; Διότι εδώ κατατέθηκαν φωτογραφίες.
      Σημειώνω, κύριε Υφυπουργέ, ότι δεν μου απαντήσατε –αν και δεν είναι σχετικό με το θέμα, αλλά έπρεπε να μου το απαντήσετε- για το ζήτημα του ενιαίου αμυντικού χώρου με την Κύπρο. Υπήρξαν απειλές από τουρκικά σκάφη σε πλοίο που έκανε έρευνα για πετρέλαιο στα κυπριακά χωρικά ύδατα. Δεν μου το απαντήσατε. Ρώτησα εάν ισχύει ο ενιαίος αμυντικός χώρος.
      Συμβαίνουν εδώ περίεργα πράγματα και πρέπει να είμαστε ειλικρινείς. Δηλαδή μόνο χαχόλοι –που θα έλεγε και ο Δημήτρης Ρίζος- θα πίστευαν ποτέ ότι όλα αυτά τα πράγματα είναι τυχαία.
      Καταθέτω στα Πρακτικά έγγραφο της Κομισιόν ότι η Ευρωπαϊκή Ένωση έδωσε στα Σκόπια ως δωρεάν και δανειακή βοήθεια 1,1 δισεκατομμύρια ευρώ χωρίς να ακουστεί κιχ από τις ελληνικές κυβερνήσεις, από το 1992 έως σήμερα. Θα το καταθέσω στα Πρακτικά. Είναι επίσημο έγγραφο της Κομισιόν για την κοινοτική βοήθεια  προς τα Σκόπια. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Δ/νσης Στενογραφίας και Πρακτικών της Βουλής)
      Γιατί; Για να συνεχίσουν να μας προκαλούν. Παρεμπιπτόντως στην Τουρκία δώσαμε, χωρίς να ακουστεί το παραμικρό, 11,1 δισεκατομμύρια ευρώ.
      Επίσης, επειδή ακούω πολλά σχετικά με το ότι δεν είναι νατοϊκή χώρα η Βαρντάσκα κ.λπ., έχω εδώ είδηση από το Σκοπιανό πρακτορείο ειδήσεων στις 19 Σεπτεμβρίου 2008: «Έλαβαν μέρος στην άσκηση Adriatic Eagle, στην οποία μετέχει και η Κροατία και η Αλβανία». Υπάρχει επίσης χρήση αμερικανικών στρατιωτικών εγκαταστάσεων. Το αναφέρει και αυτό. Θα το καταθέσω και αυτό στα Πρακτικά. Είναι επίσημο χαρτί το οποίο προέρχεται από το πρακτορείο ειδήσεων της Βαρντάσκα. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Δ/νσης Στενογραφίας και Πρακτικών της Βουλής)
      Είναι, λοιπόν, υπό την προστασία της περίφημης συμφωνίας των Τιράνων, την οποία την έφτιαξαν οι Αμερικανοί και βρίσκονται και τα Σκόπια μέσα σ’ αυτήν την ομπρέλα. Άρα, λοιπόν, είναι άμεση η σχέση Σκοπιανών με τις δομές της συμμαχίας. Εμείς όμως βλέπω ότι έχουμε «πετάξει πετσέτα». Σηκώσαμε λευκή σημαία. Κοιτάξτε τι γκάφα έκαναν οι Σκοπιανοί. Έξω από την έδρα της Σκοπιανής κυβέρνησης έβαλαν ελληνική αρχαία επιγραφή και διαβάζω «Μακεδονία αρχόντων τω κόσμω» και γράφει από κάτω «μακεδονική γλώσσα». Μα προς Θεού οι Έλληνες στρατιωτικοί ακόλουθοι οι οποίοι υπηρετούν στη συμμαχία, υπηρετούν στη Νάπολη, οπουδήποτε αλλού, η έδρα του ΝΑΤΟ, το πολιτικό σκέλος, το στρατιωτικό σκέλος, πήραν αυτή την επιγραφή στα αρχαία ελληνικά, η οποία βρίσκεται έξω από τα γραφεία του Πρωθυπουργού της Βαρντάσκα και η οποία αναφέρεται ως «μακεδονική γλώσσα» και δεν τους είπαν ότι είναι ελληνικά; Οι Έλληνες μπορούν να τη διαβάσουν, οι Σκοπιανοί μπορούν να τη διαβάσουν;
      Τα λέω όλα αυτά γιατί γίνονται πολύ παράξενα πράγματα στην Ελλάδα. Βλέπω μια Κυβέρνηση η οποία τα έχει παρατήσει. Κοιτάξτε δίπλωμα οδήγησης από τη Νομαρχία Λέσβου που γράφει: Τόπος γεννήσεως «Μακεδονία» για κάποιον Σκοπιανό που βρέθηκε στην Ελλάδα. Αυτό σημαίνει ότι τα έχουμε παρατήσει τελείως. Με το τσιγκέλι πια βγάζουμε την τακτική την οποία θα ακολουθήσετε έναντι της Βαρντάσκα. Ερωτώ: Είναι ξεπουλημένο το θέμα; Βγείτε στο δρόμο και ρωτήστε τους πολίτες. Εκείνοι θέλουν να μπουν στην Ευρωπαϊκή Ένωση και στο ΝΑΤΟ, εμείς είμαστε μέσα. Μπορείτε να μας εξηγήσετε για ποιο μυστηριώδη λόγο συνεχώς υποχωρούμε, συνεχώς βρισκόμαστε στην ουρά τους; Για ποιο λόγο συνεχώς υποχωρούμε έναντι των εθνικιστών της Βαρντάσκα; 
      ΠΡΟΕΔΡΕΥΩΝ (Ιωάννης Δραγασάκης): Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Δεν πιστεύω ότι θα κλείσω τη συζήτηση, γιατί απ’ ό,τι κατάλαβα από τους αξιότιμους συναδέλφους του ΛΑ.Ο.Σ. είναι προσφιλές το να αξιοποιούν εθνικά ζητήματα προς κομματικό όφελος. Αυτό είναι ένα παλαιό αγώνισμα σ’ αυτήν την Αίθουσα, και έχει βλάψει πολλαπλώς τα εθνικά θέματα. Δεν διορθώνεται με το να λέτε ότι αναγνωρίζετε τον πατριωτισμό όλων των κοινοβουλευτικών κομμάτων, διότι στην πραγματικότητα προσπαθείτε με συναισθηματικές εξάρσεις, τις οποίες ενδεχομένως συναισθηματικώς συμμερίζονται πολλοί σ’ αυτήν τη χώρα –και αυτό δεν είναι έγκλημα- να τοποθετήσετε το συναίσθημα στη θέση της πολιτικής και αυτό, αν μη τι άλλο, πρέπει να ξέρετε ότι έχει βλάψει πολλαπλώς χειρισμούς εθνικών θεμάτων. Όπως και η χρήση πολιτικών κριτηρίων για εσωτερική κατανάλωση, όταν δηλαδή αξιοποιούμε για εσωτερική κατανάλωση εξωτερικά θέματα.
      Η χώρα μας δεν έστερξε στο να είναι σήμερα μέλος του ΝΑΤΟ η FYROM. Αυτό ήταν μια έντονη πολιτική των Η.Π.Α. και άλλων συμμάχων μας και δεν επετεύχθη. Απερχόμενος ή μη απερχόμενος, λίγες μέρες πριν τη σύνοδο του ανωτάτου οργάνου του ΝΑΤΟ στις 3.4.2008 ο Πρόεδρος των Η.Π.Α. προείπε ως τετελεσμένο ότι αυτή η σύνοδος θα προσφέρει στο ΝΑΤΟ τρία νέα μέλη και προσέφερε δύο. Δεν έχω τον μικρομεγαλισμό, ούτε παριστάνουμε ότι η Ελλάδα συνέτριψε εκείνους οι οποίοι είχαν αντίθετες απόψεις. Η Ελλάδα σταθερά, ξεκάθαρα, πατριωτικά, χωρίς κορώνες, υποστήριξε τις θέσεις της και έγινε ακουστή στο ανώτατο αυτό όργανο του ΝΑΤΟ. 
      Αν η εφημερίδα που έγραφε αυτά τα δημοσιεύματα είναι μέρος της διεθνούς κοινότητας, οι δεκάδες χώρες του ΝΑΤΟ που ομόφωνα αρνήθηκαν να προσκαλέσουν τη FYROM  να γίνει μέρος της συμμαχίας, εάν πρώτα δεν συμβάλλει στη λύση του θέματος της ονομασίας δεν είναι η διεθνής κοινότητα και μάλιστα οργανωμένη; Δεν είναι διεθνής κοινότητα –όπως είπε ο κ. Αδρακτάς- ο Γάλλος  Πρόεδρος, που από αυτό εδώ το Βήμα τόσο απερίφραστα έθεσε το θέμα ότι η Ελλάδα έχει δίκιο σ’ αυτό το ζήτημα; Δεν είναι διεθνής κοινότητα η επόμενη προεδρία της Ευρωπαϊκής Ένωσης και είναι διεθνής κοινότητα μια εφημερίδα η οποία έγραψε ότι έχουν εδώ τα διακριτικά μ’ αυτό το όνομα, το οποίο εμείς αποκρούουμε; Δεν είναι διεθνής κοινότητα το ΝΑΤΟ, το οποίο σ’ όλες του τις αλληλογραφίες και σ’ όλες του τις παραστάσεις χρησιμοποιεί τη λέξη «το αρκτικόλεξο» κυριολεκτικά FYROM; Γιατί θέλετε να μεγαλώνετε το ανάστημα της FYROM και να μικραίνετε το ανάστημα της Ελλάδας; Νομίζετε ότι αυτό σας φέρνει πολιτικά οφέλη; Νομίζετε ότι με το να λέτε ότι η FYROM έχει μια δραστηριότητα αποτελεσματική, αποδοτική, καρποφόρα, ενώ δεν είναι έτσι, γιατί ο στόχος τους ναυάγησε και προκάλεσε εσωτερικό ζήτημα το ναυάγιο αυτού του στόχου, δεν ναυάγησε ο δικός μας στόχος ωφελείσθε; Εάν δηλαδή δεν συνέβαινε αυτό που συνέβη και εκαλούντο στο ΝΑΤΟ, τι θα λέγατε τότε; 
    Θέλω να πω ότι ασφαλώς υπάρχει περίπτωση σε κάποιο αυτοκίνητο να βρεθούν στοιχεία μ’ αυτήν τη λέξη η οποία δεν είναι FYROM. Και σε διαβατήριο θα βρεθεί και σε κάποια στολή θα βρεθεί και σε κάποιο ξενοδοχείο και σε  κάποιο βιβλίο και θα πουν ό,τι πουν. Αυτό όμως μεγαλώνει την απόσταση που τους χωρίζει από το να διατηρούν σχέσεις καλής γειτονίας και μεγαλώνει και τα επίχειρα της συμπεριφοράς τους. Και αυτά τα επίχειρα, επαναλαμβάνω, δεν τα πληρώσαμε εμείς στην σύνοδο του ΝΑΤΟ. Τα πλήρωσαν αυτοί. 
    Το ίδιο ισχύει και με το θέμα που θέσατε των ελληνοτουρκικών θέσεων σ’ όλο το φάσμα, συμπεριλαμβανομένου και του Κυπριακού. Η χώρα μας προασπίζεται τα κυριαρχικά της δικαιώματα και δεν έχει αποστεί του ενιαίου αμυντικού δόγματος. Αυτό είναι αντιληπτό γι’ αυτό και στην πρόσφατη έκθεση προόδου της πορείας της γείτονος χώρας της Τουρκίας προς την Ευρωπαϊκή Ένωση επισημαίνονται αυτά τα θέματα της συμπεριφοράς της ως προς τις σχέσεις γειτονίας που έχει με την Ελλάδα. Και η τήρηση αυτών των υποχρεώσεων αποτελεί προϋπόθεση για την πορεία της προς αυτόν τον στόχο. 
    Η χώρα μας, λοιπόν, προασπίζεται τα κυριαρχικά της δικαιώματα και μη θέλετε για να μεγαλώσετε την πίτα των ψήφων σας να μειώνετε τη χώρα σας. Να μη θέλετε να μεγαλώνετε την γειτονική χώρα που φαίνεται ότι απεχθάνεστε ενώ στην πραγματικότητα με την συμπεριφορά σας την δείχνετε να είναι πολύ αξιότερη, πολύ αποτελεσματικότερη απ’ ό,τι πράγματι είναι. 
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
    Κυρίες και κύριοι συνάδελφοι, ολοκληρώθηκε η συζήτηση επί της 25/20-10-2008 επερωτήσεως, σχετικά με τα διακριτικά στις στολές των σκοπιανών στρατιωτών στο Αφγανιστάν.
    Εισερχόμεθα στην συζήτηση της δεύτερης επερωτήσεως. 
    Θα συζητηθεί η με αριθμό 36/18.11.2008 επερώτηση των Βουλευτών του ΠΑ.ΣΟ.Κ. κ.κ. Παρασκευής (Εύης) Χριστοφιλοπούλου, Αλέξανδρου Αθανασιάδη, Ιωάννη Αμοιρίδη, Δημητρίου (Μίμη) Ανδρουλάκη, Αντωνίας (Τόνιας) Αντωνίου, Ελένης – Μαρίας (Μιλένας) Αποστολάκη, Χρύσας Αράπογλου, Ευάγγελου Αργύρη, Δημητρίου Βαρβαρίγου, Χρίστου Βερελή, Κωνσταντίνου Βρεττού, Σοφίας Γιαννακά, Αγγελικής (Άντζελας) Γκερέκου, Λεωνίδα Γρηγοράκου, Μαρίας Δαμανάκη, Ιωάννη Διαμαντίδη, Θάλειας Δραγώνα, Βασιλείου Έξαρχου, Ροδούλας Ζήση, Νικολάου Ζωΐδη, Ηλία Καρανίκα, Κωνσταντίνου Καρτάλη,  Μιχάλη Καρχιμάκη, Χαράλαμπου Καστανίδη, Μιχάλη Κατρίνη, Απόστολου Κατσιφάρα, Βασιλείου Κεγκέρογλου, Σπυρίδωνος Κουβέλη, Ευστάθιου Κουτμερίδη, Ιωάννη Κουτσούκου, Ιωάννη Μαγκριώτη, Αθανασίας (Σούλας) Μερεντίτη, Μάρκου Μπόλαρη, Αθανασίου (Θάνου) Μωραΐτη, Έκτορα Νασιώκα, Γεωργίου Νικητιάδη, Γεωργίου Ντόλιου, Μαρίας – Ελίζας (Μαριλίζας) Ξενογιαννακοπούλου, Θεόδωρου Πάγκαλου, Μιχαήλ Παντούλα, Γεωργίου Παπαδημητρίου, Γεωργίου Παπακωνσταντίνου, Αικατερίνης Περλεπέ – Σηφουνάκη, Γεωργίου Πεταλωτή, Φίλιππου Πετσάλνικου, Αναστασίας  - Συλβάνας Ράπτη, Δημητρίου Ρέππα, Κωνσταντίνου Ρόβλια, Σοφίας  Σακοράφα, Νικολάου Σηφουνάκη, Εμμανουήλ Σκουλάκη, Ιωάννη Σκουλά, Μαρίας Σκραφνάκη, Κωνσταντίνου Σπηλιόπουλου, Εμμανουήλ Στρατάκη, Θεοδώρας Τζάκρη, Μιχαήλ Τιμοσίδη, Βασιλείου Τόγια, Θεοχάρη Τσιόκα, Δημητρίου Τσιρώνη, Ελπίδας Τσουρή, Χρήστου Χάιδου, Αχμέτ Χατζηοσμάν, Τηλέμαχου Χυτήρη, Χρήστου Παπουτσή και Απόστολου Κακλαμάνη προς τους Υπουργούς Απασχόλησης και Κοινωνική Προστασίας και Εσωτερικών, σχετικά με τις υπηρεσίες κοινωνικής φροντίδας των δήμων.
    Έχω την τιμή να ανακοινώσω στο Σώμα ότι από την Νέα Δημοκρατία έχει οριστεί Κοινοβουλευτικός Εκπρόσωπος ο κ. Αδρακτάς, από το Κομμουνιστικό Κόμμα Ελλάδας ο κ. Ιωάννης Γκιόκας και από τον ΣΥΡΙΖΑ ο κ. Θεόδωρος Δρίτσας. 
    Η κ. Χριστοφιλοπούλου έχει το λόγο για δέκα λεπτά. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, είναι σαφές πια και στον τελευταίο Έλληνα πολίτη ότι ζούμε μια συνολική κρίση του κράτους πρόνοιας στη χώρα, τέτοια που δεν ξανάδαμε τα τελευταία τριάντα χρόνια τουλάχιστον. 
    Δεν υπάρχει θεσμός, δεν υπάρχει υπηρεσία κοινωνική ή δημόσιου χαρακτήρα που να μην κινδυνεύει από καταρράκωση ή να μην έχει ήδη κλείσει. Νοσοκομείο; Κέντρο υγείας; Ασφαλιστικό ταμείο; Ειδικό σχολείο για ανάπηρα παιδιά; Πού να πάει κάποιος και τι να πρωτοκοιτάξει. 
    Εμείς όμως οι Βουλευτές του ΠΑ.ΣΟ.Κ. αποφασίσαμε μ’ αυτήν εδώ την επερώτηση –τμήμα σειράς επερωτήσεων που έχουμε καταθέσει για θέματα κοινωνικού κράτους- να αναδείξουμε ένα δίκτυο φροντίδας το οποίο εξαπλώθηκε επί κυβερνήσεων ΠΑ.ΣΟ.Κ. σ’ όλη τη χώρα. Φροντίδας των ηλικιωμένων συμπολιτών μας με τα Προγράμματα «Βοήθειας στο Σπίτι» και τα κέντρα ημερήσιας φροντίδας ηλικιωμένων, δίκτυο υπηρεσιών για τα παιδιά μας, βρεφονηπιακοί σταθμοί, παιδικοί σταθμοί,  κέντρα δημιουργικής απασχόλησης παιδιών και παιδιών με αναπηρία. Μιλάμε με στοιχεία της Κ.Ε.Δ.Κ.Ε., κυρίες και κύριοι συνάδελφοι, για χίλιες οκτακόσιες περίπου υπηρεσίες, μονάδες, τόσο για τους ηλικιωμένους όσο και για τα παιδιά συνολικά. Μιλάμε για οκτώ χιλιάδες εργαζόμενους, μιλάμε για διακόσιες χιλιάδες συμπολίτες άμεσα ωφελούμενους και ευρύτερα ωφελούμενους με τις οικογένειές τους περίπου πεντακόσιες χιλιάδες. 
    Αυτές οι υπηρεσίες βρίσκονται στο χείλος του γκρεμού. Άλλες έχουν βάλει λουκέτο, άλλες έχουν απολύσει προσωπικό, άλλες υποχρηματοδοτούνται και απλήρωτοι οι εργαζόμενοι προσπαθούν όπως-όπως να συνδράμουν, να βοηθήσουν. Αδιαφορία; Κοινωνική αναλγησία; Ανικανότητα; Πολιτική προτίμηση στον ιδιωτικό τομέα προς τον οποίο στρέφετε και τις υπηρεσίες φροντίδας παιδιού και της τρίτης ηλικίας όπως άλλωστε κάνετε και με τις υπηρεσίες υγείας και με τις υπηρεσίες κοινωνικής ασφάλισης;
    Για δυο λεπτά, κυρίες και κύριοι συνάδελφοι, θα ήθελα να μην τα πω με τα δικά μας λόγια αλλά με κάποια επίσημα λόγια της Αυτοδιοίκησης. Επιτρέψτε μου να διαβάσω, λοιπόν. 
    «Από τον περασμένο, λοιπόν, Αύγουστο που ξεκίνησε η εφαρμογή νέου συστήματος χρηματοδότησης, κάποιοι στα αρμόδια υπουργεία με τις παλινωδίες τους, έχουν προκαλέσει ισχυρό έμφραγμα στις δομές αυτές. Αντί να λειτουργήσουν νέες δομές πολλοί δήμοι αναγκάζονται να κλείσουν και αυτές που έχουν. Αντί να σκεφτούμε πως θα αναβαθμίσουμε και άλλο τις υπηρεσίες μας», εμείς, οι δήμοι, εννοείται, «έχουμε να αντιμετωπίσουμε την σπαζοκεφαλιά πώς θα κρατήσουμε ανοιχτούς τους παιδικούς σταθμούς, τα Κ.Δ.ΑΠ., τα «Βοήθεια στο Σπίτι», τα κέντρα πρόληψης. Αντί να διευκολυνθούν και να βοηθηθούν οι οικογένειες στον προγραμματισμό τους, τις αφήνουμε μετέωρες κυριολεκτικά στο πάρα πέντε. Αντί να συντρέξουμε τους παππούδες και τις γιαγιάδες που ζουν απομονωμένοι στα νησιά και τα ορεινά χωριά τους αφήνουμε στο έλεος της γραφειοκρατίας. Αντί να μας πουν ευχαριστώ» στην Αυτοδιοίκηση «που συμβάλλουμε, ώστε να εξοικονομηθούν πόροι για την δημόσια υγεία θέτουν σ’ εφαρμογή ένα σύστημα χρηματοδότησης που δημιουργεί όλα αυτά τα προβλήματα». 
    Και άλλα πολλά κυρίες και κύριοι συνάδελφοι. Δεν θέλω να σας κουράσω. Καταθέτω στα πρακτικά για όλους τους συναδέλφους τα αποσπάσματα από την ομιλία του Προέδρου της Κεντρικής Ένωσης Δήμων και Κοινοτήτων κ. Νικήτα Κακλαμάνη ο οποίος βέβαια δεν είναι στέλεχος του ΠΑ.ΣΟ.Κ.. Είναι επιφανέστατο στέλεχος της Νέας Δημοκρατίας. 
    (Στο σημείο αυτό η Βουλευτής κ. Παρασκευή Χριστοφιλοπούλου                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Πώς έγιναν όλα αυτά όμως; Πώς φτάσαμε ως εδώ; Παραλάβατε αυτές τις υπηρεσίες χρηματοδοτούμενες από το Γ΄ Κ.Π.Σ., χρηματοδοτούμενες με εθνικούς πόρους και κοινοτικούς πόρους. Είχατε την υποχρέωση στην περίοδο της ενδιάμεσης, όπως λέγεται αξιολόγησης των επιχειρησιακών προγραμμάτων, τόσο των περιφερειακών όσο και του εθνικού, να παρουσιάσετε θεσμικό πλαίσιο. Νέο θεσμικό πλαίσιο και τρόπους με τους οποίους θα συνεχίζατε αυτές τις δομές. Τι κάνατε, λοιπόν; Ας τα πάρουμε ένα-ένα από την αρχή. Ας δούμε τι κάνατε για την φροντίδα των παιδιών στα κέντρα δημιουργικής απασχόλησης και τους παιδικούς σταθμούς. 
    Φέρατε τον περασμένο χρόνο μια ρύθμιση - νόμο με την οποία η χρηματοδότηση των δομών δόθηκε στην Εργατική Εστία την οποία εμείς καταψηφίσαμε γιατί είχαμε αρχίσει να πονηρευόμαστε τότε. Είχαμε κάνει πάρα πολλές ερωτήσεις ήδη και κάτι δεν μας άρεσε στο γεγονός ότι ξαφνικά η Εργατική Εστία θα αναλάμβανε αυτό το πρόγραμμα. Άρα συγκεντρωτισμός, από έναν φορέα πανελλαδικά που μοιράζει κουπόνια προς τις ωφελούμενες μητέρες. Προσέξτε λοιπόν. Πρώτο πρόβλημα, αυτά τα κουπόνια, σε ποιες μητέρες μοιράζονται; Σ’ όλες αυτές που έχουν ανάγκη; Όχι βέβαια. 
    Στις μητέρες εργαζόμενες στο δημόσιο δεν μοιράζονται. Στην Αυτοδιοίκηση δεν μοιράζονται. Στις άνεργες, στην πρώτη σας απόφαση δεν μοιράζονταν. Μια άνεργη γυναίκα δεν είχε το δικαίωμα να βάλει το παιδί της στον παιδικό σταθμό για να μπορέσει να ψάξει να βρει δουλειά. Αναγκαστήκατε να το αλλάξετε μετά την κατακραυγή όλων, της Αντιπολίτευσης, των δήμων, των εργαζομένων. Κατακραυγή. Το αλλάξατε. 
    Σήμερα όμως ακόμη μια μέση ελληνική οικογένεια που έχει εισόδημα 24.000 ευρώ το χρόνο δεν δικαιούται, κυρίες και κύριοι συνάδελφοι, να πάρει κουπόνι για να πάει το παιδί της στον παιδικό σταθμό. Ευθεία βολή κατά της μέσης ελληνικής οικογένειας η οποία τα μάλα έχει υποφέρει από την ακρίβεια, από τους φόρους που επιβάλλετε από την αύξηση των έμμεσων φόρων, από το Φ.Π.Α. από πάρα πολλές από τις κοινωνικά άδικες πολιτικές σας. Και εκεί, λοιπόν, βάλλεται η μέση ελληνική οικογένεια. Και δεν είναι μόνο ότι ξεχωρίσατε ως αμνούς και ερίφια τις μητέρες και κάποιες δικαιούνται και κάποιες δεν δικαιούνται. Είναι ότι βάζετε τα κουπόνια αυτά να τα παίρνουν μητέρες και για δημοτικούς παιδικούς σταθμούς ή κέντρα δημιουργικής απασχόλησης παιδιών και για ιδιωτικούς. Από την πίσω πόρτα, αυτό που σας έλεγα, βάζετε τον ιδιωτικό τομέα στο αλισβερίσι το κοινοτικό, στους παιδικούς σταθμούς. Γιατί; 
    Γιατί αυτήν τη στιγμή στην Καστοριά, παραδείγματος χάριν, από τα εξήντα παιδάκια που εξυπηρετούνταν, εξυπηρετούνται μόνο τα είκοσι έξι; 
      Γιατί κάνετε αυτό ακριβώς το πρόγραμμα που δίνετε και στους ιδιωτικούς σταθμούς και έχετε μειώσει τη χρηματοδότηση στο μισό κόστος από το οποίο κόστος οι δήμοι έχουν, πραγματικά, μετρήσει κατά κεφαλήν 3.500 ευρώ το χρόνο για κάθε παιδί και δίνετε 2.500.
      Γιατί στη Σέριφο έχει κλείσει το Κέντρο Δημιουργικής Απασχόλησης Παιδιών που είναι ο μοναδικός θεσμός; Εκεί, προσέξτε, δεν υπάρχουν καν ιδιωτικοί θεσμοί ακόμα και για κάποιες οικογένειες που μπορούν. Έχει κλείσει το Κέντρο Δημιουργικής Απασχόλησης Παιδιών, όπου τα παιδάκια πήγαιναν όλα αμέσως μετά το σχολείο. 
      Πηγαίνετε στις γειτονιές της Αττικής, στο Καματερό, στο Ζεφύρι, στο Μενίδι, στα Λιόσια, πηγαίνετε στο Λαύριο και θα δείτε ότι τα μισά λεφτά παίρνει σήμερα ο Δήμος Λαυρίου. Αυτές οι υποδομές κλείνουν μία-μία. 
      Στην Ορεστιάδα και στο Αμύνταιο έχουν κλείσει τα Κέντρα Δημιουργικής Απασχόλησης Παιδιών με Αναπηρίες. Τι έχετε να πείτε στους γονείς αυτούς και σ’ αυτούς τους εργαζόμενους; Ότι δεν μπορούσατε επί πέντε χρόνια να καταθέσετε ένα σοβαρό θεσμικό πλαίσιο που θα εξασφάλιζε τη συνέχιση αυτών των δομών, ενώ είχατε βρει λεφτά για αγροφυλακές και όταν βρήκατε 28.000.000.000 ευρώ για να θωρακίσετε δήθεν –γιατί ούτε αυτό κάνετε δυστυχώς- την πραγματική οικονομία, παρά μόνο θέλετε να σώσετε τις τράπεζες. Δεν βρήκατε χρήματα, δεν βρήκατε πόρους και δεν βρήκατε θεσμικό πλαίσιο για να συνεχίσετε αυτές τις υποδομές; Τι θα πείτε στον κόσμο; Τι θα πείτε σε μας που σας εγκαλούμε εδώ; Έστω στο παρά πέντε όσο ακόμα έχετε την Κυβέρνηση να δώσετε τώρα μία λύση.
      Έρχομαι αμέσως στο θέμα του «Βοήθεια στο σπίτι». Εδώ δεν υπάρχουν κουπόνια. Εδώ υπάρχει μία ανακοίνωση των Υπουργών ότι συνεχίζονται αυτά τα προγράμματα «Βοήθεια στο σπίτι», δεν γίνεται κανένας λόγος, όμως, για τη μοίρα των εργαζομένων. Αυτήν τη στιγμή που μιλάμε, υπάρχει ένα αλισβερίσι μεταξύ Υπουργείου και Δήμων, από τον Άννα στον Καϊάφα. Θα δώσετε λύση; Μοριοδοτήσεις για τα «δικά μας παιδιά» στα stage, ξέρετε να κάνετε, κυρία Υφυπουργέ; Βέβαια, είναι προς τιμήν σας που είστε εδώ για να απαντήσετε σ’ αυτήν την επερώτηση, διότι τόσο η Υπουργός Απασχόλησης, όσο και ο Υπουργός Εσωτερικών δεν μας έκαναν την τιμή να παραστούν για ένα τόσο σημαντικό θέμα, που αφορά τόσες πολλές οικογένειες στην Ελλάδα. 
      Τα προγράμματα, λοιπόν, «Βοήθεια στο σπίτι», αυτήν τη στιγμή που μιλάμε είναι κυριολεκτικά στον αέρα, γιατί οι εργαζόμενοι σ’ αυτά τα προγράμματα είναι από  τέσσερις έως δεκατέσσερις μήνες απλήρωτοι. Ξέρετε τι κάνουν πολλοί από αυτούς τους ανθρώπους; Πολλοί από αυτούς παίρνουν τα δικά τους αυτοκίνητα, γιατί υπάρχουν και ελλείψεις στον εξοπλισμό, παίρνουν δικά τους φάρμακα και πηγαίνουν επί τόπου απλήρωτοι να βοηθήσουν τα γεροντάκια στο χωριό. Αυτό κάνουν αυτοί οι εργαζόμενοι για τους οποίους δεν βρήκατε λύση. 
      Και ξαναλέω ότι η Κυβέρνησή σας βρήκε λύση για τα γραμμάτια της κυβέρνησης Μητσοτάκη τους αγροφύλακες και άλλους, τους γαλάζιους ωρομίσθιους του Ο.Α.Ε.Δ. της περιόδου ’90 – ’93 με τρεις και τέσσερις ώρες μάθημα. Γι’ αυτούς βρήκατε λύση. Για τους ανθρώπους της επαρχίας και της πόλης που, πραγματικά, περιμένουν να δουν τον κοινωνικό λειτουργό, την οικιακή βοηθό, που, πραγματικά, τους περιμένουν σαν να περιμένουν την οικογένειά τους, τι έχετε κάνει; 
      Έχουμε φθάσει στο παρά πέντε κυριολεκτικά για να μπορέσετε, ίσως, να ανακρούσετε πρύμναν. Σε κάθε περίπτωση εμείς στο Πανελλήνιο Σοσιαλιστικό Κίνημα δεσμευόμαστε για το διπλασιασμό των δημόσιων παιδικών σταθμών μέσα στην πρώτη τετραετία, που θα πάνε στην Αυτοδιοίκηση, γιατί η Αυτοδιοίκηση ξέρει, όπως και οι δήμαρχοι που αυτήν τη στιγμή μπορεί να μας ακούνε. Είναι οι δήμαρχοι και οι δημοτικοί σύμβουλοι σ’ όλη τη χώρα που οι περισσότεροι από αυτούς με φροντίδα και μεράκι και πολλές φορές με αυταπάρνηση δημιούργησαν αυτές τις δομές και τις εξειδίκευσαν στις ιδιαίτερες συνθήκες σε κάθε τόπο, στα νησιά, στις ορεινές περιοχές και στις αστικές περιοχές. 
      Στην Αυτοδιοίκηση λοιπόν, στην τετραετία διπλασιασμό των παιδικών σταθμών, επέκταση του «Βοήθεια στο Σπίτι», κατοχύρωση των εργαζομένων. Θα δώσουμε λύσεις, έτσι ώστε η μέση ελληνική οικογένεια, η φτωχή ελληνική οικογένεια, οι χαμηλά αμειβόμενοι και σκληρά εργαζόμενοι Έλληνες πολίτες θα ξέρουν ότι θα υπάρχει μια φροντίδα για το παιδί τους, όταν είναι μικρό, μετά το σχολειό, με το Κέντρο Δημιουργικής Απασχόλησης Παιδιών, μια φροντίδα για τους υπερήλικες γονείς τους που ζουν στο χωριό και δεν θέλουν να φύγουν από εκεί. Θα υπάρχουν τέτοια προγράμματα,  θα υπάρχει «Βοήθεια στο Σπίτι», θα υπάρχουν Κέντρα Ημερήσιας Φροντίδας Ηλικιωμένων, θα υπάρχει η φροντίδα για τους ευπαθείς συμπολίτες μας κάθε στιγμή. Ένα τέτοιο δίκτυο έχει χαρακτηριστεί από εμάς στο ΠΑ.ΣΟ.Κ. και από τον Πρόεδρό μας ως τα μεγάλα έργα της επόμενης διακυβέρνησης του ΠΑ.ΣΟ.Κ..
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε την κ. Χριστοφιλοπούλου.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες του Πειραματικού Γυμνασίου Σωσιμαίας Ιωαννίνων μαζί με ένα συνοδό - καθηγητή. 
      Η Βουλή τους καλωσορίζει.
      (Χειροκροτήματα από όλες της πτέρυγες της Βουλής)
      Το λόγο έχει ο κ. Χάϊδος για πέντε λεπτά.
      ΧΡΗΣΤΟΣ ΧΑΪΔΟΣ: Κυρίες και κύριοι συνάδελφοι, η κοινωνική μέριμνα και η προστασία των ευπαθών ομάδων δεν πρέπει να επαφίεται στη φιλανθρωπία όσο αξιέπαινη και αν είναι ως ενέργεια ούτε να περιορίζεται στην αποσπασματική χορήγηση κάποιων πενιχρών επιδομάτων υπό μορφή χάριτος, όπως γινόταν παλαιότερα με την προικοδότηση των απόρων κορασίδων από τη Βασιλομήτορα. Γι’ αυτό οι κυβερνήσεις του ΠΑ.ΣΟ.Κ. οικοδόμησαν ένα δημόσιο σύστημα κοινωνικής φροντίδας, το οποίο με μεγάλο κόπο και θυσίες του ελληνικού λαού, άλλαξε τα δεδομένα και έφερε πρόοδο. Ταυτόχρονα, επειδή ως πολιτικός χώρος, πιστεύουμε και στην αποκέντρωση, μεταφέραμε αρμοδιότητες απ’ αυτόν τον τομέα για τη λειτουργία και την ίδρυση των δομών κοινωνικής πρόνοιας στους δήμους, αποδίδοντάς τους ταυτόχρονα και τα απαραίτητα κονδύλια, γιατί οι Οργανισμοί Τοπικής Αυτοδιοίκησης Α΄ Βαθμού αποτελούν τον πλησιέστερο προς τον πολίτη αντιπροσωπευτικό δημοκρατικό θεσμό.
      «Τα παράπονα στο δήμαρχο» λέει μία σοφή λαϊκή ρήση για να εκφράσει αυτήν την πραγματικότητα. Δυστυχώς, όμως, σ’ αυτήν την περίπτωση δεν φταίνε οι δήμαρχοι, φταίει η Κυβέρνηση. Γιατί αυτή είναι υπεύθυνη για την υποβάθμιση των δομών κοινωνικής φροντίδας, τα τεράστια προβλήματα που αντιμετωπίζουν και για την εικόνα της διάλυσης που παρουσιάζουν και είναι η Κυβέρνηση που τους υποβαθμίζει συνειδητά. 
      Έτσι αυτό το πλέγμα υποστήριξης της κοινωνικής συνοχής χάνει το δημόσιο χαρακτήρα του, εκατοντάδες χιλιάδες συνάνθρωποί μας που χρειάζονται αυτές τις υπηρεσίες ανησυχούν και χιλιάδες άτομα που εργάζονταν στους βρεφονηπιακούς σταθμούς, στα Κ.Δ.ΑΠ., στη «Βοήθεια στο Σπίτι», στα Κέντρα Ημερήσιας Φροντίδας Ηλικιωμένων, στους Σταθμούς Ολοκληρωμένης Φροντίδας και στα κέντρα πρόληψης από τα ναρκωτικά, αγωνιούν για το μέλλον τους. 
      Συγκεκριμένα στα κέντρα πρόληψης του Ο.ΚΑ.ΝΑ., τα οποία λειτουργούν και με ευθύνη των δήμων βρίσκονται σε αδιέξοδο και τους οφείλουν πάνω από 10.000.000 ευρώ, ενώ οι εργαζόμενοι παραμένουν απλήρωτοι εδώ και οκτώ μήνες. 
      Θα καταθέσω για τα Πρακτικά δημοσίευμα που λέει «αδιαφορεί η Κυβέρνηση για τα κέντρα πρόληψης».
      Το ίδιο δραματική είναι η εξέλιξη και στα διακόσια σαράντα Κέντρα Δημιουργικής Απασχόλησης Παιδιών, τα οποία λόγω της περικοπής κονδυλίων κλείνουν το ένα μετά το άλλο με συνέπεια σε μια περίοδο που κυριαρχεί ο ατομισμός και η αποξένωση πολλά παιδιά να αποκλείονται από τη συμμετοχή τους σ’ αυτά, που αποτελούν γέφυρα ζωής και αλληλεγγύης μεταξύ των ανθρώπων.
      Καταθέτω, επίσης, για τα Πρακτικά ρεπορτάζ με τίτλο «Λουκέτο στη δημιουργία» το οποίο αναφέρει τα Κ.Δ.ΑΠ., τα οποία έκλεισαν και συγκεκριμένα αναφέρει το Κ.Δ.ΑΠ. της Πωγωνιανής Ιωαννίνων, το Κ.Δ.ΑΠ. της Σερίφου, το Κ.ΔΑ.Π. Μεσολογγίου κ.λπ..
      Στα Τρίκαλα πέρυσι λειτουργούσαν δύο Κ.Δ.ΑΠ. με πενήντα παιδιά, ενώ φέτος δικαίωμα συμμετοχής με έγκριση από την Εργατική Εστία έχουν λιγότερα από τα μισά. Ανάλογη είναι και η κατάσταση και στη «Βοήθεια στο Σπίτι», όπου χίλια εκατόν εβδομήντα προγράμματα δοκιμάζονται, ευρισκόμενα στην κόψη του ξυραφιού, παρ’ ότι εξυπηρετούν περισσότερο από εκατό χιλιάδες συμπατριώτες μας, κυρίως ηλικιωμένους και Α.Μ.ΕΑ., ενώ έχουν εγκλωβιστεί σ’ αυτά πάνω από τέσσερις χιλιάδες εργαζόμενοι, οι οποίοι δεν ξέρουν τι τους περιμένει. Τους οφείλονται, επίσης, πάρα πολλά μηνιάτικα, όπως και σ’ αυτούς που εργάζονται στα κέντρα πρόληψης.
      Τεράστιο, όμως, και χειρότερο είναι το πρόβλημα των ναρκωτικών, των βρεφονηπιακών παιδικών σταθμών, όπου οι αυστηροί όροι για τη χρηματοδότηση των τροφείων από την Εργατική Εστία αποκλείουν την πλειοψηφία των παιδιών και σε συνδυασμό με την υποχρηματοδότηση των δήμων από την Κυβέρνηση γι’ αυτήν τη δράση, τους οδηγεί σε οικονομικά προβλήματα και κάποιους από αυτούς που, κυρίως, είναι στα χωριά στο κλείσιμο. Η εξαίρεση των ανέργων μητέρων και των αγροτισσών οδηγεί, όπως προείπα, σε αδιέξοδο πολλές αγροτικές οικογένειες και, κυρίως, έχει ολέθριες επιπτώσεις στην ύπαιθρο και την περιφέρεια, αφού θα εντείνει την εγκατάλειψη και την απερήμωσή τους.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)     
      
      Έτσι εκπληρώνει η Κυβέρνηση τους όρους της συνθήκης της Βαρκελώνης, η οποία υποχρεώνει το 2010 να καλύπτεται η φύλαξη του 35% των βρεφών και το 90% των παιδιών άνω των τριών ετών από βρεφονηπιακούς σταθμούς.
      Από τα ανωτέρω είναι προφανές ότι δεν πιστεύετε στο κοινωνικό κράτος, κύριοι της Κυβέρνησης. Το  θεωρείτε βαρίδι στην ανάπτυξη. Ενισχύετε με όλους τους τρόπους τους λίγους και ισχυρούς, ενώ ταυτόχρονα προκαλείτε ανέχεια, οπισθοδρόμηση και βαρβαρότητα για τους πολλούς και αδύναμους. 
      Ο ιδιωτικός τομέας έχει θέση παντού. Και στην υγεία και στην πρόνοια και στις κοινωνικές δομές. Δεν συζητιέται εδώ και τρία χρόνια στη Βουλή ο κοινωνικός προϋπολογισμός, γιατί η Κυβέρνηση θέλει να συγκαλύψει τις ευθύνες της για την αποδιοργάνωση του συστήματος κοινωνικής φροντίδας, θέλει να αποκρύψει την πρόθεσή της να παραχωρήσει σε ιδιώτες αυτές τις δομές. Όμως, οι πολίτες που υφίστανται τις οδυνηρές συνέπειες αυτής της πολιτικής αντιδρούν. Απαιτούν τη συνέχιση στο δημόσιο χαρακτήρα στον τομέα της πρόνοιας και της προστασίας.
      Ο Πρόεδρος του ΠΑ.ΣΟ.Κ. που πρόσφατα επισκέφθηκε το κλαμπ Δάφνης όπου εξέφρασε τη στήριξή του στις κοινωνικές δομές αλληλεγγύης και προστασίας των πολιτών από τους Ο.Τ.Α., εκεί δεσμεύτηκε ταυτόχρονα να επενδύσει σ’ αυτές, όταν σύντομα το ΠΑ.ΣΟ.Κ. θα γίνει πάλι κυβέρνηση. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κύριο συνάδελφο.
      Η κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, θα ήθελα χρόνο και από τη δευτερολογία μου.
      ΠΡΟΕΔΡΕΥΩΝ (Ιωάννης Δραγασάκης): Θα υπάρξει μία ανοχή, αλλά κάνουμε μία προσπάθεια να μη γίνουν από την αρχή όλες οι δευτερολογίες, επειδή έχουμε αργήσει. Να προλάβουν να μιλήσουν όλοι.
      ΤΟΝΙΑ ΑΝΤΩΝΙΟΥ: Κύριε Υπουργέ, καταθέσαμε την επίκαιρη επερώτηση που συζητάμε σήμερα για να καταγγείλουμε την απαξίωση, την υποχρηματοδότηση και τη συρρίκνωση από την Κυβέρνησή σας του δικτύου κοινωνικής μέριμνας για τα παιδιά και τους ηλικιωμένους.
      Τα προγράμματα κοινωνικής πρόνοιας με πρωτοβουλία της κυβέρνησης ΠΑ.ΣΟ.Κ. εντάχθηκαν και χρηματοδοτήθηκαν από τα περιφερειακά επιχειρησιακά προγράμματα της περιόδου 2000-2007. Αποτελούν μια από τις σημαντικότερες κοινωνικές παρεμβάσεις της κυβέρνησης του ΠΑ.ΣΟ.Κ. και ιδιαίτερα το Πρόγραμμα «Βοήθεια στο Σπίτι» αποτελεί μια από τις  πλέον χρήσιμες παρεμβάσεις στην περιφέρεια και έχει πλέον αποκτήσει την αναγνώριση όλων όσων ωφελούνται απ’ αυτό.
      Παραλάβατε επομένως, από την κυβέρνηση του ΠΑ.ΣΟ.Κ. έτοιμα προγράμματα με τις απαιτούμενες δομές. Όμως, από το 2004 και μετά αντί να τα ενισχύσετε και να τα επεκτείνετε, τα οδηγείτε συστηματικά στον αφανισμό με τη μέθοδο της απαξίωσης. Για τέσσερα ολόκληρα χρόνια τα προγράμματα αφέθηκαν στην τύχη τους. Η ελλιπής και καθυστερημένη χρηματοδότηση, το ανασφαλές και ασαφές καθεστώς εργασίας των απασχολούμενων, η αδιαφορία και η πρόθεσή σας για την εκχώρηση των υπηρεσιών φροντίδας παιδιών και ηλικιωμένων στον ιδιωτικό τομέα, προδικάζουν την τύχη των προγραμμάτων.
      Ο μοναδικός λόγος που καθυστερεί η χαριστική βολή στα προγράμματα από την Κυβέρνηση είναι ο φόβος του πολιτικού κόστους. Τις πραγματικές προθέσεις σας για την τύχη του, τις αναφέρετε μέσα στο ίδιο το κείμενο του Ε.Σ.Π.Α. 2007-2013 όπου ορίζεται ότι στα προγράμματα κοινωνικής φροντίδας συμμετέχουν για πρώτη φορά και ιδιωτικοί φορείς. Βάζετε, δηλαδή, στην ίδια κατηγορία δημόσιους και ιδιωτικούς φορείς, με προοπτική τη σταδιακή εκχώρηση του συνόλου των κοινωνικών δομών στην ιδιωτική πρωτοβουλία.
      Περιορίζετε τον αριθμό των δικαιούχων με αποτέλεσμα τον αποκλεισμό χιλιάδων ανθρώπων που μέχρι σήμερα εξυπηρετούνται απ’ αυτά τα προγράμματα.
      Βέβαια, η Κυβέρνησή σας κατά την προσφιλή της τακτική, μέσω των εξαγγελιών, κρύβει την πραγματικότητα και με τη μέθοδο της παράτασης και της υποσχεσιολογίας, προσπαθεί να κερδίσει χρόνο μέχρι τις εκλογές. Αλλά ο πραγματικός σας στόχος πλέον, κυρία Υπουργέ, δεν κρύβεται. Ακόμη και σήμερα που η Κυβέρνησή σας καταρρέει και έχει χάσει την εμπιστοσύνη των πολιτών, εσείς παραμένετε, σταθερά προσηλωμένοι στον ίδιο στόχο, να ολοκληρώσετε την πλήρη αποδόμηση και αποδιάρθρωση του κοινωνικού κράτους στη χώρα μας.
      Τις συνέπειες των ακραίων νεοφιλελεύθερων επιλογών σας τις γνωρίζει σήμερα πάρα πολύ καλά ο ελληνικός λαός. Τις γνωρίζει πρώτα απ’ όλα η ελληνική οικογένεια που δεν μπορεί πλέον να στείλει τα παιδιά της στους  βρεφονηπιακούς σταθμούς και στα Κέντρα Δημιουργικής Απασχόλησης, από τη στιγμή που μειώσατε τους δικαιούχους, περικόψατε τις θέσεις των παιδιών και περικόψατε τραγικά τη χρηματοδότησή τους. Τα κέντρα αυτά κλείνουν το ένα μετά το άλλο. Μόνο από το Σεπτέμβρη μέχρι σήμερα  έχουν κλείσει τριάντα ένα Κέντρα Δημιουργικής Απασχόλησης Παιδιών και έχουν χάσει τη δουλειά τους εκατόν τριάντα ένας παιδαγωγοί.
      Έχετε αποκλείσει από το πρόγραμμα αυτό τις άνεργες γυναίκες, τις γυναίκες μετανάστριες, τις γυναίκες που δουλεύουν στην αυτοδιοίκηση και τις γυναίκες δημοσίους υπαλλήλους. Το  πιο τραγελαφικό είναι ότι αντιμετωπίζετε τις άνεργες μητέρες σαν να θέλουν οι ίδιες να μείνουν μόνιμα άνεργες. Μη μας πείτε, κυρία Υπουργέ, ότι κάνατε ειδική παρέμβαση, διότι από την παρέμβασή σας επί της ουσίας σήμερα οι άνεργες δεν μπορούν να καλύψουν τις ανάγκες των παιδιών τους.
      Εκεί όμως που η συμπεριφορά της Κυβέρνησής σας έχει ξεπεράσει κάθε όριο υποκρισίας και εμπαιγμού είναι απέναντι στους εργαζόμενους του Προγράμματος «Βοήθεια στο Σπίτι». Στο ίδιο σας το κυβερνητικό πρόγραμμα είχατε δεσμευτεί ότι ειδικά «Βοήθεια στο Σπίτι» θα το στηρίζατε και θα το επεκτείνατε. Για μια ακόμη φορά αθετήσατε τις υποσχέσεις σας και έχετε αφήσει πάνω από πέντε χιλιάδες εργαζόμενους στο «Βοήθεια στο Σπίτι» και στα Κέντρα Ημερήσιας Φροντίδας Ηλικιωμένων ακάλυπτους. Ενώ αυτοί οι άνθρωποι δίνουν και την ψυχή τους στα προγράμματα όλα αυτά τα χρόνια, όχι μόνο δεν τους μονιμοποιείτε, αφού καλύπτουν πάγιες και διαρκείς ανάγκες, αλλά τους αφήνετε απλήρωτους επί μήνες. Τους έχετε φθάσει στα έσχατα όρια αντοχής. 
      Συγγνώμη, κυρία Υπουργέ, αντιλαμβάνεστε πώς είναι δυνατόν να δουλεύει ένας εργαζόμενος επί μήνες και να μην πληρώνεται; Και ειδικά μάλιστα, κυρία Υπουργέ, είστε και γυναίκα, όταν οι περισσότεροι εργαζόμενοι που δουλεύουν σ’ αυτό το πρόγραμμα είναι γυναίκες και μάλιστα γυναίκες με παιδιά και πολλές μάλιστα γυναίκες χωρισμένες. Σήμερα έχετε τουλάχιστον ηθική υποχρέωση να προχωρήσετε σε μόνιμες σαφείς και έντιμες ρυθμίσεις για το εργασιακό τους καθεστώς και όχι να εμπαίζετε και τους εργαζόμενους και την Τοπική Αυτοδιοίκηση την οποία μάλιστα έχετε αφήσει χωρίς πόρους να ανταποκριθεί στις  υποχρεώσεις που επωμίζεται.
       Άλλωστε όλο αυτό το χρονικό διάστημα συζητάγαμε για το «μεγάλο» σχεδιασμό της διοικητικής μεταρρύθμισης, τον «ΚΑΠΟΔΙΣΤΡΙΑ ΙΙ» που τελικά ναυάγησε πριν ακόμα μας πει η Κυβέρνηση ποια είναι τα σχέδιά της. 
      Κυρία Υπουργέ, στο Νομό Φθιώτιδας το Διοικητικό Συμβούλιο της εταιρείας «ΠΑΡΕΜΒΑΣΙΣ» που έχει συστήσει η αυτοδιοίκηση για να υλοποιήσει το πρόγραμμα, έφτασε στο σημείο να υποβάλει την παραίτησή του από τη στιγμή που δεν υπήρχαν οι πόροι και οι προϋποθέσεις για να συνεχιστεί το πρόγραμμα. Έλεγαν οι υπεύθυνοι στους εργαζόμενους δεν ξέρουμε τι θα συμβεί, υπογράψτε, να συνεχίσετε το πρόγραμμα και δεν ξέρουμε αν θα πληρωθείτε και πότε. Και, κυρία Υπουργέ, κάποιοι εργαζόμενοι που τόλμησαν και έκαναν επίσχεση ξέρετε πού είναι αυτήν τη στιγμή; Στο σπίτι τους. Οι δήμαρχοι τους έδιωξαν και τώρα τρέχουν στα δικαστήρια. Οι άνεργοι-εργαζόμενοι ψάχνουν να βρουν τα χρήματά τους για τα δικαστικά έξοδα, για να βρουν το δίκιο τους.
      Κυρία Υπουργέ, το Πρόγραμμα «Βοήθεια στο Σπίτι» θεσμοθετήθηκε όπως είπα και στην αρχή από την κυβέρνηση του ΠΑ.ΣΟ.Κ. για να προσφέρει τεράστιο κοινωνικό έργο και πρόσφερε σε πάνω από εκατό χιλιάδες ηλικιωμένους, μοναχικά άτομα, άτομα με αναπηρίες. Δημιούργησε θέσεις εργασίας για πολλές γυναίκες και μάλιστα στην επαρχία. Για το λόγο αυτό όπως είπε και η εισηγήτριά μας, η κ. Χριστοφιλοπούλου το ΠΑ.ΣΟ.Κ. δεσμεύεται να στηρίξει αυτές τις επιλογές, αυτά τα προγράμματα, να στηρίξει τις θέσεις εργασίας αυτών των ατόμων. Άλλωστε το έχουμε δείξει και στο παρελθόν, δικές μας ήταν αυτές οι πολιτικές και αύριο ως Κυβέρνηση θα τις στηρίξουμε και θα τις επεκτείνουμε.
      Κυρία Υπουργέ, θα αναφερθώ σε σας, γιατί είστε Βουλευτής της περιφέρειας. Ξέρετε πολύ καλά πόσο σημαντικά είναι αυτά τα προγράμματα, ιδίως για δήμους της περιφέρειας και μάλιστα για ορεινούς δήμους που ζουν πολλοί ηλικιωμένοι άνθρωποι και χωρίς αυτά τα προγράμματα στήριξης θα ερημώσουν και άλλο αυτές οι περιοχές. Αλλά δυστυχώς, κυρία Υπουργέ, η πολιτική σας πέντε χρόνια τώρα είναι να υπονομεύσετε το κοινωνικό κράτος. Να υπονομεύετε όλες αυτές τις δομές και γνωρίζετε πολύ καλά διότι μιλώ σε μια Βουλευτή Μεσσηνίας, μιλώ ως Βουλευτής Φθιώτιδας, ότι αυτήν τη στιγμή η περιφέρεια στενάζει. Οι μηχανικοί είναι απλήρωτοι, οι εργολάβοι είναι απλήρωτοι, οι γιατροί είναι απλήρωτοι, οι φαρμακοποιοί είναι απλήρωτοι, οι αγρότες έχουν απούλητα τα προϊόντα τους.                                         
      Σήμερα είδαμε τον κύριο Πρωθυπουργό να ανακοινώνει τις εξαγγελίες του κ. Κοντού χωρίς βέβαια να δίνει καμμία λύση στα ζητήματα μόλις είδαν ότι τα τρακτέρ είναι στο δρόμο. Και το πιο τραγικό είναι ότι αφήνετε για μήνες, για πάνω από χρόνο εργαζόμενους απλήρωτους, όταν έρχεστε μάλιστα και θέλετε να τους φορολογήσετε και με το περιβόητο μπλοκάκι. 
      Αυτές οι πολιτικές οδηγούν σε ερημοποίηση της περιφέρειας, σε τεράστια προβλήματα κοινωνικής συνοχής και βέβαια πολύ σύντομα ο ελληνικός λαός και στις επόμενες εκλογές θα άρει την εμπιστοσύνη του στην Κυβέρνηση. Αλλά μέχρι τότε θα είναι πολύ δύσκολα τα πράγματα γι’ αυτές τις κοινωνικές ομάδες και γι’ αυτό πρέπει να αλλάξετε χθες την πολιτική σας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε πολύ. 
      Ο κ. Σκουλάκης έχει το λόγο, για πέντε λεπτά. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, σε περιόδους οικονομικής κρίσης –η οποία δυστυχώς θα έρθει και εδώ γιατί δεν την είδαμε ακόμα τη διεθνή οικονομική κρίση να έχει έρθει στην Ελλάδα καθώς και τα συμπτώματά της- η Κυβέρνηση το πρώτο που πρέπει να κάνει είναι να οργανώσει το δίκτυο κοινωνικής προστασίας για τους μη έχοντες, τους ταλαίπωρους Έλληνες πολίτες, τους φτωχούς, τους έχοντες περισσότερη ανάγκη. 
      Όμως η Κυβέρνηση τούτη στον κοινωνικό τομέα –δεν ξέρω, θεωρεί τις κοινωνικές δαπάνες περιττές;- δεν ξέρω γιατί, αλλά τα έχει κάνει σαλάτα. Το εθνικό σύστημα υγείας παραλύει, κατέρρευσε. Πέντε δισεκατομμύρια χρωστάνε τα νοσοκομεία μας. Υλικά δεν υπάρχουν στα νοσοκομεία, γάζες δεν υπάρχουν, επίδεσμοι δεν υπάρχουν, οι προμηθευτές παίρνουν πίσω τα υλικά και ένα δίκτυο κοινωνικής προστασίας που σας είχαμε παραδώσει, είτε αυτό ήταν παιδικοί σταθμοί, είτε Προγράμματα «Βοήθεια στο Σπίτι», είτε κέντρα δημιουργικής απασχόλησης, είτε κέντρα ημερήσιας φροντίδας δοκιμάζονται. 
      Δεν τα λέμε εμείς από κεκτημένη αντιπολιτευτική ταχύτητα, αλλά τα λένε οι άνθρωποι που χειρίζονται τα θέματα και μάλιστα ο υπ’ αριθμόν ένας θεσμικός φορέας στη χώρα μας, ο Πρόεδρος της Κ.Ε.Δ.Κ.Ε., ο Δήμαρχος Αθηναίων ο οποίος λέει εδώ μεταξύ των άλλων τα εξής: «Αντί να σκεφτούμε πώς θα αναβαθμίσουμε και άλλο τις υπηρεσίες μας, έχουμε να αντιμετωπίσουμε τη σπαζοκεφαλιά πώς θα κρατήσουμε ανοιχτούς τους παιδικούς σταθμούς, τα Κ.Δ.Α.Π., το «Βοήθεια στο Σπίτι», τα κέντρα πρόληψης». 
      Δεν είναι σπαζοκεφαλιά, αγαπητοί συνάδελφοι. Είναι συνειδητή πολιτική επιλογή, διότι αν τα καλοεξετάσει κανείς, αυτές οι δομές έχουν όφελος, όπως λέει παρακάτω ο ίδιος ο κύριος Δήμαρχος Αθηναίων και ο πρόεδρος της Κ.Ε.Δ.Κ.Ε.. Υπάρχει όφελος 30.000.000 ευρώ ετησίως, γιατί πολλές από τις λειτουργίες τις υλοποιούν οι δήμαρχοι. 
      Λοιπόν, να έρθουμε τώρα στα στοιχεία.
      Σας παραδώσαμε χίλιες οκτακόσιες δομές –περίπου οκτώ χιλιάδες εργαζόμενοι ταλαιπωρούνται κι αυτοί, βγαίνουν στους δρόμους κάθε τόσο ιδιαίτερα από τον Αύγουστο και μετά- χίλια εκατόν εβδομήντα Προγράμματα «Βοήθεια στο Σπίτι» και διακόσια σαράντα Κ.Δ.Α.Π.. Έκλεισαν ήδη τα τριάντα ένα και από τα τριάντα πέντε νέα Κ.Δ.Α.Π. έκλεισαν ήδη τα δυο. Διακόσιες χιλιάδες άμεσοι χρήστες αγωνιούν, οικογένειες αγωνιούν κι έρχεται η Κυβέρνηση και λέει ότι τα Προγράμματα «Βοήθεια στο Σπίτι» θα τα χρηματοδοτήσω από τον κρατικό προϋπολογισμό. Δεκτό. 
      Να σας πω εγώ τι γίνεται τώρα στην Κρήτη με στοιχεία της Περιφέρειας Κρήτης. Πόσα είναι τα Προγράμματα «Βοήθεια στο Σπίτι» στην Κρήτη; Είναι ενενήντα τρία. Τα χρήματα που έχουν σταλεί από το Υπουργείο Εθνικής Οικονομίας είναι 11.500 ευρώ. Η Περιφέρεια έγκαιρα με έγγραφό της ζητάει μια πρόσθετη χρηματοδότηση 5.000.000 ευρώ, διότι από τα στοιχεία που υπάρχουν δεν βγαίνουν να ενταχθούν όλα αυτά τα Προγράμματα «Βοήθεια στο Σπίτι» σ’ αυτά τα 11.500.000 ευρώ. 
      Στα Χανιά λειτουργούν δεκατρία Προγράμματα «Βοήθεια στο Σπίτι» από δήμους και τρία –προσέξτε το αυτό- από φορείς που δεν ανήκουν στους Ο.Τ.Α.. Είναι δύο του Αννουσάκειου Θεραπευτηρίου, ένα στο Καστέλι και ένα στην Κίσσαμο, δηλαδή, στο Σέλινο και υπάρχει κι ένα άλλο πρόγραμμα στον Αποκόρωνα. Αυτά τα προγράμματα η Κ.Ε.Δ.Κ.Ε. λέει ότι μπορούν να ενταχθούν όμως η Περιφέρεια απαντά ότι από τις υπάρχουσες πιστώσεις, απ’ αυτές που έχουν εγκριθεί –δηλαδή, τα 11.500.000- δεν αρκούν για να λειτουργήσουν όλα αυτά τα προγράμματα. 
      Προσέξτε. Είναι η μεγαλύτερη κοινωνική παρέμβαση που έκανε το ΠΑ.ΣΟ.Κ., κυβέρνηση ποτέ στην Ελλάδα. Αυτήν την παρέμβαση πρέπει να τη διαφυλάξετε, κυρία Υπουργέ, σαν κόρη οφθαλμού. Να κάνετε ό,τι μπορείτε. Μπορείτε νομίζω να κάνετε παρέμβαση και επιτέλους, η Κυβέρνηση είναι ενιαία. Δεν μπορεί να έρθετε και εσείς εδώ να μας πείτε ότι ξέρετε το Υπουργείο Εθνικής Οικονομίας δεν μας δίνει χρήματα. Να βρείτε χρήματα επιτέλους, όπως άρχισε να συζητάει τελευταία ο κ. Αβραμόπουλος για τα νοσοκομεία. Αυτός είχε πει ότι δεν χρειάζεται η υγεία άλλα λεφτά, αλλά χρειάζεται νοικοκύρεμα. Μη μας το πείτε και εσείς. Να βρεθούν χρήματα. Να λειτουργήσουν όλα τα Προγράμματα «Βοήθεια στο Σπίτι». 
      Και έρχομαι στους παιδικούς σταθμούς. Έχει αναστατωθεί όλη η Ελλάδα, όλοι οι δήμαρχοι, οι γονείς, οι εργαζόμενοι. Αναθέσατε στην Εργατική Εστία όλη αυτήν τη διαδικασία. Βάλατε κάποιους αυστηρούς όρους που εμένα μου θυμίζουν κοινωνικό αποκλεισμό. Αυτό που κάνατε είναι πράγματι κοινωνικός αποκλεισμός. Τι είπατε; Είπατε ότι οι μητέρες που έχουν οικογενειακό εισόδημα έως 24.000 ευρώ. Δηλαδή, είναι πολλά τα χρήματα δυο εργαζόμενων ανθρώπων, μιας οικογένειας, σύζυγος και μητέρα, να βγάλουν 24.000 ευρώ και βάλατε αυτό το πλαφόν; Δεύτερον, ο δημόσιος υπάλληλος γιατί να αποκλείεται, δηλαδή; Τρίτον, η εργαζόμενη στους Ο.Τ.Α.. Είναι ή δεν είναι κοινωνικός αποκλεισμός αυτός; Η αγρότισσα, η έμμεσα ασφαλισμένη αποκλείεται. Γιατί δηλαδή; 
      ΠΑΝΑΓΙΩΤΗΣ ΑΔΡΑΚΤΑΣ: Η έμμεσα ασφαλισμένη.
      ΕΜΜΑΝΟΥΗΛ ΣΚΟΥΛΑΚΗΣ: Βεβαίως αποκλείεται η έμμεσα. 
      Η άνεργη που δεν επιδοτείται από τον Ο.Α.Ε.Δ. τους τελευταίους είκοσι τέσσερις μήνες. Η εργαζόμενη ακόμα και σε μικρή οικογενειακή επιχείρηση, όταν η άδεια είναι στο σύζυγο. Γιατί αυτή δεν αποκλείεται, δηλαδή; 
      Όλα αυτά νομίζω ότι δεν τα επέβαλλε καμμία Ευρωπαϊκή Ένωση. Ήταν δικές σας αποφάσεις, δικές σας επιλογές και εσείς έχετε ακεραία την ευθύνη. 
      Τούτη την ώρα στα Χανιά –σας φέρνω τα σημερινά στοιχεία- οι θέσεις ήταν τριακόσιες εξήντα επτά και αφορούν δέκα παιδικούς σταθμούς. Κι όμως αυτοί που θα ωφεληθούν είναι διακόσιοι ένας. Έχουμε 45,2% κενές θέσεις. 
      Κυρία Υφυπουργέ, νομίζω ότι πρέπει να το ξαναδείτε. Πρέπει να βρείτε έναν τρόπο να αυξηθούν οι χρηματοδοτήσεις και για τα Προγράμματα «Βοήθεια στο Σπίτι» και για τους παιδικούς σταθμούς και για τα κέντρα δημιουργικής απασχόλησης και για τα Κ.Η.Φ.Η.. Η κρίση η οποία έρχεται θα δοκιμάσει έτι περαιτέρω αυτούς τους ανθρώπους που έχουν μεγαλύτερη ανάγκη. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Σκουλάκη. 
      Το λόγο έχει ο κ. Καστανίδης, για πέντε λεπτά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ. 
      Κυρία Υφυπουργέ, θα ξεκινήσω εκφράζοντας την απόλυτη συμπάθειά μου στο πρόσωπό σας γιατί οι κρυπτόμενοι Υπουργοί της Κυβέρνησης που έχουν την ευθύνη για τη διάλυση των προνιακών δομών δεν είναι παρόντες ή παρούσες προκειμένου να υπερασπιστούν την πολιτική τους. 
      Καλείστε να υπερασπιστείτε μια πολιτική την οποία δεν μπορεί να υπερασπιστεί κανένας. Και θα σας συνιστούσα ως λυτρωτική πράξη, μετά από όσα ακούτε και θα ακούσετε στη συνέχεια, να ενώσετε τη φωνή μαζί μας για την αλλαγή αυτής της καταστροφικής πολιτικής και όχι να επιχειρήσετε, ακόμη και με συμβουλές της τελευταίας στιγμής, να υπερασπιστείτε την κυβερνητική  πολιτική. 
      Οι προνοιακές δομές των δήμων καταστρέφονται, αμφισβητούνται, κινδυνεύουν. Από 01/01/2008 υποδιπλασιάστηκαν οι χρηματοδοτήσεις σε κρίσιμες προνοιακές δομές όπως θα σας δείξω σε λίγο. 
      Εργαζόμενοι μένουν μετέωροι ή απολύονται. Χρήματα δεν εξασφαλίζονται για προνοιακές δομές οι οποίες προσέφεραν ποιότητα υπηρεσιών. Το σύστημα που διαμορφώθηκε θα πρέπει να το εκπόνησαν ή να το σκέφτηκαν παρανοϊκοί ή ολιγοφρενείς. Θα σας δώσω ένα παράδειγμα. Δικαιούχος είναι μία οικογένεια που έχει ένα παιδί και έχει εισόδημα μέχρι 24.000 ευρώ προσαυξημένο κατά τα 1.000 ευρώ όπως προβλέπεται. Μία πολύτεκνη οικογένεια η οποία έχει άνω των 24.000 ευρώ εισόδημα και τέσσερα λόγου χάριν παιδιά, με τις προσαυξήσεις που δικαιούται για κάθε παιδί, εάν το εισόδημά της υπερβαίνει ένα ορισμένο ποσό…
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ποιος είναι ο αριθμός;
      ΧΑΡΑΛΑΜΠΟΣ ΚΑΣΤΑΝΙΔΗΣ: Τέσσερα παιδιά. Εάν κάνετε τις προσαυξήσεις εξαιτίας των τεσσάρων παιδιών και τις προσθέσετε στις 24.000 ευρώ, αν το εισόδημα κατά ένα ευρώ υπερβαίνει το σχετικό ποσό, δεν μπορεί να έχει οποιαδήποτε υπηρεσία παρεχόμενη από τις προνοιακές δομές των δήμων, την ώρα που οι προνοιακές δομές πρέπει να παρέχουν καθολικές υπηρεσίες, ποιοτικές υπηρεσίες και στις φτωχές και στις μεσαίου εισοδήματος οικογένειες.
      Γιατί άραγε επιλέγετε ότι μία μετανάστρια δεν μπορεί να εξυπηρετηθεί; Γιατί επιλέγετε ότι μία οικογένεια δημοσίου υπαλλήλου δεν μπορεί να εξυπηρετηθεί, αλλά θέτετε προϋποθέσεις; Γιατί, στο προηγούμενο σύστημα παροχής υπηρεσιών από τις προνοιακές δομές δεν υπήρχαν αυτά. θέλω να σας πω για τον υποδιπλασιασμό των χορηγήσεων. Σύμφωνα με τις απόψεις της Κ.Ε.Δ.Κ.Ε., τις επίσημες μελέτες της, ένας βρεφονηπιακός σταθμός ή ένας παιδικός σταθμός εχρηματοδοτείτο σε ετήσια βάση, προ της 30ής Αυγούστου 2008, για τα λειτουργικά έξοδα περίπου με 120.000 ευρώ το χρόνο. Τώρα χρηματοδοτείται με βάση τις νέες προβλέψεις με 50.000 ευρώ, κατά μία εκτίμηση μπορεί να είναι και 60.000 ευρώ. Δηλαδή, υπάρχει υποδιπλασιαμός της χρηματοδότησης. Ρωτήστε παρακαλώ τους δημάρχους να σας πουν. Είναι φανερό ότι ο υποδιπλασιασμός οδηγεί σε μείωση των δικαιούχων και σε μείωση του αριθμού των παιδιών που εξυπηρετούνται. Ισχυρίζεται η Κυβέρνησή σας ότι έχει εξασφαλίσει τα οικονομικά αποθέματα για τη στήριξη…
      (Στο σημείο αυτό την Προεδρική Έδρα καταλαμβάνει  η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας ακούω, κύριε  Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας έλεγα ότι η κοινοβουλευτική τάξη επιβάλλει στο συνεργάτη σας να μη σας ενοχλεί. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Για το δικό σας θέμα ρωτάω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν είχατε κατανοήσει, κυρία Υφυπουργέ, θα οφείλατε να είχατε κατανοήσει πριν έρθετε στην Αίθουσα.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε  Καστανίδη, δεν το επιτρέπω αυτό. Ειλικρινά το λέω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σπάσετε τα γυαλιά σας.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Είναι δυνατόν να μου λέτε ότι αν δεν έχω κατανοήσει να είχα κατανοήσει πριν έρθω στην Αίθουσα; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κυρία Υφυπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας έχω μιλήσει ποτέ κατ’ αυτόν τον τρόπο; Με συγχωρείτε, κυρία Πρόεδρε, αλλά είναι τελείως απαράδεκτος ο τρόπος…
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας μιλώ με τον τρόπο που αρμόζει…
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Είμαι οκτώμισι χρόνια εδώ. Είναι δυνατόν να μου λέτε αυτό το πράγμα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Εκτρέπεστε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εγώ εκτρέπομαι;
      ΧΑΡΑΛΑΜΠΟΣ ΚΑΣΤΑΝΙΔΗΣ: Εκτρέπεστε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Μου λέτε ότι δεν κατανοώ το αντικείμενο για το οποίο έχω να μιλήσω;
      ΧΑΡΑΛΑΜΠΟΣ ΚΑΣΤΑΝΙΔΗΣ: Εκτρέπεστε, κυρία Υφυπουργέ.
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Έλσα Παπαδημητρίου): Αν μου επιτρέπετε να προεδρεύσω…
      Κύριε Αδρακτά, δεν χρειάζεται συνήγορο η κυρία Υφυπουργός. Σεβαστείτε τον Κανονισμό.
      Κύριε  Καστανίδη, θέλετε να διαγραφεί η λέξη από τα Πρακτικά;
       ΧΑΡΑΛΑΜΠΟΣ ΚΑΣΤΑΝΙΔΗΣ: Τι ακριβώς να διαγραφεί;
      ΠΡΟΕΔΡΕΥΟΥΣΑ (Έλσα Παπαδημητρίου): Ερεθίστηκε η κυρία Υφυπουργός. Μόλις κάθισα στην Έδρα. Άκουσα ότι αμφισβητήσατε ίσως την ικανότητά της να κατανοεί…
       ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Είπα κάτι πολύ απλό. Ότι ένας Υφυπουργός πρέπει να κατανοεί πριν έρθει στην Αίθουσα και όχι να τον διακόπτει ο κάθε συνεργάτης του όποτε νομίζει. Αυτό είπα.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Γιατί επιτρέπεται να έχουμε συνεργάτες; Εάν προκύψει ένα θέμα και θέλουμε μια διευκρίνιση δεν πρέπει… Θλίβομαι ειλικρινά.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Υφυπουργέ, αφήστε με να κάνω εγώ αυτή τη δουλειά. Και ο κ. Καστανίδης όταν ήταν Υπουργός  σίγουρα συμβουλευόταν τους συνεργάτες του όπως όλοι οι Υπουργοί που παρακολουθούν.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Είναι ρατσισμός και σεξισμός αυτό, κυρία Πρόεδρε.
       ΧΑΡΑΛΑΜΠΟΣ ΚΑΣΤΑΝΙΔΗΣ: Πώς είπατε;
      ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κυρία Υφυπουργέ. Μπορούμε να επανέλθουμε στην τάξη. Θεωρώ ότι δεν ήταν απόλυτα σωστή κοινοβουλευτικά τουλάχιστον η έκφραση. Αν θέλετε, να διαγραφεί.
       ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ακούσατε τι είπε προηγουμένως η κυρία Υφυπουργός;
      ΠΡΟΕΔΡΕΥΟΥΣΑ (Έλσα Παπαδημητρίου): Άκουσα την ερμηνεία σας που ερμηνεύει…
       ΧΑΡΑΛΑΜΠΟΣ ΚΑΣΤΑΝΙΔΗΣ: Ακούσατε τι είπε προηγουμένως η κυρία Υφυπουργός;
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, προηγουμένως δεν άκουσα.
       ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, ζητείστε να επαναλάβει τι είπε.
      ΠΡΟΕΔΡΕΥΟΥΣΑ (Έλσα Παπαδημητρίου): Λοιπόν, εντάξει για να μην κάνουμε το διαιτητή, μπορείτε να συνεχίσετε.
       ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, ζητήστε να επαναλάβει τι είπε.
      ΠΡΟΕΔΡΕΥΟΥΣΑ (Έλσα Παπαδημητρίου): Ήρεμα, κύριε  Καστανίδη.
       ΧΑΡΑΛΑΜΠΟΣ ΚΑΣΤΑΝΙΔΗΣ: Είμαι πάρα πολύ ήρεμος εδώ και ώρα.
      ΠΡΟΕΔΡΕΥΟΥΣΑ (Έλσα Παπαδημητρίου): Λοιπόν, να συνεχιστεί η συζήτηση;
       ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, μπορείτε να ζητήσετε από την κυρία Υφυπουργό να επαναλάβει τι είπε;
      ΠΡΟΕΔΡΕΥΟΥΣΑ (Έλσα Παπαδημητρίου): Όχι. Θα ζητήσω τα Πρακτικά και θα παρακαλέσω στη συνέχεια τους δυο σας…
       ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ να παραμείνουν στα Πρακτικά αυτά τα οποία είπε τώρα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεχίστε, κύριε  Καστανίδη.
       ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Υφυπουργέ, αντί να διαμαρτύρεσθε γι’ αυτά που διεξάγονται εντός της Αιθούσης και αντί να εκφράζετε τη θλίψη σας –με συγχωρείτε που εκφράζομαι μ’ αυτό το ύφος- θα έπρεπε να θλίβεστε γιατί από τον περασμένο Σεπτέμβριο μέχρι αυτήν τη στιγμή υπάρχουν τριάντα ένα κέντρα δημιουργικής απασχόλησης που τα έχει κλείσει η Κυβέρνησή σας. Θα σας πω ποια είναι. Τα κέντρα δημιουργικής απασχόλησης και τα κέντρα δημιουργικής απασχόλησης για τα παιδιά με αναπηρία, τα οποία δουλεύουν το απόγευμα και παρέχουν κρίσιμες υπηρεσίες  έχουν κλείσει. Είναι τα ακόλουθα: Στη Σύρο, στη Σέριφο, στον Άγιο Στέφανο Αττικής, στο Ζεφύρι Αττικής, στο Μοσχάτο Αττικής, τα δύο κέντρα στην Αμαλιάδα, στην Αμανή Χίου, στον Πτελεό Μαγνησίας, στη Δίμη δυτικής Αχαΐας, στα Βραχνέικα Αχαΐας, στη Μόγρη δυτικής Αχαΐας, στο Κιάτο, στην Πωγωνιανή Ιωαννίνων, στον Άγιο Δημήτριο Ιωαννίνων, στο Κεφαλόβρυσο Ιωαννίνων, στο Λιτόχωρο Πιερίας, στο Δενδροπόταμο Θεσσαλονίκης, στη Νέα Κίο, στην Ιεράπετρα, δύο κέντρα στον Άγιο Νικόλαο Λασιθίου, στη Βιστωνίδα Ξάνθης, στο Δισπηλιό Καστοριάς, στους Γαλατάδες Γιαννιτσών καθώς και τα Κ.Δ.Α.Π. για παιδιά με αναπηρία στην Ορεστιάδα και στο Αμύνταιο Φλωρίνης.
      Αυτά, λοιπόν, θα έπρεπε να σας θλίβουν και μην αγανακτείτε από τις αιτιάσεις της Αντιπολίτευσης διότι αν είχαν εξασφαλιστεί τα χρήματα, τότε θα έπρεπε να απαντήσουμε λογικά στο ερώτημα γιατί κλείνουν όλες αυτές οι δομές; Ήδη εκατόν τριάντα οκτώ εργαζόμενοι είναι απολυμένοι. Έχει υποδιπλασιαστεί ο αριθμός των παιδιών που εξυπηρετούνται. Από είκοσι πέντε χιλιάδες είναι δεκάξι χιλιάδες αυτά που μπορούν να εξυπηρετηθούν. Αντί, λοιπόν, να θλίβεστε, να ακούτε τον πρόεδρο της Κ.Ε.Δ.Κ.Ε., όπως και άλλους δημάρχους που δεν ανήκουν στο χώρο του ΠΑ.ΣΟ.Κ. ούτε της Ελάσσονος Αντιπολίτευσης. Είναι δήμοι που μπορούν να βρίσκονται στα χέρια δημάρχων και δημοτικών αρχών που ανήκουν σε όλες τις πολιτικές παρατάξεις. Δεν σας λέει κάτι αυτό;
      Ξεκίνησα λέγοντας ότι εκφράζω τη συμπάθειά μου, γιατί καλείσθε να υπερασπισθείτε μια πολιτική που είναι ανυπεράσπιστη εκ φύσεως. Τόση συλλογική σοφία χρειαζόταν στα συναρμόδια Υπουργεία για να οδηγήσουν σ’ αυτήν την κατρακύλα; Τόση συλλογική σοφία! Και θεωρείτε ότι πρέπει να διαμαρτύρεσθε για άλλα πράγματα;
      Η ουσία της πολιτικής μας υποχρέωσης είναι να απαντήσουμε στα υπαρκτά κοινωνικά προβλήματα. Έχετε την αίσθηση ότι η πλειοψηφία της Κ.Ε.Δ.Κ.Ε. που ανήκει στον πολιτικό σας χώρο έχει κάποιον λόγο να σας αντιμάχεται; Έχετε την άποψη ότι οι εργαζόμενοι που ανήκουν στο χώρο σας και οι οποίοι έχουν την αγωνία και βρίσκονται με τα πλακάτ έξω από το συνέδριο της Κ.Ε.Δ.Κ.Ε., το κάνουν επειδή έχουν λόγο να σας αντιμάχονται; Δεν αντιλαμβάνεσθε ποιο είναι το πρόβλημα; Γι’ αυτό είπα, τόση συλλογική σοφία -δεν θέλω να κατονομάσω- για να καταστρατηγηθούν μέσα σε ελάχιστες εβδομάδες τα πάντα; Ακούω από Υπουργούς της Κυβέρνησης ότι δεν κοίταξε το ΠΑ.ΣΟ.Κ. το 2007 να διαπραγματευτεί και πάλι για την ενίσχυση με τους ίδιους πόρους των προγραμμάτων. Το ΠΑ.ΣΟ.Κ. απεχώρησε από την κυβέρνηση το 2004 και το Μάρτιο του 2004 είχε παραδώσει προνοιακές δομές ανθηρές και λειτουργούσες. Η Κυβέρνησή σας έπρεπε να διαπραγματευτεί και να δει τι θα κάνει.
      Και αντ’ αυτών, ενώ βρισκόμαστε μπροστά σε κοινωνική καταιγίδα, ενώ οι αρχές σ’ όλον τον κόσμο, λένε ότι μπροστά στην οξύτατη οικονομική κρίση αυτό που κάνεις είναι να ενισχύσεις το δίκτυο κοινωνικής προστασίας, όπως πρέπει να ενισχύσεις και τις δημόσιες επενδύσεις, πάμε στην εντελώς αντίθετη νεοφιλελεύθερη κατεύθυνση, σύμφωνα με την οποία οι δημόσιες επενδύσεις περικόπτονται τα προγράμματα από τους δήμους περικόπτονται, δίκτυα κοινωνικής προστασίας καταργούνται. 
      Και μου λέτε να μη διαμαρτύρεται η Αντιπολίτευση! Η Αντιπολίτευση σας ενοχλεί, επειδή σας λέει ότι δεν μπορεί ο κάθε σύμβουλός σας να σηκώνεται όποτε νομίζει για να σας συμβουλεύει. Τόση συλλογική σοφία!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει για τρία λεπτά η κ. Περλεπέ Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι, συζητάμε την επερώτηση που καταθέσαμε σε μια περίοδο εξαιρετικά επώδυνη για τους πολίτες. 
      Η κρίση στην οικονομία της χώρας μας αφορά την πλειονότητα των πολιτών και θίγει κυρίως τους ασθενέστερους συνανθρώπους μας για τους οποίους η Νέα Δημοκρατία δεν έλαβε καμιά μέριμνα όλα αυτά τα χρόνια και βέβαια διέλυσε κάθε δίχτυ προστασίας που είχαν δημιουργήσει  οι κυβερνήσεις του ΠΑ.ΣΟ.Κ..
      Αφήσατε, κυρία Υπουργέ, τις δομές κοινωνικής μέριμνας να συνθλιβούν από την υποχρηματοδότηση, από την έλλειψη προσωπικού, από την αδιαφορία που  δείξατε σ’ όσους εργάζονται σ’ αυτές τις υπηρεσίες. Αποδείξατε με την πολιτική σας ότι δεν σας ενδιαφέρει, ούτε η στήριξη των ηλικιωμένων, ούτε των αναπήρων, ούτε των εργαζόμενων μητέρων πού δεν έχουν που να αφήσουν τα παιδιά τους. Χαρακτηριστικό παράδειγμα της αδιαφορίας σας όλα αυτά τα χρόνια, είναι το Πρόγραμμα «Βοήθεια στο Σπίτι». Πέντε χρόνια τώρα δεν έχετε έτοιμο ούτε καν το θεσμικό πλαίσιο για να λειτουργήσει. 
      Το άλλο σημαντικό είναι ότι καθυστερούν πάρα πολύ οι πληρωμές των εργαζομένων σ’ αυτές τις δομές. Και βέβαια στην Εύβοια που είναι ένας πυρόπληκτος νομός το μόνο που έχετε κάνει όσον αφορά την πρόνοια για τις πυρκαγιές, είναι να ζητάτε πίσω τα τριχίλιαρα από τους πυρόπληκτους, ενώ οι εργαζόμενοι έχουν να πληρωθούν από τον Ιούνιο.
      Η χρηματοδότηση των Ο.Τ.Α. από το Υπουργείο δεν είναι επαρκής ούτε καν για να καλύψει τη μισθοδοσία των εργαζομένων σ’ αυτές τις δομές. Τεράστιο πρόβλημα επίσης, είναι  η γραφειοκρατία. Η χρηματοδότηση από το Υπουργείο στην περιφέρεια, από την περιφέρεια στους Ο.Τ.Α. και από εκεί στους εργαζόμενους, όταν φθάσουν κάποια χρήματα.
      Επίσης, οι υλικοτεχνικές υποδομές είναι πάρα πολύ λίγες. Υπάρχουν δήμοι που δεν έχουν ούτε καν όχημα για να πάνε οι εργαζόμενοι να κάνουν τη δουλειά τους. Έχει παρατηρηθεί πάρα πολλές το φαινόμενο να πηγαίνουν με αγροτικά οχήματα για να παράσχουν περίθαλψη στους ηλικιωμένους και στους αναπήρους που έχουν ανάγκη.
      Το μεγαλύτερο όμως πρόβλημα είναι το εργασιακό καθεστώς αυτών των εργαζομένων. Έχουν προσληφθεί όλοι μέσω Α.Σ.Ε.Π., εξυπηρετούν πάγιες και διαρκείς ανάγκες και είναι απαραίτητο όλοι αυτοί οι εργαζόμενοι να μονιμοποιηθούν.
      Εσείς κρατάτε σε ομηρία όλα αυτά τα χρόνια και τους εργαζόμενους σε αυτές τις δομές, αλλά και όλους αυτούς τους περιθαλπόμενους απ’ αυτό το πρόγραμμα, από τη στιγμή που ζουν μέσα στην ανασφάλεια για το αν θα συνεχιστεί το πρόγραμμα και πώς θα συνεχιστεί, με τι υλικοτεχνικές υποδομές, που δεν υπάρχουν πολλές φορές ούτε καν τα νοσηλευτικά υλικά που χρειάζονται. Δεν μιλάμε βέβαια, για γραφεία, για  internet και κομπιούτερ και όπως είπα πριν δεν υπάρχουν ούτε καν οχήματα.
      Τελικά φαίνεται ότι η πάγια και διαρκής πολιτική της  Νέας Δημοκρατίας είναι η απαξίωση του κοινωνικού κράτους και όλων των υποδομών του. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Αχμέτ Χατζηοσμάν έχει το λόγο για τρία λεπτά.
      ΑΧΜΕΤ ΧΑΤΖΗΟΣΜΑΝ: Κυρία Πρόεδρε, να σημειώσετε ότι θα πάρω και το χρόνο της δευτερολογίας μου. 
      Ευχαριστώ.
      Κυρία Πρόεδρε, κυρίες και κύριοι συνάδελφοι, οι δημοκρατίες κρίνονται από τον τρόπο με τον οποίο μεταχειρίζονται τις μειονότητες, τους μετανάστες, τις ευπαθείς ομάδες, όπως είναι τα παιδιά, οι ηλικιωμένοι, οι φυλακισμένοι, τα άτομα με ειδικές ανάγκες. 
      Η ποιότητα των δημοκρατιών βρίσκεται υπό διαρκή κρίση και αμφισβήτηση. Και έτσι πρέπει να συμβαίνει. Φανταστείτε ένα ιδανικό κράτος στο οποίο η διαφορετικότητα δεν θα αποτελούσε εμπόδιο, αλλά πλούτο, δεν θα αντιμετωπιζόταν ως μειονεξία αλλά ως αφορμή για νέες εναλλακτικές προτάσεις διαβίωσης. Φανταστείτε ένα κράτος στο οποίο οι ηλικιωμένοι, τα άτομα με ειδικές ανάγκες, τα παιδιά, δεν θα ήταν στο παρασκήνιο, αλλά στο προσκήνιο του κοινωνικού ιστού.
      Ας επιστρέψουμε τώρα στην ελληνική πραγματικότητα. 
      Το ΠΑ.ΣΟ.Κ. είναι ένα κίνημα με επίκεντρο τον άνθρωπο. Για μας η κοινωνική πολιτική μέριμνας και φροντίδας παιδιών, ηλικιωμένων, αναπήρων και άλλων ομάδων που χρήζουν ιδιαίτερης προστασίας και στήριξης, είναι ένας αγώνας που δίνουμε καθημερινά. Δυστυχώς, δεν μπορώ να πω το ίδιο και για την Κυβέρνηση της Νέας Δημοκρατίας, μια κυβέρνηση που έχει απαξιώσει κάθε έννοια κοινωνικού κράτους στην Ελλάδα. 
      Όλο το πλέγμα υποστήριξης της κοινωνικής συνοχής που θεμελιώθηκε και οργανώθηκε επί κυβερνήσεων ΠΑ.ΣΟ.Κ., σήμερα διέρχεται τη μεγαλύτερη κρίση του. Αντί η Κυβέρνηση της Νέας Δημοκρατίας να στηρίξει, να επεκτείνει, να ενισχύσει αυτό το σύστημα, αντί να διασφαλίσει τη λειτουργία και εξέλιξή του, δυστυχώς, μέχρι σήμερα κάνει ό,τι περνάει από το χέρι της για να το απαξιώσει, για να το εξαφανίσει. Αναφέρομαι στα Προγράμματα «Βοήθειας στο Σπίτι», στα κέντρα φροντίδας ηλικιωμένων, στους βρεφονηπιακούς σταθμούς, στα κέντρα δημιουργικής απασχόλησης παιδιών.  Αναφέρομαι σε θεσμούς που τους αγκάλιασε ο πολίτης και τους μετέτρεψε σε κομμάτι της καθημερινότητάς του, σε μια καθημερινότητα την οποία η Κυβέρνηση της Νέας Δημοκρατίας προσπαθεί να περιορίσει, να περικόψει και εν τέλει να καταργήσει. Το παράδειγμα από την περιοχή μου τη Ροδόπη.
      Η Ροδόπη, λοιπόν, αποτελεί μια ιδιόμορφη περίπτωση, όχι μόνο λόγω της έντονης παρουσίας της μειονότητας, αλλά κυρίως λόγω των πολιτικών του παρελθόντος που καταδίκασαν την περιοχή σε υπανάπτυξη και υστέρηση σε όλους σχεδόν τους τομείς.
      Διακρίνει κανείς στη Ροδόπη ένα εξαιρετικά χαμηλό μορφωτικό επίπεδο, μεγάλη μαθητική διαρροή σε όλες τις βαθμίδες της εκπαίδευσης, χαμηλό βιοτικό επίπεδο και άλλα αρνητικά χαρακτηριστικά. Οι τοπικές κοινωνίες, είναι  κλειστές κοινωνίες με αποτέλεσμα κάποια θέματα όπως η αναπηρία, τα προβλήματα των ατόμων που κάνουν χρήση ναρκωτικών ουσιών θεωρούνται ακόμα και σήμερα ταμπού. Δεν έπρεπε η πολιτεία να αγκαλιάσει δύο φορές αυτήν την περιοχή; Και όλες τις περιοχές της χώρας που παρουσιάζουν παρόμοια αρνητικά  χαρακτηριστικά  δεν έπρεπε να θεσμοθετήσει ειδικά προγράμματα, ακόμα και στο επίπεδο της ενημέρωσης, γιατί υπάρχει τεράστιο έλλειμμα και ως προς αυτό;
      Κυρία Υπουργέ, σας θέτω ένα πολύ απλό ερώτημα. Έχετε κρατήσει στατιστικά στοιχεία των ερωτήσεων που κατατίθενται στα Υπουργεία σας; ‘Έχετε παρατηρήσει πόσες ερωτήσεις σας τέθηκαν το τελευταίο διάστημα για τις δομές αυτές;
      Ας πάρουμε το παράδειγμα των Προγραμμάτων «Βοήθειας στο Σπίτι». Πόσες ερωτήσεις κατατέθηκαν για το αδιέξοδο του προγράμματος που φθάνουν  μέχρι και την απειλή κλεισίματος το τελευταίο έτος; Αυτό το πλήθος των ερωτήσεων ξέρετε πώς μεταφράζεται; Σε κάποιες χιλιάδες εργαζομένων και εξυπηρετούμενων του προγράμματος που έρχονται στα πολιτικά μας γραφεία ή μας συναντάνε στο δρόμο και μας εκφράζουν την αγωνία και την αγανάκτησή τους για το κλείσιμο των προγραμμάτων. Και προσέξτε αυτό το λεπτό σημείο. Σαφώς και η αγωνία αφορά το γεγονός ότι θα μείνουν άνεργοι οι εργαζόμενοι, κυρίως όμως αφορά το γεγονός ότι μία δομή που εξυπηρετεί βασικές ανάγκες των συμπολιτών μας θα κλείσει, ότι άτομα της τρίτης ηλικίας, άτομα με ειδικές ανάγκες θα μείνουν και αυτοί κυριολεκτικά στο δρόμο μαζί με τους εργαζόμενους. 
      Η κοινωνία καθημερινά χτυπάει καμπανάκια και απορώ πως δεν τα ακούει ακόμα η Κυβέρνηση. 
      Θα κλείσω με μια ευχή  που είναι συγχρόνως και προτροπή. Να κινηθείτε άμεσα, κυρία Υπουργέ, γιατί όπως είπα και στην αρχή της παρέμβασής μου, η δημοκρατία μας από αυτά θα κριθεί. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Υπουργέ, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, κάθε κυβέρνηση επιθυμεί να συμβάλει με τον καλύτερο τρόπο στην αύξηση ποιοτικών υπηρεσιών προς τους πολίτες και σίγουρα να επιδιώξει τη δημιουργία ενός στέρεου συστήματος δομών κοινωνικής προστασίας. Θα αναγνωρίσω, λοιπόν, ότι οι κυβερνήσεις Σημίτη έστησαν ένα σύστημα δομών κοινωνικού χαρακτήρα για τα παιδιά, για τους μεγαλύτερους σε ηλικία, για τα άτομα με αναπηρία. Αυτά τα προγράμματα που αφορούν την πρόσβαση σε βρεφονηπιακούς σταθμούς, σε ένα προστατευόμενο και δημιουργικό περιβάλλον για τα άτομα με αναπηρία, αλλά και το Πρόγραμμα «Βοήθεια στο Σπίτι», αποτελούν κεντρικές ευρωπαϊκές πολιτικές επιλογές που υιοθέτησε η Ελλάδα εξυπηρετώντας χιλιάδες Έλληνες πολίτες. Οι δομές αυτές είναι σημαντικές. Τις πιστεύουμε και τις συνεχίζουμε.
      Θα ήθελα, όμως, εκτός από επαίνους για την αρχική σας πρωτοβουλία, να αναφερθώ σε ορισμένες αλήθειες που διέκριναν τη δημιουργία των δομών από εσάς και τα προβλήματα που είχαμε να αντιμετωπίσουμε και να διορθώσουμε μετά το 2004. 
      Η αλήθεια ήταν ότι εξ αρχής, κυρίες και κύριοι συνάδελφοι του ΠΑ.ΣΟ.Κ., δεν στήσατε ένα λογικό σύστημα για να μπορεί να επιβιώσει και στο μέλλον, όταν οι χρηματικοί πόροι της Ευρωπαϊκής Ένωσης θα εξέλειπαν. Δηλαδή, φτιάχνοντας ένα πρόχειρο και σπάταλο σύστημα που δεν θα ήταν σε καμμία περίπτωση βιώσιμο αποκλειστικά από εθνικούς πόρους, οδηγούσατε τις ίδιες τις δομές –που όλοι πιστεύουμε ότι χρειαζόμαστε και συμφωνούμε σ' αυτό- σε θάνατο. 
      Η Κυβέρνησή μας έδωσε ξανά ζωή στο σύστημα. Αυτό μετά το 2004. Για να στηρίξω δε τις επισημάνσεις μου αυτές, τονίζω ότι κερδίσαμε επιπλέον κοινοτικούς πόρους και κατορθώσαμε κατόπιν διαπραγματεύσεων με την Ευρωπαϊκή Ένωση, να επιμηκύνουμε το χρόνο συγχρηματοδότησης έως 30-8-2008, όπου θα έπρεπε, όπως εξάλλου και έγινε, να τεθεί σε λειτουργία το νέο θεσμικό πλαίσιο. 
      Θα ήθελα να μιλήσω τώρα ξεχωριστά για το κάθε ένα από τα προγράμματα στα οποία αναφέρεστε. 
      Βρεφονηπιακοί σταθμοί. Όπως θα πρέπει να γνωρίζετε, μετά τη λήξη του Α΄ κύκλου χρηματοδότησης 2002-2003, το Υπουργείο Απασχόλησης και Κοινωνικής Προστασίας μετά από μακρές διαβουλεύσεις με την Ευρωπαϊκή Επιτροπή, πέτυχε τη συνέχεια της χρηματοδότησης των δομών αυτών για δύο επιπλέον έτη, το 2004 και το 2005. Το 2005, στο πλαίσιο της αναθεώρησης των επιχειρησιακών προγραμμάτων του Γ΄ Κοινοτικού Πλαισίου Στήριξης και κατόπιν συμφωνίας με την Ευρωπαϊκή Επιτροπή, διαπραγματεύτηκε και πέτυχε νέα παράταση της χρηματοδότησης των δομών έως τον Ιούνιο του 2007, υπό την προϋπόθεση, όμως, ότι θα εκπονούσε ένα καινούργιο σχέδιο θεσμικού πλαισίου στη βάση της εξατομικευμένης ενίσχυσης των γυναικών. Το Μάρτιο του 2007, μετά από σειρά συναντήσεων και με στόχο την ομαλή πρόσβαση στο νέο εξατομικευμένο σύστημα, το Υπουργείο πέτυχε την εκ νέου συνέχιση της συγχρηματοδοτημένης λειτουργίας των δομών έως το τέλος του Αυγούστου του 2008. Στην Δ΄ Προγραμματική Περίοδο, έχοντας ως επίκεντρο της πολιτικής μας την Ελληνίδα γυναίκα-μητέρα-εργαζόμενη, συμπεριλάβαμε το συγκεκριμένο έργο στο επιχειρησιακό μας πρόγραμμα. Αλλάξαμε το θεσμικό και κανονιστικό πλαίσιο, σύμφωνα με τις ρητές οδηγίες της Ευρωπαϊκής Ένωσης, αλλά και κατόπιν μακρών και σε βάθος διαβουλεύσεων με την Κ.Ε.Δ.Κ.Ε. και σε συνεργασία με το Υπουργείο Εσωτερικών. Το συνολικό δε κόστος των δράσεων για το σύνολο της νέας προγραμματικής περιόδου ανέρχεται στα 280.000.000 ευρώ. Είναι δε το πρώτο έργο του Ε.Σ.Π.Α. που προκηρύχθηκε το καλοκαίρι. 
      Το Υπουργείο Απασχόλησης δεν έχει την ευθύνη ούτε τους πόρους για να αντιμετωπίσει συνολικά το ζήτημα της προσχολικής αγωγής στη χώρα μας. Μοχθήσαμε για να εξασφαλίσουμε στην εργαζόμενη μητέρα που το έχει ανάγκη, την παροχή υπηρεσιών δωρεάν πρόσβασης στο σύστημα προσχολικής αγωγής, ώστε να επιτύχουμε αύξηση της γυναικείας απασχόλησης. Ουδέποτε το προηγούμενο πρόγραμμα κάλυπτε είκοσι πέντε χιλιάδες παιδιά, όπως ισχυρίζεστε, αφού οι άδειες των σταθμών των Ο.Τ.Α. δεν δείχνουν τέτοια λειτουργική ικανότητα, σύμφωνα με τη δυναμικότητά τους, όπως αναγράφεται στην άδεια ίδρυσης και λειτουργίας τους. 
      Συγκεκριμένα και αναλυτικά. Τι άλλαξε στο πρόγραμμα αυτό, για να μπορεί να αποτελέσει επιλέξιμη δαπάνη από την Ευρωπαϊκή Ένωση; Φορέας υλοποίησης έγινε ο Οργανισμός Εργατικής Εστίας, που πρόκειται για έναν από τους πλέον έμπειρους οργανισμούς κοινωνικής πολιτικής στη χώρα μας. Είναι ένας οργανισμός με πανελλαδική εμβέλεια και σημαντική περιουσία στην περιφέρεια. Ο Οργανισμός Εργατικής Εστίας αποτελεί δημόσιο φορέα που εποπτεύεται από το Υπουργείο Απασχόλησης, αλλά, ταυτοχρόνως, διοικείται από διοικητικό συμβούλιο με σημαντική συμμετοχή των κοινωνικών εταίρων. Λειτουργούν δε είκοσι τρεις βρεφονηπιακοί σταθμοί σε όλη τη χώρα, καθώς και τριάντα Κέντρα εργαζόμενης νεότητας, τα οποία παρέχουν δημιουργική απασχόληση και επιμόρφωση. 
      Ένα από τα σημαντικότερα κριτήρια στο σχεδιασμό της Δ΄ Προγραμματικής Περιόδου είναι η εξασφάλιση της προστιθέμενης αξίας και η βιωσιμότητα των παρεμβάσεών μας. Εξ ου και η επιλογή της Εστίας ως φορέα υλοποίησης, για να μείνει δηλαδή η τεχνογνωσία στο δημόσιο, στο κράτος. Στόχος είναι οι δομές και τα συστήματα που θα έχουν δημιουργηθεί, να συνεχίσουν να υπάρχουν και μετά το πέρας της κοινοτικής χρηματοδότησης, που ξέρετε ότι λήγει κάποια στιγμή στο τέλος αυτού του προγράμματος. 
      Ο ορισμός ενός δικαιούχου για όλη την επικράτεια –ένα θέμα που θέσατε- ενισχύει το πλαίσιο διαφάνειας και το αδιάβλητο του συστήματος, καθιερώνοντας για πρώτη φορά ενιαία κριτήρια σε όλη τη χώρα για την επιλογή των ωφελούμενων με στόχο η παροχή των υπηρεσιών να φτάσει στις μητέρες που έχουν πραγματικά ανάγκη. Σε καμμία περίπτωση δεν απαξιώνεται ο ρόλος των Ο.Τ.Α.. Αντίθετα, το έργο σχεδιάστηκε, ώστε να λειτουργήσει υπό την εποπτεία ενός συντονιστικού οργάνου, που έχει όλες τις προδιαγραφές για να λειτουργήσει σωστά και ορθολογικά. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Υπουργέ, μου επιτρέπετε μία μικρή διακοπή, γιατί δεν θέλω να στεναχωρήσω τα παιδιά που είναι στα δυτικά θεωρεία και θα αποχωρήσουν χωρίς να τα προσφωνήσω; 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Βεβαίως. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, τριάντα τέσσερις μαθητές και μαθήτριες και δύο συνοδοί-καθηγητές του Πειραματικού Γυμνασίου Ιωαννίνων Ζωσιμαίας. 
      Τα καλωσορίζουμε και ευχόμαστε καλή επιτυχία σε όλα. 
      (Χειροκροτήματα απ’ όλες τις πτέρυγες της Βουλής)
      Συγγνώμη, κυρία Υπουργέ. Συνεχίστε. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Παρακαλώ. 
      Όπως αποδείχθηκε από τα αποτέλεσμα του διαγωνισμού, η συντριπτική πλειοψηφία, το 95% των δομών ήταν αυτές των Ο.Τ.Α.. 
      Ρωτάτε τώρα γιατί αποκλείστηκαν στη φετινή προκήρυξη οι σταθμοί Ν.Π.Δ.Δ., ενώ δόθηκε η δυνατότητα να μπουν ιδιώτες. Δόθηκε η δυνατότητα συμμετοχής σε όλους τους δημόσιους, δημοτικούς και ιδιωτικούς σταθμούς της χώρας, που διαθέτουν άδεια ίδρυσης και λειτουργίας. Εδώ απλώς να υπογραμμίσω, επειδή τέθηκε το θέμα συγκεκριμένα των ιδιωτών, ότι όπως ξέρετε πολύ καλά, στο πλαίσιο των συνθηκών ίσης μεταχείρισης και τους κανόνες ανταγωνισμού της Ευρωπαϊκής Ένωσης, οι ιδιωτικοί σταθμοί που έχουν τις προδιαγραφές, έχουν τη δυνατότητα να συμμετέχουν σε τέτοιου είδους διαγωνισμούς και προσκλήσεις. 
      Σε ό,τι αφορά τους σταθμούς Ν.Π.Δ.Δ., αυτοί δεν διέθεταν τέτοια άδεια, καθώς δεν προβλεπόταν από το ισχύον θεσμικό τους πλαίσιο, το οποίο καθορίζεται από το Υπουργείο Υγείας με υπουργική απόφαση και άρα, δεν όφειλαν να τηρήσουν τις αυστηρές προδιαγραφές που ακολουθούν οι αδειοδοτούμενοι σταθμοί. Όλοι, όμως, τώρα προχωρούν στην έκδοση της απαιτούμενης άδειας και την επόμενη χρονιά, που θα ξαναγίνει η προκήρυξη –γι’ αυτό και η  προκήρυξη έγινε για ένα έτος, για να μπορούν όλοι αυτοί να πάρουν τις σωστές άδειες που χρειάζονται, να μπορούν να μπουν μες στο σύστημα- μπορούν να συμμετάσχουν χωρίς πρόβλημα. Σε κάθε περίπτωση, χρειάζεται να γίνει τροποποίηση του θεσμικού πλαισίου των Ν.Π.Δ.Δ. από το Υπουργείο Υγείας σε συνεργασία με το Υπουργείο Εσωτερικών, καθώς οι δομές ανήκουν στους δήμους και αυτά είναι τα δύο αρμόδια Υπουργεία. 
      Το πρόγραμμα δεν επιδίωκε αποκλεισμούς, αλλά στόχευε σε συγκεκριμένη κατηγορία γυναικών, δηλαδή σε γυναίκες που δεν έχουν μόνιμη, εξασφαλισμένη δουλειά, όπως αυτή του δημοσίου. Μιλώ, για παράδειγμα, για τους μόνιμους υπαλλήλους ή αορίστου χρόνου υπαλλήλους δημοσίου, Ν.Π.Δ.Δ., Ο.Τ.Α. Α΄ και Β΄ βαθμού, που χρειάζεται και επιθυμούν να αυξήσουν τις ώρες εργασίας τους –αυτή ήταν η στοχευμένη κατηγορία- αλλά έχουν και ανάγκη μιας δομής στην οποία τα παιδιά τους μπορούν να αισθάνονται ασφαλή, θα μαθαίνουν, θα παίζουν, θα αναπτύσσονται δημιουργικά. Αναφέρομαι, δηλαδή, σε γυναίκες που έχουν επισφαλή θέση εργασίας συμπεριλαμβανομένων και αυτών που συμμετέχουν σε προγράμματα ενεργητικών πολιτικών απασχόλησης, όπως προγράμματα νέων ελεύθερων επαγγελματιών, νέων θέσεων εργασίας και «STAGE» και σε προγράμματα κατάρτισης. 
      Με τη δεύτερη πρόσκληση πάντως διευρύνθηκαν οι όροι και οι προϋποθέσεις συμμετοχής των γυναικών. Δόθηκε η δυνατότητα και στις άνεργες γυναίκες που οποιαδήποτε χρονική στιγμή κατά τους τελευταίους είκοσι τέσσερις μήνες πρώτης πρόσκλησης έλαβαν επιδότηση της ανεργίας από τον Ο.Α.Ε.Δ.. 
     Η στοχευμένη αυτή διεύρυνση καλύπτει και τις περιπτώσεις οργανισμών και επιχειρήσεων που βάζουν στο Ταμείο Ανεργίας τους εργαζόμενους τους για το καλοκαίρι και τους επαναπροσλαμβάνουν το Σεπτέμβριο, όπως είναι οι αναπληρωτές και ωρομίσθιοι εκπαιδευτικοί, εποχικά απασχολούμενες που από την εμπειρία μας από τον πρώτο κύκλο της πρόσκλησης ήταν αρκετές σε αριθμό. Στη δεύτερη πρόσκληση επίσης όλες οι μετανάστριες που ζουν νόμιμα στη χώρα μας είχαν δικαίωμα συμμετοχής. 
     Προτεραιότητα δόθηκε τώρα στις γυναίκες που έχουν χαμηλό οικογενειακό εισόδημα για τον προφανή λόγο  να εξασφαλιστεί ότι η παροχή των υπηρεσιών δίνεται στις γυναίκες που έχουν τη μεγαλύτερη ανάγκη. Μιλάμε για συνολικά οικογενειακά εισοδήματα των 24.000 ευρώ. Αλλά θα ήθελα να πω για να το διευκρινίσω και για την κ. Χριστοφιλοπούλου: μιλάμε, λοιπόν, για οικογενειακά εισοδήματα 24.000 ευρώ με προσαύξηση κατά 1.000 ευρώ για ένα παιδί, 2.000 ευρώ για δύο παιδιά, 10.000 για τρία παιδιά και 1.000 ευρώ επιπλέον για κάθε παιδί πέραν του τρίτου. Αυτή νομίζω ότι είναι μια μέση ελληνική οικογένεια και κάτω των 24.000 ευρώ μια λιγότερη μέση ελληνική οικογένεια, μια φτωχή ελληνική οικογένεια που έχει πραγματικά ανάγκη. 
     Το κριτήριο αυτό, λοιπόν, προέκυψε από μελέτη και έρευνα των εισοδημάτων των γυναικών που ωφελούνταν από το μέτρο αυτό κατά την προηγούμενη προγραμματική περίοδο. Σε κάθε περίπτωση το έργο έχει διάρκεια ενός έτους και αυτό έγινε για να δούμε πώς πραγματικά θα λειτουργήσει και να δώσουμε νέες ευκαιρίες και στην περίπτωση που κριθεί σκόπιμο υπάρχει η δυνατότητα διεύρυνσης του κριτηρίου αυτού στην επόμενη πρόσκληση ενδιαφέροντος, η οποία θα δημοσιευθεί την άνοιξη του 2009.
     Οι μητέρες τώρα λαμβάνουν το έντυπο της εντολής τοποθέτησης των παιδιών τους. Η τοποθέτηση αυτή εξασφαλίζει δωρεάν παροχή του συνόλου των υπηρεσιών προς τη μητέρα η οποία δεν έχει καμμία οικονομική επιβάρυνση. Οποιαδήποτε παροχή δηλώθηκε από τη δομή στην αίτησή της όπως σίτιση, μετακίνηση και άλλα, συμπεριλαμβάνεται στην παροχή που προσφέρεται δωρεάν στη μητέρα. Η κοστολόγηση των υπηρεσιών για κάθε παιδί προέκυψε από μελέτη η οποία αποτυπώνει το κόστος της συγκεκριμένης παρεχόμενης υπηρεσίας, δηλαδή το μοναδιαίο κόστος φύλαξης του κάθε παιδιού το οποίο αντανακλά το πραγματικό κόστος παροχής και όχι το γενικότερο κόστος της λειτουργίας της δομής. Ήταν και αυτή μία από τις αλλαγές που έπρεπε να γίνουν στο πλαίσιο τροποποιημένου πλαισίου για να συνεχίσει το πρόγραμμα αυτό να είναι επιλέξιμη δαπάνη για την Ευρωπαϊκή Ένωση. Αυτό είναι κάτι που το γνώριζε η Κ.Ε.Δ.Κ.Ε.. 
     Η αλλαγή αυτή στη λογική της πληρωμής ήταν και προϋπόθεση όπως είπα για τη συνέχιση της συγχρηματοδότησης των δομών από την Ευρωπαϊκή Ένωση που επέμεινε στη χρηματοδότηση των ίδιων των γυναικών που είναι ωφελούμενες  και όχι των δομών. Επισημαίνεται πάντως ότι οι συγκεκριμένες δύο προσκλήσεις που προκηρύχθηκαν αφορούν τα έτη 2008-2009 και την άνοιξη του 2009 θα ανακοινωθεί η επόμενη πρόσκληση ενδιαφέροντος και τα ποσά της επιδότησης, αν κριθεί σκόπιμο, θα είναι αναπροσαρμοσμένα. Όλα αυτά είναι προς διαβούλευση. 
     Στοιχεία για τις δομές τώρα που παρουσίασαν προβλήματα, εμείς έχουμε κάποια μεμονωμένα προβλήματα που έχουν δοθεί στην Εστία και ήδη διερευνούμε αυτά τα αιτήματα και τα εξετάζουμε κατά περίπτωση προς όφελος των γυναικών. 
     Σε ό,τι αφορά το προσωπικό που απασχολείται στις παραπάνω δομές, θα σας καταθέσω ανακοίνωση του Υφυπουργού Εσωτερικών κ. Νάκου, σχετικά με την εγκύκλιο που ανανεώνει τις υπάρχουσες συμβάσεις ορισμένου χρόνου. 
     Τώρα, για τα Κ.Δ.Α.Π. Α.Μ.Ε.Α.. Το θέμα των Κ.Δ.Α.Π. Α.Μ.Ε.Α. αντιμετωπίστηκε από το Υπουργείο μας με μεγάλη ευαισθησία. Είναι αυτονόητο ότι οι μητέρες με παιδιά Α.Μ.Ε.Α. συνήθως δυσκολεύονται να εργαστούν αφού έχουν στη φροντίδα τους τα άτομα με ειδικές ανάγκες. Έτσι, προβλέφθηκε με κοινή ανακοίνωση στις 5-9-2008 των  Υπουργείων Εσωτερικών, Οικονομίας και Οικονομικών και Απασχόλησης και Κοινωνικής Προστασίας ότι ειδικά για τα Κ.Δ.Α.Π. Α.Μ.Ε.Α. όσες θέσεις δεν καλυφθούν από το πρόγραμμά μας, θα χρηματοδοτηθούν από το Υπουργείο Οικονομίας και Οικονομικών και θα καλυφθούν μέσω εθνικών πόρων. Ενώ το σχετικό πρόγραμμα θα υλοποιηθεί από τον εποπτευόμενο από το Υπουργείο Απασχόλησης Οργανισμό, την Εργατική Εστία που υλοποιεί και όλο αυτό το πρόγραμμα. 
     Δικαίωμα υποβολής αιτήσεων είχαν όλοι οι πολίτες που είναι γονείς ή κηδεμόνες ή επιτροπεύοντες παιδιών με αναπηρία ή εφήβων με νοητική υστέρηση ή κινητική αναπηρία χωρίς να προβλέπονται περαιτέρω κριτήρια επιλογής ωφελουμένων, δηλαδή εισοδηματικά, εργασιακά, κοινωνικά. 
     Στόχος μας ο οποίος και επετεύχθη ήταν να καλυφθούν και να χρηματοδοτηθούν όλες οι θέσεις στα Κ.Δ.Α.Π. Α.Μ.Ε.Α.. Σύμφωνα με τα τελικά αποτελέσματα εννιακόσιες έντεκα θέσεις σε σαράντα πέντε Κ.Δ.Α.Π. Α.Μ.Ε.Α. όλης της χώρας που ανταποκρίθηκαν στην ανακοίνωση θα χρηματοδοτηθούν από εθνικούς πόρους και διακόσιες δέκα θέσεις θα χρηματοδοτηθούν από το πρόγραμμα του Υπουργείου Απασχόλησης. 
     Στην ανακοίνωση που προανέφερα και που θα καταθέσω στα Πρακτικά ο Υφυπουργός κ. Νάκος διευκρινίζει ότι οι βρεφικοί, οι βρεφονηπιακοί και οι παιδικοί σταθμοί καθώς και τα Κέντρα Δημιουργικής Απασχόλησης Παιδιών και παιδιών με ειδικές ανάγκες, συνεχίζουν την απρόσκοπτη λειτουργία τους και μετά την 1η Σεπτεμβρίου. Διασφαλίσαμε τη συνέχεια της χρηματοδότησης των κοινωνικών αυτών δομών από κοινοτικούς και εθνικούς πόρους μέχρι το 2013, καθώς και τη στελέχωσή τους με τους ίδιους έμπειρους εργαζόμενους όπως άλλωστε οφείλαμε και είχαμε επανειλημμένα δεσμευτεί. 
     «Βοήθεια στο Σπίτι». Σε ό,τι αφορά το Πρόγραμμα «Βοήθεια στο Σπίτι», αναμφισβήτητα οι υπηρεσίες αυτές έχουν ιδιαίτερο κοινωνικό αντίκτυπο. Δεν πρέπει να ξεχνούμε ότι  ηλικιωμένοι συμπολίτες μας, πολλές φορές ανήμποροι, φυλούν Θερμοπύλες στα χωριά όλης της χώρας. Το «Βοήθεια στο Σπίτι» υπήρξε πηγή ανακούφισης γι’ αυτούς. Το «Βοήθεια στο Σπίτι» αναβάθμισε την πρωτοβάθμια φροντίδα αξιοποιώντας τόσο τους πόρους της ελληνικής πολιτείας, όσο και της Ευρωπαϊκής Ένωσης. Είναι ένα μεγάλο πρόγραμμα από την αρχική του σύλληψη, όμως το 1998 δεν είχε καμμία προετοιμασία για την επόμενη μέρα. 
     Σας υπενθυμίζω ότι οι μονάδες κοινωνικής μέριμνας και «βοήθειας στο σπίτι» συστάθηκαν στο πλαίσιο του Β΄ Κοινοτικού Πλαισίου Στήριξης, ξεκίνησαν το 1998, συνεχίστηκε η συγχρηματοδότηση της λειτουργίας τους στο Γ΄ Κοινοτικό Πλαίσιο Στήριξης αρχικά για δύο χρόνια 2002-2003, ενώ για τη συνέχεια οι δομές ήταν υποχρεωμένες να συνεχίσουν από ιδίους πόρους. Και φθάσαμε τώρα μετά από όλες αυτές τις παρατάσεις, οι δομές αυτές να συνεχίζουν να συγχρηματοδοτούνται ως το τέλος του Αυγούστου του 2008. 
     Ταυτόχρονα, για τη νέα προγραμματική περίοδο τώρα 2007-2013 συμφωνήθηκε με την Ευρωπαϊκή Ένωση η συνέχιση συγχρηματοδότησης από το Ε.Κ.Τ. δράσεων παροχής υπηρεσιών τύπου «Βοήθεια στο Σπίτι» από το Ε.Π.ΑΝ.Α.Δ. και το Π.Ε.Π. για μια μεταβατική περίοδο εφαρμογής 1-9-2008 έως 31-12-2010. Έχει ήδη εκδοθεί Κ.Υ.Α. που διέπει τους όρους και τη διαδικασία χρηματοδότησης των δομών αυτών από το Ε.Σ.Π.Α.. 
     Μέχρι να ολοκληρωθούν οι διαδικασίες ένταξης και προκήρυξης στη συνέχεια των προγραμμάτων χρηματοδότησης των δομών τύπου «Βοήθεια στο Σπίτι», εξασφαλίσαμε ότι η καταβολή των οφειλομένων χρημάτων έως 31-12-2008 θα γίνει από εθνικούς πόρους. Έχουν υπογραφεί και όλες οι αποφάσεις περί αυτού για την απρόσκοπτη χρηματοδότηση των Δομών. 
     Στο πλαίσιο των συμφωνηθέντων στο Επιχειρησιακό Πρόγραμμα Ανάπτυξη Ανθρώπινου Δυναμικού προβλέπεται συστημική παρέμβαση για την εκπόνηση θεσμικού κανονιστικού και διοικητικού πλαισίου για την προώθηση και εφαρμογή ενός βιώσιμου συστήματος παροχής των υπηρεσιών τύπου «Βοήθεια στο Σπίτι». 
     Η λέξη κλειδί σε όλα αυτά είναι η «βιωσιμότητα». Διότι κάποια στιγμή δεν θα μπορούν να συγχρηματοδοτούνται από την Ευρωπαϊκή Ένωση τα προγράμματα αυτά και θα πρέπει να υπάρχει ένας εξορθολογισμός όλων αυτών των διαφόρων συστημάτων έτσι ώστε να ξέρει πραγματικά το κράτος τι πληρώνει, τι υπηρεσίες ακριβώς προσφέρει και ποιοι είναι αυτοί που παίρνουν αυτές τις υπηρεσίες. Μια δομή μπορεί να εξυπηρετεί δέκα άτομα, μια άλλη δομή μπορεί να εξυπηρετεί εκατό άτομα. Κάποια στιγμή πρέπει να υπάρχει ένας εξορθολογισμός. Μπορεί μία δομή που εξυπηρετεί δέκα να έχει το ίδιο κόστος ή περισσότερο από μια δομή που εξυπηρετεί εκατό; Νομίζω ότι το κλειδί σε όλη αυτή τη συζήτηση είναι το θέμα της βιωσιμότητας και στο μέλλον για τις επόμενες γενιές. 
     Πιο συγκεκριμένα, όμως, αν γυρίσω πίσω στο κομμάτι που αφορά το Υπουργείο Απασχόλησης, η εκπόνηση του νέου θεσμικού πλαισίου για την προώθηση και εφαρμογή ενός βιώσιμου συστήματος παροχής των υπηρεσιών «Βοήθεια στο Σπίτι», που προβλέπεται μέσω της συστημικής παρέμβασης, θα γίνει στη βάση της εξατομικευμένης προσέγγισης έτσι ώστε να εξασφαλίζεται η ενίσχυση της απασχολησιμότητας των εμμέσως ωφελουμένων ατόμων κυρίως γυναίκες, καθώς και ενίσχυση της κοινωνικής συνοχής και βελτίωση της ποιότητας ζωής. 
     Περαιτέρω στο Ε.Π.ΑΝ.Α.Δ. προβλέπεται από 1-1-2011 με την ολοκλήρωση της πιλοτικής εφαρμογής του νέου θεσμικού πλαισίου  η λήξη της συγχρηματοδότησης των κοινωνικών υπηρεσιών τύπου «Βοήθεια στο Σπίτι», καθώς το βιώσιμο σύστημα που θα έχει αναπτυχθεί στο πλαίσιο της συστημικής παρέμβασης θα πρέπει να είναι σε θέση να εφαρμοστεί πλήρως και να αναλάβει την υποχρέωση συνέχισης και χρηματοδότησης της παροχής κοινωνικών υπηρεσιών για το «Βοήθεια στο Σπίτι». 
      Η προκήρυξη δίνει τη δυνατότητα ανανέωσης των συμβάσεων στο προσωπικό που ήδη εργάζεται. 
      Καταθέτω στα Πρακτικά τη συγκεκριμένη Κ.Υ.Α., για να δείτε ξεκάθαρα γραμμένο ότι αυτό καλύπτεται.
      (Στο σημείο αυτό η Υφυπουργός Απασχόλησης και Κοινωνικής Προστασίας  κ. Σοφία Καλαντζάκου καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Εν κατακλείδι, κυρίες και κύριοι συνάδελφοι, η Κυβέρνηση με στοιχεία απέδειξε απόψε ότι όχι απλά δεν απαξιώνει το σύστημα των κοινωνικών δομών, αλλά αντίθετα βάζει τις βάσεις, για να μπορέσει να καταστεί βιώσιμο και για τις επόμενες  γενιές. Και, πιστεύω, είναι ανυπόστατες οι κριτικές του τύπου ότι προσπαθούμε να απαξιώσουμε τις κοινωνικές αυτές δομές, για να πάρει τη θέση τους ο ιδιωτικός τομέας. Οι πράξεις δεν το αποδεικνύουν αυτό. 
      Πήραμε μία καλή αρχή από το ΠΑ.ΣΟ.Κ. –αυτό σας το είπα από την πρώτη παράγραφο της ομιλίας μου-  και με τη Νέα  Δημοκρατία εξασφαλίζουμε τη συνέχεια, την ανάπτυξη και τη βιωσιμότητα του συστήματος.
      Στο επίκεντρο των πολιτικών της Κυβέρνησης είναι ο κάθε πολίτης, ο οποίος δεν είναι μόνος. Η πολιτεία ολοένα και πιο ουσιαστικά παρέχει τις σύγχρονες κοινωνικές υπηρεσίες που χρειάζονται.
      Σας ευχαριστώ.
      (Χειροκροτήματα από την πτέρυγα της Νέας  Δημοκρατίας) 
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε την κυρία Υφυπουργό.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής έχει το λόγο.
      ΧΡΗΣΤΟΣ  ΠΑΠΟΥΤΣΗΣ: Κυρίες και κύριοι συνάδελφοι,  στη σύγχρονη Ελλάδα θα έπρεπε να συζητάμε, αν και κατά πόσο είναι αρκετός ο αριθμός των παιδικών σταθμών κι αν θα έπρεπε να αυξήσουμε τους παιδικούς σταθμούς.  Αν θα έπρεπε να καθιερώσουμε το ολοήμερο νηπιαγωγείο, αν θα έπρεπε να επιχορηγούμε με ένα συγκεκριμένο ποσοστό το κόστος φύλαξης των παιδιών στους σταθμούς από τον κρατικό προϋπολογισμό, ή από το δημοτικό προϋπολογισμό, ή σε συνδυασμό μαζί με κάποιο ποσοστό από τον κρατικό και δημοτικό προϋπολογισμό.
      Θα έπρεπε να συζητούμε, αν και με ποιους τρόπους θα έπρεπε να ενισχύσουμε το θεσμικό πλαίσιο λειτουργίας των δομών αυτών, έτσι ώστε να μπορέσουμε να εξασφαλίσουμε τη μεγαλύτερη δυνατή ευελιξία για τη διευκόλυνση των εργαζόμενων γονέων, για την επιμήκυνση των ωρών λειτουργίας με απογευματινές βάρδιες και με λειτουργία όλους τους θερινούς μήνες, κυρίως για την εξυπηρέτηση των αγροτικών περιοχών, ή στις περιοχές όπου αποδεδειγμένα οι εργαζόμενοι γονείς δουλεύουν πρωί και βράδυ.
      Θα έπρεπε να συζητούμε σχετικά με το τι πρέπει να κάνουμε και πώς πρέπει να εγγυηθούμε την ισότιμη συμμετοχή των παιδιών με αναπηρίες. Θα έπρεπε να συζητούμε καινοτόμα προγράμματα για την κατ’  οίκον φύλαξη των παιδιών με χρηματοδότηση, με επιστημονική υποστήριξη από τους Ο.Τ.Α., με  βάση πιστοποιημένα μητρώα επαγγελματιών και επιστημόνων, που μπορούν πράγματι να αναλάβουν αυτό το έργο.
      Στη σύγχρονη Ελλάδα θα έπρεπε να συζητούμε με ποιο τρόπο θα μπορέσουμε να δημιουργήσουμε και να επεκτείνουμε ένα δίκτυο κοινωνικής παρέμβασης σε δημοτικό επίπεδο, ενισχύοντας την Τοπική Αυτοδιοίκηση με κάθε τρόπο, προκειμένου να αντιμετωπίσουμε τα προβλήματα των πολιτών σε τοπικό επίπεδο, με τον τρόπο και την έννοια που μπορεί να έχει η Τοπική  Αυτοδιοίκηση στις τοπικές κοινωνίες.
      Θα έπρεπε να συζητούμε σε μία Ελλάδα, που αντιμετωπίζει τα προβλήματα που αντιμετωπίζει στη σύνθεση της κοινωνίας της, με μεγαλύτερη ενόραση για το μέλλον, όχι μόνο για τους νέους ανθρώπους, αλλά και για τους ηλικιωμένους, γιατί ο πληθυσμός γηράσκει και γιατί θα πρέπει να αποτρέψουμε στο μέλλον τις εντάσεις και τα κοινωνικά προβλήματα που θα δημιουργηθούν από το γηράσκοντα πληθυσμό, ο οποίος βρίσκεται στον καναπέ.  Δηλαδή, με άλλα λόγια, θα έπρεπε να συζητούμε τρόπους και να βάζουμε τη φαντασία μας να δουλεύει, προκειμένου να δημιουργήσουμε νέους θεσμούς συμμετοχής και ενεργοποίησης των ανθρώπων του πληθυσμού που γηράσκει, σε μια ενεργή συμμετοχή  στην κοινωνία μέσα από νέες δεξιότητες, μέσα από την κοινωνική εργασία, μέσα από λειτουργίες, οι οποίες μπορεί να συμβάλουν στη δημιουργία ενός σύγχρονου κοινωνικού κράτους.
      Όμως, δεν συζητούμε αυτά. Συζητούμε πολλά άλλα πράγματα στη δημόσια ζωή, συζητούμε στη Βουλή επίσης με διαφορετικούς πολιτικούς προβληματισμούς και διαφορετικές αφετηρίες, αλλά φοβάμαι ότι με την Κυβέρνηση της Νέας  Δημοκρατίας μία τέτοια συζήτηση είναι ουτοπία. 
      Άκουσα με πολύ μεγάλη προσοχή την ομιλία της κυρίας Υπουργού. Το ίδιο συμβαίνει με πολλούς συναδέλφους σας. Θέλω να σας πω ότι εμείς -οι συνάδελφοι όλων των κομμάτων, είμαι βέβαιος και οι συνάδελφοι της Νέας Δημοκρατίας-  βρισκόμαστε  μονίμως σε  δίλημμα: Τι να πιστέψουμε; Τον επίσημο λόγο της Κυβέρνησης, ή τον αυθεντικό λόγο των πολιτών; Τι από τα δύο; Όλα αυτά που μας είπατε είναι σε ευθεία αντίθεση με αυτά που υποστηρίζουν οι πολίτες, οι γονείς, η Τοπική Αυτοδιοίκηση, οι εκπρόσωποι, δηλαδή, των τοπικών κοινωνιών και οι συνάδελφοι Βουλευτές που εκλέγονται και εκφράζουν τον πολίτη εδώ στη Βουλή των Ελλήνων. Τι συμβαίνει; Έχουμε μία Κυβέρνηση, η οποία επιμένει να επιβιώνει μέσα στην εικονική πραγματικότητα, ή έχουμε εικονικούς υπουργούς μπροστά σε μία πολύ σκληρή πραγματικότητα για τον Έλληνα πολίτη, για την ελληνική οικογένεια, την οποία δεν εννοεί να αντιληφθεί και δεν εννοεί  να διαχειριστεί; Τι συμβαίνει; Υπάρχει κάποια συνομωσία της Κ.Ε.Δ.Κ.Ε., η οποία στρέφεται εναντίον της Κυβέρνησης, εναντίον του προσώπου της κυρίας Υπουργού, ή άλλων Υπουργών; Τι διαφορετικό λέει η Κ.Ε.Δ.Κ.Ε.από αυτό στο οποίο αναφέρθηκαν όλοι οι συνάδελφοι Βουλευτές του ΠΑ.ΣΟ.Κ.; Πού διαφέρει η κριτική μας; Τα θέματα που αναδεικνύουμε είναι αυτά που αναδεικνύει η Κ.Ε.Δ.Κ.Ε.. Και για να μην υπάρχει παρεξήγηση για αυτούς που μας ακούν και δεν γνωρίζουν τις εξελίξεις, έχει αλλάξει και ο πολιτικός συσχετισμός. Πρόεδρος είναι ο κ. Νικήτας Κακλαμάνης με συσχετισμό υπέρ των δημάρχων που υποστηρίχθηκαν από τη Νέα Δημοκρατία. Τι συμβαίνει λοιπόν; Ποιος λέει την αλήθεια και ποιος λέει ψέματα; Έχω την αίσθηση ότι η αλήθεια είναι κάπου στη μέση. Ενδεχομένως οι προθέσεις να είναι αυτές που μας είπατε. Το αποτέλεσμα, όμως, της κυβερνητικής πράξης και της πολιτικής της Κυβέρνησης της Νέας  Δημοκρατίας είναι εντελώς διαφορετικό. Εγώ σέβομαι τις προσπάθειες κάθε συναδέλφου Βουλευτή, είτε βρίσκεται στα έδρανα του Κοινοβουλίου, είτε στα έδρανα της Κυβέρνησης. Έχω την αίσθηση ότι ο καθένας ξεκινά με τις καλύτερες των προθέσεων. Όμως, στην πολιτική κρινόμαστε όλοι από το αποτέλεσμα. Και το αποτέλεσμα, πολλές φορές, μπορεί να ξεπερνάει τις δικές σας προθέσεις. Πολλές φορές το αποτέλεσμα μπορεί να διαμορφώνεται επειδή κάποιοι άλλοι μέσα στην Κυβέρνηση ακύρωσαν τις δικές σας προθέσεις. 
      Επειδή αυτήν την περίοδο έχω την ευθύνη  να παρακολουθώ την εξέλιξη του προϋπολογισμού, μπορώ να διαβάζω κάτω από τις γραμμές του προϋπολογισμού ότι το Υπουργείο σας δεν θα πρέπει να είναι και πολύ ικανοποιημένο από το σχέδιο του προϋπολογισμού για το 2009, διότι οι περισσότερες από τις δαπάνες που είχατε ζητήσει  δεν έγιναν αποδεκτές -για να μην πω καμμία- και ως εκ τούτου, όλα τα προγράμματα της πολιτικής, την οποία θα έπρεπε το Υπουργείο σας να υλοποιήσει, αυτήν τη στιγμή βρίσκονται σε εκκρεμότητα. Σέβομαι και εκτιμώ ακριβώς το γεγονός ότι υπερασπίζεστε την κυβερνητική πολιτική και βεβαίως δεν περιμένω από εσάς εδώ στο Κοινοβούλιο να ομολογήσετε το γεγονός ότι δεν απολαύσατε την ευεργετική φροντίδα και υποστήριξη του Πρωθυπουργού και του Υπουργού Οικονομίας όσον αφορά τη χρηματοδότηση των πολιτικών σας. Αλλά από την άλλη πλευρά, εμείς έχουμε κάθε δικαίωμα –το κάνουμε σήμερα, θα το κάνουμε και τις επόμενες μέρες στη συζήτηση για τον προϋπολογισμό- να αναδείξουμε ότι  η  υποχρηματοδότηση των πολιτικών κοινωνικής πρόνοιας, ασφάλισης, ασφαλιστικών ταμείων, εργασίας, υγείας, παιδείας, δεν είναι τυχαίο γεγονός, αλλά είναι πολιτική επιλογή, είναι ταξική επιλογή   της Νέας  Δημοκρατίας. Η αλήθεια είναι ότι η πολιτική σας στον τομέα της πρόνοιας –το τονίζω-  πέρα από τις προθέσεις,  είναι κατ’ ευφημισμόν κοινωνική πολιτική.
      Η αλήθεια είναι ότι η Κυβέρνηση αποκαλύπτεται κάθε χρόνο, γυρνώντας την πλάτη στους πολίτες που έχουν ανάγκη, στις εργαζόμενες και τις άνεργες μητέρες, στα παιδιά, στα παιδιά με αναπηρία και πάνω απ’ όλα στα μεσαία στρώματα, δηλαδή, στις μεσαίες εισοδηματικές τάξεις, λες και η μεσαία εισοδηματική τάξη είναι οι πλούσιοι της σύγχρονης Ελλάδας. Σε μια Ελλάδα η οποία σύμφωνα με τα πρόσφατα στοιχεία των διεθνών οργανισμών καταγράφεται ότι 20% του πληθυσμού της ζει κάτω από τα όρια της φτώχειας και αυτό το τμήμα του πληθυσμού στην πραγματικότητα αφορά εργαζόμενους, ημιαπασχολούμενους, μονογονεϊκές  οικογένειες, δηλαδή, όλους αυτούς τους οποίους αφορούν τα προγράμματα, για τα οποία ελέγχεστε σήμερα. Σ’ αυτούς ακριβώς τους ανθρώπους, σ’ αυτές τις οικογένειες έρχεστε να βάλετε κριτήρια αποκλεισμού κάποιων από αυτούς, ακριβώς για να διαιρέσετε την ελληνική οικογένεια, δηλαδή, τα πιο ευαίσθητα τμήματα του πληθυσμού. Αυτό πράττετε.
      Αυτήν την κριτική, επαναλαμβάνω –γιατί δεν μου αρέσει να μπαίνω σε άγονες συζητήσεις και άδικες κριτικές- αυτά τα επιχειρήματα δεν είναι επιχειρήματα μόνο των συναδέλφων του ΠΑ.ΣΟ.Κ. και των άλλων κομμάτων της Αντιπολίτευσης, επαναλαμβάνω είναι του συνόλου της Τοπικής Αυτοδιοίκησης, όπου εκφράζονται στις τοπικές κοινωνίες.
      Από την προηγούμενη θητεία μου στο Δήμο της Αθήνας, είμαι σε θέση να γνωρίζω την πολυπλοκότητα του νομοθετικού πλαισίου που διέπει, κυρίως, στην πρώτη φάση του μεταβατικού σταδίου, αλλά ακόμη δεν έχει διορθωθεί, τη λειτουργία των βρεφονηπιακών σταθμών, των οργανισμών γύρω από τα βρεφοκομεία και τις δυσκολίες που υπάρχουν για να κρατηθούν εν λειτουργία όλοι οι σταθμοί και οι οργανισμοί. Βεβαίως στις περιπτώσεις όπου υπάρχουν ιδρύματα και έχουν περιουσία, το νομοθετικό πλαίσιο δεν επιτρέπει σε καμμία περίπτωση την αξιοποίηση αυτής της περιουσίας προς όφελος των ιδίων των οργανισμών. 
      Η αλήθεια είναι ότι η Νέα Δημοκρατία επεχείρησε με κάθε τρόπο να μειώσει την αποτελεσματικότητα και τη λειτουργία ενός δικτύου ζωντανού, δημιουργικού, δραστήριου, κοινωνικά αποδεκτού, το οποίο παραλάβατε από την κυβέρνηση του ΠΑ.ΣΟ.Κ..
      Επικαλείστε, και σήμερα επικαλεστήκατε τη χρηματοδότηση και τους κανόνες του Γ΄ Κοινοτικού Πλαισίου Στήριξης υπό κάθε έννοια και με κάθε μορφή. Η αλήθεια είναι ότι το Κοινοτικό Πλαίσιο Στήριξης έχει μία εσωτερική λογική. Αυτή η εσωτερική λογική οδηγεί στα κράτη-μέλη μέσα από τη διαδικασία της χρηματοδότησης στην υποβοήθηση για τη δημιουργία τέτοιου είδους δομών και θεσμών στα πλαίσια της κοινωνικής πολιτικής….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, δώστε μου λίγο χρόνο ακόμη, κυρίως, από τη δευτερολογία μου. 
      Έχει, λοιπόν, μία εσωτερική λογική, η οποία από τη μια πλευρά υποβοηθά τα κράτη-μέλη, προκειμένου να δημιουργήσουν τους θεσμούς, από την άλλη πλευρά επιχειρεί να ενισχύσει τους θεσμούς αυτούς για να γίνουν αποδεκτοί στην κοινωνία και στη συνέχεια αυτοί οι θεσμοί να είναι θεσμοί τους οποίους θα αγκαλιάσει η τοπική κοινωνία, είτε από την Τοπική Αυτοδιοίκηση είτε το ίδιο το κράτος με εθνική χρηματοδότηση είτε με άλλες μορφές χρηματοδότησης, οι οποίες συζητούνται και αξιοποιούνται σε άλλα κράτη της Ευρωπαϊκής Ένωσης, εννοώ την τριμερή χρηματοδότηση μεταξύ της κεντρικής Κυβέρνησης, της Τοπικής Αυτοδιοίκησης και του ιδιωτικού τομέα, συμπράξεις δηλαδή με κοινό στόχο και κοινό σκοπό.
      Επίσης, θα ευνοούσε η Ευρωπαϊκή Ένωση και τη δημιουργία κινήτρων για την ενίσχυση της εταιρικής κοινωνικής ευθύνης, όπου και οι εταιρείες εκείνες θα μπορούσαν να αναλάβουν κάποιες τέτοιες πρωτοβουλίες, για να συνεισφέρουν στην κοινωνία με τη δημιουργία και την υποβοήθηση δομών κοινωνικής πρόνοιας και φροντίδας.
      Όλα αυτά δεν γίνονται εδώ και δεν γίνονται πρώτα απ’ όλα, γιατί επί πέντε χρόνια κατά τη διάρκεια των οποίων κυβερνάτε, προσπαθείτε με κάθε τρόπο, επικαλούμενοι το παρελθόν και αστοχίες, οι οποίες ενδεχομένως έγιναν στο παρελθόν, στην πρώτη φάση εφαρμογής του προγράμματος, να περικόψετε το πεδίο εφαρμογής, να μειώσετε το πεδίο εφαρμογής του δικτύου και των διαφόρων φορέων που είχαν δημιουργήσει και στη συνέχεια να οδηγείτε τα πράγματα στο συμπέρασμα ότι δεν μπορούμε να λειτουργήσουμε πλέον, διότι δεν  υπάρχει επαρκής χρηματοδότηση.
      Μα η ευθύνη μιας κυβέρνησης δεν είναι μόνο να διαχειρίζεται το παρόν. Η ευθύνη κάθε κυβέρνησης είναι να διοργανώνει το μέλλον και κυρίως να φροντίζει να λαμβάνει μέτρα, ούτως ώστε όταν θα φθάσει η στιγμή όπου θα περικοπεί η κοινοτική χρηματοδότηση να είμαστε σε θέση να μπορέσουμε ως κράτος, ως πολιτεία, ως Τοπική Αυτοδιοίκηση, ως οποιοιδήποτε  άλλοι φορείς –παράδειγμα η Εργατική Εστία, η Αγροτική Εστία που προτείνει το ΠΑ.ΣΟ.Κ. εδώ και χρόνια να δημιουργηθεί και να λειτουργήσει-  να αναλάβει τέτοιου είδους πρωτοβουλίες που θα μπορούσαν πράγματι να υποστηρίξουν αυτήν την πλευρά του κοινωνικού κράτους. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Όμως, σ’ αυτήν την κατεύθυνση, δηλαδή, στην κατεύθυνση της προετοιμασίας του μέλλοντος δεν είδαμε απολύτως τίποτα. Γι’ αυτό και οι αιτιάσεις των συναδέλφων του ΠΑ.ΣΟ.Κ., αλλά και των άλλων κομμάτων της Αντιπολίτευσης είναι βάσιμες, γιατί θεωρούμε ότι ακριβώς επειδή δεν υπάρχει προετοιμασία, τότε έχουμε δίκιο, όταν λέμε ότι δεν ενδιαφέρεστε στην πραγματικότητα για τη λειτουργία αυτού του δικτύου της κοινωνικής φροντίδας και κυρίως όλων των οργανισμών που λειτουργούν μέσα σ’ αυτό το πλαίσιο.
      Το ίδιο παράδειγμα θα μπορούσα να χρησιμοποιήσω για τους φύλακες των σχολείων. Το ίδιο ακριβώς έγινε. Ίδιο πρόγραμμα συγχρηματοδοτούμενο, το αφήσατε, ενώ το είχε αγκαλιάσει ο κόσμος, ενώ σε κάθε σχολείο ο κάθε Σύλλογος Γονέων και Κηδεμόνων, όλοι οι άνθρωποι θέλουν να έχουν φύλαξη των σχολείων αυστηρή και συγκεκριμένη. Μόνο έτσι μπορεί να λειτουργήσει το σχολείο ως κύτταρο συσπείρωσης της τοπικής κοινωνίας όλη την ημέρα. 
      Και όμως παρ’ όλα αυτά επί επτά χρόνια, δύο με εμάς και πέντε με εσάς οι φύλακες των σχολείων βρίσκονται σε εκκρεμότητα και στην πραγματικότητα χάνουν και τη δουλειά τους.
      Αυτά δεν είναι δράση υπεύθυνης πολιτείας. Επιπλέον και εγώ, όπως και άλλοι συνάδελφοι, μέσα στην Αίθουσα, όπως ο κ. Καστανίδης και ο κ. Σκουλάκης που έχουμε υπουργική θητεία και εμπειρία γνωρίζουμε ότι σε κάθε περίπτωση ο κάθε Υπουργός πρέπει να διεκδικεί. Και εμείς το πράτταμε. Μάλιστα ο κ. Καστανίδης με τον οποίο είχατε μία αντιπαράθεση -θεωρώ ότι ήταν μία παρεξήγηση, δεν ήταν καν στις προθέσεις του, πιστεύω ότι παρεξηγήσατε τη στάση του- ο κ. Καστανίδης έχει αποδείξει με τον ευγενικό και αυστηρό του τρόπο πόσο εύστοχος είναι στην κριτική του και πόσο δίκαιος και ο ίδιος ως Υπουργός είχε επιχειρήσει να υπερασπίσει τα δικαιώματά του διεκδικώντας για το Υπουργείο του. Αυτό δεν το βλέπουμε σε σας. Δεν το βλέπουμε σε καμμία περίπτωση. Βλέπουμε απλώς με καλούς λόγους, με έξυπνα επικοινωνιακά οργανωμένες ομιλίες να κάνετε τη νύχτα, μέρα. 
      Επαναλαμβάνω, όμως, ότι ο κόσμος γνωρίζει και αντιλαμβάνεται. Οι πολίτες βιώνουν μία πραγματικότητα δυσβάσταχτη. Δεν αντέχουν πια την πολιτική της Νέας Δημοκρατίας. Και πρέπει να σας πω, αν στα πρώτα χρόνια της διακυβέρνησης της Νέας Δημοκρατίας τα ωραία λόγια τα άκουγε ο κόσμος και κερδίζατε πίστωση πολιτικού χρόνου, τώρα δεν ακούει κανείς τίποτα. Επομένως άδικος κόπος. Το χαρτί είναι καμένο. 
      Αποφασίστε, είτε διεκδικήστε για τον τομέα σας κάτι συγκεκριμένο και χειροπιαστό το οποίο είναι αληθινό, είτε παραιτηθείτε. Όχι προσωπικά, αλλά παραιτηθείτε από την προσπάθεια, η οποία έχει αποδειχθεί ότι είναι εντελώς άγονη για τη χώρα και την κοινωνία. 
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε πολύ τον κ. Παπουτσή.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιώτης Αδρακτάς. 
        ΠΑΝΑΓΙΩΤΗΣ ΑΔΡΑΚΤΑΣ: Κυρίες και κύριοι συνάδελφοι, για άλλη μια φορά σήμερα είδαμε με πόση υπευθυνότητα η Κυβέρνηση απαντά και χειρίζεται όλα τα μεγάλα ζητήματα, όπως αυτό που συζητάμε σήμερα στην επερώτηση των συναδέλφων του ΠΑ.ΣΟ.Κ.. Με πόση ανευθυνότητα η Αντιπολίτευση αντιμετωπίζει τα μεγάλα, κρίσιμα, ζητήματα της χώρας.
        Το ήθος και οι απαντήσεις από την παρισταμένη Υπουργό θα έπρεπε να σας κάνουν να αποσύρετε δημοσίως την επερώτηση, γιατί και τεκμηριωμένες ήταν και πειστικές, όχι υποθέσεις, που έπρεπε να σας είχαν πείσει. 
        Μιλήσατε ισοπεδωτικά, κύριοι συνάδελφοι του ΠΑ.ΣΟ.Κ.. Έφτασε  συνάδελφος να αναφέρεται στα βιβλιάρια προικοδότησης, τώρα πρόσφατα δηλαδή, άλλος συνάδελφος να λέει για ταξική επιλογή της Κυβέρνησης, να μην είναι κοντά με κοινωνικό πρόσωπο στους ανθρώπους που έχουν ανάγκη. Άλλος συνάδελφος είπε: «κατέρρευσε η υγεία». 
        Θέλω να θυμίσω λίγο στους συναδέλφους που είναι παλιοί και γνωρίζουν: Το 2004 όταν αποχωρήσατε, αφήσατε 840.000.000 ευρώ στον κοινωνικό προϋπολογισμό, να τα πληρώσουμε εμείς. Το Λ.Α.Φ.Κ.Α. πριν φύγετε, το νομοθετήσατε να συνεχιστεί. Το δώσαμε εμείς και όχι απλά το δώσαμε, αλλά το δώσαμε και αναδρομικά, ένα τεράστιο κονδύλι. Το Λ.Α.Φ.Κ.Α. ξέρετε πόσο στοίχισε; Τι κάνατε εσείς; 
        Πράγματι ξεκινήσατε –σας το αναγνωρίζω- αυτό το πρόγραμμα, χωρίς όμως ούτε να το προετοιμάσετε, ούτε τους πόρους να εξασφαλίσετε, καθότι είχαν υπογράψει οι δήμοι στα επόμενα δύο χρόνια ότι θα πρέπει να το αναλάβουν. Με ποιες πιστώσεις να το αναλάβουν; Ποια ήταν τα οικονομικά στις Αυτοδιοικήσεις Α΄ και Β΄ βαθμού; Ζητιάνοι στα υπουργεία σας ήταν. Και ο δήμαρχος και ο νομάρχης επαιτούσαν στα υπουργεία σας. Πείτε μου, πόσα έχουν πάρει σήμερα οι δήμοι και οι κοινότητες του Α΄ και Β΄ βαθμού Τοπικής Αυτοδιοίκησης; Είναι κοντά αυτάρκεις και τους δίνουμε και αυτά που τους χρωστάγατε εσείς. Τι κάνατε, δηλαδή, όλα αυτά τα χρόνια; Κοινωνική πολιτική με δανεικά. Αυτό θέλετε; Έχει μπατιρίσει αυτό το σύστημα, όχι εδώ στην Ελλάδα, αλλά παντού. Δεν μπορεί πια αυτό το σύστημα που εφαρμόσατε για τόσα χρόνια, να πάει άλλο. Πληρώνουμε όλοι μας τις συνέπειες και εμείς ως υπεύθυνη Κυβέρνηση και ο ελληνικός λαός. 
        Ποια νοσοκομεία βούλιαξαν σήμερα που μιλάμε εδώ; Για πρώτη φορά υπογράφεται συλλογική σύμβαση. Και βγήκε ο ιατρικός κόσμος και λέει: «αναγεννάται το Ε.Σ.Υ.». Κάποτε ναι, υπήρξε ως ιδέα, το αναγνωρίσαμε στον αείμνηστο Γεννηματά, που δεν το λέτε εσείς αλλά θα το πω εγώ, αλλά από εκεί και πέρα το εγκαταλείψατε. Ο Πρόεδρός σας περιφέρεται για να δει κτήρια. Βεβαίως έγιναν κτήρια και αυτό δεν το αμφισβητήσαμε. Πώς εξοπλίζονται; Πόσοι είχαν προσληφθεί; Πόσα κονδύλια είχαν διατεθεί; Τα ξεχάσατε; 
        Δεν πάει άλλο με αυτή την Αντιπολίτευση! Παρ’ όλο που λέτε για τον πρώην Πρόεδρο κ. Κακλαμάνη, θα σας πω από προσωπική μου εμπειρία. Και ξέρετε ότι είμαι από τους Βουλευτές που μιλάω στην Περιφέρεια, συναντώ τους δημάρχους και ξέρω γιατί επιμένετε σ’ αυτήν την ερώτηση, παρ’ ότι έχετε πάρει πλήθος απαντήσεων. Σας έχουν απαντήσει όλοι οι Υπουργοί πολλάκις. Το βλέπετε για «πιασάρικο» αλλά δεν είναι, μπούμεραγκ είναι. Μικροκομματική πολιτική έκαναν οι δήμαρχοι. Αντικειμενικοποιήσαμε τα κριτήρια, κάναμε επιλεγμένες στοχεύσεις, όχι να περιμένει στην πόρτα του δημάρχου για να μπει το παιδάκι με την υπόσχεση ότι θα τον ψηφίσει. Αυτή ήταν η πολιτική. Αυτό έκαναν. Αντικειμενικοποίησε σήμερα το σύστημα το Υπουργείο. Πλέον στοχεύει τη μητέρα που έχει ανάγκη. Αυτό είναι κοινωνική πολιτική. Και άλλωστε δεν είναι ατέλειωτα τα χρήματα. Ξέρετε ότι δεν έχουμε τέτοιες δυνατότητες και ως οικονομία. Παρ’ όλα αυτά διασφαλίσαμε τη συνέχεια όλων των προγραμμάτων και τα προετοιμάζουμε για να συνεχιστούν. Η επιδότηση μικραίνει, αυξάνουν οι εθνικοί πόροι, γιατί εμείς όντως συμμεριζόμαστε τους κοινωνικά αδύνατους και όντως είναι επιλογή μας να στηρίξουμε. Η ταξική επιλογή δεν είναι σε μας, δεν περνάει άλλο ο λαϊκισμός αυτού του είδους.
        Είπε ο κ. Παπουτσής, που έφυγε, ότι έπρεπε σήμερα να μιλάμε για άλλες δομές. Όλοι συμφωνούμε. Ποιος δεν το θέλει; Αλλά να έχουμε στεριώσει, να έχουμε θεμελιώσει τους πρώτους θεσμούς, να έχουμε εξασφαλίσει τις παροχές, να ξέρουμε ότι η Αυτοδιοίκηση είναι αυτάρκης και αυτοδύναμη οικονομικά, να στηρίξει αυτούς τους θεσμούς.
        Και τι κάνει η Κυβέρνηση; Εξορθολογίζει. Δεν κόψαμε. Δεν κατάλαβα πού ενίστασθε. Και δεν κατάλαβα γιατί επερωτάτε την Κυβέρνηση γι’  αυτό το ζήτημα. Η απάντηση είναι δεδομένη. Αυτή η Κυβέρνηση κάνει κοινωνική πολιτική. Σαφώς με δανεικά δεν γίνεται κοινωνική πολιτική, κύριε Σκουλάκη. Τα δικά σας ακόμα χρέη πληρώνουμε και στα νοσοκομεία και παντού και το ξέρετε.  Και μη μου λέτε για τα πέντε χρόνια της δικής μας Κυβέρνησης, γιατί θα σας απαντήσω ότι έρχονται από παλιά τα 11.000.000.000 και 12.000.000.000 που πληρώνουμε τοκοχρεολύσια. Αφαιρέστε τα αυτά, για να σας πω τότε τι κοινωνική πολιτική θα έκανε η Κυβέρνηση!
        ΠΡΟΕΔΡΕΥΩΝ (Βαΐτσης Αποστολάτος): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Δρίτσας έχει το λόγο για έξι λεπτά.
        ΘΕΟΔΩΡΟΣ ΔΡΙΤΣΑΣ: Κύριε Πρόεδρε, πράγματι ήταν επιτυχής επιλογή των συναδέλφων Βουλευτών του ΠΑ.ΣΟ.Κ. να καταθέσουν αυτήν την επίκαιρη επερώτηση τόσο γιατί το θέμα είναι πολύ σοβαρό όσο και γιατί τα προβλήματα πέρα από αυτό είναι όντως οξυμμένα. Και αν διαβάσει κάποιος το κείμενο, κατά τη γνώμη μου τουλάχιστον, η οξύτητα κάποιων χαρακτηρισμών πηγαίνει μαζί με την οξύτητα των προβλημάτων και δεν υπάρχουν υπερβολές. Και από αυτή την άποψη οι απαντήσεις που έδωσε μέχρι τώρα η κυρία Υφυπουργός, ναι μεν είναι απαντήσεις που προσπαθούν να δώσουν μια ισορροπία στην προσέγγιση και κάποιο μέλλον και κάποια αισιοδοξία ότι σε μια πορεία θα αντιμετωπιστούν κάποια προβλήματα, όμως και από την πλευρά της Κυβέρνησης και από την πλευρά της Πλειοψηφίας του Κυβερνητικού Εκπροσώπου που μόλις τώρα κατέβηκε από το Βήμα αλλά και από την πλευρά των επερωτώντων Βουλευτών του ΠΑ.ΣΟ.Κ., κατά τη γνώμη μας, δεν εθίγη η ουσία όλου αυτού του συστήματος των προνοιακών υπηρεσιών.
        Θα τονίσω εδώ ότι είναι αρκετά αναιτιολόγητη η έπαρση του ΠΑ.ΣΟ.Κ. ότι αυτό ήταν μια μεγάλη κοινωνικά επιτυχημένη παρέμβασή του στην περίοδο της θητείας του.
    Κυρίες και κύριοι συνάδελφοι, όταν τότε το ΠΑ.ΣΟ.Κ. αποδεχόταν την υλοποίηση αυτού του προγράμματος των προνοιακών υπηρεσιών τέτοιου τύπου -και θα εξηγήσω τι τύπου είναι αυτές οι προνοιακές υπηρεσίες- εμείς της Αριστεράς απ’ όλες τις πτέρυγες και όχι μόνο ο ΣΥ.ΡΙΖ.Α., λέγαμε «καλώς και να δούμε πώς θα γίνει καλύτερα και προσέξτε μην ξανακάνετε τα ίδια με όλες τις επιδοτήσεις και όλα τα προγράμματα που κατά καιρούς έχουν εξανεμιστεί γιατί εδώ παίζονται ζωές». Και ήμασταν κέρβεροι και στην Αυτοδιοίκηση και παντού όπου μπορούσαμε και όπου είχαμε την δυνατότητα. «Αλλά προσέξτε, λέγατε. Αυτά είναι προγράμματα επισφαλή. Δεν μπορεί σ’ αυτό να στηριχτεί η προνοιακή δομή του ελληνικού κράτους πρόνοιας. Αντίθετα κάτι άλλο είναι». 
    Ξέρετε τι μας έλεγαν τότε, κύριε Πρόεδρε; Μίζερους, κρατιστές και διάφορα τέτοια. Αυτό πρέπει να το τονίσουμε. Διότι το ΠΑ.ΣΟ.Κ. κατέρρευσε -όταν έχασε την εξουσία- από τη δυσφορία του κόσμου απέναντι στην κοινωνική του πολιτική και στην όξυνση των κοινωνικών αντιθέσεων και των κοινωνικών αδικιών. Ακολουθεί τώρα το δρόμο η Νέα Δημοκρατία η οποία ήρθε με ένα «σοσιαλιστικό» πρόγραμμα, με συνθήματα σοσιαλίζοντα. 
    Γιατί έχει πρόβλημα από τη ρίζα του αυτή η ιστορία των επιδοτούμενων, πιλοτικών, μεταβατικών, ευρωπαϊκών προγραμμάτων; Γιατί ακριβώς όπως το είπε η κυρία Υπουργός είναι στοχευμένες. Είναι στοχευμένες στις ευπαθείς ομάδες. Δεν αποτελεί ένα δίκτυο ολοκληρωμένο και διαρκώς αναπτυσσόμενου ανάλογα με τις ανάγκες, με τις δυνατότητες κάθε χώρας για ένα πλήρες κράτος και σύστημα κοινωνικής πρόνοιας σε όλα τα επίπεδα: ενιαίο, στηριγμένο σε πραγματικά ριζωμένες δομές. Αλλά αποτελεί «στοχευμένες» παρεμβάσεις σε ευπαθείς ομάδες για να μην εξαθλιωθούν άλλο. Γιατί αυτό το σύστημα με εξαθλιωμένους πολίτες δεν μπορεί να αντέξει ούτε μια μέρα. Ούτε η βιτρίνα του ούτε και η ουσία του. Δεν χρηματοδοτούμε, δεν οργανώνουμε, δεν σχεδιάζουμε ένα κράτος πρόνοιας. Παρεμβαίνουμε δια της Ευρωπαϊκής Ένωσης και των στοχευμένων προγραμμάτων για να μην εξαθλιωθεί ο κόσμος που πια δεν μπορεί να αντέξει. Οι υπόλοιποι στον ιδιωτικό τομέα. Όλα μπορούν να εμπορευματοποιηθούν. Όλα. 
    Αυτό είναι το κράτος του νεοφιλελευθερισμού, κυρίες και κύριοι συνάδελφοι της Νέας Δημοκρατίας και του ΠΑ.ΣΟ.Κ. το οποίο καταρρέει. Και ως οικονομία και ως θεσμοί και όλα. Δεν μπορείτε να μένετε δηλαδή, επερωτώντες συνάδελφοι, στην κριτική της διαχειριστικής επάρκειας της Νέας Δημοκρατίας. Αν θέλετε να αξιολογήσετε το παρελθόν σας και να δείτε μπροστά μιλώντας για σοσιαλιστικούς τρόπους και σοσιαλιστικές δικαιώσεις του προγράμματός σας και της πολιτικής σας. Δεν μπορείτε να αφήνετε στο απυρόβλητο τον πυρήνα αυτών των επιλογών οι οποίες διαρκώς θα θέλουν εξορθολογισμούς, κυρία Υπουργέ, γιατί είναι αδύνατον να εξορθολογιστεί το χάος. Και αυτό είναι χάος.  
    Δεν έχει σχέδιο, δεν έχει αξιολόγηση, δεν έχει προοπτική να αναπτυχθεί και να διευρυνθεί και να αγκαλιάσει όσο μεγαλύτερα στρώματα της ελληνικής κοινωνίας και τα εύπορα ακόμα, να οργανώσει δηλαδή, συστήματα κοινωνικής πρόνοιας όσο μπορεί και αντέχει κάθε φορά μια οικονομία. Εδώ είναι από τη φύση του οριοθετημένου στο ελάχιστο δυνατό τα πλαφόν. Αυτός είναι ο πυρήνας, αυτή είναι η φιλοσοφία του, αυτή είναι η λογική του. Δεν μπορεί να την ασπάζεται και το ΠΑ.ΣΟ.Κ. ενώ την ασπάζεται στην πράξη και στη λογική και δεν την αμφισβητεί να μένει μόνο στην κριτική της διαχειριστικής επάρκειας της Νέας Δημοκρατίας, η οποία όντως όπως απεδείχθη είναι ελλιπέστατη. 
    Τελειώνω, κύριε Πρόεδρε. Καλώς, κάλλιστα λειτουργεί στο Ελληνικό Κοινοβούλιο ο βρεφονηπιακός- παιδικός σταθμός και μια σειρά άλλες παροχές. Γιατί να μη λειτουργούν και στα εργοστάσια, κυρία Υφυπουργέ; Γιατί οι μεγάλες βιομηχανίες να μην είναι υποχρεωμένες να έχουν τέτοιες παροχές και να είναι κοινωνικός μισθός; Γιατί δεν μπορούμε να έχουμε ένα συνεχές πρόγραμμα αναπτυσσόμενο διαρκώς προς τέτοιου είδους κατευθύνσεις που να καλύπτουν όλα αυτά; 
    Διότι αυτό οδηγεί στο φαινόμενο που συνέβη πριν μερικά χρόνια στην Γαλλία -και η Γαλλία έχει προνοιακές υπηρεσίες καλύτερες απ’ την Ελλάδα αλλά ήδη έχει μπει στον νεοφιλελευθερισμό πολύ περισσότερα χρόνια πριν από την Ελλάδα- που από ένα δριμύ ψύχος, έναν πολικό χειμώνα είχαμε εκατοντάδες ηλικιωμένους νεκρούς. Νέκρωσαν μέσα στα σπίτια τους μόνοι τους. Το θυμάστε. Αυτή την βαρβαρότητα δεν μπορούμε να τη λέμε προνοιακό θεσμό. Πρέπει να την αλλάξουμε. 
    Ευχαριστώ πολύ. 
    ΠΡΟΕΔΡΕΥΩΝ (Βαΐτσης Αποστολάτος): Ευχαριστώ.
    Ο Κοινοβουλευτικός Εκπρόσωπος του ΛΑ.Ο.Σ., κ. Αστέριος Ροντούλης έχει το λόγο για έξι λεπτά.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
    Χρειάζεται να κάνω μια αυτονόητη παρατήρηση. Κύριοι του ΠΑ.ΣΟ.Κ., πρέπει να ξέρετε ότι δεν έχετε το μονοπώλιο της κοινωνικής ευαισθησίας. Δεν έχετε το μονοπώλιο του κήδεσθαι για την κοινωνική αλληλεγγύη. Όλοι το έχουμε. Και βεβαίως, τα αμαρτήματα του παρελθόντος που σας αφορούν με τα όσα θετικά επίσης μπορεί κάποιος να σας πιστώσει είναι καταγεγραμμένη στην κρίση του ελληνικού λαού. Άρα, λοιπόν, το τι έκανε το ΠΑ.ΣΟ.Κ., τα θετικά, τα αρνητικά είναι και τα επίχειρα των πράξεών του. Σε καμμία περίπτωση όμως δεν έχετε το μονοπώλιο της κοινωνικής ευαισθησίας. Και δεν νομίζω ότι μπορείτε να το υποστηρίξετε.
    Κυρία Υφυπουργέ, είδα ότι ανησυχήσατε πριν. Δεν πρέπει να σας ανησυχεί αυτή η συμπεριφορά του ΠΑ.ΣΟ.Κ. Αδημονούν οι άνθρωποι να γίνουν κυβέρνηση. Αδημονούν. Τους έχει λείψει. Οι κυβερνητικοί θώκοι τους έχουν λείψει. Και βεβαίως, είδατε εδώ ότι το «θα» επανήλθε, οι δεσμεύσεις επανήλθαν. Το ΠΑ.ΣΟ.Κ. δεσμεύεται. Είκοσι χρόνια είδαμε τις δεσμεύσεις αυτές. Τις έζησε ο κόσμος στο πετσί του. Επανήλθε όμως το σύνθημα. Το ΠΑ.ΣΟ.Κ. δεσμεύεται. Νομίζετε ότι επιτυγχάνουν κάτι με τέτοιου είδους συμπεριφορές; 
    Είδατε επίσης ότι θυμήθηκαν τους πολύτεκνους, τους τρίτεκνους, τις μονογονεϊκές οικογένειες. Από πότε, αγαπητοί συνάδελφοι του ΠΑ.ΣΟ.Κ.; Πηγαίνετε να ρωτήσετε αυτά τα στρώματα του ελληνικού λαού. Μπορώ να καταμαρτυρήσω και άλλα πολλά για ατέλειες, για παραλείψεις της Κυβέρνησης Καραμανλή. 
    Εσείς όμως δεν δικαιούστε να μιλάτε ούτε για πολύτεκνους ούτε για τους τρίτεκνους ούτε για τις μονογονεϊκές οικογένειες όχι γιατί το λέμε εμείς αλλά γιατί κατά την προσφιλή και προσφυή τακτική τη δική σας πηγαίνετε να πείτε τι άποψη έχουν οι ομάδες αυτές για τις κυβερνήσεις τις δικές σας. 
    Αλλά εμείς θα φέρουμε επερώτηση, κυρία Υφυπουργέ, περί του δημογραφικού και όλων αυτών και θα τα πούμε σε μια άλλη ευκαιρία. 
    Και βεβαίως, άκουσα τον Κοινοβουλευτικό σας Εκπρόσωπο τον κ. Παπουτσή ο οποίος θυμήθηκε τώρα, αγαπητοί συνάδελφοι, ότι 20% των Ελλήνων είναι κάτω από το όριο της φτώχειας. Και εγώ θα υπερθεματίσω και θα πω ότι κάθε χρόνο προστίθενται και εκατό χιλιάδες νεόπτωχοι. Το ερώτημα είναι, αυτή η Κυβέρνηση τα έκανε όλα; Δηλαδή, το 20% των Ελλήνων που είναι κάτω από το όριο της φτώχειας η Κυβέρνηση Καραμανλή το έκανε; Εσείς είστε αμέτοχοι; 
    Άρα λοιπόν, αυτό που εμείς λέμε είναι ότι η «δικομματισμός Α.Ε» ευθύνεται γι’ αυτά τα πράγματα. Και όπως εσείς λάβατε τα επίχειρα των ενεργειών, των παραλείψεων κ.λπ., το ίδιο θα γίνει και με την Κυβέρνηση. Αλλά μονόπλευρα με μια τυφλή αντιπολιτευτική δράση να θεωρείτε ότι λέτε και μεγάλες αλήθειες, αυτό πάει πολύ. 
    Κυρία Υφυπουργέ, άκουσα και την κριτική του ΣΥ.ΡΙΖ.Α.. Κύριε συνάδελφε, θα μου επιτρέψετε να διαφωνήσω. Έχετε μια τοποθέτηση, η οποία κατά την άποψή σας ισχύει. Θα σας πω που είναι το ολισθηρό της θέσης σας. Λέτε ότι το πρόβλημα είναι οι στοχευμένες δράσεις. 
    Δεν είναι αυτό το πρόβλημα, αγαπητέ συνάδελφε. Διότι απλούστατα οι πόροι είναι πεπερασμένοι. Άρα, λοιπόν, εάν δεν υπάρχει στοχευμένη δράση, θα έπρεπε να υπάρχουν απεριόριστοι πόροι. Ποια κυβέρνηση δεν το θέλει αυτό, για να είμαστε λογικοί σ’ αυτά που λέμε. Δηλαδή, θεωρείτε ότι η Κυβέρνηση Καραμανλή εάν είχε απεριόριστους πόρους, η Ευρωπαϊκή Ένωση εάν είχε απεριόριστους πόρους, θα προέβαινε σε στοχευμένες δράσεις; Γιατί; Ψήφους θέλουν οι άνθρωποι. Λογικά να το πω, απλά. Δεν είναι αυτό το πρόβλημα. Να σας πω ποιο είναι το πρόβλημα; Το πρόβλημα είναι η έλλειψη πόρων. Το πεπερασμένο των πόρων. 
    Και βέβαια, να σας πω, κυρία Υφυπουργέ, γιατί σας εκτιμώ πάρα πολύ, σας απονείμω εύσημα για την τοποθέτησή σας που δεν την είδα από την πλευρά της Αξιωματικής Αντιπολίτευσης.
    ΠΡΟΕΔΡΕΥΩΝ (Βαΐτσης Αποστολάτος): Μην απευθύνεστε στην Υφυπουργό, κύριε Ροντούλη, στη Βουλή απευθύνεστε.
    ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε.
    Είχατε τη γενναιότητα και είπατε ότι «μπήκε το νερό στ’ αυλάκι» επί ΠΑ.ΣΟ.Κ. Μπράβο! 
    ΠΑΝΑΓΙΩΤΗΣ ΑΔΡΑΚΤΑΣ: Αυτή είναι η υπευθυνότητα της Κυβέρνησης. 
    ΑΣΤΕΡΙΟΣ ΡΟΝΤΟΥΛΗΣ: Αλλά σε κάθε περίπτωση θα πρέπει να σας πω το εξής. Το δράμα το δικό σας είναι ότι δεν υλοποιήσατε μια βασική προεκλογική σας δέσμευση. Από εκεί εκπηγάζουν τα πάντα. Διότι αν την είχατε υλοποιήσει δεν θα βρισκόσαστε στη σημερινή κατάσταση. Ποια είναι αυτή η δέσμευση. Είπατε ότι θα επανιδρύσετε το κράτος. Τι σημαίνει επανίδρυση του κράτους; Σημαίνει κατά τον κύριο Πρωθυπουργό της χώρας εξοικονόμηση 10.000.000.000 ευρώ. Φανταστείτε, λοιπόν, τώρα αυτοί οι εξοικονομούμενοι πόροι να υπήρχαν στη διάθεσή σας. Δεν θα κάνατε εκατό βρεφονηπιακούς σταθμούς; Δεν θα κάνατε ένα πρόγραμμα «Βοήθεια στο σπίτι», αλλά θα κάνατε δέκα. Άρα, εκεί υπάρχουν μεγάλες ευθύνες.
    Είπατε να εξορθολογίσουμε το σύστημα. Δεν μπορείτε να το εξορθολογίσετε. Δεν εξορθολογίσατε το κράτος. Αφού δεν έχει εξορθολογιστεί το κράτος, το μείζον δηλαδή, πάτε να εξορθολογίσετε το έλασσον. Δεν γίνεται. Άρα, λοιπόν, να παραδεχθούμε ότι πρόβλημα στις δομές υπάρχει. Το αναγνωρίσατε και εσείς. Υπάρχει βούληση, προσπάθεια από την  πλευρά της Κυβέρνησης, εγώ θα πω της εκάστοτε κυβέρνησης εξορθολογισμού βελτίωσης των πραγμάτων; Η πρόθεση υπάρχει αλλά δει δη χρημάτων, κυρία Υφυπουργέ. Αποτύχατε στην οικονομική διαχείριση, όχι με ευθύνη του ΠΑ.ΣΟ.Κ.. Και ανέκραξε ο αγαπητός κ. Αδρακτάς «σας πληρώνουμε ακόμη». Μετά από πέντε χρόνια, κύριε Αδρακτά; Φτάνει πια! Κάποτε πρέπει να λήξει αυτό!
    ΠΑΝΑΓΙΩΤΗΣ ΑΔΡΑΚΤΑΣ: Και βάλε! Είναι 11.000.000.000 μόνο οι τόκοι. 
    ΑΣΤΕΡΙΟΣ ΡΟΝΤΟΥΛΗΣ: Εμείς επικροτούμε τις προσπάθειες που κάνετε, αλλά η οικονομική πολιτική που ακολουθήσατε είναι άστοχη και αυτό θα πάει πίσω και όλες τις προνοιακές δομές για τις οποίες συζητάμε. 
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Ροντούλη. 
    Εισερχόμαστε, λοιπόν, στις δευτερολογίες. 
    Η κ. Χριστοφιλοπούλου έχει το λόγο για τέσσερα λεπτά.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
    Κύριε Πρόεδρε, μακριά από μας κάθε έπαρση για οτιδήποτε καλό κάναμε σ’ αυτήν τη χώρα όταν περάσαμε. Γνωρίζει πολύ καλά ο πολίτης και τα καλά και τα λάθη. Και είχαμε και έχουμε τη λεβεντιά να παραδεχόμαστε και αστοχίες.
    Όμως, κύριε Πρόεδρε, πέρα του γεγονότος που εσείς γνωρίζετε τον Κανονισμό της Βουλής και ως εκ του ρόλου σας ότι για πρώτη φορά βλέπουμε σε μια Επερώτηση όπου συνήθως ελέγχεται η εκάστοτε κυβέρνηση, κοινοβουλευτικούς εκπροσώπους κομμάτων να τα ρίχνουν στην Αξιωματική Αντιπολίτευση. Αυτό εγώ το θεωρώ τιμή γιατί πραγματικά εκεί όπου κτυπάς, εκεί είναι η δύναμη. Η δύναμη είναι να αλλάξεις τη χώρα, να αλλάξεις το κοινωνικό κράτος, να αλλάξεις και να γυρίσεις σελίδα, καινούργια σελίδα από δικές σου πολιτικές επιλογές. 
    Άκουσα προσεκτικά και την κυρία Υφυπουργό και τον Κοινοβουλευτικό Εκπρόσωπο της Νέας Δημοκρατίας και έχω να τους ρωτήσω κάτι πολύ απλό. Αφού όλα αυτά είναι ανυπόστατα που λέμε, κυρία Υφυπουργέ, αφού, λοιπόν, κύριε Κοινοβουλευτικέ Εκπρόσωπε της Νέας Δημοκρατίας, δεν υπάρχει πρόβλημα και η Κυβέρνηση το έχει λύσει όπως ακούσαμε να μας λέτε, γιατί διαμαρτύρονται οι γονείς; Γιατί διαμαρτύρονται οι εργαζόμενοι; Γιατί υπάρχουν λουκέτα; Γιατί διαμαρτύρεται η Κ.Ε.Δ.Κ.Ε.; Βεβαίως, μας απάντησε, κύριε Πρόεδρε, ο Κοινοβουλευτικός Εκπρόσωπος της Νέας Δημοκρατίας λέγοντας ότι οι δήμαρχοι είναι και κακοί νοικοκύρηδες, άρα τρώνε τα λεφτά και σπαταλούν –το ίδιο είπε και η κυρία Υφυπουργός με άλλα λόγια, λέγοντας ότι εκείνοι έχουν κάνει τη σωστή κοστολόγηση και άρα, η Κ.Ε.Δ.Κ.Ε. είναι αυτή που σπαταλά- άρα, η Νέα Δημοκρατία ως Κυβέρνηση και ως Κόμμα πιστεύει ότι οι Δήμαρχοι είναι σπάταλοι και έπρεπε να τους πάρει το πρόγραμμα. 
    ΠΑΝΑΓΙΩΤΗΣ ΑΔΡΑΚΤΑΣ: Αυτό είναι λαϊκισμός. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λαϊκίζω, έχετε δίκιο! Λαϊκίζαμε ως κυβέρνηση ΠΑ.ΣΟ.Κ.. 
    ΠΑΝΑΓΙΩΤΗΣ ΑΔΡΑΚΤΑΣ: Δεν είπα αυτό.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν είπατε αυτό. Σας παρακαλώ, κύριε Πρόεδρε, έχω το λόγο.
    ΠΡΟΕΔΡΕΥΩΝ (Βαΐτσης Αποστολάτος): Σας παρακαλώ πολύ, κύριε Αδρακτά. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εδώ υπάρχουν, κύριε Πρόεδρε, σοβαρότατες πολιτικές διαφορές. Εγώ θέλω, κυρία Υπουργέ, τα περί στόχευσης οικογενειών –μας τα εξηγήσατε πολύ καλά- να τα πείτε στην κοπέλα η οποία έχει σύμβαση αορίστου χρόνου με το Δήμο στο Κ.Δ.Α.Π. του οποίου εργαζόταν που τώρα ενδεχομένως να κλείσει. Πείτε, λοιπόν, σ’ αυτή τη γυναίκα η οποία έχει τρία παιδιά, ότι το τρίτο διότι τα άλλα δυο είναι μεγάλα, όταν πάει ως παιδαγωγός στο Κ.Δ.Α.Π. δεν μπορεί να το πάρει μαζί της. Πείτε το γιατί είναι θέμα στόχευσης. Και όταν ένα πρόγραμμα αρχίζει από το Κοινοτικό Πλαίσιο Στήριξης μπορεί και πρέπει ως δεύτερη φάση να εμπεδωθεί, να εδραιωθεί και να συνεχισθεί στο δημόσιο τομέα. 
    Μιλήσατε αναφερόμενη στο «Βοήθεια στο Σπίτι», κυρία Υφυπουργέ, ότι θα πρέπει να είναι εξατομικευμένη προσέγγιση για να είναι επιλέξιμο, για να εξασφαλίζεται η απασχολησιμότητα. Δηλαδή τι μας λέτε; Επειδή τυχαίνει να γνωρίζουμε τα του Κοινοτικού Πλαισίου, αφήστε που εμείς σας λέμε ότι τώρα πλέον θέλει επέκταση και διεύρυνση και δημόσια κατοχύρωση πέρα από κοινοτικούς πόρους το «Βοήθεια στο Σπίτι» και όχι μόνο αυτό, αλλά μας λέτε τι; Ότι αν ένα γεροντάκι και μια γριούλα στο χωριό δεν έχουν παιδιά και είναι μόνοι στο σπίτι και δεν εξασφαλίζεται η απασχολησιμότητα των παιδιών τους, ότι είναι μη επιλέξιμοι; Να πάτε στην ελληνική περιφέρεια και να το πείτε αυτό. Να το πείτε στον ελληνικό λαό.
    Και τέλος, κύριε Πρόεδρε και ολοκληρώνω. Έχουμε Υπουργούς κρυπτόμενους και είναι προς τιμή της κυρίας Υφυπουργού που είναι εδώ και προσπαθεί, όπως μπορεί, να υπερασπιστεί την πολιτική αυτής της Κυβέρνησης, αλλά έχουμε ακριβώς όπως έχουμε Πρωθυπουργό κρυπτόμενο που τώρα τελευταία ενεφανίσθη αλλά σε προστατευόμενα περιβάλλοντα, μόνο σε προστατευόμενα γιατί πώς θα βγει στον κόσμο; Έχουμε δυο Υπουργούς την κα Πετραλιά και τον κ. Παυλόπουλο, οι οποίοι λάμπουν δια της απουσίας τους, όταν κλείνουν τα Κέντρα Δημιουργικής Απασχόλησης Παιδιών, όταν το πρόγραμμα  «Βοήθεια στο Σπίτι» βρίσκονται σε δεινή θέση, όταν αυτή τη στιγμή βρίσκονται πάνω από πεντακόσιες χιλιάδες άτομα σε δύσκολη θέση. 
    Για όλους αυτούς τους λόγους συνεχίζουμε να σας εγκαλούμε και θα σας εγκαλούμε. 
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε.
    Ο συνάδελφος κ. Χάϊδος έχει το λόγο.
    ΧΡΗΣΤΟΣ ΧΑΪΔΟΣ: Κυρία Υφυπουργέ, ακούγοντας κανείς την ομιλία σας θα διερωτηθεί, έτσι θα πετύχουμε τους στόχους σαν χώρα που προκύπτουν από τη Συνθήκη της Βαρκελώνης, την οποία προσυπογράψαμε; Το 2010 ζητάει και νέα αύξηση του ποσοστού της φύλαξης των βρεφών και των νηπίων σε παιδικούς σταθμούς. Και ενώ υστερούμε σ’ αυτόν τον τομέα, εσείς υποχρηματοδοτείτε τους παιδικούς σταθμούς και αποκλείετε παιδιά από την ένταξή τους σ’ αυτούς.
    Τα παρουσιάσατε όλα ρόδινα. Αν είναι έτσι τα πράγματα, τότε γιατί κλείνουν παιδικοί σταθμοί και κλάμπ; 
    Καταθέτω για τα Πρακτικά και έχει ιδιαίτερη σημασία αυτό που θα σας πω δημοσίευμα που έχει ως τίτλο το ερώτημα: «Θα κλείσει ο βρεφονηπιακός σταθμός της Χρυσομηλιάς»; Ξέρετε ποια είναι η Χρυσομηλιά; Ένα ζωντανό χωριό του Νομού Τρικάλων με τη μεγαλύτερη αναλογία στην Ελλάδα σε οικογένειες πολυτέκνων. Το βράβευσε το χωριό αυτό ο τέως Πρόεδρος της Δημοκρατίας ο κ. Στεφανόπουλος με επίσκεψή του στην πλατεία του χωριού. Και ο παιδικός σταθμός αυτού του χωριού κλείνει. Φταίει το ΠΑ.ΣΟ.Κ. τις προηγούμενες δεκαετίες γι’ αυτό;
    Καταθέτω για τα Πρακτικά το σχετικό δημοσίευμα.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Κυρία Υφυπουργέ, όσο και να το αρνείστε τόσο από την ομιλία σας όσο και από την πολιτική σας και τις αποφάσεις σας, φαίνεται ότι προτίθεστε σταδιακά να παραχωρήσετε σε ιδιώτες τις δομές και τις  υπηρεσίες της κοινωνικής φροντίδας που σήμερα έχουν οι δήμοι.
      Αρχίζετε με τους παιδικούς σταθμούς. Το κουπόνι των 3.000 ευρώ μπορεί να το εισπράξει και ιδιώτης. Λέτε ότι είναι υποχρέωσή σας με βάση τους κανόνες που ισχύουν στην Ευρωπαϊκή Ένωση. Θα το δεχτώ. Με ποιο τρόπο όμως; Με υποβάθμιση των δημόσιων και των δημοτικών δομών; Με υποχρηματοδότηση των δημοτικών παιδικών σταθμών για να εξαναγκαστούν και οι άλλοι τους οποίους αποκλείετε να πληρώσουν από την τσέπη τους τα τροφεία στους ιδιωτικούς παιδικούς σταθμούς; Θα το συνεχίσετε και με τη βοήθεια στο σπίτι αυτό; Υπάρχει καταγγελία από το Σύνδεσμο Κοινωνικών Λειτουργών Ελλάδας ότι σχεδιάζετε να δώσετε τη δυνατότητα προσφοράς του προγράμματος «Βοήθεια στο Σπίτι» και σε ιδιωτικές επιχειρήσεις.
      Επιτρέψτε μου να ρωτήσω, τι θα κάνετε με αυτά τα χωριά που κλείνουν οι παιδικοί σταθμοί επειδή δεν χρηματοδοτούνται επαρκώς οι δήμοι και επειδή δεν επαρκούν τα τροφεία, αυτά που δικαιολογούνται από την Αγροτική Εστία; Προτίθεστε να θεσπίσετε τη δυνατότητα χορήγησης τροφείων μέσω της Αγροτικής Εστίας γεγονός που το προβλέπει ο ν.  3232/2004 και συγκεκριμένα στο άρθρο 29 παράγραφος 5 όπου λέει ότι σκοπός του λογαριασμού Αγροτικής Εστίας είναι και η χορήγηση τροφείων για βρεφονηπιακούς σταθμούς στα παιδιά αγροτικών οικογενειών. Αυτά είναι τα συγκεκριμένα ζητήματα και σ’ αυτά πρέπει να απαντήσετε, γιατί με τα θεωρητικά και με τις γενικολογίες δεν αντιμετωπίζονται. 
      ΠΡΟΕΔΡΕΥΩΝ (Βαΐτσης Αποστολάτος): Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Θα απαντήσω σ’ αυτό που είπε ο Κοινοβουλευτικός Εκπρόσωπος της Νέας Δημοκρατίας απευθυνόμενος σε μένα είπε ότι η Κυβέρνηση δεν κάνει κοινωνική πολιτική με δανεικά. Και εμείς συμφωνούμε εκεί, αλλά διαφωνούμε σ’ αυτό που κάνουν. Έχουν χάσει τις προτεραιότητες. Για εμάς οι κοινωνικές δαπάνες είναι πρώτης προτεραιότητας, ενώ για εκείνους είναι περιττές. Αυτή είναι η μεγάλη μας διαφορά. Θα πω ένα νούμερο για να συνέλθει ο κύριος συνάδελφος. Σε σαράντα τέσσερις μήνες επί των κυβερνήσεων του ΠΑ.ΣΟ.Κ. από τον Απρίλιο του 2001 μέχρι Δεκέμβριο του 2004 τα νοσοκομεία είχαν άνοιγμα 2,2 δισεκατομμύρια ευρώ. Σε σαράντα τέσσερις μήνες διακυβέρνησης της Νέας Δημοκρατίας από 1η Ιανουαρίου 2005 μέχρι 31 Ιουνίου 2008 έχουμε άνοιγμα 4,4 δισεκατομμύρια ευρώ, δηλαδή 100% αύξηση των χρεών των νοσοκομείων.
      Αυτή είναι η χρηστή διοίκηση την οποία κάνετε. Αυτό είναι το νοικοκύρεμα, αυτή είναι η κοινωνική πολιτική την  οποία ακολουθείτε και έχετε οδηγήσει τα νοσοκομεία σε κατάρρευση.  Θα δείτε τι θα συμβεί τις επόμενες ημέρες. 
      Εμείς δεν είπαμε τίποτα και το κείμενό μας είναι πάρα πολύ προσεκτικό, όπως και οι τοποθετήσεις μας. Δηλαδή, αυτό που λέγεται και γράφεται, κάποιοι στα αρμόδια Υπουργεία με τις παλινωδίες τους έχουν προκαλέσει ισχυρό έμφραγμα σ’ αυτές τις δομές, αντί να λειτουργήσουν νέες δομές πολλοί δήμοι αναγκάζονται να κλείσουν και αυτές που έχουν. Αυτά τα λέει ο Νικήτας Κακλαμάνης. Παππούδες και γιαγιάδες που ζουν απομονωμένοι στα  νησιά και στα ορεινά χωριά …
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Σκουλάκη.
      Η κ. Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρία Υφυπουργέ, είναι προφανές ότι από την απαξίωση και τη διάλυση των δομών της κοινωνικής φροντίδας οι μόνοι που ωφελούνται είναι οι ιδιωτικές επιχειρήσεις που παρέχουν τέτοιες υπηρεσίες, οι ασφαλιστικές εταιρείες και τα διάφορα ιδιωτικά κέντρα που έναντι αδράς αμοιβής καλούνται να καλύψουν τέτοιες ανάγκες. Μάλιστα, πολλές από αυτές οι ιδιωτικές δράσεις παίρνουν επιχορηγήσεις για να λειτουργήσουν από τη στιγμή που δεν λειτουργεί το κράτος.
      Και εγώ διερωτώμαι. Πόσοι μπορούν να πληρώσουν για να τους παρέχονται κάποιες υπηρεσίες; Πόσες οικογένειες μπορούν να στείλουν τα παιδιά τους σε ιδιωτικούς παιδικούς σταθμούς; Πόσοι συνταξιούχοι μπορούν να πληρώνουν για να έχουν κάποια φροντίδα; Πόσοι άνθρωποι με αναπηρία είναι σε θέση να εκταμιεύσουν ένα κομμάτι από το όποιο εισόδημα έχουν; Δυστυχώς, με την οικονομική κατάσταση που επικρατεί σήμερα ούτε οικογένειες που δεν έχουν καμμία ιδιαίτερη κοινωνική ανάγκη δεν μπορούν να ανταπεξέλθουν.
      Αντί, λοιπόν, να λαμβάνονται μέτρα για τη στήριξη όλων αυτών των ομάδων διαλύεται ο όποιος κοινωνικός ιστός υπήρχε, το όποιο δίκτυ προστασίας που υπήρχε για όλες αυτές τις κοινωνικές ομάδες. Αυτή η πολιτική θα πρέπει να σταματήσει όσο πιο γρήγορα γίνεται. Σίγουρα η Κυβέρνηση θα κληθεί σύντομα να πληρώσει το τίμημα αυτής της αδιαφορίας και της αναλγησίας της. 
      Εδώ, να απαντήσω σε κάτι που είπε ο Κοινοβουλευτικός Εκπρόσωπος της Νέας Δημοκρατίας. Σίγουρα παίρνουμε απαντήσεις στις ερωτήσεις που κάνουμε είτε αυτές είναι επίκαιρες είτε είναι απλές. Απλώς, οι απαντήσεις δεν ανταποκρίνονται στην πραγματικότητα κύριε Αδρακτά, όπως δεν ανταποκρίνονται στην πραγματικότητα οι απαντήσεις που πήραμε από τον κύριο Υφυπουργό για τον Ο.Π.Α.Δ., γιατί οι γιατροί παραμένουν απλήρωτοι από το Γενάρη, οι φαρμακοποιοί παραμένουν απλήρωτοι από το Μάιο και ήδη οι ασφαλισμένοι ταλαιπωρούνται γιατί δεν εκτελούνται οι συνταγές επειδή δεν υπάρχει χρηματοδότηση όπως μας διαβεβαίωσε ο Υφυπουργός ότι υπάρχει. Αυτό για να δείτε ότι δεν ισχύει τίποτα από τις απαντήσεις που παίρνουμε.
      ΠΡΟΕΔΡΕΥΩΝ (Βαΐτσης Αποστολάτος): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Υφυπουργέ, εάν νομίζετε ότι σας έχει αδικήσει η κριτική μας θα σας παρακαλέσω να κάνετε μόνο ένα πράγμα, επικαλούμενος την ευαισθησία σας. Ξεχάστε ό,τι σας έχουμε πει. Το Ζεφύρι είναι πολύ  κοντά μας. Κάντε μία βόλτα μέχρι εκεί και από τη στιγμή που τα πράγματα είναι καλά, ελάτε πίσω με μία απάντηση, γιατί ο Δήμος Ζεφυρίου έκλεισε σχεδόν στο σύνολό του τις προνοιακές δομές και επειδή δεν μπορούσε να τις συντηρήσει έκλεισε για μία ημέρα και το δημοτικό του κατάστημα. Εάν έλθετε και μας δώσετε μία πειστική εξήγηση, πώς, παρά τα σχέδια της Κυβέρνησης, ένας δήμος κοντινός στο κέντρο της πόλης έχει κλείσει τις προνοιακές του δομές, τότε θα αποσύρουμε κάθε έννοια κριτικής. Ειδάλλως θα δικαιωθούν όσοι λένε ότι η απόσταση ανάμεσα στον παράδεισο και στην κόλαση είναι πάρα πολύ μικρή και πιθανότατα αυτό να το ζουν κάτοικοι της περιοχής με πολλές κοινωνικές ανάγκες. 
      ΠΡΟΕΔΡΕΥΩΝ (Βαΐτσης Αποστολάτος): Η κυρία Υφυπουργός έχει το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, είπα από την αρχή της τοποθέτησής μου ότι το Υπουργείο Απασχόλησης και Κοινωνικής Προστασίας δεν είναι αρμόδιο να δώσει λύσεις για ολόκληρο το σύστημα Προσχολικής Αγωγής. Εμείς υλοποιούμε ένα πρόγραμμα 280.000.000 ευρώ που διεκδικήσαμε και πήραμε από την Ευρωπαϊκή Ένωση με στόχο να βοηθήσουμε γυναίκες οι οποίες είχαν την περισσότερη ανάγκη. Σας ανέφερα όλα τα στοιχεία. Νομίζω ότι σ’ αυτό έδωσα απαντήσεις. Είναι γυναίκες που είχαν ανάγκη να μπουν στην αγορά εργασίας, γυναίκες που ήταν περισσότερο ευάλωτες, που δούλευαν μερικούς μήνες, που ήθελαν αυτούς τους μήνες να τους κάνουν μία μόνιμη ποιοτική εργασία. Αυτές ήταν οι πρώτες γυναίκες, οι συγκεκριμένες στις  οποίες στοχεύσαμε.
    Ξέρετε πάρα πολύ καλά ότι γίνεται ένας μεγάλος αγώνας και από τις προηγούμενες κυβερνήσεις και από τη δική μας να αυξηθεί η πρόσβαση των γυναικών στην αγορά εργασίας, να μην μένουν παροπλισμένες από τη στιγμή που κάνουν παιδιά, να είναι  οικονομικά ενεργές, να  μπορούν πραγματικά να διεκδικήσουν και να δώσουν το καλύτερο στις οικογένειές τους. Αυτή ήταν η στόχευσή μας. Ένα πρόγραμμα υλοποιούμε. 
    Τώρα θα απαντήσω σε μερικά στοιχεία από αυτά που ακούστηκαν.
    
      Θα συμφωνήσω με τον κ. Παπουτσή ότι η αλήθεια πάντα είναι  κάπου στη μέση. Είναι γεγονός αυτό. 
      Εμείς είμαστε περήφανοι που καταφέραμε και πήραμε παρατάσεις σ’ όλα αυτά τα προγράμματα  που έπρεπε να έχουν τελειώσει και να έχουν λήξει και να πληρώνονται από εθνικούς πόρους, πεπερασμένους εθνικούς πόρους, θα συμφωνήσω κύριε Ροντούλη  Αυτό δε σημαίνει όμως επειδή είναι πεπερασμένοι οι εθνικοί πόροι ότι εμείς κάνουμε εκπτώσεις. Εμείς προσπαθούμε να  δημιουργήσουμε ένα πραγματικά βιώσιμο και εξορθολογισμένο σύστημα διότι από τη μία δεν είναι επιλέξιμη δαπάνη να επιδοτήσουμε τις λειτουργικές δαπάνες μιας δομής. Και θα ήθελα να μου εξηγήσετε, πώς είναι δυνατόν να μην υπάρχει ένα κριτήριο; Δηλαδή ένας εξυπηρετεί δέκα και ένας εξυπηρετεί τριάντα και παίρνουν τα ίδια χρήματα. Ή αυτός που εξυπηρετεί δέκα παίρνει περισσότερα χρήματα. Θα σας πω ένα χαρακτηριστικό νούμερο. Κατά μέσο όρο το κόστος κάθε θέσης σε βρεφονηπιακό σταθμό με το προηγούμενο σύστημα ξεπερνούσε τις 6000 ευρώ. Και τώρα το κόστος, το κόστος το οποίο όλοι γνωρίζουμε, ένα φυσιολογικό  κόστος, ένα κόστος που βγήκε από μελέτη, ένα κόστος το οποίο είναι το πραγματικό κόστος, αυτής της υπηρεσίας που είναι γύρω στα 3000 ευρώ, πώς είναι δυνατόν να μην μπορεί να καλύψει το κόστος  αυτής της συγκεκριμένης υπηρεσίας; 
      Εν πάση περιπτώσει αν υποθέσουμε ότι τα  3000 ευρώ δεν καλύπτουν. Πόσο πρέπει να είναι αυτό το κόστος για κάθε θέση; Ένας σταθμός χρέωνε 10.000, άλλος σταθμός χρέωνε 3.000 ευρώ. Δεν πρέπει κάπου να τα μετρήσουμε αυτά; Γιατί θέλουμε να υπάρχει μονίμως ένα σύννεφο πάνω από όλα; Τίποτα δεν πρέπει να είναι στο φως; Τίποτα δεν πρέπει να μετριέται; Τίποτα δεν πρέπει να αξιολογείται σ’ αυτήν τη χώρα; Και μετά ερχόμαστε και λέμε γιατί δεν λειτουργούμε με τον καλύτερο δυνατό τρόπο; Αφού κανένας δεν θέλει να μετρήσει την αξία των υπηρεσιών! Πώς θα αυξήσουμε δηλαδή την παροχή σε περισσότερο  κόσμο, εάν δεν μπορούμε να βγάλουμε μία άκρη στο τι είναι αυτό που αγοράζουμε με αυτές τις υπηρεσίες;  Είναι σωστό; Σας ερωτώ. Ναι, να τις  αυξήσουμε τις  υπηρεσίες, αλλά κατά τη γνώμη  μου δεν μπορούμε να βγαίνουμε, πραγματικά το λέω αυτό, στον Έλληνα πολίτη και να του λέμε, κοίταξε να δεις δεν μας ενδιαφέρει πόσο κοστίζει κάτι, καθόλου, ο καθένας μπορεί να χρεώνει ό,τι θέλει και κάποιος θα υπογράφει την επιταγή. Μα, δεν το κάνουμε στις οικογένειές μας αυτό, θα το κάνουμε για τα λεφτά του δημοσίου;
      Εγώ λοιπόν, λέω διαφάνεια, βιωσιμότητα, εξορθολογισμός. Είμαστε σε μια μεταβατική περίοδο. Ποια είναι η μεταβατική περίοδος; Η μεταβατική περίοδος είναι ότι φεύγουμε πάλι όπως είπα από αυτό το καθεστώς της «τυφλής» χρηματοδότησης, που δεν ξέρουμε  τελικά, πόσοι, ποίοι ήταν οι δικαιούχοι και τι είδους υπηρεσίες έπαιρναν ή που ο καθένας χρέωνε ό,τι ήθελε και μπαίνουν ενιαίοι κανόνες. Γιατί είμαστε εναντίον των κανόνων δηλαδή; Δεν πρέπει να ξέρουμε ότι οι γυναίκες οι οποίες θα  μπουν, με το δικό μας πρόγραμμα, έχουν κάποιες παραμέτρους; Δεν πρέπει να προηγηθεί η γυναίκα η οποία έχει χαμηλό εισόδημα και έχει ανάγκη να μπει στην αγορά εργασίας; Όλα είναι τα ίδια; Πρέπει να υπάρχει μια προτεραιότητα. 
      Επιλέξαμε, λοιπόν, να μπουν κάποια κριτήρια. Και σας είπα και πάλι, το καταλαβαίνω ότι στη μετάβαση και στην αλλαγή του καθεστώτος, μπορεί να υπάρξουν προβλήματα,  παρ’ όλο που η Κ.Ε.Δ.Κ.Ε. ήταν απολύτως ενήμερη και όλες οι συζητήσεις έγιναν με την Κ.Ε.Δ.Κ.Ε.. Θα μπορούσε να είχε σταθεί ένα οποιοδήποτε σύστημα εάν δεν είχαν γίνει συζητήσεις με την Κ.Ε.Δ.Κ.Ε.; Παρά ταύτα θέλουν να συνεχίσουν το διάλογο, διότι προκύπτουν και οι ανάγκες της αδειοδότησης των νομικών προσώπων δημοσίου δικαίου,  a’ propos   δεν πρέπει να πούμε ότι πρέπει να έχουν άδειες οι δημοτικοί σταθμοί για να μπουν στο πρόγραμμα; 
      Συνεχίζονται οι συζητήσεις γι’ αυτό και το προκηρύξαμε για ένα έτος. Για να μπορούμε να δούμε ποια είναι τα προβλήματα, τι χρειάζεται να βελτιώσουμε, πώς θα κάνουμε το σύστημα καλύτερο ώστε οι οποιεσδήποτε δυσλειτουργίες να καλυφθούν. 
       Λέτε συνέχεια για τους ιδιωτικούς. Οι ιδιωτικοί μπήκαν στο πρόγραμμα με το ίδιο καθεστώς χρημάτων που μπήκαν και  οι δημοτικοί. Δηλαδή γιατί ένας ιδιωτικός σταθμός να προτιμήσει αυτό το κόστος από ένα δημοτικό σταθμό; Δεν πρέπει να υπάρχει και σ' αυτό  μια λογική; 
      Τώρα επειδή ακούω πολλά για διάφορες δομές. Εμείς, θα σας τα διαβάσω κιόλας, επίσημα από τις δομές τα προβλήματα που έχουν αναφερθεί στην Εργατική Εστία είναι τα εξής. Η συγχώνευση σταθμός στην αναπτυξιακή εταορεία του Δήμου Αμαλιάδας και στη δημοτική επιχείρηση Δήμου Πυλαίας.  Δήμος Δίου Πιερίας αναπτυξιακή «Ολυμπίας» και Δήμος  Αξιού, ζήτησαν επιπλέον οικονομική ενίσχυση και για τις απορριφθείσες μητέρες. Ατομική επιχείρηση «Kid Academy» στο Μαρούσι, διακοπή δραστηριότητας στις 30 Οκτωβρίου 2008. 
      Αυτά είναι τα αιτήματα που έχουν έλθει στην Εργατική Εστία. Και ερωτώ, αλλά θα το ελέγξω κιόλας, όλες αυτές οι δομές που αναφέρατε, δεν μπορώ να σας απαντήσω τώρα, αλλά πραγματικά από ενδιαφέρον θα το κοιτάξω, μπορεί να μην έχουν κάνει καν αίτηση για να μπουν στο δικό μας το συγκεκριμένο πρόγραμμα.  Εγώ δε  μιλάω συνολικά για το πρόγραμμα της Προσχολικής Αγωγής, αλλά ειλικρινά επιφυλάσσομαι σ' αυτό το σημείο. Διότι σας λέω, σύμφωνα με τα στοιχεία που έχω από την Εστία, τα μόνα προβλήματα που έχουμε επισήμως είναι αυτά που σας ανέφερα. Δεν έχω κανένα λόγο να σας αποκρύψω στοιχεία. 
      Τέλος να απαντήσω στο θέμα που αφορά την “Bοήθεια στο Σπίτι». Τα 42.000.000 του Ε.ΠΑ.Ν.Α.Δ., δηλαδή τα δικά μας χρήματα του Υπουργείου Απασχόλησης και Κοινωνικής Προστασίας εννοώ, χρειάζονται αιτιολογία απασχολησιμότητας. Τα  υπόλοιπα όμως 130.000.000 του κόστους για το πρόγραμμα «Βοήθεια στο Σπίτι» από τα Π.Ε.Π. δεν χρειάζονται αιτιολογία, είναι για την ποιότητα ζωής των πολιτών. Επανέρχομαι και λέω και πάλι ότι το Υπουργείο Απασχόλησης και Κοινωνικής Προστασίας πρέπει να κάνει στοχευμένες ενέργειες, διότι εμείς πρέπει να αντιμετωπίσουμε πραγματικά προβλήματα. Έχουμε πολύ συγκεκριμένους στόχους. Το Υπουργείο Απασχόλησης και Κοινωνικής Προστασίας, δε μιλάω συνολικά η πολιτεία και το κράτος. 
      Ο στόχος ο δικός μας ως Υπουργείο είναι η αύξηση της απασχόλησης, της εργασίας, η πρόσβαση στην αγορά εργασίας. Θα έλεγα λοιπόν, ότι μην συγχέουμε τα συγκεκριμένα προγράμματα με μία συνολικότερη πολιτική. 
      Σας ευχαριστώ. 
      ΠΡΟΕΔΡΕΥΩΝ (Βαϊτσης Αποστολάτος): Κυρίες και κύριοι συνάδελφοι, κηρύσσεται περαιωμένη η συζήτηση επί της δεύτερης επερωτήσεως με αριθμό 36/18-11-2008,  Βουλευτών του ΠΑ.ΣΟ.Κ προς τους Υπουργούς Απασχόλησης και Κοινωνικής Προστασίας και Εσωτερικών, σχετικά με τις υπηρεσίες κοινωνικής φροντίδας των Δήμων.
      Κυρίες και κύριοι συνάδελφοι, δέχεστε στο  σημείο αυτό να λύσουμε τη συνεδρίαση; 
    ΟΛΟΙ ΟΙ  ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 22.14΄ λύεται η συνεδρίαση για αύριο ημέρα Τρίτη 2 Δεκεμβρίου 2008 και ώρα 18.00΄ με αντικείμενο εργασιών του Σώματος, α) κοινοβουλευτικό έλεγχο,  συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
    
    Ο  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
