ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΝΖ΄
Τρίτη 16 Ιανουαρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Ε. Παπαχρήστου, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α)Προς τον Υπουργό Αγροτικής Ανάπτυξης και Τροφίμων, σχετικά με την αναγνώριση ελαιόλαδου Προστατευόμενης Γεωγραφικής Ένδειξης (Π.Γ.Ε.) με την ονομασία «Κρήτη», σελ.
β)Προς τον Υπουργό Οικονομίας και Οικονομικών, σχετικά με το σχεδιασμό για τα φράγματα του Νομού Ηρακλείου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση επί του συνόλου του σχεδίου νόμου του Υπουργείου Πολιτισμού: «Πολιτιστική Χορηγία» σελ.
2.Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Ανάπτυξης: «Παραγωγή και διάθεση προϊόντων αρτοποιίας και συναφείς διατάξεις» σελ.

ΟΜΙΛΗΤΕΣ

Α) Επί του Κανονισμού:
ΚΑΚΛΑΜΑΝΗΣ Α. σελ.
ΣΙΟΥΦΑΣ Δ. σελ.
ΧΑΤΖΗΓΑΚΗΣ Σ. σελ.

Β)Επί των αναφορών και ερωτήσεων:
ΚΕΓΚΕΡΟΓΛΟΥ Β. σελ.
ΚΟΝΤΟΣ Α. σελ.
ΣΤΡΑΤΑΚΗΣ Ε. σελ.
ΦΩΛΙΑΣ Χ. σελ.

Γ)Επί του σχεδίου νόμου του Υπουργείου Ανάπτυξης:
ΑΓΓΕΛΗΣ Α. σελ.
ΑΓΟΡΑΣΤΟΣ Κ. σελ.
ΑΛΙΒΙΖΑΤΟΣ Π. σελ.
ΑΝΤΩΝΑΚΟΠΟΥΛΟΣ Π. σελ.
ΑΡΓΥΡΗΣ Ε. 
ΒΑΡΒΙΤΣΙΩΤΗΣ Μ. σελ.
ΓΙΑΚΟΥΜΑΤΟΣ Γ. σελ.
ΓΚΑΤΖΗΣ Ν. σελ.
ΚΑΚΛΑΜΑΝΗΣ Α. σελ.
ΚΑΡΑΜΑΡΙΟΣ Α. σελ.
ΚΑΡΑΜΠΙΝΑΣ Κ. σελ.
ΚΟΛΙΟΠΑΝΟΣ Θ. σελ.
ΚΟΥΛΟΥΡΗΣ Κ. σελ.
ΚΟΥΣΕΛΑΣ Δ. σελ.
ΚΟΥΤΣΟΥΚΟΣ Ι. σελ.
ΜΑΓΚΡΙΩΤΗΣ Ι. σελ.
ΜΕΡΕΝΤΙΤΗ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΑΠΑΘΑΝΑΣΙΟΥ Ι. σελ.
ΠΑΝΤΟΥΛΑΣ Μ. σελ.
ΠΑΠΑΓΕΩΡΓΙΟΥ Α. σελ.
ΠΑΠΑΓΕΩΡΓΙΟΥ Γ. (Ν.Ευβοίας) σελ.
ΣΑΜΠΑΖΙΩΤΗΣ Δ. σελ.
ΣΓΟΥΡΙΔΗΣ Π. σελ.
ΣΙΔΗΡΟΠΟΥΛΟΣ Α. σελ.
ΣΙΟΥΦΑΣ Δ. σελ.
ΣΤΡΑΤΑΚΗΣ Ε. σελ.
ΤΖΕΚΗΣ Α. σελ.
ΦΛΩΡΙΔΗΣ Γ. σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΝΖ΄
      Τρίτη 16 Ιανουαρίου 2007
      Αθήνα, σήμερα στις 16 Ιανουαρίου 2007, ημέρα Τρίτη και ώρα 18.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ - ΨΑΡΟΥΔΑ. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1)  Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ  κατέθεσε αναφορά με την οποία  το Συνδικάτο Εργαζομένων στα Αστικά και Υπεραστικά Κ.Τ.Ε.Λ. Ανατολικής Κρήτης ζητεί να μη εφαρμοστεί  το π.δ. 246/2006.
      2) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Ιδιοκτητών Φορτηγών Αυτοκινήτων ζητεί την ανακατάταξη των αυτοκινητιστών του Τ.Σ.Α. σε ανώτερη ασφαλιστική κατηγορία.
      3) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία  το Σωματείο Συνταξιούχων Τ.Ε.Β.Ε.  Νομού Θεσσαλονίκης ζητεί την αύξηση της κατώτερης σύνταξης, την αναβάθμιση της υγειονομικής τους περίθαλψης κ.λπ..
      4) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά  με την οποία εργαζόμενοι, εκπαιδευτικοί, γονείς και μαθητές της Νήσου Λήμνου διαμαρτύρονται για την αναθεώρηση του άρθρου 16 του Συντάγματος κ.λπ..
      5) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε  δημοσίευμα εφημερίδας στο οποίο επισημαίνεται η σοβαρή έλλειψη προσωπικού από τα νοσοκομεία της δυτικής Μακεδονίας. 
      6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Αγροτικός Συνεταιρισμός Μεσοβούνου Νομού Κοζάνης ζητεί την επίλυση οικονομικού προβλήματός του.   
      7) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία οι κυρίες Παυσανίδου Μαρία και Μπεκίρη Σπυριδάκη Φωτεινή, υπάλληλοι της Δ.Ο.Υ. Ιεράπετρας ζητούν επιδότηση κατοικίας τους βάσει του ν.1943/91.
      8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Κασαπάκη-Κονδυλάκη Καλλιόπη, καθαρίστρια στο 5ο Δημοτικό Σχολείο Ιεράπετρας ζητεί τη μονιμοποίησή της.
      9)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Παμμακεδονική  Ένωση Αμερικής διαμαρτύρεται για τη νέα ονομασία του αερολιμένα των Σκοπίων.
      10)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τεχνολογικό Εκπαιδευτικό Ίδρυμα Κρήτης ζητεί την κατασκευή κόμβου στη συμβολή Ανυφαντή Λακωνίων με τον BO.A.K. Νεάπολης Αγίου  Νικολάου Κρήτης.
      11) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος   Σπουδαστών Παραρτήματος Πύργου ΤΕΙ Πάτρας ζητεί τη μεταστέγαση των τμημάτων Τ.Ε.Ι. του Παραρτήματος Πύργου.
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Ξενοδόχων  Νάξου ζητεί τη μεταφορά της έδρας του Πυροσβεστικού Κλιμακίου Νάξου στη Χώρα της Νάξου.
      13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος της Κοινότητας Πανόρμου Τήνου ζητεί τη στελέχωση του γραφείου ΕΛ.ΤΑ. που λειτουργεί στην κοινότητά του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 979/8-11-06 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 65410/29-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης. που κατέθεσε ο Βουλευτής κ. Δ. Βαρβαρίγος, αναφορικά με τις ενέργειες στις οποίες η Διοίκηση έχει ήδη προβεί ή προτίθεται να προβεί, στα πλαίσια της άσκησης εποπτείας στους ΟΤΑ και τα ν.π.δ.δ. αυτών, έπειτα από την ολοκλήρωση του διαχειριστικού - οικονομικού ελέγχου στο Σύνδεσμο Καθαριότητας Δήμων και Κοινοτήτων Νομού Ζακύνθου και την κοινοποίηση, στις εμπλεκόμενες Υπηρεσίες, της σχετικής πορισματικής έκθεσης, σας γνωρίζουμε κατά λόγο αρμοδιότητάς μας, έπειτα και από ενημέρωσή μας από την Περιφέρεια Ιονίων Νήσων, τα ακόλουθα:
      Οι Σύνδεσμοι Δήμων και Κοινοτήτων, όπως έχει γίνει δεκτό σε νομολογία του Συμβουλίου της Επικρατείας και ρητά ορίζεται πλέον στην παρ. 1 του άρθρου 245 του νέου Κώδικα Δήμων και Κοινοτήτων (ν. 3463/2006), αποτελούν νομικά πρόσωπα δημοσίου δικαίου των ΟΤΑ πρώτου βαθμού.
      Στο άρθρο 102 του ισχύοντος Συντάγματος της Ελλάδας, κατοχυρώνεται ρητά τόσο η διοικητική όσο και η οικονομική αυτοτέλεια των Οργανισμών Τοπικής Αυτοδιοίκησης της χώρας και δεν επιτρέπεται να παρεμποδίζεται η πρωτοβουλία και η ελεύθερη δράση τους εκ μέρους της κρατικής διοίκησης.
      Το Κράτος ασκεί εποπτεία επί των αποφάσεων και πράξεων των ΟΤΑ, η οποία συνίσταται αποκλειστικά σε έλεγχο νομιμότητας από τα εξουσιοδοτημένα όργανα της οικείας Περιφέρειας.
      Ειδικότερα, σύμφωνα με τις διατάξεις των παρ. 10 του άρθρου 6 και 1 του άρθρου του Ν. 2503/1997, στις αρμοδιότητες της οικείας Περιφέρειας, ως αποκεντρωμένης μονάδας διοίκησης του Κράτους, ανήκουν μεταξύ άλλων:
      - ο έλεγχος νομιμότητας σε όλες τις πράξεις των συλλογικών οργάνων των δήμων και κοινοτήτων και των νομικών τους προσώπων και η παραπομπή των πράξεων που θεωρείται αιτιολογημένα ότι δεν είναι νόμιμες, στην αρμόδια επιτροπή ελέγχου που συνίσταται σε κάθε Περιφέρεια, βάσει των διατάξεων του άρθρου 177 του Π.Δ. 410/1995, όπως αυτό ισχύει και 
      - ο έλεγχος στα αιρετά όργανα των Ο.Τ.Α. πρώτου βαθμού από άποψη αστικής και πειθαρχικής ευθύνης και η λήψη των αναγκαίων μέτρων στις περιπτώσεις καταδίκης, κατά τα ειδικότερα οριζόμενα στα άρθρα 141-147 του Κώδικα Δήμων και Κοινοτήτων.
      Ενόψει του ανωτέρω κανονιστικού πλαισίου, η Περιφέρεια Ιονίων Νήσων, ως εποπτεύουσα αρχή του Συνδέσμου Καθαριότητας Δήμων και Κοινοτήτων Ν. Ζακύνθου, βρίσκεται σε φάση εξέτασης των διαλαμβανόμενων στην πορισματική έκθεση που της απεστάλη αρμοδίως, ύστερα από την ολοκλήρωση του ελέγχου τον οποίο διενήργησαν στον ανωτέρω Σύνδεσμο Οικονομικοί Επιθεωρητές του Υπουργείου Οικονομίας και Οικονομικών, προκειμένου να διαπιστώσει την ύπαρξη τυχόν ευθυνών και να προχωρήσει στην απόδοσή τους.
      Παράλληλα, η Περιφέρεια έχει ήδη ζητήσει διευκρινίσεις και περαιτέρω στοιχεία τόσο από τον ίδιο τον Σύνδεσμο, όσο και από τους Επιθεωρητές, ώστε να σχηματίσει πληρέστερη άποψη για το θέμα. Τα στοιχεία αυτά προτίθεται να τα συνεκτιμήσει και με τις διαπιστώσεις του διαχειριστικού - οικονομικού ελέγχου στην «Επιχείρηση Καθαριότητας και Προστασίας Περιβάλλοντος του Ν. Ζακύνθου Α.Ε.», που βρίσκεται σε εξέλιξη και το πόρισμα του οποίου αναμένεται.
      Ο Υφυπουργός
      ΑΘ. ΝΑΚΟΣ»
      2. Στην με αριθμό 1058/9-11-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 65941/29-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης σχετικά με το αντικείμενο του θέματος και μετά από το ανωτέρω (2) σχετικό έγγραφο της Περιφερείας Δυτικής Ελλάδας, σας πληροφορούμε τα εξής:
      Στο Δήμο Μακρυνείας κατά το χρονικό διάστημα 1999-2006 έχουν εκτελεστεί αρκετά έργα ύδρευσης τα οποία είναι:
      -Αντικατάσταση εσωτ. δικτύου ύδρευσης Δ.Δ. Τριχωνίου
      -Αντικατάσταση εσωτ. δικτύου ύδρευσης Δ.Δ. Δαφνιά.
      -Αντικατάσταση εσωτ. δικτύου ύδρευσης Δ.Δ. Αγίου Ανδρέα
      -Αποπεράτωση εσωτ. δικτύου ύδρευσης Δ.Δ. Κάτω Μακρυνούς και σε εξέλιξη δημοπρασία για κατασκευή υδρογεώτρησης για την αντιμετώπιση καλοκαιρινών αναγκών.
      -Επίσης βρίσκεται σε εξέλιξη εργολαβία αντικατάστασης του εσωτ. δικτύου Γαβαλούς.
      -Από το 2005 έχει ολοκληρωθεί και λειτουργεί το διαδημοτικό διυλιστήριο ύδρευσης των Δήμων Μακρυνείας και Αρακύνθου.
      -Το έργο «Αντικατάσταση εσωτ. δικτύου ύδρευσης Δ.Δ. Ματαράγκα του Δήμου Αρακύνθου» το οποίο είχε ενταχθεί στο Γ' ΠΕΠ Δυτ. Ελλάδας ολοκληρώθηκε.
      Βεβαίως κατά τους καλοκαιρινούς μήνες παρουσιάζονται μερικά προβλήματα στο κεντρικό αγωγό υδροδότησης των ορεινών Δημοτικών Διαμερισμάτων, εξαιτίας καθιζήσεων ή μετατοπίσεως εδαφών, λόγω του γεωλογικού υποστρώματος της περιοχής.
      Όσον αφορά τα έργα άρδευσης, βρίσκεται στο στάδιο αποπεράτωσης το έργο άρδευσης περιοχής Παμφίας, στο οποίο εμπεριέχονται και οι περιοχές στις οποίες αναφέρεται η ερώτηση του Βουλευτή.
      Ο Υφυπουργός
      ΑΘΑΝ. ΝΑΚΟΣ»
      3. Στην με αριθμό 713/31-10-06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 2/62592/0004/27-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού εγγράφου σας, με το οποίο μας διαβιβάστηκε η με αριθμ. πρωτ. 713/31.10.2006 ερώτηση που κατέθεσε στη Βουλή ο Βουλευτής Νομού Ηρακλείου κ. Μάνος Φραγκιαδουλάκης, σχετικά με τη στελέχωση της Γενικής Διεύθυνσης Δημοσιονομικών Ελέγχων, σας γνωρίζουμε τα εξής:
      Από τις διατάξεις του άρθρου 8 του ν.3492/2006 (Α.210), προβλέπονται τρεις δυνατοί τρόποι κάλυψης των 250 νέων θέσεων προσωπικού της Γ.Δ.Δ.Ε. που συνιστώνται στους υφιστάμενους κλάδους προσωπικού του Γενικού Λογιστηρίου του Κράτους α) με υπαλλήλους όλων των κλάδων του Γενικού Λογιστηρίου του Κράτους που διαθέτουν διετή τουλάχιστον ελεγκτική εμπειρία, β) με διορισμό, μετά από επιτυχία σε γραπτό διαγωνισμό που διενεργείται σύμφωνα με τις ισχύουσες διατάξεις και γ) με μετάταξη ή μεταφορά υπαλλήλων που διαθέτουν διετή τουλάχιστον ελεγκτική εμπειρία, από άλλες υπηρεσίες του δημόσιου ή του ευρύτερου δημόσιου τομέα, με κοινή απόφαση του Υπουργού Οικονομίας και Οικονομικών και του καθ' ύλην αρμόδιου Υπουργού, ύστερα από σύμφωνη γνώμη των αρμόδιων υπηρεσιακών συμβουλίων.
      Κατά την πρώτη εφαρμογή του νόμου, προκειμένου η Γ.Δ.Δ.Ε. να λειτουργήσει άμεσα και αποτελεσματικά, μέρος των ανωτέρω θέσεων θα καλυφθεί με υπαλλήλους που ήδη υπηρετούν στο Γ.Λ. Κράτους και μέρος αυτών θα πληρωθεί με επιλογή από Επιτροπή Αξιολόγησης, βάσει τυπικών και ουσιαστικών προσόντων των υποψηφίων. Τα απαιτούμενα τυπικά προσόντα ορίζονται ρητά και διασφαλίζονται από τις διατάξεις του άρθρου 7 του ν.3492/2006 σε συνδυασμό με τις διατάξεις του Π.δ. 50/2001 (Α.39) «Καθορισμός των προσόντων διορισμού σε θέσεις φορέων του δημόσιου τομέα», όπως ισχύει Το κύρος και το αδιάβλητο της διαδικασίας διασφαλίζονται καθότι στην Επιτροπή Αξιολόγησης θα μετέχουν δύο μέλη του ΑΣΕΠ και ένα μέλος του Σώματος Ορκωτών Ελεγκτών Λογιστών (Σ.Ο.Ε.Λ.). Επιπλέον, το ΑΣΕΠ είναι αρμόδιο τόσο για τον έλεγχο νομιμότητας της προκήρυξης, όσο και για την κύρωση των πινάκων κατάταξης των υποψηφίων.
Ο Υφυπουργός
ΠΕΤΡΟΣ ΔΟΥΚΑΣ»
      4. Στην με αριθμό 1065/9-11-06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/59/29-11-06 έγγραφο από τον Υπουργό  Πολιτισμού η ακόλουθη απάντηση:
      «Σχετικά με την υπ’ αριθμ. 1065/09.11.2006 ερώτηση του Βουλευτή κ. Μάρκου Μπόλαρη, και σύμφωνα με τα στοιχεία που έθεσε υπόψη μας ο Οργανισμός Προβολής Ελληνικού Πολιτισμού, σας γνωρίζουμε τα εξής:
      Η ομόφωνη απόφαση του Δ.Σ. του ΟΠΕΠ στηρίχθηκε στην αποτίμηση του έργου της ομάδας cultureguide σε συνδυασμό με το κόστος του και την αποδοχή του από το κοινό.
      Η χαμηλή ποιότητα και η ανεπαρκής αισθητική της ιστοσελίδας, η λανθασμένη και παρωχημένη αντίληψή της, που συνίσταται στην απλή καταγραφή όλων των πολιτιστικών εκδηλώσεων βρίσκεται έξω από τις απαιτήσεις της σύγχρονης αγοράς. Ζητούμενο από ανάλογες ιστοσελίδες θα έπρεπε να είναι η επιμελής, ολοκληρωμένη παρουσίαση, η κριτική και το σχόλιο επί της είδησης, στοιχεία, δηλαδή, που ο αναγνώστης - επισκέπτης συνεκτιμά ιδιαίτερα σε πληροφορίες που αφορούν τον πολιτισμό.
      Το κόστος της ήταν υπέρογκο. Μόνο για μισθοδοσία των οκτώ συνεργατών της ο Οργανισμός επιβαρυνόταν ετησίως με 307.000 ευρώ. Σε αυτά θα πρέπει να προστεθεί το λειτουργικό κόστος, η αξιοποίηση των υποδομών του ΟΠΕΠ και η απασχόληση άλλων εργαζομένων για την τεχνική υποστήριξη και συντήρησή του.
      Σε ότι δε αφορά στην επισκεψιμότητα της ιστοσελίδας, ενδεικτικά το τελευταίο τρίμηνο, κυμαινόταν, όπως και στο παρελθόν, μεταξύ 200 και 450 χρηστών την ημέρα, όταν στην πρώτη δεκάδα διαδικτυακών τόπων ο πρώτος έχει πάνω από 250.000 χρήστες/ημέρα και ο δέκατος περίπου 15.000 (πρόσφατη έρευνα Focus Bari και του Παρατηρητηρίου για την Κοινωνία της Πληροφορίας).
      Ουδέποτε επιχειρήθηκε οιουδήποτε είδους λογοκρισία από την Διοίκηση του ΟΠΕΠ. Καθ' όλη την λειτουργία του cultureguide δεν έχει σημειωθεί ούτε μια παρέμβαση οιουδήποτε στην σύνταξή του και το δημοσιογραφικό έργο.
      Δεν τίθεται ζήτημα συνέχειας ενός έργου που κοστίζει πάνω από 300.000€ και παρέχει τόσα λίγα. Ο Οργανισμός προτίθεται, στο πλαίσιο της αναμόρφωσης του κόμβου του ΥΠ.ΠΟ., να μελετήσει την αναγκαιότητα μιας πραγματικά σύγχρονης, λειτουργικής και ει δυνατόν ανταποδοτικής ιστοσελίδας, η οποία θα μπορεί να συνεισφέρει ουσιαστικά στην ανάδειξη νέων δημιουργών με κόστος αναλογικά πολύ μικρότερο από το ιδιαίτερα κοστοβόρο cultureguide.
      Ο ΟΠΕΠ δεν απέλυσε ούτε ένα εργαζόμενο. Η πρόνοια για την σύναψη αποκλειστικά συμβάσεων ορισμένου χρόνου, αντί αορίστου, έχει συμπεριληφθεί στο νομικό πλαίσιό του, από τις κυβερνήσεις του ΠΑΣΟΚ επί υπουργίας Ε. Βενιζέλου και είναι δεσμευτική για κάθε διοίκησή του. Ως εκ τούτου, η μη παράταση συμβάσεων ορισμένου χρόνου, εργαζομένων που έχουν προσληφθεί για ένα έργο, όταν εκλείπει το έργο, είναι αυτονόητη.
      Ειδικότερα, και σύμφωνα με την πληροφόρηση που είχαμε από τον ΟΠΕΠ σε ό, τι αφορά τους δύο εργαζόμενους στους οποίους αναφέρεται στην ερώτησή του ο κ. Βουλευτής, ο Οργανισμός φρόντισε άμεσα να διασφαλίσει την απασχόλησή τους.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 1079/10-11-06 ερώτηση των Βουλευτών κύριων Λιάνας Κανέλλη και Ελπίδας Παντελάκη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/60/29-11-06 έγγραφο από τον Υπουργό  Πολιτισμού η ακόλουθη απάντηση:
      «Σχετικά με την υπ’ αριθμ. 1079/10.11.2006 ερώτηση των Βουλευτών κ.κ. Λιάνας Κανέλλη και Ελπίδας Παντελάκη, και σύμφωνα με τα στοιχεία που έθεσε υπόψη μας ο Οργανισμός Προβολής Ελληνικού Πολιτισμού, σας γνωρίζουμε τα εξής:
      Η ομόφωνη απόφαση του Δ.Σ. του ΟΠΕΠ στηρίχθηκε στην αποτίμηση του έργου της ομάδας cultureguide σε συνδυασμό με το κόστος του και την αποδοχή του από το κοινό.
      Η χαμηλή ποιότητα και η ανεπαρκής αισθητική της ιστοσελίδας, η λανθασμένη και παρωχημένη αντίληψή της, που συνίσταται στην απλή καταγραφή όλων των πολιτιστικών εκδηλώσεων βρίσκεται έξω από τις απαιτήσεις της σύγχρονης αγοράς. Ζητούμενο από ανάλογες ιστοσελίδες θα έπρεπε να είναι η επιμελής, ολοκληρωμένη παρουσίαση, η κριτική και το σχόλιο επί της είδησης, στοιχεία, δηλαδή, που ο αναγνώστης - επισκέπτης συνεκτιμά ιδιαίτερα σε πληροφορίες που αφορούν τον πολιτισμό.
      Το κόστος της ήταν υπέρογκο. Μόνο για μισθοδοσία των οκτώ συνεργατών της ο Οργανισμός επιβαρυνόταν ετησίως με 307.000 ευρώ. Σε αυτά θα πρέπει να προστεθεί το λειτουργικό κόστος, η αξιοποίηση των υποδομών του ΟΠΕΠ και η απασχόληση άλλων εργαζομένων για την τεχνική υποστήριξη και συντήρησή του.
      Σε ότι δε αφορά στην επισκεψιμότητα της ιστοσελίδας, ενδεικτικά το τελευταίο τρίμηνο, κυμαινόταν, όπως και στο παρελθόν, μεταξύ 200 και 450 χρηστών την ημέρα, όταν στην πρώτη δεκάδα διαδικτυακών τόπων ο πρώτος έχει πάνω από 250.000 χρήστες/ημέρα και ο δέκατος περίπου 15.000 (πρόσφατη έρευνα Focus Bari και του Παρατηρητηρίου για την Κοινωνία της Πληροφορίας).
      Δεν τίθεται ζήτημα συνέχειας ενός έργου που κοστίζει πάνω από 300.0000 και παρέχει τόσα λίγα. Ο Οργανισμός προτίθεται, στο πλαίσιο της αναμόρφωσης του κόμβου του ΥΠ.ΠΟ., να μελετήσει την αναγκαιότητα μιας πραγματικά σύγχρονης, λειτουργικής και ει δυνατόν ανταποδοτικής ιστοσελίδας, η οποία θα μπορεί να συνεισφέρει ουσιαστικά στην ανάδειξη νέων δημιουργών με κόστος αναλογικά πολύ μικρότερο από το ιδιαίτερα κοστοβόρο cultureguide.
      Ο ΟΠΕΠ δεν απέλυσε ούτε ένα εργαζόμενο. Η πρόνοια για την σύναψη αποκλειστικά συμβάσεων ορισμένου χρόνου, αντί αορίστου, έχει συμπεριληφθεί στο νομικό πλαίσιό του, από τις κυβερνήσεις του ΠΑΣΟΚ επί υπουργίας Ε. Βενιζέλου και είναι δεσμευτική για κάθε διοίκησή του. Ως εκ τούτου, η μη παράταση συμβάσεων ορισμένου χρόνου, εργαζομένων που έχουν προσληφθεί για ένα έργο, όταν εκλείπει το έργο, είναι αυτονόητη.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      6. Στην με αριθμό 1147/14-11-06 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/64/29-11-06 έγγραφο από τον Υπουργό  Πολιτισμού η ακόλουθη απάντηση:
      «Σχετικά με την υπ' αριθμ. 1147/14.11.2006 ερώτηση του Βουλευτή κ. Μιλτιάδη Βέρρα, και σύμφωνα με τα στοιχεία που έθεσε υπόψη μας ο Οργανισμός Προβολής Ελληνικού Πολιτισμού, σας γνωρίζουμε τα εξής:
      Η ομόφωνη απόφαση του Δ.Σ. του ΟΠΕΠ στηρίχθηκε στην αποτίμηση του έργου της ομάδας cultureguide σε συνδυασμό με το κόστος του και την αποδοχή του από το κοινό.
      Η χαμηλή ποιότητα και η ανεπαρκής αισθητική της ιστοσελίδας, η λανθασμένη και παρωχημένη αντίληψή της, που συνίσταται στην απλή καταγραφή όλων των πολιτιστικών εκδηλώσεων βρίσκεται έξω από τις απαιτήσεις της σύγχρονης αγοράς. Ζητούμενο από ανάλογες ιστοσελίδες θα έπρεπε να είναι η επιμελής, ολοκληρωμένη παρουσίαση, η κριτική και το σχόλιο επί της είδησης, στοιχεία, δηλαδή, που ο αναγνώστης - επισκέπτης συνεκτιμά ιδιαίτερα σε πληροφορίες που αφορούν τον πολιτισμό.
      Το κόστος της ήταν υπέρογκο. Μόνο για μισθοδοσία των οκτώ συνεργατών της ο Οργανισμός επιβαρυνόταν ετησίως με 307.000 ευρώ. Σε αυτά θα πρέπει να προστεθεί το λειτουργικό κόστος, η αξιοποίηση των υποδομών του ΟΠΕΠ και η απασχόληση άλλων εργαζομένων για την τεχνική υποστήριξη και συντήρησή του.
      Σε ότι δε αφορά στην επισκεψιμότητα της ιστοσελίδας, ενδεικτικά το τελευταίο τρίμηνο, κυμαινόταν, όπως και στο παρελθόν, μεταξύ 200 και 450 χρηστών την ημέρα, όταν στην πρώτη δεκάδα διαδικτυακών τόπων ο πρώτος έχει πάνω από 250.000 χρήστες/ημέρα και ο δέκατος περίπου 15.000 (πρόσφατη έρευνα Focus Bari και του Παρατηρητηρίου για την Κοινωνία της Πληροφορίας).
      Δεν τίθεται ζήτημα συνέχειας ενός έργου που κοστίζει πάνω από 300.0000 και παρέχει τόσα λίγα. Ο Οργανισμός προτίθεται, στο πλαίσιο της αναμόρφωσης του κόμβου του ΥΠ.ΠΟ., να μελετήσει την αναγκαιότητα μιας πραγματικά σύγχρονης, λειτουργικής και ει δυνατόν ανταποδοτικής ιστοσελίδας, η οποία θα μπορεί να συνεισφέρει ουσιαστικά στην ανάδειξη νέων δημιουργών με κόστος αναλογικά πολύ μικρότερο από το ιδιαίτερα κοστοβόρο cultureguide.
      Ο ΟΠΕΠ δεν απέλυσε ούτε ένα εργαζόμενο. Η πρόνοια για την σύναψη αποκλειστικά συμβάσεων ορισμένου χρόνου, αντί αορίστου, έχει συμπεριληφθεί στο νομικό πλαίσιό του, από τις κυβερνήσεις του ΠΑΣΟΚ επί υπουργίας Ε. Βενιζέλου και είναι δεσμευτική για κάθε διοίκησή του. Ως εκ τούτου, η μη παράταση συμβάσεων ορισμένου χρόνου, εργαζομένων που έχουν προσληφθεί για ένα έργο, όταν εκλείπει το έργο, είναι αυτονόητη.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     7.Στην με αριθμό 694/31.10.06 ερώτηση των Βουλευτών κ.κ. Γ. Δραγασάκη, Δ. Τσιόγκα και Ε. Παντελάκη δόθηκε με το υπ’ αριθμ. 1997/22.11.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 694/31-10-2006 ερώτηση και στην αριθμ. 12/29-9-2006 Αναφορά της Ένωσης Εργαζομένων στην Α.Μ.Ε. Δελφοί - Δίστομο, που κατατέθηκαν στη Βουλή από τους Βουλευτές κ. κ. Γ Δραγασάκη, Δ. Τσιόγκα και Ε. Παντελάκη, σχετικά με τα ατυχήματα των εργαζομένων σε μεταλλευτικές εταιρείες στην περιοχή της Φωκίδας, σας πληροφορούμε τα εξής:
      Οι Υπηρεσίες Τεχνικής & Υγειονομικής Επιθεώρησης του Σώματος Επιθεώρησης Εργασίας δεν είναι αρμόδιες για τη διενέργεια ελέγχων σε θέματα Υγιεινής και Ασφάλειας της εργασίας στον εργασιακό χώρο των μεταλλείων, λατομείων, ορυχείων καθώς και για τη διερεύνηση των εργατικών ατυχημάτων, εφ' όσον αυτά συμβαίνουν εντός του οριοθετημένου μεταλλευτικού-λατομικού χώρου.
      Σύμφωνα με την παρ. 2 του αρθρ. 15 του Π.Δ. 17/96 «Μέτρα για τη βελτίωση της ασφάλειας και της υγείας των εργαζομένων κατά την εργασία...», αρμόδιες για τον έλεγχο εφαρμογής του Π.Δ. 17/96, του ν. 1568/85 και των προεδρικών διαταγμάτων που εκδόθηκαν με τις εξουσιοδοτήσεις του, στις επιχειρήσεις αυτού του κλάδου, είναι οι επιθεωρήσεις μεταλλείων που υπάγονται στο Υπουργείο Ανάπτυξης (στη συγκεκριμένη περίπτωση, η Επιθεώρηση Μεταλλείων Νοτίου Ελλάδος).
      Όσον αφορά στην καταγγελία της Ένωσης Εργαζομένων στη Μεταλλευτική Εταιρεία «ΔΕΛΦΟΙ-ΔΙΣΤΟΜΟ» για δραστηριοποίηση εργολάβων στις στοές των Μεταλλείων της εν λόγω εταιρείας καθώς και στην S & Β Βιομηχανικά Ορυκτά, σας γνωρίζουμε ότι οι εργολαβικές επιχειρήσεις που δραστηριοποιούνται στον τομέα της εξόρυξης, συνάπτουν συμβάσεις έργου με τις μεταλλευτικές εταιρείες, αντίγραφα των οποίων κατατίθενται στην αρμόδια Κοινωνική Επιθεώρηση Φωκίδας και στις οποίες αναφέρεται η αμοιβή των εργολάβων ανά τόνο εξόρυξης. Οι εργολάβοι εκδίδουν δελτία παροχής υπηρεσιών προς τις εταιρείες.
      Σχετικά με το ερώτημα, για το αν επιτρέπεται να εργάζονται οι συνταξιούχοι πρώην εργαζόμενοι εταιρειών, σας γνωρίζουμε τα εξής:
      1. Ως αντικίνητρο για τη συνέχιση της απασχόλησης εφαρμόζεται η διάταξη του άρθρου 63 του ν. 2676/1999, σύμφωνα με την οποία προβλέπεται:
      - Αναστολή της σύνταξης για όσους συνταξιούχους λόγω γήρατος αναλαμβάνουν εργασία πριν συμπληρώσουν το 55ο έτος της ηλικίας τους
      - Περικοπή κατά 70% του τμήματος της σύνταξής τους που υπερβαίνει τα 733,68 € για όσους έχουν συμπληρώσει το 55ο έτος της ηλικίας τους
      - Στους δικαιούχους κατωτάτων ορίων σύνταξης λόγω γήρατος, εφόσον αναλάβουν εργασία και δεν έχουν συμπληρώσει το 65ο έτος της ηλικίας τους (προκειμένου για άνδρες) και το 60ό (προκειμένου για γυναίκες), η σύνταξή τους περιορίζεται στο οργανικό ποσό (το ποσό που προκύπτει από τα έτη ασφάλισης και τις συντάξιμες αποδοχές) .
      - Στους συνταξιούχους λόγω αναπηρίας που αναλαμβάνουν εργασία και κερδίζουν από αυτήν, ανάλογα με το βαθμό της αναπηρίας τους, περισσότερα από όσα κερδίζει υγιής απασχολούμενος αντίστοιχης μόρφωσης, σύμφωνα με τους γενικούς όρους αμοιβής, η σύνταξη διακόπτεται.
      - Ο χρόνος ασφάλισης του συνταξιούχου λόγω γήρατος που αναλαμβάνει εργασία δεν λαμβάνεται υπόψη για την προσαύξηση της σύνταξης ή για τη θεμελίωση νέου συνταξιοδοτικού δικαιώματος από άλλο ασφαλιστικό φορέα, εφόσον δεν έχει γίνει αναστολή της σύνταξης.
      Εξάλλου, στους συνταξιούχους του Δημοσίου ή του ευρύτερου δημόσιου τομέα, που εξακολουθούν μετά τη συνταξιοδότησή τους να εργάζονται σε θέση του Δημοσίου και του ευρύτερου δημόσιου τομέα, εφαρμόζονται οι διατάξεις της παρ. 14 του άρθρου 8 του ν. 2592/1998, σύμφωνα με τις οποίες οι συντάξεις που καταβάλλονται στους συνταξιούχους του δημοσίου τομέα από τους ασφαλιστικούς οργανισμούς αρμοδιότητας Υπουργείου Απασχόλησης και Κοινωνικής Προστασίας για όσους προσλαμβάνονται σε θέσεις της παρ. 1 του άρθρου 58 του Κώδικα Πολιτικών και Στρατιωτικών Συντάξεων και λαμβάνουν συγχρόνως σύνταξη και αποδοχές , καταβάλλονται μειωμένες κατά 70%.
      Το ανωτέρω νομοθετικό πλαίσιο για την απασχόληση των συνταξιούχων, θεωρείται ικανοποιητικό και προς το παρόν δεν αντιμετωπίζεται ζήτημα τροποποίησής του.
      2. Στην υποχρεωτική ασφάλιση του ΙΚΑ-ΕΤΑΜ, υπάγονται όλοι οι μισθωτοί-εργαζόμενοι της χώρας, ανεξάρτητα από τον τρόπο αμοιβής τους (π.χ. ημερομίσθιο, μηνιαίος μισθός, δελτίο παροχής υπηρεσιών κτλ), εφόσον ασκούν εξαρτημένη εργασία.
      3. Στο ΙΚΑ-ΕΤΑΜ μεταξύ άλλων υπάγονται και τα πρόσωπα που εργάζονται σε φυσικά πρόσωπα, σε ν.π.δ.δ. και στο Δημόσιο με σύμβαση μίσθωσης έργου, εφόσον η εργασία τους, όσον αφορά τον τόπο και τον χρόνο, παρέχεται με συνθήκες που απαντώνται στις μισθώσεις εξαρτημένης εργασίας.
      Ουσιώδης προϋπόθεση συνεπώς για την υπαγωγή στην ασφάλιση του ΙΚΑ-ΕΤΑΜ , την οποία εξετάζουν τα όργανα του Ιδρύματος αλλά και τα Δικαστήρια σε εγερθείσες ασφαλιστικές διαφορές, είναι η παροχή εργασίας υπό συνθήκες που απαντώνται στις μισθώσεις εξαρτημένης εργασίας, ανεξάρτητα από τον τύπο της συναφθείσας σύμβασης και από τον τρόπο πληρωμής.
      Επομένως και για τις συμβάσεις έργου που έχουν καταρτισθεί με το άρθρο 6 του ν. 2527/97, εφόσον από τα πραγματικά στοιχεία προκύπτει, σύμφωνα με τα ως άνω εκτεθέντα κριτήρια, απασχόληση με συνθήκες εξαρτημένης εργασίας τα απασχολούμενα πρόσωπα πρέπει να ασφαλισθούν στο ΙΚΑ-ΕΤΑΜ.
      Οι ανωτέρω διατάξεις δεν εφαρμόζονται σε απασχολούμενους με σύμβαση έργου σε φορείς του δημοσίου τομέα του άρθρου 51 του ν.1892/90, όπως ισχύει, σε επιχειρήσεις των ΟΤΑ, καθώς και σε ερευνητικούς και τεχνολογικούς φορείς του ν. 1514/85 για δράσεις που χρηματοδοτούνται ή συγχρηματοδοτούνται από την Ευρωπαϊκή Ένωση, αφού με το άρθρο 9 παρ. 4 του ν. 3050/2002, όπως αντικαταστάθηκε με το άρθρο 17 του ν. 3144/2003, υπάγονται στην υποχρεωτική ασφάλιση του ΟΑΕΕ (ΤΕΒΕ).
      Πάντως, επειδή πρόκειται για διακρίβωση πραγματικών περιστατικών για τον έλεγχο τους και την υπαγωγή στην ασφάλιση βάσει των διατάξεων του ν. 1305/1982 αρμόδια είναι τα υποκαταστήματα ΙΚΑ-ΕΤΑΜ της περιοχής της Φωκίδας.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     8.Στην με αριθμό 1421/21.11.06 ερώτηση της Βουλευτού κ. Μαρίας Κόλλια Τσαρουχά δόθηκε με το υπ’ αριθμ. 125240/ΙΗ/13.12.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1421/21-11-06, την οποία κατέθεσε η Βουλευτής κα Μαρία Κόλλια - Τσαρουχά σχετικά με την παιδική παχυσαρκία, και κατά το μέρος των αρμοδιοτήτων μας, σας γνωρίζουμε τα ακόλουθα:
      Το ΥΠ.Ε.Π.Θ. ιδιαίτερα ευαισθητοποιημένο σε θέματα πρόληψης και προαγωγής της υγείας των μαθητών, εφαρμόζει προγράμματα Αγωγής Υγείας στα σχολεία Πρωτοβάθμιας και Δευτεροβάθμιας Εκπαίδευσης από τα οποία το 30% έχουν ως θέμα: «Διατροφή-Διατροφικές συνήθειες», «Κατανάλωση & Υγεία», ενώ εκτεταμένες αναφορές σε θέματα διατροφής γίνονται στα προγράμματα που αφορούν «Καρδιαγγειακά Νοσήματα καιΦυσική Άσκηση».
      Έχει παραχθεί και βρίσκεται στα σχολεία εκπαιδευτικό υλικό για την υλοποίηση προγραμμάτων Αγωγής Υγείας, για τις ηλικιακές ομάδες μαθητών 11-14 και 15-18 ετών, στη θεματική ενότητα «Διατροφή- Διατροφικές συνήθειες», με τίτλο «Διατροφή και Υγεία», από τον Τομέα Ιατρικής του Πανεπιστημίου της Κρήτης, που συνοδεύεται από οδηγό για τους εκπαιδευτικούς Πρωτοβάθμιας και Δευτεροβάθμιας Εκπαίδευσης. Επιπλέον, έχει εκπονηθεί εκπαιδευτικό υλικό, από το Ινστιτούτο Διαρκούς Εκπαίδευσης Ενηλίκων του ΥΠ.Ε.Π.Θ., για όλες τις θεματικές ενότητες της Αγωγής του Καταναλωτή, και για τον εκπαιδευτικό και για το μαθητή. Τέλος, στο πλαίσιο του Γ΄ Κοινοτικού Πλαισίου Στήριξης (Γ΄ Κ.Π.Σ.), κατά το σχολικό έτος 2005-2006 ανατέθηκε, κατόπιν Δημόσιου Διαγωνισμού, σε ανάδοχο φορέα η δημιουργία εκπαιδευτικού υλικού για την εφαρμογή προγραμμάτων Αγωγής Υγείας στην Πρωτοβάθμια Εκπαίδευση στη θεματική ενότητα «Διατροφή - Διατροφικές Συνήθειες, Φυσική Άσκηση-Υγεία».
      Για την υλοποίηση των προγραμμάτων, το ΥΠ.Ε.Π.Θ., οι Υπεύθυνοι Αγωγής Υγείας στις Διευθύνσεις Πρωτοβάθμιας και Δευτεροβάθμιας Εκπαίδευσης και οι συντονιστές των προγραμμάτων εκπαιδευτικοί συνεργάζονται με αρμόδιους επιστημονικούς φορείς, όπως η Εθνική Σχολή Δημόσιας Υγείας (Ε.Σ.Δ.Υ.), το Χαροκόπειο Πανεπιστήμιο, το Πανεπιστήμιο Κρήτης (Κλινική Προληπτικής Ιατρικής και Διατροφής), η Ελληνική Εταιρεία Παχυσαρκίας, το Υπουργείο Υγείας & Κοινωνικής Αλληλεγγύης, οργανώσεις καταναλωτών.
      Όσον αφορά στον τομέα της ενημέρωσης των εκπαιδευτικών, υλοποιήθηκε επιμόρφωση από το ΥΠ.Ε.Π.Θ., σε συνεργασία με το Εθνικό Ίδρυμα Νεότητας, στους Υπευθύνους Αγωγής Υγείας Πρωτοβάθμιας Εκπαίδευσης, σε σεμινάριο διάρκειας 80 ωρών (Ιούνιος 2005), και επιμόρφωση εκπαιδευτικών Πρωτοβάθμιας Εκπαίδευσης σε σεμινάριο 240 ωρών, (Αύγουστος - Σεπτέμβριος 2005), σχετικών με την ανάπτυξη δεξιοτήτων σε θέματα Αγωγής Υγείας, μεταξύ των οποίων και στη θεματική ενότητα «Διατροφή - Διατροφικές Συνήθειες». Επιπλέον, μέχρι το τέλος του σχολικού έτους 20062007 έχει προγραμματιστεί ανάλογη επιμόρφωση για τους Υπευθύνους Αγωγής Υγείας Δευτεροβάθμιας Εκπαίδευσης, με σεμινάριο 80 ωρών, και στους Υπευθύνους Αγωγής Υγείας Πρωτοβάθμιας Εκπαίδευσης, με σεμινάριο 240 ωρών.
      Τέλος, σας γνωρίζουμε ότι κατά το σχολικό έτος 2006 - 2007 που, στο πλαίσιο της Δεκαετίας της UNESCO για την Εκπαίδευση και την Αειφόρο Ανάπτυξη (2005-2014), έχει θεματικό τίτλο «Καταναλωτισμός & Περιβάλλον», θα εφαρμοστεί πιλοτικό πρόγραμμα καταγραφής διατροφικών συνηθειών και παρεμβάσεων, με φορέα υλοποίησης το Κέντρο Εκπαιδευτικής Έρευνας (Κ.Ε.Ε.). Το πρόγραμμα απευθύνεται στους μαθητές Πρωτοβάθμιας Εκπαίδευσης όλων των σχολείων του Ν. Αττικής και έχει ως στόχο την υιοθέτηση υγιών διατροφικών προτύπων.
      Ο Υφυπουργός
      Γ. ΚΑΛΟΣ»
     9. Στην με αριθμό 1377/20.11.06 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 124647/ΙΗ/13.12.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1377/20-11-06, την οποία κατέθεσε η Βουλευτής κ. Μαρία Δαμανάκη σχετικά με τη στελέχωση των Συμβουλευτικών Σταθμών Νέων, σας γνωρίζουμε τα ακόλουθα:
      Στο πλαίσιο του σχεδίου δράσης του ΥΠ.Ε.Π.Θ. για τη στήριξη των μαθητών, των γονέων και των εκπαιδευτικών σε θέματα. σχετικά με την εφηβεία, τη χρήση εξαρτησιογόνων ουσιών, την παραβατικότητα των νέων και την κοινωνική τους ένταξη, έχουν τοποθετηθεί Υπεύθυνοι Αγωγής Υγείας σε όλες τις Διευθύνσεις Πρωτοβάθμιας και Δευτεροβάθμιας Εκπαίδευσης.
      Στο διάστημα από το 1990-1992 είχαν ιδρυθεί 16 Συμβουλευτικοί Σταθμοί Νέων (Σ.Σ.Ν.) στις παρακάτω Δ/νσεις Εκπαίδευσης: Α' Αθήνας, Β΄ Άθήνας, Γ΄ Αθήνας, Δ΄ Αθήνας, Αν. Αττικής, Δυτ. Αττικής, Πειραιά, Αν. Θεσσαλονίκης, Δυτ. Θεσσαλονίκης, Ιωαννίνων, Λάρισας, Αχαίας, Ηρακλείου Κρήτης, Ρεθύμνου Κρήτης, Σάμου, Σιβιτανιδείου Σχολής.
      Σε κάθε Σ.Σ.Ν προβλέπονται οργανικές θέσεις για: έναν (1) παιδοψυχίατρο ή ψυχίατρο, ένα (1) γενικό γιατρό, δύο (2) ψυχολόγους και δύο (2) κοινωνικούς λειτουργούς.
      Από το 1992, οι 16 Σ.Σ.Ν δεν είχαν στελεχωθεί και δε λειτουργούσαν ή υπολειτουργούσαν. Με την αριθμ. 104492/Γ7/10-10-2006, (Φ.Ε.Κ. 1556 τ'β' 24-10-2006) Κοινή Υπουργική Απόφαση των συναρμόδιων Υπουργών Εθνικής Παιδείας & Θρησκευμάτων, Υγείας & Κοινωνικής Αλληλεγγύης και Οικονομίας & Οικονομικών, ιδρύθηκαν 43 νέοι Σ.Σ.Ν., ώστε το Δίκτυο των 59 πλέον Σ.Σ.Ν. να καλύψει όλους τους νομούς της χώρας, συμπεριλαμβανομένων και των σχολείων Πρωτοβάθμιας Εκπαίδευσης.
      Όσον αφορά στην εφαρμογή της ανωτέρω Κ.Υ.Α., ισχύουν τα προβλεπόμενα στις κείμενες διατάξεις του ιδρυτικού νόμου των Σ.Σ.Ν. (Φ.Ε.Κ. 110 τ. α' /27-8-1990), που αναφέρεται στη συγκρότηση και λειτουργία τους, και στον οποίο πρoβλέπεται η τροποποίηση του σχετικού Προεδρικού Διατάγματος, για τη δημιουργία των νέων οργανικών θέσεων.
      Μετά την ολοκλήρωση του δικτύου των 59 Σ.Σ.Ν, το ΥΠ.Ε.Π.Θ. προτίθεται να προχωρήσει στην προκήρυξη για τη στελέχωσή του με το επιστημονικό προσωπικό που προβλέπεται.
      Ο Υφυπουργός
      ΓΕΩΡΓΙΟΣ ΚΑΛΟΣ»
     10. Στην με αριθμό 1610/23-11-06 ερώτηση του Βουλευτή κ. Εμμανούηλ Στρατάκη δόθηκε με το υπ’ αριθμ. Β/13-567/6-12-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας  στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. M. Στρατάκης, με θέμα «Διευκολύνσεις στις εισαγωγές τούρκικων οπωροκηπευτικών στην Ελλάδα», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ.Καταναλωτή του Υπ. Ανάmυξης, σας γνωστοποιούμε τα ακόλουθα:
     Οι εξαγωγές οπωρολαχανικών από Τρίτες Χώρες προς Κράτη-Μέλη της Ευρωπαϊκής Ένωσης διέπονται από διατάξεις της Ε.Ε. και συνεπώς λήψη μέτρων εθνικού χαρακτήρα που να παρεμποδίζει, περιορίζει κ.λπ. τέτοιες εξαγωγές συνιστά πράξη ευθέως εναντιούμενη προς τα κοινοτικά ισχύοντα.
     Όσον αφορά τα διαλαμβανόμενα στην ερώτηση «περί ύπαρξης κινδύνου βάπτισης «ως ελληνικών» των αγροτικών προϊόντων τουρκικής προέλευσης, σημειώνουμε τα ακόλουθα:
     Στα πλαίσια διασφάλισης των συμφερόντων του καταναλωτικού κοινού και προστασίας των εγχωρίων αγροτικών προϊόντων, ισχύει το άρθρο 30 (παράγρ. 7) του Αγορανομικού Κώδικα, με το οποίο τιμωρείται ποινικά (φυλάκιση ή χρηματική ποινή ή και οι δύο αυτές ποινές) κάθε αθέμιτη πρακτική του εμπορίου "περί διακίνησης και διάθεσης εισαγομένων αγροτικών προϊόντων «ως ελληνικών», εφόσον βέβαια από έλεγχο πιστοποιηθεί το αδίκημα αυτό.
     Η εφαρμογή του Αγορανομικού Κώδικα και των Αγορανομικών Διατάξεων και των λοιπών Αποφάσεων που ισχύουν, είναι πρωτίστως αρμοδιότητα των υπηρεσιών Εμπορίου 1 Νομαρχιακών Αυτοδιοικήσεων της Χώρας στα διοικητικά τους όρια (σημειώνεται ότι για περιοχή Ηρακλείου αρμόδια είναι η Νομαρχιακή Αυτοδιοίκηση Ηρακλείου).
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     11. Στην με αριθμό 1702/27-11-06 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. Α.Π.Υ./ΙΗ/20/14-12-06 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σε ό,τι μας αφορά, σας διαβιβάζουμε συνημμένως το υπ' αριθμ. πρωτ. 236/1.12.2006 Υπηρεσιακό Σημείωμα της Διεύθυνσης Εποπτείας ΜΜΕ, στο οποίο απαντάται το θιγόμενο στην ερώτησή σας ζήτημα.
     Επιπροσθέτως, επισυνάπτεται η παρέμβαση του Υπουργού στο τελευταίο Συμβούλιο Υπουργών Οπτικοακουστικού Τομέα (13 Νοεμβρίου 2006) στην οποία απαντάται το ερώτημά σας.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    12. Στην με αριθμό 1341/20-11-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 246/8-12-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην ανωτέρω ερώτηση που κατέθεσε ο Βουλευτής κ. Α. Λεβέντης για τα θέματα της αρμοδιότητάς μας, σας πληροφορούμε τα εξής:
     Η περιοχή «Κορυφές Όρους Μαινάλου» με κωδικό GR 2520001 είναι περιοχή του Δικτύου «NATURA 2000».
     Η εκτός σχεδίου δόμηση σε παλιούς αγρούς, οι οποίοι σήμερα έχουν τη μορφή χορτολίβαδων εντός του ελατοδάσους του Μαινάλου, δεν σημαίνει απαραίτητα καταπάτηση δημοσίων δασικών εκτάσεων.
     Για την περιοχή του Ανατολικού και Δυτικού Μαινάλου έχει εκπονηθεί Ειδική Περιβαλλοντική Μελέτη (ΕΠΜ) προκειμένου η περιοχή να τεθεί υπό ειδικό καθεστώς διαχείρισης, σύμφωνα με τις διατάξεις των άρθρων 18,19,20,21, του Ν. 1650/86. Η ΕΠΜ πρόκειται να εγκριθεί αρμοδίως από το ΥΠΕΧΩΔΕ. Στις προβλέψεις της ΕΠΜ περιλαμβάνεται και η απαγόρευση της εκτός σχεδίου δόμησης σε υψόμετρο πάνω από 1.000μ. Το ΣτΕ, με την 2213/2006 απόφασή του, ακύρωσε άδεια οικοδομικής τουριστικής εγκατάστασης σε υψόμετρο 1.200μ. του Μαινάλου ενόψει καθιέρωσης ειδικού καθεστώτος για την περιοχή και ρύθμιση κατά τα ανωτέρω της εκτός σχεδίου δόμησης.
     Η αναδάσωση στην περιοχή γίνεται σύ μφωνα με ειδική μελέτη αναδάσωσης με χρηματοδότηση από τα Περιφερειακά Προγράμματα.
     Συμπληρωματικά των ανωτέρω, σας διαβιβάζουμε συνημμένα το με αριθμ. πρωτ. 19841/24-11-06 έγγραφο της Γενικής Γραμματέως της Περιφέρειας Πελοποννήσου.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 1739/28-11-06 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. 146667/29-12-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1739/28-11-2006 ερώτηση που κατατέθηκε στη Βουλή από το Βουλευτή κ. Α. Ακριβάκη σχετικά με την ίδρυση Μονάδας Αιμοκάθαρσης στο Γ.Ν. Θήβας, σας γνωρίζουμε τα εξής:
     Με την αρ. 89845 ΚΥΑ (ΦΕΚ 1655/Β/29-11-2005) αναμορφώθηκε ο Οργανισμός του Γ.Ν. Θήβας, συνολικής δαπάνης 2.211.000 €.
     Έκτοτε η ΔΥΠΕ Στερεάς Ελλάδας ως αρμόδια στο πλαίσιο της οργανωτικής και λειτουργικής αναδιάρθρωσης των φορέων αρμοδιότητάς της, όπου ανήκει και το εν λόγω Νοσοκομείο, έχει υπoβάλλει στην αρμόδια υπηρεσία του Υπουργείου Υγείας και Κοινωνικής Αλληλεγγύης πρόταση τροποποίησης του Οργανισμού, που αφορά σε σύσταση θέσεων προσωπικού διαφόρων κλάδων για την κάλυψη άμεσων αναγκών σε προσωπικό, στην οποία δεν συμπεριλαμβάνεται η δημιουργία, στο πλαίσιο της Ιατρικής Υπηρεσίας, Μονάδας Αιμοκάθαρσης.
     Το Υπουργείο Υγείας και Κοινωνικής Αλληλεγγύης προχώρησε στην έκδοση σχετικού σχεδίου ΚΥ Α τροποποίησης του Οργανισμού του εν λόγω Νοσοκομείου, συνολικής δαπάνης 212.000 €, το οποίο βρίσκεται στο στάδιο των υπογραφών.
     Ο Υπουργός
     Δ. ΑΒΡΑΜΟΠΟΥλΟΣ»
      14 Στην με αριθμό 1370/20-11-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 142043/29-12-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1370/20-11-2006 ερώτηση που κατατέθηκε στη Βουλή από το Βουλευτή κ. Α. Μανωλάκη με θέμα «Η υπoβάθμιση της Πρωτογενούς Πρόληψης της χρήσης των εξαρτησιογόνων ουσιών», σας γνωρίζουμε τα εξής:
     Η προσπάθεια που καταβάλλεται στον τομέα της πρόληψης αποσκοπεί στη αναβάθμιση των Κέντρων Πρόληψης, καθώς επίσης και στη δημιουργία νέων σε περιοχές κρίσιμες που στερούνται τέτοιων Κέντρων.
     Το Εθνικό Σχέδιο Δράσης για τα Ναρκωτικά αποτελεί στη φάση αυτή κείμενο εργασίας το οποίο προετοίμασε ο ΟΚΑΝΑ.
     Το τελικά διαμορφωμένο κείμενο με τις ολοκληρωμένες δράσεις και πολιτικές θα παρουσιαστεί από τον Υπουργό Υγείας και Κοινωνικής Αλληλεγγύης σε ειδική εκδήλωση η οποία θα πραγματοποιηθεί στις αρχές του 2007.
     Στην κατεύθυνση της επεξεργασίας του Εθνικού Σχεδίου Δράσης για τα Ναρκωτικά, ο Υπουργός Υγείας και Κοινωνικής Αλληλεγγύης θα συγκαλέσει σύσκεψη, με τη συμμετοχή όλων των φορέων που δραστηριοποιούνται στον τομέα της πρόληψης και της καταπολέμησης των ναρκωτικών.
     Ο Υπουργός
     ΔΗΜΗΤΡΗΣ ΑΒΡΑΜΟΠΟΥΛΟΣ»
      15. Στην με αριθμό 1904/1-12-06 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. 147887/29-12-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1904/1-12-2006 ερώτηση που κατατέθηκε στη Βουλή από το Βουλευτή κ. Γ. Κουτσούκο σχετικά με την εφαρμογή από 1-1-2007 του νέου συστήματος εφημεριών στα Νοσηλευτικά Ιδρύματα της χώρας, σας γνωρίζουμε ότι το εν λόγω θέμα είναι υπό συζήτηση στην Ε.Κ. και υπάρχει ένας ευρύς διάλογος για το χρόνο της εκπαίδευσης και της εργασίας.
     Το Υπουργείο Υγείας & Κοινωνικής Αλληλεγγύης βρίσκεται σε διαβουλεύσεις με τα συνδικαλιστικά όργανα των ιατρών και άλλων κλάδων, ώστε να βρεθεί σύντομα μια σύννομη λύση.
     Ο Υπουργός
     ΔΗΜΗΤΡΗΣ ΑΒΡΑΜΟΠΟΥΛΟΣ»
      16. Στην με αριθμό 1501/22-11-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. ΓΠ/143304/29-12-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1501/22-11-2006 ερώτηση που κατατέθηκε στη Βουλή από τη Βουλευτή κ. Α. Ξηροτύρη-Αικατερινάρη με θέμα «Ο ΟΚΑΝΑ βρίσκεται σε τέλμα», σας γνωρίζουμε τα ακόλουθα:
     Το Σχέδιο Δράσης για τα Ναρκωτικά, πέραν της λοιπής επιβαλλόμενης μέριμνας, αναφέρει την ενίσχυση όλων των Φορέων Πρόληψης (περιλαμβανoμένων και των Κέντρων Πρόληψης του ΟΚΑΝΑ και άλλων), καθώς και όλων των Φορέων Θεραπείας.
     Το Εθνικό Σχέδιο Δράσης για τα Ναρκωτικά αποτελεί στη φάση αυτή κείμενο εργασίας το οποίο προετοίμασε ο ΟΚΑΝΑ.
     Το τελικά διαμορφωμένο κείμενο με τις ολοκληρωμένες δράσεις και πολιτικές θα παρουσιαστεί από τον Υπουργό Υγείας και Κοινωνικής Αλληλεγγύης σε ειδική εκδήλωση η οποία θα πραγματοποιηθεί στις αρχές του 2007.
     Στην κατεύθυνση της επεξεργασίας του Εθνικού Σχεδίου Δράσης για τα Ναρκωτικά, ο Υπουργός Υγείας και Κοινωνικής Αλληλεγγύης θα συγκαλέσει σύσκεψη, με τη συμμετοχή όλων των φορέων που δραστηριοποιούνται στον τομέα της πρόληψης και της καταπολέμησης των ναρκωτικών.
     Ο Υπουργός
     ΔΗΜΗΤΡΗΣ ΑΒΡΑΜΟΠΟΥΛΟΣ»)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      ΠΡΟΕΔΡΟΣ (Άννα Μπενάκη – Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Θα συζητηθεί η πρώτη με αριθμό 1238/15-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με την αναγνώριση ελαιολάδου Προστατευόμενης Γεωγραφικής Ένδειξης (Π.Γ.Ε.) με την ονομασία «Κρήτη».
      Η ερώτηση του κυρίου συναδέλφου έχει ως εξής:
      «Παρά το ότι δεν απαντήθηκαν τα ερωτήματα που είχαν τεθεί στην κοινή ερώτηση 13402/2-8-06, το Υπουργείο διατείνεται ότι δίνει έμφαση στην ποιότητα, όπως έγινε και κατά τη συζήτηση ερώτησης μου στη Βουλή για την προστασία των βιολογικών προϊόντων στις 14-11-2006. 
      Απάντηση στην ανύπαρκτη πολιτική σας αποτελούν οι διαπιστώσεις του Συνδέσμου Προστασίας Ανάδειξης Κρητικού Ελαιολάδου, από τις οποίες προκύπτει ότι η πολιτική προώθησης και επιδότησης του ποιοτικού ελαιολάδου Π.Ο.Π., Π.Γ.Ε., Βιολογικού και άλλων, στην περίπτωση της Κρήτης εφαρμόζεται αντίστροφα.
      Επειδή με τις παραλείψεις της Κυβέρνησης έχει ανασταλεί στην πράξη, για περίπου τρία χρόνια, η έγκριση που είχε δοθεί το 2003 από το ίδιο το Υπουργείο για την υποβολή φακέλων αναγνώρισης Προστασίας Γεωγραφικής Ένδειξης  (Π.Γ.Ε.) για το ελαιόλαδο «Κρήτη»,
      Επειδή είναι ανάγκη να ενεργοποιηθεί το συντομότερο δυνατόν ο νέος κανονισμός ΕΚ510/2006, χωρίς να εξαντληθεί το ένα έτος της μεταβατικής περιόδου, προκειμένου να επιταχυνθεί η αναγνώριση του ελαιολάδου «Κρήτη», 
      Ερωτάται ο κύριος Υπουργός:
      1. Εάν και πότε προτίθεται να εκδώσει την κοινή υπουργική απόφαση που απαιτείται για την ενεργοποίηση του νέου κανονισμού ΕΚ510/2006, 
      2. Εάν προτίθεται σε περίπτωση καθυστέρησης να ζητήσει από την Ευρωπαϊκή Ένωση να επιτρέψει την υποβολή των φακέλων που ήδη έχουν υποβληθεί στο Υπουργείο Αγροτικής Ανάπτυξης και Τροφίμων με τον παλαιό Κανονισμό».
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, αναφέρετε στην ερώτηση για την πολιτική μας, όσον αφορά την ποιότητα των αγροτικών προϊόντων και βλέπουμε μέσα ότι λέει χαρακτηριστικά πως υπάρχει μια ανύπαρκτη πολιτική, ενώ συμβαίνει ακριβώς το αντίθετο. 
      Θα έπρεπε να ξέρουν οι συνάδελφοι και ιδιαίτερα οι συνάδελφοι από την Κρήτη ότι και όσον αφορά τα βιολογικά προϊόντα και όσον αφορά την ολοκληρωμένη διαχείριση και όσον αφορά τις θέσεις μας για τα μεταλλαγμένα προϊόντα, η Κυβέρνηση και πολιτική έχει και την εφαρμόζει με τον καλύτερο τρόπο.
      Στα βιολογικά προϊόντα ξεκινήσαμε από 0,6% στο σύνολο των καλλιεργειών, εκεί τα παραλάβαμε. Βάλαμε ένα στόχο να φτάσουμε στο 3% το 2010 και ήδη ο στόχος αυτός έχει επιτευχθεί. 
      Δεκάδες χιλιάδες στρέμματα αγροτικών καλλιεργειών έχουν ενταχθεί ήδη στην ολοκληρωμένη διαχείριση και έχουμε κάνει σαφές στην Ευρωπαϊκή Ένωση ότι το Υπουργείο Αγροτικής Ανάπτυξης και Τροφίμων και η Κυβέρνησή μας είναι κάθετα αντίθετη στα μεταλλαγμένα προϊόντα.
      Όσον αφορά το θέμα Π.Γ.Ε. Κρήτης πρέπει να πούμε ότι υπήρξαν δύο προβλήματα προκειμένου να σταλεί ο φάκελος στην Ευρωπαϊκή Ένωση: 
      Το πρώτο πρόβλημα ήταν ότι ο αρχικός φορέας δεν πληρούσε τις προϋποθέσεις για την αναγνώριση των ομάδων και το δεύτερο ήταν ότι στην Κρήτη υπάρχουν οκτώ Π.Ο.Π. ελαιόλαδα και ένα Π.Γ.Ε., οπότε υπήρχε επικάλυψη των οριοθετούμενων περιοχών. Υπήρξε συνεχής επαφή του Υπουργείου με το νέο φορέα που εν τω μεταξύ είχε δημιουργηθεί, έτσι ώστε αφ’ ενός μεν να ξεπεραστεί το πρόβλημα και αφ’ ετέρου να δούμε τι θα γίνει με την αποστολή του φακέλου, για να μπορέσουμε να πετύχουμε το Π.Γ.Ε. Κρήτης. 
      Πρέπει, επίσης, να πούμε στο πρώτο ερώτημά σας ότι οι λεπτομέρειες του νέου κανονισμού οριστικοποιούνται στην Ευρωπαϊκή Ένωση, οπότε το ταχύτερο δυνατό θα εκδώσουμε τη νέα Κ.Υ.Α. για να είμαστε έτοιμοι μέχρι 31 Μαρτίου να στείλουμε όλους τους φακέλους που έχουμε στο Υπουργείο, στην Ευρωπαϊκή Ένωση. 
      Πάντως πρέπει να ξεκαθαρίσει και ο νέος φορέας στην Κρήτη αν θα είναι ένα Π.Γ.Ε. στην Κρήτη ή θα υπάρχουν τα οκτώ Π.Ο.Π. και το ένα. Εμείς είμαστε σε επικοινωνία με το φορέα –η αρμόδια υπηρεσία- έτσι ώστε με την έκδοση της νέας κοινής υπουργικής απόφασης να έχει ξεκαθαρίσει και το θέμα αυτό, για να μπορέσουμε να στείλουμε το σχετικό φάκελο στην Ευρωπαϊκή Ένωση. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υφυπουργέ.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Κύριε Υφυπουργέ, στα λόγια τα πάτε πάρα πολύ καλά, το θέμα όμως είναι τι γίνεται στην πράξη. Και στην πράξη, δυστυχώς, διαπιστώνουμε ότι παρά τα λεγόμενα από εσάς, το εμπορικό ισοζύγιο των αγροτικών προϊόντων είναι αρνητικό. Οι εισαγωγές κάθε μέρα αυξάνουν, που σημαίνει ότι αν στην πράξη ίσχυαν αυτά τα οποία μας λέτε, δεν θα είχαμε αυτήν την εξέλιξη. Θα είχαμε αντίστροφη εξέλιξη.
      Αυτό που είπατε ότι σας κατηγορούμε εμείς, δεν το είπα εγώ, το λέει η ανακοίνωση του Συνδέσμου Αναπτυξιακών Δήμων Κρήτης, η οποία βγήκε με αφορμή την καθυστέρηση που είχε σ’ ένα αίτημά του, που η αρμόδια υπηρεσία και το Υπουργείο χρονοτριβεί επί τρία χρόνια. Για το λόγο αυτόν, λοιπόν, έβγαλε αυτήν την ανακοίνωση και είναι κατανοητό. Όταν θέλουμε τρία χρόνια για να πάρουμε μία αναγνώριση με βάση δεδομένα που ισχύουν, ενώ άλλοι μικρότερης δυνατότητας και εμβέλειας φορείς έχουν πάρει Προστατευόμενη Γεωγραφική Ένδειξη, όπως για παράδειγμα στην Κέρκυρα –και το ξέρετε- καταλαβαίνετε ότι υπάρχει ένα αίσθημα αδικίας και αυτό εκφράζεται.
      Θέλω να σας πω, όμως, ότι αυτό που κάνετε, δηλαδή ότι επειδή υπάρχουν οκτώ Π.Ο.Π. και μία Προστατευόμενη Γεωγραφική Ένδειξη δεν μπορείτε να στείλετε το φάκελο, είναι στην ουσία πρόσχημα. Θα μπορούσατε μέσα σε μία εβδομάδα, σ’ ένα μήνα να το έχετε λύσει με τον Σ.Ε.ΔΗ.Κ. αυτό το θέμα και να έχει πάει ο φάκελος, διότι μας βάζετε πάλι την ημερομηνία 31.3.2007. 
      Μα, κύριε Υπουργέ, στις 31.3.2007 είναι η υποχρεωτική ημερομηνία κατάληξης, διότι στις 31 Μαρτίου 2006 έχει δημοσιευτεί η οδηγία των Ευρωπαϊκών Κοινοτήτων 510/2006 και άρα, στις 31 Μαρτίου 2007 τελειώνουν οι προθεσμίες. Αν, δηλαδή, κάθε φορά βάζουμε την καταληκτική ημερομηνία ως τη δυνατή από την πλευρά του Υπουργείου ημερομηνία, που μπορεί να επιλύσει θέματα και να προωθήσει διαδικασίες, αντιλαμβανόμαστε όλοι ότι είμαστε σε λάθος κατεύθυνση.
      Εμείς θα θέλαμε, κύριε Υπουργέ, άμεσα ει δυνατόν, εφόσον υπάρχουν οι προϋποθέσεις, να στείλετε το φάκελο, διότι επείγει το ζήτημα. Και επείγει το ζήτημα να έχουμε προϊόντα Προστατευομένης Γεωγραφικής Ένδειξης, είτε Π.Ο.Π., διότι ξέρετε πάρα πολύ καλά ότι σε αυτά τα προϊόντα δίδεται ιδιαίτερη σημασία, έχουν καλύτερες προοπτικές, μπορούν να δημιουργήσουν προϋποθέσεις καλύτερης οργάνωσης των παραγωγών και εμείς αυτό θέλουμε. 
      Επιτέλους, συνδράμετε αυτήν την προσπάθεια έστω και μετά από τριάμισι χρόνια γιατί είναι τρία χρόνια είναι που έχει ξεκινήσει. 
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Στρατάκη.
      Ο κύριος Υφυπουργός Αγροτικής Ανάπτυξης και Τροφίμων έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πραγματικά με εκπλήσσει, κύριε συνάδελφε, το γεγονός ότι αναφέρετε ότι έχουμε αρνητικό ισοζύγιο. Θα έπρεπε να ξέρετε ότι επί σειρά ετών πολιτική των κυβερνήσεων ΠΑ.ΣΟ.Κ. ήταν η παραγωγή αγροτικών προϊόντων για τις επιδοτήσεις και όχι για την αγορά. Αυτός ήταν και ο βασικός λόγος που εκτοπίστηκαν τα ελληνικά αγροτικά προϊόντα και από την ελληνική και από τις διεθνείς αγορές.
      Δεύτερος και πολύ σοβαρός λόγος είναι ότι επί σειρά ετών επί κυβερνήσεων ΠΑ.ΣΟ.Κ. η ελληνική κτηνοτροφία αφέθηκε στην τύχη της. Και μόνο το ότι το 75% είναι φυτική παραγωγή και το 25% είναι ζωική παραγωγή στη χώρα μας, ενώ σε όλες τις άλλες χώρες ισχύει το αντίθετο, αποδεικνύει τι; Αποδεικνύει ότι ποτέ δεν προσέξατε την ελληνική κτηνοτροφία. 
      Εμείς πήραμε τριάντα μέτρα για τη στήριξη της ελληνικής κτηνοτροφίας και το ισοζύγιο αρχίζει να ανατρέπεται. Και κάτι άλλο πολύ σημαντικό είναι ότι το αγροτικό εισόδημα αυξάνεται κι αυτό και δεν μπορεί κανείς να το αμφισβητήσει.
      Όσο για το φάκελο θέλω να σας πω ότι όταν ξεκαθαρίσουν οι εκπρόσωποι της Κρήτης ποια προϊόντα θα μείνουν ως Π.Ο.Π. και ποια στο ελαιόλαδο, εμείς αυτόματα θα στείλουμε και το σχετικό φάκελο στην Ευρωπαϊκή Ένωση. Εμείς πιστεύουμε στα Προστατευόμενης Γεωγραφικής Ένδειξης προϊόντα, πιστεύουμε στα Π.Ο.Π. προϊόντα, πιστεύουμε στα βιολογικά προϊόντα και τα προωθούμε όλα αυτά σε όλη τη χώρα. Όμως, δεν είναι δυνατόν σε μία περιοχή το ένα προϊόν να καλύπτει το άλλο και να μην ξέρουμε τελικά ποιο προϊόν είναι Π.Γ.Ε., ποιο προϊόν είναι Π.Ο.Π.. 
      Θα ξεκαθαρίσει, λοιπόν, ο Σύνδεσμος τι ακριβώς ζητάει, θα ξεκαθαρίσουν οι ελαιοκομικοί δήμοι και οι ενώσεις τι ακριβώς θέλουν και την ίδια στιγμή εμείς θα στείλουμε το φάκελο στην Ευρωπαϊκή Ένωση, έτσι ώστε να ξεκαθαρίσει το θέμα και να αναγνωριστεί το Π.Γ.Ε. Κρήτης. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υφυπουργέ.
      Η δεύτερη με αριθμό 917/7.11.2006 ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Υγείας και Κοινωνικής Αλληλεγγύης, σχετικά με την εκχώρηση των υπηρεσιών σίτισης του Νοσοκομείου «Παπανικολάου» Θεσσαλονίκης σε ιδιώτες διαγράφεται λόγω κωλύματος του κυρίου Υπουργού.
      Εισερχόμαστε στις αναφορές και ερωτήσεις δεύτερου κύκλου. 
      Πρώτη είναι η με αριθμό 2376/14.12.2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με το σχεδιασμό για τα φράγματα του Νομού Ηρακλείου. 
      Συγκεκριμένα η ερώτηση του κυρίου συναδέλφου έχει ως εξής:
      «Οι μελέτες για μια σειρά από έργα στο Νομό Ηρακλείου περιμένουν χρηματοδότηση και ένταξη σε προγράμματα. 
      1. Η κατασκευή του φράγματος Φανερωμένης έχει ολοκληρωθεί αλλά για την αξιοποίησή του χρειάζεται, εκτός από την κατασκευή των αγωγών μεταφοράς και των συμπληρωματικών δικτύων, η εκτροπή του Πλατύ Ποταμού.
      2. Η Κυβέρνηση επέλεξε πρόσφατα να απεντάξει το φράγμα Πλακιώτισσας από το Πρόγραμμα Δημοσίων Επενδύσεων στο οποίο είχε ενταχθεί από το ΠΑ.ΣΟ.Κ., αλλά μέχρι σήμερα δεν έχει ενταχθεί στο Γ΄ Κοινοτικό Πλαίσιο Στήριξης ή άλλο πρόγραμμα προκειμένου να δημοπρατηθεί.
      3. Η επικαιροποίηση της μελέτης για το φράγμα Άνω Ασιτών-Πρινιά έχει ολοκληρωθεί από την Περιφέρεια Κρήτης και το έργο είναι ώριμο για δημοπράτηση. Χρειάζεται χρηματοδότηση.
      4. Για το φράγμα Καλαμίου υπάρχει οριστική τεχνική μελέτη και προτάθηκε από το Οικονομικών η ένταξη στο Πρόγραμμα Δημοσίων Επενδύσεων (ΣΑΜ 081) της επικαιροποίησης της μελέτης αλλά η πρόταση δεν έχει γίνει δεκτή μέχρι σήμερα.
      5. Για το φράγμα Αμιρών - Αγίου Βασιλείου η Περιφέρεια Κρήτης ζήτησε συμπληρωματικό ποσό 32.000 ευρώ για την ολοκλήρωση των εργασιών του Συμβούλου. Το ποσό αυτό δεν εγκρίθηκε μέχρι σήμερα.
      Απ’ όλα τα παραπάνω φαίνεται ότι ουσιαστικά έχει εγκαταλειφθεί ο σχεδιασμός για την υλοποίηση των φραγμάτων του Νομού Ηρακλείου.
      Ερωτώνται οι κύριοι Υπουργοί:
      -Σε ποιο πρόγραμμα θα ενταχθεί η Β΄ φάση της μελέτης της εκτροπής του Πλατύ Ποταμού;
      -Θα ενταχθεί τελικά το έργο-φράγμα Πλακιώτισσας στο Γ΄ Κοινοτικό Πλαίσιο Στήριξης;
      -Θα χρηματοδοτηθούν και από ποιο πρόγραμμα τα έργα φράγμα Άνω Αισιτών-Πρινιά, φράγμα Καλαμίου, φράγμα Αμιρών-Αγίου Βασιλείου;».
      Ο Υφυπουργός Οικονομίας και Οικονομικών κ. Φώλιας έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ πολύ, κυρία Πρόεδρε.
      Θα ήθελα να ευχαριστήσω για την ερώτηση που κατετέθη γιατί μου δίδεται η ευκαιρία να ξεκαθαρίσω κάποια πράγματα, διότι στη διατυπούμενη ερώτηση κάποια σημεία είτε δεν είναι ακριβή είτε σε κάποια άλλα σημεία υπάρχει παρανόηση. Μου δίνεται όμως η ευκαιρία να τα πούμε.
      - Φράγμα Φανερωμένης. Η Κατασκευή αγωγού σύνδεσης του φράγματος Φανερωμένης με δίκτυα άρδευσης εντάχθηκε στο επιχειρησιακό πρόγραμμα «Αγροτική Ανάπτυξη - Ανασυγκρότηση Υπαίθρου» του Γ΄ Κοινοτικού Πλαισίου Στήριξης το Φεβρουάριο του 2006 και βρίσκεται σε φάση δημοπράτησης. 
      Σε ό,τι αφορά την αξιοποίηση της υδατικής λεκάνης του Πλατύ Ποταμού Ρεθύμνου για την ενίσχυση του υδατικού δυναμικού του ταμιευτήρα Φανερωμένης η Περιφέρεια Κρήτης έχει αναθέσει στον Ο.Α.ΔΥ.Κ. την εκπόνηση σχετικής μελέτης. Έχει ήδη ολοκληρωθεί η πρώτη φάση της μελέτης και η Περιφέρεια Κρήτης περιμένει το τεχνικό δελτίο για να προτείνει στο Υπουργείο Οικονομίας και Οικονομικών την ένταξη της δεύτερης φάσης της μελέτης στο Πρόγραμμα Δημοσίων Επενδύσεων. 
      - Φράγμα Πλακιώτισσας. Το έργο εντάχθηκε στο εθνικό σκέλος του Προγράμματος Δημοσίων Επενδύσεων λίγες μέρες πριν από τις εκλογές του 2004 –το επισημαίνω- με προϋπολογισμό περίπου 26,5 εκατομμύρια ευρώ. Εξαιτίας των περιορισμένων πόρων του εθνικού σκέλους του Προγράμματος Δημοσίων Επενδύσεων και των πολύ ηυξημένων ανειλημμένων υποχρεώσεων της Περιφέρειας Κρήτης για την εκτέλεση των συνεχιζόμενων έργων, το έργο δεν ήταν δυνατόν να χρηματοδοτηθεί από αμιγώς εθνικούς πόρους και αποφασίστηκε να προταθεί για ένταξη στο Γ΄  Κοινοτικό Πλαίσιο Στήριξης. 
    Σήμερα, στην παρούσα φάση, η Διεύθυνση Σχεδιασμού Εγγειοβελτιωτικών Έργων και Αξιοποίησης Εδαφοϋδατικών Πόρων του Υπουργείου Αγροτικής Ανάπτυξης και Τροφίμων, σαν τελικός δικαιούχος του έργου, βρίσκεται στη διαδικασία σύνταξης του τεχνικού δελτίου του έργου. 
    Το τεχνικό δελτίο θα υποβληθεί στην αρμόδια διαχειριστική αρχή, η οποία θα το αξιολογήσει και θα το υποβάλει στο Υπουργείο Οικονομίας και Οικονομικών για σύμφωνη γνώμη, προκειμένου να ενταχθεί στο Γ΄ Κοινοτικό Πλαίσιο Στήριξης. Μετά την ένταξή του, το έργο θα μεταφερθεί από το εθνικό στο συγχρηματοδοτούμενο σκέλος του Προγράμματος Δημοσίων επενδύσεων. 
    Φράγμα Άνω Ασιτών - Πρινιά. Η κατασκευή του φράγματος δεν έχει προταθεί στο Υπουργείο Οικονομίας και Οικονομικών για ένταξη ούτε στο πλαίσιο του επιχειρησιακού προγράμματος «Αγροτική Ανάπτυξη - Ανασυγκρότηση Υπαίθρου» ούτε στο πλαίσιο του Προγράμματος Δημοσίων Επενδύσεων. 
    Φράγμα Καλαμίου. Το  Υπουργείο Αγροτικής Ανάπτυξης είχε προτείνει την ένταξη της επικαιροποίησης της μελέτης για το φράγμα Καλαμίου στο Πρόγραμμα Δημοσίων Επενδύσεων του 2004, η οποία δεν εγκρίθηκε λόγω των περιορισμένων πόρων και των αυξημένων υποχρεώσεων του Προγράμματος Δημοσίων Επενδύσεων του 2004 εξαιτίας των ολυμπιακών έργων. 
    Τέλος, το Φράγμα Αμιρών-Αγίου Βασιλείου. Η μελέτη είναι ενταγμένη στο Πρόγραμμα Δημοσίων Επενδύσεων με συνολικό προϋπολογισμό 176.000 ευρώ. Η Περιφέρεια Κρήτης είχε προτείνει αύξηση του προϋπολογισμού κατά 32.000 ευρώ, η οποία δεν εγκρίθηκε από το Υπουργείο Οικονομίας και Οικονομικών. 
    Με την έκδοση της σχετικής εγκυκλίου «Οδηγίες για την κατάρτιση του Προγράμματος Δημοσίων Επενδύσεων 2007», οι προτάσεις για την ένταξη των μελετών στο Πρόγραμμα Δημοσίων Επενδύσεων μπορούν να επανυποβληθούν από τους αρμοδίους φορείς.
     Το Υπουργείο θα εξετάσει τις προτάσεις, στα πλαίσια των οικονομικών δυνατοτήτων του προγράμματος. 
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
    Ο κ. Κεγκέρογλου έχει το λόγο. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε. 
    Κύριε Υπουργέ, με τη νέα Κοινή Αγροτική Πολιτική, με την αποδέσμευση των επιδοτήσεων από την παραγωγή, τίθεται ξανά επιτακτικά το θέμα της ανταγωνιστικότητας της ελληνικής γεωργίας. Ένας από τους σημαντικούς παράγοντες ενίσχυσης της ανταγωνιστικότητας είναι η μείωση του κόστους παραγωγής. Κατά συνέπεια η ύπαρξη και η δυνατότητα άρδευσης όλων των εκτάσεων που καλλιεργούνται, θα συμβάλει αποφασιστικά στη μείωση του κόστους παραγωγής. 
    Στο Νομό Ηρακλείου, υλοποιήθηκαν τα προηγούμενα χρόνια σημαντικά έργα, όπως φράγματα, λιμνοδεξαμενές, μικρότερα αρδευτικά έργα. Όμως, ταυτόχρονα είναι αλήθεια ότι έμειναν πολλά στη μέση. Και όταν λέω «στη μέση», εννοώ ότι σχεδιάστηκαν, μελετήθηκαν και άλλα είναι ώριμα, δηλαδή είναι πλήρεις οι μελέτες προς δημοπράτηση και άλλα χρειάζονται μία επικαιροποίηση, αλλά όλα είναι στο κατώφλι της δυνατότητας ένταξης στο Γ΄ ή στο Δ΄ Κοινοτικό Πλαίσιο Στήριξης. 
    Θα έλεγα, λοιπόν, με αφορμή την επικαιροποίηση της συζήτησης που κάνουμε σήμερα, συγκεκριμένα για τη Β΄  φάση της εκτροπής του Πλατύ Ποταμού, να δούμε πραγματικά από κοντά το θέμα της ένταξης αυτής της μελέτης, προκειμένου να βρει το δρόμο του αυτό το έργο. 
    Το μεγάλο έργο της Πλακιώτισσας που έχει ταλαιπωρηθεί από τις αλλαγές στα προγράμματα, μια βρίσκεται στο Πρόγραμμα Δημοσίων Επενδύσεων, μια θέλουμε να το βάλουμε στο τομεακό πρόγραμμα συγχρηματοδοτούμενο από την Ευρωπαϊκή Ένωση –κάποτε ήταν στον αέρα εντελώς- να σταθεροποιηθεί επιτέλους και να δούμε πώς προχωράμε και πώς δημοπρατείται, γιατί είναι ώριμο, είχε χρηματοδότηση, είναι από τα πρώτα έργα και μπορεί να είναι ένα έργο που θα ξεκινήσει άμεσα. 
    Τα άλλα τρία έργα, φράγματα Άνω Ασιτών – Πρινιά, Καλαμίου, Αμιρών – Αγίου Βασιλείου, χρειάζονται τη βοήθειά σας και ιδιαίτερα όταν γνωρίζουμε, κύριε Υπουργέ, ότι εσείς κρατάτε ουσιαστικά το κλειδί για την ωριμότητα αυτών των συγκεκριμένων έργων. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κυρία Πρόεδρε. 
    Το Υπουργείο Αγροτικής Ανάπτυξης και η Περιφέρεια αδυνατούν, όπως λένε στα χαρτιά, να δώσουν έστω τα μικρά ποσά που χρειάζονται για να επικαιροποιηθούν οι μελέτες. 
    Θεωρώ, λοιπόν, ότι εσείς σ’ αυτήν τη φάση θα πρέπει να δώσετε αυτήν την απαραίτητη χρηματοδότηση, προκειμένου να λήξει οριστικά το θέμα της ωριμότητας αυτών των έργων και να μπορούν να ενταχθούν και να δημοπρατηθούν από το Γ΄ Κοινοτικό Πλαίσιο Στήριξης ή έστω από το Δ΄ Κοινοτικό Πλαίσιο Στήριξης. Θα ήταν ευγνώμονες προς την πολιτική ηγεσία όχι μόνο οι αγρότες, αλλά όλοι οι κάτοικοι της περιφέρειας αν δουν αυτό το θέμα να προχωρεί. Η περιφέρεια πρέπει επιτέλους να προσεχθεί. 
    Ευχαριστώ. 
    ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υφυπουργέ,  έχετε το λόγο. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε. 
    Κύριε συνάδελφε, ευχαριστώ πάρα πολύ και για τις προτροπές και για τις σκέψεις που καταθέτετε. Εκείνο για το οποίο είμαι βέβαιος είναι ότι η πρωτολογία μου καλύπτει ένα μεγάλο μέρος απ’ αυτά τα οποία αναφέρατε και σας παραπέμπω εκεί, για να μην επαναλαμβάνω τα ίδια. 
    Το δεύτερο που έχω να πω, όπως είμαι βέβαιος ότι γνωρίζετε και εσείς, είναι ότι υπήρξαν πολλά έργα –χρήσιμα, δεν χωράει καμία αμφιβολία- τα οποία είχαν ενταχθεί το 2004, παραμονές εκλογών. Και ξέρετε πολύ καλά με ποιον τρόπο και με ποια σκοπιμότητα είχαν ενταχθεί, χωρίς ώριμες μελέτες, χωρίς να νοιάζεται κανένας αν υπήρχαν προβλεπόμενα κονδύλια στον προϋπολογισμό γι’ αυτά τα έργα, με αποτέλεσμα αυτά τα οποία προείπα στην πρωτολογία μου. 
    Από κει και πέρα, όμως, βάζοντας σιγά - σιγά νοικοκυριό στα οικονομικά που παραλάβαμε και βάζοντας το νερό στο αυλάκι, θέλω να είστε βέβαιος πως κάθε χρήσιμο έργο, το οποίο μπορεί να βοηθήσει στην περιφερειακή ανάπτυξη, αξιολογείται και φροντίζουμε ούτως ώστε έργα, τα οποία θα βοηθήσουν και την αγροτική ανάπτυξη και γενικά την περιφερειακή ανάπτυξη, να μπορούν να είναι έργα τα οποία είτε θα ενταχθούν στο Γ΄ Κοινοτικό Πλαίσιο Στήριξης για ολοκλήρωση μέσα στα πλαίσια αυτού, είτε σαν έργα-γέφυρες είτε θα ωριμάσουν με κονδύλια του Γ΄  Κοινοτικού Πλαισίου Στήριξης, ούτως ώστε να ενταχθούν για υλοποίηση στο Δ΄  Κοινοτικό Πλαίσιο Στήριξης. 
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
    Η δεύτερη με αριθμό 930/7-11-2006 ερώτηση του Ανεξάρτητου Βουλευτή κ. Στέφανου Μάνου προς τον Υπουργό Οικονομίας και Οικονομικών, σχετικά με τον τρόπο υπολογισμού των αμοιβών των συμβολαιογράφων, διαγράφεται λόγω κωλύματος του κυρίου  Υπουργού. 
    Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε  στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Πολιτισμού.
      Ψήφιση στο σύνολο του σχεδίου νόμου: «Πολιτιστική Χορηγία».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Ανάπτυξης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Παραγωγή και διάθεση προϊόντων αρτοποιίας και συναφείς διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εσωτερικών, Δημόσιας Διοίκησης και Αποκέντρωσης. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Κώδικα Κατάστασης Δημοσίων Πολιτικών, Διοικητικών Υπαλλήλων και Υπαλλήλων Ν.Π.Δ.Δ.». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β  αυτού». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Πολιτισμού.
      Ψήφιση στο σύνολο του σχεδίου νόμου του Υπουργείου Πολιτισμού: «Πολιτιστική Χορηγία».
      Επί του σχεδίου αυτού δεν υπάρχει καμία διόρθωση. 
      Ερωτάται το Σώμα : Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Πολιτισμού: «Πολιτιστική Χορηγία» έγινε δεκτό κατά πλειοψηφία, σε μόνη συζήτηση, κατ’ αρχήν, κατ’ άρθρο και στο σύνολο και έχει ως εξής:
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, εισερχόμαστε στο σχέδιο νόμου του Υπουργείου Ανάπτυξης. Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Παραγωγή και διάθεση προϊόντων αρτοποιίας και συναφείς διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Αυτό το νομοσχέδιο συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Επομένως θα συζητηθεί σε μία συνεδρίαση ενιαία, όπως ορίζουν το Σύνταγμα και ο Κανονισμός, μαζί με μία υπουργική τροπολογία. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών, τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις των Υπουργών και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού, δηλαδή από την έναρξη της συζήτηση έως το τέλος της ομιλίας των εισηγητών. 
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού. 
      Σας γνωρίζουμε επίσης…
      ΚΙΜΩΝ ΚΟΥΛΟΥΡΗΣ: Κυρία Πρόεδρε, όχι ώσπου να εξαντληθούν οι ομιλητές; 
      ΠΡΟΕΔΡΟΣ (Άννα Μπενάκη - Ψαρούδα): Όχι, κύριε Κουλούρη, μέχρι να συμπληρωθούν έξι ώρες. 
      Σας γνωρίζουμε ότι κατά τη συζήτηση επί της αρχής, των άρθρων και του συνόλου αυτού του σχεδίου νόμου και για τη σημερινή συνεδρίαση, ορίζεται από τη Νέα Δημοκρατία, από τον κ. Σταύρου, ως Κοινοβουλευτικός Εκπρόσωπος ο κ. Μιλτιάδης Βαρβιτσιώτης. 
      Από τον Κοινοβουλευτικό Εκπρόσωπο του Κομμουνιστικού Κόμματος κ. Κολοζώφ ορίζεται ως Κοινοβουλευτικός Εκπρόσωπος για το ίδιο νομοσχέδιο ο κ. Άγγελος Τζέκης.
      Από τον Πρόεδρο του Συνασπισμού Ριζοσπαστικής Αριστεράς κ. Αλαβάνο ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη - Αικατερινάρη. 
      ΑΓΓΕΛΟΣ ΤΖΕΚΗΣ: Κυρία Πρόεδρε, θα ήθελα το λόγο. 
      ΠΡΟΕΔΡΟΣ (Άννα Μπενάκη - Ψαρούδα): Έχετε πρόβλημα για τη συζήτηση, κύριε Τζέκη; Έχετε κάποια παρατήρηση επί της διαδικασίας; 
      ΑΓΓΕΛΟΣ ΤΖΕΚΗΣ: Κυρία Πρόεδρε, επειδή η συζήτηση θα διεξαχθεί, όπως είπατε και εσείς, βάσει του άρθρου 70 παράγραφος 2 του Κανονισμού της Βουλής, θα ήθελα να παρατηρήσω ότι πρόκειται για ένα πολύ μεγάλο νομοσχέδιο, ενώ παράλληλα έχουμε και μία τροπολογία –η οποία αφορά τα λιπάσματα- που καταθέτει η Κυβέρνηση με δεκατέσσερις παραγράφους. 
      Αυτό που τουλάχιστον μπορώ να ζητήσω τώρα είναι η ανεκτικότητα ως προς το χρόνο για να μας δοθεί η ευκαιρία να τοποθετηθούμε αναλυτικά και επί της ουσιαστικής τροπολογίας που αφορά τα Λιπάσματα Θεσσαλονίκης.    
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, πάντα στη διαδικασία αυτή δίδεται μία άνεση στους εισηγητές και τους Κοινοβουλευτικούς Εκπροσώπους. Η ίδια άνεση θα δοθεί και τώρα. 
      Κύριε Υπουργέ, έχετε το λόγο για να κάνετε διορθώσεις.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, κατά τη συζήτηση στη Διαρκή Επιτροπή και κατά την ακρόαση των φορέων, αλλά και στη συζήτηση επί των άρθρων, διατυπώθηκαν προτάσεις και παρατηρήσεις, τις οποίες κάνει δεκτές η πολιτική ηγεσία του Υπουργείου και θα μου επιτρέψετε, για να είναι σαφές από την αρχή, να διαβάσω αυτά τα οποία έχουν γίνει δεκτά και περιλαμβάνονται ως τροποποιήσεις για να ενσωματωθούν στο νομοσχέδιο και για τη συζήτηση η οποία θα ακολουθήσει. 
      ΠΡΟΕΔΡΟΣ (Άννα Μπενάκη - Ψαρούδα): Κρίνετε αναγκαίο να τις διαβάσετε, κύριε Υπουργέ; Βλέπω, όμως, κύριε Υπουργέ, ότι είναι μεγάλο το κείμενο. Μήπως θα έπρεπε να το διανείμετε;  
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, κρίνω αναγκαίο να τις διαβάσω. 
      Πρώτον, στο δεύτερο και πέμπτο στίχο του τρίτου εδαφίου της περίπτωσης β) της παραγράφου 1 του άρθρου 1, διαγράφονται η φράση: «μπορεί να» και η λέξη «να», αντίστοιχα. Η αιτιολογία είναι η εξής: Με τη διαγραφή αυτή καθίσταται πλέον σαφής η έννοια του εν λόγω εδαφίου και αποτρέπονται συγχύσεις, που ενδεχομένως θα μπορούσαν να οδηγήσουν στην άποψη ότι, τα αρτοποιεία μπορεί να μην ολοκληρώνουν τη διαδικασία παραγωγής των προϊόντων τους.    
      Δεύτερον, στον τρίτο στίχο του τρίτου εδαφίου της περίπτωσης ιη) της παραγράφου 1 του άρθρου 1, διαγράφεται η φράση «εφόσον πληροί τις προϋποθέσεις που ορίζονται στο άρθρο 3» και τίθεται τελεία στο τέλος του εδαφίου αυτού. Η αιτιολογία είναι η εξής: Διαγράφεται μια περιττή πρόταση που αφορά τον υπεύθυνο αρτοποιίας, δεδομένου ότι, τόσο τα καθήκοντα και οι υποχρεώσεις του όσο και τα σχετικά με την επαγγελματική του κατάρτιση, ρυθμίζονται πλήρως και αυτοτελώς στα άρθρα 3 και 7, αντίστοιχα. 
      Τρίτον, στο τέλος του τρίτου εδαφίου της παραγράφου 1 του άρθρου 4, προστίθεται εδάφιο ως εξής: «Στο πρατήριο αυτό πωλούνται προϊόντα αρτοποιίας που αναφέρονται στην υποπερίπτωση αα) της περίπτωσης ιε) της παραγράφου 1 του άρθρου 1.». Η αιτιολογία είναι η εξής: Καθίσταται πλέον σαφής η έννοια του πρατηρίου άρτου, που λειτουργεί εντός χώρου καταστήματος τροφίμων, μικτού καταστήματος τροφίμων και υπεραγοράς τροφίμων, τόσο ως προς το εμβαδόν του, που παραμένει πάντα στα δώδεκα τετραγωνικά μέτρα, ανεξάρτητα αν το πρατήριο άρτου είναι αμιγές ή μη, όσο και ως προς τα προϊόντα που πωλούνται στο πρατήριο αυτό, τα οποία είναι τα πωλούμενα στα αρτοποιεία προϊόντα. 
      Τέταρτον, στο δεύτερο στίχο του τρίτου εδαφίου της παραγράφου 1 του άρθρου 5, μετά τη λέξη «έψησης» προστίθεται και η φράση «είναι ενιαίος και». Η αιτιολογία είναι η εξής: Με τη βελτίωση αυτή αποσαφηνίζεται, ως ενιαίος, ο χώρος της εγκατάστασης περάτωσης έψησης, κατ’ αντιστοιχία με την ανάλογη ρύθμιση που αφορά το χώρο των αρτοποιείων και, κατ’ αυτόν τον τρόπο, αποτρέπονται ο κατακερματισμός και η διασπορά του χώρου αυτού.   
      Πέμπτον, στον τρίτο στίχο της παραγράφου 2 του άρθρου 7, η φράση «σε χωριά με πληθυσμό κάτω των διακοσίων κατοίκων», αναδιατυπώνεται ως εξής: «σε κοινότητες και δημοτικά διαμερίσματα με πληθυσμό κάτω των τετρακοσίων (400) κατοίκων». Είναι σαφές γιατί γίνεται αυτό. Άλλωστε, υπήρξε αίτημα απ’ όλες τις πλευρές. 
      Εδώ θέλω να σημειώσω την ιδιαίτερα και θα έλεγα, συγκινητική, συνεισφορά των εξ Ηπείρων καταγόμενων συναδέλφων Βουλευτών, οι οποίοι ιδιαίτερα γι’ αυτού του είδους τα ζητήματα, όπως και για τα προηγούμενα που αφορούν το σύνολο του νομοσχεδίου, λόγω και της προέλευσης των περισσοτέρων αρτοποιών από την Ήπειρο,…
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, στην περίπτωση που δεν υπάρχουν κοινότητες και μικρά διαμερίσματα, τι κάνουμε; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αν παρίσταται ανάγκη να συμπληρωθεί αυτό, όταν πάρετε την ομιλία, κύριε Πρόεδρε, να το συμπληρώσουμε για την περίπτωση των νησιών.
      ΑΝΑΣΤΑΣΙΟΣ ΚΑΡΑΜΑΡΙΟΣ: Για την περίπτωση των νησιών, κύριε Υπουργέ!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν υπάρχουν ούτε κοινότητες ούτε δημοτικά διαμερίσματα; 
      ΑΝΑΣΤΑΣΙΟΣ ΚΑΡΑΜΑΡΙΟΣ: Όχι, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να μην το συζητήσουμε τώρα, κύριε συνάδελφε. Είναι δεκτό. Αν υπάρχει μία ιδιαιτερότητα στα νησιά, να την προσθέσουμε και αυτή. 
      Έκτον, στο τέλος του πρώτου εδαφίου της παραγράφου 1 του άρθρου 14, διαγράφεται η φράση «από τα οποία είναι υποχρεωτική η διάθεση άρτου και αρτοπαραασκευασμάτων» και τίθεται τελεία στο τέλος του εδαφίου αυτού. 
      Κύριοι συνάδελφοι, έγινε πολύ μεγάλη συζήτηση γύρω απ’ αυτό το θέμα. Θέλω να σας θυμίσω την ουσιαστική παρέμβαση την οποία έκανε ο Πρόεδρος της Ομοσπονδίας Αρτοποιών γι’ αυτό το θέμα, υποστηρίζοντας ότι θα δημιουργούσε μεγάλα ζητήματα στα αρτοποιεία και συνεπώς δεχόμαστε την πρόταση ως εξαιρετική συνεισφορά στην αρτιότερη νομοτεχνική διατύπωση και της συγκεκριμένης παραγράφου. 
      Έβδομο, στον πρώτο στίχο της παραγράφου 7 του άρθρου 14, μετά τη φράση «περίπτωση δ΄» προστίθεται η φράση «της παραγράφου 1». Η αιτιολογία είναι η εξής: Αίρεται προφανής παραδρομή.
      Όγδοο, στην αρχή της παραγράφου 1 του άρθρου 20 διαγράφεται η φράση «Εντός τριών (3) μηνών από την έναρξη ισχύος του νόμου αυτού» και στην αρχή της παραγράφου αυτής προστίθεται η φράση: «Στα πρατήρια άρτου…». Η αιτιολογία είναι η εξής: Για να αντιμετωπίσουμε με ενιαίο τρόπο, στη μεταβατική διάταξη, την προσαρμογή όλων εκείνων των διατάξεων με ενιαίο χρόνο, όπως θα σας διαβάσω τώρα την τελευταία βελτίωση η οποία γίνεται με το άρθρο 10 στις μεταβατικές διατάξεις. 
      Ένατο, στο άρθρο 20 προστίθεται παράγραφος 14 ως εξής: «14. Οι εγκαταστάσεις των περιπτώσεων β), στ), ι) και ια) προσαρμόζονται υποχρεωτικά στις απαιτήσεις του παρόντος νόμου μέχρι την 31η Δεκεμβρίου 2007. Η ίδια προθεσμία ισχύει και για την τήρηση των όρων και προϋποθέσεων του παρόντος νόμου που ορίζονται στο τελευταίο εδάφιο της παραγράφου 1 του άρθρου 4, των παραγράφων 1, 2, 3 του άρθρου 5 και των παραγράφων 1 και 2 του άρθρου 20».
      Αυτά, κυρία Πρόεδρε. Τα καταθέτω και για τα Πρακτικά και παρακαλώ…
      ΚΙΜΩΝ ΚΟΥΛΟΥΡΗΣ: Κύριε Υπουργέ, θα ήθελα μία μικρή διευκρίνιση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αμέσως, κύριε συνάδελφε. 
      ΠΡΟΕΔΡΟΣ (Άννα Μπενάκη - Ψαρούδα): Όχι, κύριε Υπουργέ. Δεν κάνουμε διάλογο επ’ αυτών τώρα. Δώστε τις διορθώσεις να διανεμηθούν και κατά τη συζήτηση θα δοθούν οι διευκρινίσεις. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Καταθέτω, κυρία Πρόεδρε, και τις δύο σελίδες για να μοιραστούν. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:  
      ΚΙΜΩΝ ΚΟΥΛΟΥΡΗΣ: Κυρία Πρόεδρε, μία μικρή διευκρίνιση μόνο, στην περίπτωση που δεν άκουσα καλά. 
      Τα σαράντα δύο μέτρα, κύριε Υπουργέ, που είπαμε στην επιτροπή και είναι υποχρέωση των σούπερ μάρκετ, θα τα πάτε δώδεκα; Αυτό είναι; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Κουλούρη, παίρνετε το λόγο αυθαίρετα τώρα!
      ΚΙΜΩΝ ΚΟΥΛΟΥΡΗΣ: Είναι πολύ ουσιαστικό, κυρία Πρόεδρε! 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ, δώστε μία σύντομη απάντηση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε Κουλούρη! 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, ο κ. Γιακουμάτος έχει να κάνει επίσης μια διόρθωση. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, στην τροπολογία με γενικό αριθμό 902 και ειδικό 56 αντικαθίσταται στην παράγραφο 10 μετά τη λέξη «παρ.» ο αριθμός 13 με τον αριθμό 12. Έχουμε μία αλλαγή αριθμού.  
      Στην παράγραφο 13 προστίθεται μετά τη λέξη «άρθρου», η λέξη «αυτού». Εκεί που έχει κενό. 
      Και στην παράγραφο 14 προστίθεται μετά τη λέξη «άρθρου» η λέξη «αυτού» και αντικαθίσταται μετά τη λέξη «παραγράφου» ο αριθμός 9 με τον αριθμό 8. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      ΑΓΓΕΛΟΣ ΤΖΕΚΗΣ: Κυρία Πρόεδρε, θα ήθελα το λόγο. 
      ΠΡΟΕΔΡΟΣ (Άννα Μπενάκη - Ψαρούδα): Τι θέλετε, κύριε Τζέκη; 
      ΑΓΓΕΛΟΣ ΤΖΕΚΗΣ: Κυρία Πρόεδρε, θέλω να τονίσω το εξής: Αντιλαμβάνεστε και εσείς ότι ύστερα από τις δέκα προσθαφαιρέσεις του κυρίου Υπουργού δυσκολεύει πάρα πολύ η δουλειά των εισηγητών, μέχρι να ανατρέξουν να δουν τι είναι η προσθαφαίρεση, που μπορεί να είναι σημαντική. 
      Γι’ αυτό για μια ακόμη φορά επισημαίνουμε ότι δεν μπορεί να συζητιούνται τόσο σπουδαία νομοσχέδια με τη διαδικασία του άρθρου 70, παράγραφος 2 σε βάρος της ουσιαστικής συζήτησης του νομοσχεδίου. Αντιλαμβάνεστε και εσείς –πιστεύω- ότι εδώ πραγματικά δυσκολεύεται το έργο της Βουλής. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Τζέκη, με τη διαδικασία αυτή νομίζω ότι δίνεται περισσότερη σημασία στο νομοσχέδιο, διότι καταναλίσκεται περισσότερος χρόνος στην επιτροπή. 
      Όμως, εδώ, απ’ ό,τι κατάλαβα τουλάχιστον, αυτά που εισηγήθηκε ο κύριος Υπουργός είναι αυτά που υπεδείχθησαν στην επιτροπή και τα έκανε δεκτά. Εν πάση περιπτώσει, στη συζήτηση θα φανεί και θα δοθεί άνεση να διατυπωθούν. 
      Το λόγο έχει ο κ. Καραμπίνας εισηγητής της Νέας Δημοκρατίας. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρία Πρόεδρε, κυρίες και κύριοι συνάδελφοι, μπροστά στις νέες συνθήκες που διαμορφώθηκαν και εξελίσσονται στην ελληνική και διεθνή αγορά, ευθύς ως ανέλαβε τη διακυβέρνηση της χώρας η Νέα Δημοκρατία θεώρησε επιτακτικά αναγκαίο να προχωρήσει σε μία νομοθετική παρέμβαση, με στόχο την κωδικοποίηση, την αναμόρφωση και τον εκσυγχρονισμό του θεσμικού πλαισίου, που διέπει την παραγωγή, τη διάθεση και την εμπορία των προϊόντων αρτοποιίας. Γι’ αυτό προχώρησε άμεσα…
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Κύριε Καραμπίνα, με συγχωρείτε. Θα σας δοθεί ο χρόνος. 
      Παρακαλώ, οι κύριοι συνάδελφοι, που συνωστίζονται μπροστά στον υπολογιστή να πάνε στις θέσεις τους. Σας παρακαλώ πολύ! Δεν θα κερδίσετε τίποτα. Θα δείτε σε ποια σειρά γραφτήκατε. Δεν προχωρούμε στη διαδικασία. Ο χρόνος χάνεται. Ξέρετε ότι είναι περιορισμένος σε έξι ώρες. 
      Ορίστε, κύριε Καραμπίνα. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ευχαριστώ, κυρία Πρόεδρε. 
      Προχώρησε άμεσα σε διαβούλευση με τους ενδιαφερόμενους φορείς και σε παράλληλη διαβούλευση με τα αρμόδια όργανα της Ευρωπαϊκής Ένωσης, εξ ανάγκης, λόγω μη εναρμόνισης με την κοινοτική νομοθεσία για τη διόρθωση των αστοχιών του δικού σας παρελθόντος, των δικών σας κυβερνήσεων, κυρίες και κύριοι συνάδελφοι της Αξιωματικής Αντιπολίτευσης, που δεν ξέρατε την περίοδο εκείνη της διακυβέρνησής σας να κάνετε τίποτα άλλο από το να δημιουργείτε συνεχώς προβλήματα. 
      Κατά το προπαρασκευαστικό στάδιο εκπόνησης του νέου θεσμικού πλαισίου ελήφθησαν σοβαρά υπ’ όψιν τα πλέον προηγμένα νομοθετικά κείμενα κρατών - μελών της Ευρωπαϊκής Ένωσης και αποτέλεσαν στοιχεία προσανατολισμού της σχετικής νομοπαρασκευαστικής επιτροπής. 
      Κυρίες και κύριοι συνάδελφοι, το παρόν σχέδιο νόμου διαμορφώθηκε με γνώμονα την προστασία του καταναλωτή, του αρτοποιείου και της αρτοβιομηχανίας και επιτρέπει την ανάπτυξη των κλάδων της αρτοποιίας, των συνεργαζομένων για πώληση προϊόντων των επιχειρήσεων, την εξασφάλιση συνθηκών υγιούς ανταγωνισμού, αποτρέποντας αποτελεσματικά αθέμιτες επιχειρηματικές πρακτικές και δράσεις. 
      Με τον ορισμό και τη σχετική ρύθμιση για την εγκατάσταση περάτωσης έψησης που εισάγεται με το παρόν σχέδιο νόμου, άρθρο 5, δίνεται οριστική λύση σε ένα ζήτημα που απασχολούσε για πολλά χρόνια τη διοίκηση και δημιουργούσε διενέξεις και αντιπαλότητες μεταξύ των εμπλεκομένων επιχειρηματικών φορέων στο χώρο παραγωγής, διάθεσης και εμπορίας προϊόντων αρτοποιίας, ζήτημα που προκαλούσε και την εμπλοκή του Ευρωπαϊκού Δικαστηρίου. 
      Και σε αυτό το ζήτημα, όπως και σε άλλα πολλά, για να δοθεί η λύση του, έπρεπε να βρεθεί στη διακυβέρνηση της χώρας η Νέα Δημοκρατία, για να βγάλει τα κάστανα από τη φωτιά και -για να χαριτολογήσουμε- στην προκειμένη περίπτωση, τα ψωμιά από τη φωτιά. 
      Δέκα χρόνια οι κυβερνήσεις του ΠΑ.ΣΟ.Κ. είτε κοίταζαν το πρόβλημα από μακριά είτε πρόχειρα και αποσπασματικά παρενέβαιναν και όταν το έκαναν, το έκαναν πάντα με γνώμονα να μην εισπράξουν κομματικό κόστος. 
      Η ατολμία και ο υπολογισμός σας, κυρίες και κύριοι συνάδελφοι της Αξιωματικής Αντιπολίτευσης, είχε σαν αποτέλεσμα την όξυνση του προβλήματος και την απόφαση - υπόδειξη του Ευρωπαϊκού Δικαστηρίου και της Ευρωπαϊκής Επιτροπής, σε ό,τι αφορά τη διάθεση προϊόντων αρτοποιίας bake off. Πρόκειται για το τελείωμα ψησίματος άρτου από κατεψυγμένη ζύμη ή για τον μερικώς ψημένο, κατεψυγμένο άρτο, που χρήζει ολοκλήρωση έψησης. 
      Κυρίες και κύριοι συνάδελφοι, η Κυβέρνηση με τους επιτυχείς χειρισμούς της απέφυγε την επιβολή δυσβάστακτου προστίμου από το Ευρωπαϊκό Δικαστήριο, αποδεχόμενη την εναρμόνιση της νομοθεσίας μας με κανόνα Κοινοτικού Δικαίου, όπως ότι από τις διατάξεις του παρόντος νόμου δεν εμποδίζεται η κυκλοφορία στην αγορά προϊόντων αρτοποιίας, τα οποία παράγονται ή και διατίθενται νόμιμα στα κράτη - μέλη της Ευρωπαϊκής Ένωσης ή στην Τουρκία, καθώς και σε χώρα της ευρωπαϊκής ζώνης ελευθέρων συναλλαγών, που είναι συμβεβλημένο μέλος στη συμφωνία περί ευρωπαϊκού κοινωνικού χώρου, με την ονομασία, το βάρος και τη συσκευασία, που έχουν νόμιμα τα προϊόντα αυτά. 
      Κυρίες και κύριοι συνάδελφοι, η χώρα μας είναι μέλος της Ευρωπαϊκής Ένωσης και έχει υποχρέωση να σέβεται τις αποφάσεις των οργάνων στα οποία ισότιμα συμμετέχει. Αυτό έκανε και στην προκειμένη περίπτωση. 
      Η Κυβέρνηση της Νέας Δημοκρατίας πιστεύει στην ελευθερία της επιλογής των πολιτών - καταναλωτών. Η Νέα Δημοκρατία δεν δέχεται την ασυδοσία και την αισχροκέρδεια της αγοράς. Γι’ αυτό καθημερινά δίνει τη μάχη για την πάταξή της, όπου αυτή υφίσταται. 
      Η Νέα Δημοκρατία πιστεύει ότι η πολιτεία είναι εκείνη που θέτει τους κανόνες λειτουργίας της αγοράς, με καθαρούς και ίσους όρους και προϋποθέσεις συμμετοχής των εμπλεκομένων στη διαδικασία προϊόντων κατανάλωσης, με στόχο τη διαμόρφωση υγιούς, ανταγωνιστικού περιβάλλοντος, προς όφελος των καταναλωτών. 
      Η Νέα Δημοκρατία πιστεύει ότι είναι υποχρέωση της πολιτείας να λαμβάνει τα απαραίτητα μέτρα για την προστασία της υγείας των καταναλωτών. Για τα προϊόντα ο καταναλωτής πρέπει να έχει πλήρη γνώση των χαρακτηριστικών τους. 
      Το παρόν σχέδιο νόμου δεν έχει ασάφειες για ερμηνείες, κατά το δοκούν, και εφαρμογή αθέμιτων πρακτικών. Υπηρετεί κατά τον καλύτερο τρόπο τα συμφέροντα του κλάδου της αρτοποιίας και γενικότερα τα συμφέροντα της εθνικής οικονομίας. 
      Κυρίες και κύριοι συνάδελφοι, ξεκάθαρα λέμε στους εμπλεκόμενους φορείς του κλάδου  της αρτοποιίας: 
      Τυχόν απαιτήσεις για νομοθετικά προσκόμματα, ώστε να μην πωλείται ο άρτος από κατεψυγμένη ζύμη προσκρούουν στο Κοινοτικό Δίκαιο και αυτό θα πρέπει να γίνει απολύτως κατανοητό. 
      Τυχόν απαιτήσεις, όπως να υπάρχουν ασάφειες, παρανοήσεις και περιθώρια παραπλάνησης των καταναλωτών, όπως το να πωλείται ο άρτος από κατεψυγμένη ζύμη ως φρέσκος άρτος, είναι αδύνατον να τύχουν αποδοχής με τη δεδομένη πολιτική διαφάνειας της Κυβέρνησης, που εκφράζει το Υπουργείο Ανάπτυξης, με Υπουργό τον κ. Δημήτριο Σιούφα. Ο καταναλωτής πρέπει να γνωρίζει καλά τι αγοράζει και προς τούτο θα υπάρχουν αυστηρές σημάνσεις στα προϊόντα. 
      Τυχόν απαιτήσεις, όπως ελλιπών μέτρων προστασίας, ασφάλειας και υγιεινής των τροφίμων, προστασίας της υγείας των καταναλωτών, ιδιαίτερα για το ψωμί, βασικό διατροφικό στοιχείο του Έλληνα, δεν διαπραγματεύεται η Κυβέρνηση. Γιατί, κυρίες και κύριοι συνάδελφοι, το ψωμί δεν πλένεται, δεν καθαρίζεται αλλά καταναλώνεται, όπως διατίθεται. 
      Κυρίες και κύριοι συνάδελφοι, η πολιτική που ενστερνίζεται η Κυβέρνηση της Νέας Δημοκρατίας για διευκόλυνση της επιχειρηματικότητας, πάταξη της γραφειοκρατίας,  ενίσχυση των μικρομεσαίων επιχειρήσεων, διαφάνεια παντού, ευθύνη και έλεγχο, προωθείται και με το παρόν σχέδιο νόμου. 
      Όμως, κυρίες και κύριοι συνάδελφοι, ας εστιάσουμε στους αρτοποιούς και στα βασικά τους αιτήματα. 
      Με τα όσα περιλαμβάνει το νομοσχέδιο και τα όσα έγιναν δεκτά κατά τη συζήτηση στην επιτροπή από τον Υπουργό, οι φόβοι των αρτοποιών ότι μετατρέπονται τα σούπερ μάρκετ σε αρτοποιεία δεν νομίζω ότι υφίσταται πλέον. Είναι σαφέστατες οι διατάξεις σε σχέση με το θέμα αυτό.
      Αυξήσαμε τα προϊόντα πώλησης των αρτοποιείων: πώληση γάλακτος. Προσδιορίσαμε επ’ ακριβώς την ταυτότητα των ενδιάμεσων προϊόντων bake off, ώστε ο καταναλωτής να γνωρίζει τι αγοράζει και οριοθετήσαμε για λόγους προστασίας της υγείας των καταναλωτών τους απαραίτητους χώρους. Διασφαλίσαμε τη χρήση του όρου «φρέσκος άρτος» αποκλειστικά για τα προϊόντα της παραδοσιακής αρτοποιίας. Απλουστεύσαμε την αδειοδότηση και προβλέψαμε για την επέκταση και των εκσυγχρονισμό των αρτοποιείων διαδικασίες απλές και χωρίς κόστος. Καθορίσαμε το καθεστώς της διαδοχής της επιχείρησης στον κύκλο των προσώπων της οικογένειας και των συνεταίρων. Απαλείφθηκε η διάταξη της υποχρεωτικής διάθεσης άρτου από τα πρατήρια και τα αρτοποιεία που μπορούσε να προκαλέσει παρανοήσεις και συνέπειες στους αρτοποιούς. Καθορίσαμε υπεύθυνο και για την κατάσταση έψησης και προβλέπεται και η εκπαίδευσή του. Αφαιρέθηκε η διάταξη για την υποχρέωση συστήματος HACCP για τα αρτοποιεία επεξεργασίας μέχρι χιλίων γραμμαρίων αλεύρων ημερησίως. Αυτά θα διέπονται από άλλες διατάξεις διασφάλισης υγιεινής και ασφάλειας τροφίμων.
      Επίσης, η έψηση ενδιάμεσων προϊόντων bake off θα γίνεται σε χώρους εκτός υπογείου. Θεσπίστηκαν για πρώτη φορά με συστηματικό τρόπο μέτρα για την ενίσχυση των επιχειρήσεων αρτοποιίας και την επαγγελματική κατάρτιση των αρτοποιών. Ειδική εξάλλου πρόνοια λαμβάνεται για την οικονομική ενίσχυση των παραδοσιακών ξυλόφουρνων σε μικρά χωριά της χώρας μέχρι τετρακόσιους κατοίκους. 
      Ρυθμίζεται συστηματικά ο τρόπος διάθεσης διατηρημένων αρτοπαρασκευασμάτων και άρτου, άρθρο 11 του σχεδίου νόμου, προβλέπεται αναγραφή στη συσκευασία του διατηρημένου άρτου και των διατηρημένων αρτοσκευασμάτων όλων των κατάλληλων ενδείξεων και των αναγκαίων πληροφοριών που θα καταστήσουν τον καταναλωτή γνώστη του προϊόντος που αγοράζει όπως και της καταναλωτικής του αξίας.
      Κατά συνέπεια τα αιτήματα του κλάδου των αρτοποιών βρήκαν την ένθερμη ανταπόκριση της Κυβέρνησης και σε σας, κυρίες και κύριοι συνάδελφοι της Αξιωματικής Αντιπολίτευσης, της Αντιπολίτευσης γενικότερα, έμειναν οι κενές αντιπολιτευτικές κορώνες και τα αναχρονιστικά συνθήματα.
      Κυρίες και κύριοι συνάδελφοι, θα περίμενε κανείς ότι η Αξιωματική Αντιπολίτευση θα κρατούσε υπεύθυνη στάση σ’ ένα ζήτημα που εν πολλοίς η ίδια δημιούργησε με την αδιαφορία της στα χρόνια διακυβέρνησής της και ότι θα συνέβαλε με θέσεις και προτάσεις στη διαμόρφωση του αναγκαίου νομοθετικού θεσμικού πλαισίου που θα διέπει τον κλάδο της αρτοποιίας. Αντ’ αυτού και για να καλύψει την αδυναμία της να διαμορφώσει πρόταση σε ό,τι αφορά το συγκεκριμένο ζήτημα, επέλεξε την απόσυρση του νομοσχεδίου ως κύρια θέση της. Επέλεξε, δηλαδή, τη συνέχιση της πολυδιάσπασης της νομοθεσίας, τη μη προσαρμογή της νομοθεσίας στις ανάγκες του σήμερα, τη μη εναρμόνιση με το Κοινοτικό Δίκαιο, την περαιτέρω όξυνση του προβλήματος, την αυθαιρεσία στην αγορά εις βάρος των συμφερόντων των καταναλωτών. Και εμφανίζεστε, αγαπητοί συνάδελφοι, με υπέρμετρη ευαισθησία και ως δήθεν προστάτες για τα συμφέροντα των καταναλωτών, των αρτοποιών, των αγροτών, της εγχώριας βιομηχανίας. 
      Το συγκεκριμένο προϊόν μπήκε στην αγορά και στις συνήθειες των καταναλωτών εδώ και μία δεκαετία. Αλήθεια, που κρυβόσασταν όλα αυτά τα χρόνια; Ποια ήταν τα μέτρα για την ενημέρωση του καταναλωτή σε ό,τι αφορά τη διασφάλιση της υγείας του; Τι κάνατε για να προστατεύσετε τα δίκαια θεμιτά συμφέροντα των μικρομεσαίων επιχειρήσεων, της παραδοσιακής αρτοποιίας και της εγχώριας βιομηχανικής παραγωγής, τα συμφέροντα των αγροτών παραγωγών σίτου και των εργαζομένων, που επικαλείστε; Με τη στάση σας ομολογείτε ότι τους είχατε αφήσει απροστάτευτους και στο έλεος μιας άναρχης και ζημιογόνου για όλους κατάστασης από την παρουσία στην αγορά ενός προϊόντος που άλλαξε τη λειτουργία της αγοράς και επηρέασε τις συνήθειες των καταναλωτών.
      Τώρα, λοιπόν, που επιχειρούμε να μπει τάξη στην αγορά, να λειτουργεί με κανόνες, αρχές, αποτελεσματικό έλεγχο και ανταγωνιστικά προς όφελος των καταναλωτών, τώρα που μπαίνουν κανόνες προστασίας υγιεινής, τώρα που μπαίνει μία τάξη γενικά, εσείς κάνετε την επανάσταση της πομπώδους άρνησης και το κάνετε γιατί η άναρχη κατάσταση βόλευε τους λίγους που εφάρμοζαν αθέμιτες αρχές ανταγωνισμού. Αυτούς προστατεύετε και με τη σημερινή σας στάση αυτούς θέλετε να υπηρετήσετε.
      Κυρίες και κύριοι συνάδελφοι, η Νέα Δημοκρατία με τη στάση της στο συγκεκριμένο ζήτημα αποδεικνύει για μία ακόμη φορά ότι μπορεί και δίνει λύση στα προβλήματα που απασχολούν τον ελληνικό λαό, ακόμη και όταν αυτά είναι οξυμένα και με έντονα αλληλοσυγκρουόμενα συμφέροντα. Αυτή, λοιπόν, είναι η ειδοποιός διαφορά με την ανεύθυνη και λαϊκίστικη στάση του ΠΑ.ΣΟ.Κ., η οποία απορρέει από τις αβάσιμες, αόριστες και γενικόλογες θέσεις της για το ζήτημα αυτό.
      Το παρόν σχέδιο νόμου ως διαμορφώθηκε μετά τη συζήτηση στην αρμόδια επιτροπή και με όσα ακόμη από τη σημερινή μας συζήτηση θα ενσωματωθούν σ’ αυτό, ανταποκρίνεται στις ανάγκες του σήμερα, στην αγορά προϊόντων αρτοποιίας και υπηρετεί κατά τον καλύτερο τρόπο με προτεραιότητα τον καταναλωτή, τη μικρομεσαία παραδοσιακή αρτοποιία, τους αγρότες παραγωγούς, τους εργαζόμενους, την εγχώρια βιομηχανία. Όποιος δεν το βλέπει αυτό, απλώς δεν θέλει να το βλέπει, γιατί υπηρετεί άλλους σκοπούς και στόχους, όπως στην προκειμένη περίπτωση κάνετε εσείς, αγαπητοί συνάδελφοι της Αντιπολίτευσης.
      Κυρίες και κύριοι συνάδελφοι, το παρόν σχέδιο νόμου βάζει επιτέλους τάξη στην αγορά προϊόντων αρτοποιίας προς όφελος των καταναλωτών και της εθνικής οικονομίας και σας καλώ να το υπερψηφίσετε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο εισηγητής του ΠΑ.ΣΟ.Κ. συνάδελφος κ. Αναστάσιος Σιδηρόπουλος.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κυρίες και κύριοι συνάδελφοι, το παρόν νομοσχέδιο είναι εξαιρετικής σημασίας και ενδιαφέροντος και βεβαίως δεν είναι καθόλου αθώο, γιατί πραγματικά έχει μια σειρά επώδυνες και αρνητικές επιπτώσεις μέσα από μια σειρά άρθρα, τα οποία δημιουργούν προβλήματα σε μια σειρά κοινωνικές ομάδες, σε μια σειρά τάξεις της οικονομίας της αγοράς και του ελληνικού λαού.
      Το ψωμί είναι γνωστό ότι είναι ένα προϊόν το οποίο βρίσκεται σε καθημερινή βάση στα σπίτια όλων των ελληνικών νοικοκυριών. Και μόνο αυτό το χαρακτηριστικό του το κάνει να είναι ιδιαίτερα ενδιαφέρον, γιατί αποτελεί ένα ξεχωριστό προϊόν με ιδιαίτερα διατροφική αξία. 
      Άρα το πρώτο ζήτημα που αφορά εμάς ως ΠΑ.ΣΟ.Κ. είναι η προστασία του ίδιου του καταναλωτή. Γι’ αυτό θεωρούμε ότι το παρόν νομοσχέδιο έχει κενά, ασάφειες και αδυναμίες.  Αυτό που ενισχύει αυτή μας την άποψη είναι ότι κατά τη διάρκεια της διαδικασίας έχουμε φθάσει μέχρι τα σήμερα με σαράντα ένα διαφορετικά σημεία αλλαγών, βελτιώσεων όπως θέλει να τα πει η ηγεσία του Υπουργείου.
      Εμείς, λοιπόν, ευθύς εξαρχής είπαμε ότι χρειάζεται απόσυρση του νομοσχεδίου και να επανέλθει μέσα από κοινωνική διαβούλευση, όπου πραγματικά όλοι οι εταίροι να μπορούν να αποδεχθούν ένα νομοσχέδιο που να τους βρίσκει σύμφωνους και να επιλύει βασικά ζητήματα. Η απόδειξη ότι πραγματικά είναι ένα νομοσχέδιο σουρωτήρι στην κυριολεξία, είναι ότι φέρνετε κάθε λίγο και λιγάκι και μία καινούργια αλλαγή, μια καινούργια τροποποίηση, μία καινούργια τροπολογία. Άρα ουσιαστικά έχουμε ένα άλλο νομοσχέδιο απ’ αυτό που φέρατε τελικά στη Βουλή μετά ένα χρόνο κόπων και προσπαθειών και δεν έχει καμία σχέση με το αρχικό νομοσχέδιο.
      Και επειδή εδώ, ούτε λίγο ούτε πολύ, από την Κυβέρνηση και από τον εισηγητή της Πλειοψηφίας ακούσαμε ότι κάνουν ένα μεγάλο αγώνα διότι θα αποφύγουμε τα πρόστιμα της Ευρωπαϊκής Ένωσης και επειδή η δαμόκλειος σπάθη των προστίμων είναι μπροστά μας, έπρεπε και πρέπει τάχιστα με συνοπτικές διαδικασίες, χωρίς πραγματικά να γίνει διάλογος με τους φορείς, να έρθει αυτό το νομοσχέδιο, που, όπως προανέφερα, έχει μια σειρά από αλλαγές και μας ζητούν να συναινέσουμε και εμείς σε κάτι που συνολικά η κοινωνία αντιτίθεται. Να συναινέσουμε λοιπόν και ούτε λίγο ούτε πολύ –επαναλαμβάνω- μας λένε «κάντε μας αγάλματα γιατί θα σας σώσουμε από τα πρόστιμα της Ευρωπαϊκής Ένωσης».
      Μα καλά, από το Σεπτέμβριο του 2004 ο κ. Σιούφας είχε υποσχεθεί στους αρτοποιούς ότι μέσα σε ένα μήνα θα έχει ολοκληρώσει το νομοσχέδιο, θα το έφερνε στη Βουλή των Ελλήνων και έτσι θα είχε επιλύσει το πρόβλημα. Τώρα είμαστε στο Γενάρη του 2007 και κάτω από την πίεση και την απειλή των προστίμων της Ευρωπαϊκής Ένωσης καλούν τη Βουλή των Ελλήνων να ψηφίσει κάτι που δεν αποδέχονται οι κοινωνικοί εταίροι. Δεν το αποδέχονται λοιπόν οι καταναλωτές, γιατί πολύ απλά δεν διασφαλίζει σε βασικά του σημεία τι είναι αυτό το προϊόν, ποια είναι η χώρα προέλευσής του, ποια είναι τα χαρακτηριστικά του, ποια είναι η ημερομηνία παραγωγής του, ποια είναι τα στοιχεία που περιέχει αυτό το εξαιρετικής διατροφικής σημασίας  προϊόν. Τίποτε από όλα αυτά δεν προβλέπεται στο παρόν νομοσχέδιο.
      Βεβαίως, ο κύριος Υπουργός, οχυρώνεται πίσω από κοινοτική οδηγία, που βεβαίως εμείς λέμε να είμαστε σύμφωνοι. Το ζητήσαμε και στην επιτροπή, το ζητούμε και σήμερα. Δεν την έχετε φέρει, κύριε Υπουργέ. Και πουθενά δεν λέει ότι απαγορεύεται να γνωρίζει ο καταναλωτής πότε έχει παραχθεί αυτό το προϊόν και τέλος πάντων, ποια είναι η χώρα από την οποία προέρχεται.
      Άρα λοιπόν η ποιότητα, η ασφάλεια, η υγιεινή του προϊόντος είναι για εμάς εξαιρετικής σημασίας και, δυστυχώς, το παρόν νομοσχέδιο δεν απαντά σε αυτά τα κυρίαρχα ζητήματα που αφορούν τον Έλληνα καταναλωτή.
      Άκουσα και «κροκοδείλια δάκρυα» εδώ για τους αγρότες. Μήπως δεν ζούμε σε αυτή εδώ τη χώρα; Μήπως δεν γνωρίζουν ότι τρία χρόνια τώρα με Κυβέρνηση της Νέας Δημοκρατίας έχουμε τη θεαματικότερη όσο ποτέ πτώση των τιμών στο σύνολο σχεδόν των ελληνικών προϊόντων; Δεν πάτε στις περιφέρειές σας; Δεν πάτε να δείτε τι γίνεται στην ύπαιθρο; Οι Έλληνες αγρότες βρίσκονται κυριολεκτικά σε απόγνωση. Είναι στα πρόθυρα της οικονομικής εξαθλίωσης. Με μια ανερμάτιστη πολιτική, που ακολουθείτε όλα αυτά τα χρόνια, οδηγήσατε στα μεγαλύτερα αδιέξοδα τον αγροτικό κόσμο και έρχεστε εδώ να μας πείτε ούτε λίγο ούτε πολύ ότι έχετε και πρόβλεψη για το τι γίνεται για τα εξαιρετικής ποιότητας ελληνικά στάρια και μάλιστα ότι έχετε διασύνδεση με το παρόν νομοσχέδιο. Οι τιμές των ελληνικών σταριών λοιπόν εδώ και τρία χρόνια κατρακυλούν. Μάλιστα και εδώ έχουμε το παράδοξο από τη μια μεριά να πέφτουν συνεχώς οι τιμές των σιτηρών και από την άλλη να έχουμε θεαματική αύξηση της τιμής του ψωμιού. Η ψαλίδα ξεπερνά το 1000% από την πρωτογενή παραγωγή μέχρι το τελικό προϊόν που είναι το προϊόν κατανάλωσης. Και εδώ είναι που χάσατε και μια άλλη μεγάλη μάχη, τη μάχη της ακρίβειας, την οποία υποτίθεται αφήσατε στις μεγάλες δυνάμεις της αγοράς. Υπάρχουν, λέτε, οι κανόνες της, θα αυτορυθμιστούν και ο ελληνικός λαός θα απολαμβάνει φθηνά, αξιόπιστα και ποιοτικά προϊόντα. Αντ’ αυτού, ο ελληνικός λαός καθημερινά βλέπει να εξανεμίζονται και τα πενιχρά ακόμη εισοδήματα τα οποία του έχετε αφήσει, μέσα από την ακρίβεια, η οποία λεηλατεί τα εισοδήματά του και σε όλη αυτήν την κατάσταση βλέπουμε το Υπουργείο να είναι παρατηρητής και θιασώτης, διότι πολύ απλά είναι συνεπές και με την ιδεολογία του και με την πολιτική του και με τις αρχές του, διότι αυτές είναι οι αρχές του, οι δυνάμεις της ελεύθερης αγοράς και του εμπορίου. Όμως, αυτές τις πληρώνει πανάκριβα ο ελληνικός λαός. Μόνο που αυτά, κύριε Υπουργέ, δεν τα λέγατε προεκλογικά. Τότε η ελληνική κοινωνία έβλεπε μια άλλη Νέα Δημοκρατία, τη λαϊκή Νέα Δημοκρατία ή τη λαϊκή Δεξιά, η οποία όλα τα αιτήματα του ελληνικού λαού βεβαίως θα τα επίλυε, πλην, όμως, στο επίπεδο το προεκλογικό, διότι μετεκλογικά έχουμε τη σκληρότατη νεοφιλελεύθερη Νέα Δημοκρατία που μέσα από τις πολιτικές της δοκιμάζεται καθημερινά ο καταναλωτής, ο πολίτης, δοκιμάζεται ο αγρότης. 
      Και επειδή παρουσιάζεται ως πολύ αθώο αυτό το νομοσχέδιο, εγώ δεν καταλαβαίνω πώς γίνεται να είναι τόσο αθώο αυτό το νομοσχέδιο και να έχουμε από την άλλη μεριά την καθολική αντίδραση των αρτοποιών, η οποία είναι μια τάξη με μεγάλη προσφορά όλα αυτά τα χρόνια και στην ανάπτυξη, αλλά κυρίως έχει μια ιδιαίτερη αξία η παρουσία της και η παρέμβασή της στην ύπαιθρο, διότι πραγματικά όπου αναπτύσσεται ένας φούρνος σε μια γειτονιά υπάρχει ένας κοινωνικός ιστός, όπου γύρω του αναπτύσσονται και άλλα παρεμφερή επαγγέλματα.
      Το ερώτημα λοιπόν είναι πώς γίνεται να διαμαρτύρονται οι δεκαπέντε χιλιάδες αρτοποιοί, που βέβαια δεν είναι μόνο οι δεκαπέντε χιλιάδες αρτοποιοί αλλά υπάρχουν και εβδομήντα χιλιάδες εργαζόμενοι, ένας κόσμος δηλαδή που συνολικά με την άμεση ή έμμεση συνέργεια που έχει γύρω από αυτό το επάγγελμα ξεπερνά τους εκατό χιλιάδες σε πανελλαδικό επίπεδο. Και έρχεστε λοιπόν να μας εμφανίσετε αυτό το νομοσχέδιο ως δήθεν αθώο, που ουσιαστικά μέσα από τις ασάφειες και τις αδυναμίες ανοίγετε διάπλατα τη λεωφόρο και δίνετε πεδίο δόξης λαμπρό στους δυο – τρεις μεγάλους μεγαλοεισαγωγείς της κατεψυγμένης ζύμης, που ακόμη και εδώ τίθεται το ερώτημα πώς θα την ονοματίσουμε και πώς θα τη βαπτίσουμε, διότι και  στην επιτροπή ακούσαμε απίστευτα και απίθανα πράγματα. Ένα προϊόν που καταψύχεται στους -20 έως -40 βαθμούς φοβόμαστε να πούμε ότι είναι κατεψυγμένο αλλά λέμε προψυγμένο, ενδιάμεσο κ.λπ.. Και βέβαια εκεί, μέσα στο ίδιο πνεύμα είναι και η επωνυμία, είναι και η ορολογία, είναι και τα βαφτίσια αυτού του προϊόντος, για να εξαπατήσετε πάλι τον καταναλωτή, για να μη μπορεί τελικά να καταλαβαίνει τι είναι αυτό το προϊόν που αγοράζει.
      Πώς γίνεται λοιπόν, κύριε Υπουργέ, να διαμαρτύρονται όλοι αυτοί γι αυτό το υποτιθέμενο ανώδυνο νομοσχέδιο; 
      Θέλετε λοιπόν, τα σούπερ μάρκετ, τα πολυμάρκετ, να τα γιγαντώσετε ακόμη περισσότερο, θέλετε όλο τον πλούτο της αγοράς να τον φέρετε στα χέρια ολίγων και θέλετε σιγά-σιγά τη συντριπτική πλειοψηφία του ελληνικού λαού να τη θέσετε στο περιθώριο, βέβαια πάντοτε συνεπέστατοι με τις πολιτικές σας.
      Σας είπα στην επιτροπή ότι υπάρχει και ένα ισοζύγιο πληρωμών που και αυτό θα επιδεινωθεί περαιτέρω, θα έχουμε ακόμη μεγαλύτερα προβλήματα, διότι μέσα από αυτές τις αθρόες εισαγωγές ενός προϊόντος, που προηγουμένως ανέφερα όλα αυτά τα συγκεκριμένα χαρακτηριστικά του, θα επιβαρυνθεί ακόμη περισσότερο το ισοζύγιο πληρωμών. Και τελικά το ισοζύγιο πληρωμών που τα τελευταία χρόνια έχει μια αύξηση της  τάξης του 81%, δίνει ένα άλλο μήνυμα, ότι χάσατε και τη μάχη της ανταγωνιστικότητας, γιατί εδώ μέσα στην Αίθουσα λέτε ωραία λόγια που πολλές φορές ακούγονται ως ανέκδοτα κάτω στον ελληνικό λαό, όπως «ανταγωνιστικότητα», «χτυπήσαμε την ακρίβεια», «κάνουμε έλεγχο της αγοράς» κ.λπ.. Σε μια εποχή παγκοσμιοποιημένη, που τα διατροφικά ζητήματα και προβλήματα όλο και περισσεύουν, εσείς φέρνετε νομοσχέδια διάτρητα, νομοσχέδια που έχουν κενά, νομοσχέδια που έχουν ασάφειες, που θα δημιουργήσουν πρόσθετα προβλήματα στον Έλληνα καταναλωτή.
      Έχω εδώ μπροστά μου το πρόσφατο ψήφισμα από την έκτακτη Γενική Συνέλευση της Συντεχνίας Αρτοποιών Αθηνών, Προαστίων και Περιχώρων, που βεβαίως επανέρχεται και σας βάζει όλα αυτά τα προβλήματα και λέει ότι διαφωνεί πλήρως μ’ αυτήν την πρακτική σας και μ’ αυτό το νομοσχέδιο.
      Πού, λοιπόν, είδατε ότι συμφωνούν; Οι μόνοι που συμφωνούν είναι οι δυο τρεις μεγαλοεισαγωγείς, οι οποίοι βέβαια προσδοκούν να πάρουν και ένα μεγάλο κομμάτι της αγοράς. Και αν έχει βάση αυτό που τελικά ειπώθηκε ως νούμερο ότι 900.000.000 ευρώ είναι ο τζίρος γύρω από αυτό το συγκεκριμένο προϊόν, είναι πολύ λογικό να αποτελεί γι’ αυτούς μια μεγάλη ευκαιρία, να αποτελεί γι’ αυτούς ένα προϊόν με ξεχωριστό ενδιαφέρον και σημασία, διότι, κύριε Υπουργέ, «είναι πολλά τα λεφτά» καθώς θα έλεγαν και παραδοσιακά πολλοί Έλληνες.
      Ακούσαμε επίσης να λέγεται ότι αυτή η προσπάθεια είναι προϊόν μακράς διαβούλευσης. Να φανταστεί κανείς ότι εάν δεν ήταν μακράς διαβούλευσης, όπου έγιναν βελτιώσεις σε σαράντα δύο σημεία, τι θα γινόταν; Απέσυραν δηλαδή ουσιαστικά ένα νομοσχέδιο το οποίο είπαμε ευθύς εξαρχής ότι έπρεπε να αποσυρθεί, να πάει σε διαβούλευση, ώστε να είναι προϊόν συζήτησης και να μπορεί να υπάρχει η συναίνεση όλων των φορέων με το καινούργιο νομοσχέδιο που θα έρθει στη Βουλή. Αντ’ αυτού μας λένε ότι έκαναν μακρά διαβούλευση δύο ετών και να έφεραν τελικά στη Βουλή ένα νομοσχέδιο με το οποίο διαφωνούν οι πάντες, πλην ενδεχόμενα των αρτοβιομηχάνων.
      Kαι βεβαίως στη Βουλή, κύριε Υπουργέ, μαζί με όλα τα άλλα σας αναφέραμε ζητήματα που αφορούν καίρια και κυρίαρχα τη σήμανση, σας αναφέραμε το χώρο περάτωσης έψησης που είναι μία διαφωνία των αρτοποιών. Ευθύς εξαρχής εσείς φέρατε το πρώτο νομοσχέδιο και προτείνατε να είναι στα εξήντα τετραγωνικά. Σήμερα το πήγατε στα τριάντα και φοβάμαι ότι θα πάει ακόμη χαμηλότερα. 
      Όλα αυτά τι είναι; Αυτά δεν είναι ουσιαστικά ρουσφέτια στους λίγους; Ουσιαστικά αυτά δεν είναι εξυπηρετήσεις σε μία μικρή ομάδα η οποία θέλει να πάρει το μεγάλο κομμάτι αυτής της ιστορίας που λέγεται άρτος; 
      Επειδή λέτε ότι δώσατε μάχη στην Ευρωπαϊκή Ένωση και όσο το ακούμε ορκίζεστε μάλιστα ότι θα δώσετε σκληρούς αγώνες στην Ευρωπαϊκή Ένωση, αντί να εφησυχάζουμε ανησυχούμε περισσότερο διότι ποια μάχη κερδίσατε στην Ευρωπαϊκή Ένωση για να κερδίσετε και αυτήν; Κερδίσατε τη μάχη για τα αγροτικά προϊόντα; Κερδίσατε τη μάχη με την απογραφή και την επιτήρηση της χώρας; Κερδίσατε τη μάχη όπου ο ίδιος ο Πρωθυπουργός πήγε και συναίνεσε στη μείωση των κονδυλίων για την αγροτική παραγωγή; Βέβαια αυτά δεν τα λέμε μόνο εμείς και δεν είναι γνωστό μόνο στον ελληνικό λαό ότι αυτές τις μάχες τις έχετε χάσει πριν καν τις δώσετε, αλλά το λέει εδώ με έγγραφό της από το Ευρωπαϊκό Δικαστήριο που λέει ούτε λίγο ούτε πολύ ότι η ελληνική Κυβέρνηση δεν προέβαλε καμία δικαιολογία προς στήριξη της ρυθμίσεώς της και δεν αμφισβητεί την προβαλλόμενη παράβαση. Αυτό λέει το Ευρωπαϊκό Δικαστήριο, ότι δηλαδή εμείς ως χώρα αντί να πάμε εκεί και να υπερασπιστούμε τα συμφέροντα των μικρομεσαίων, των καταναλωτών, των αγροτών, πήγαμε αμαχητί, τους είπαμε «ναι, έχετε δίκιο» και τώρα περιμένουμε τα πρόστιμα, αλλά θα πάμε στη Βουλή των Ελλήνων και εκβιαστικά, απαιτητικά θα επιδιώξουμε μέσα σε είκοσι τέσσερις ώρες να περάσουμε ένα νομοσχέδιο στο οποίο αντιτίθεται το σύνολο των κοινωνικών ομάδων.
      Κύριε Υπουργέ, δυστυχώς δεν προλαβαίνουμε να μπούμε λεπτομερέστερα σε μία σειρά από άλλα σημεία τα οποία ενδεχόμενα θα αναπτύξουν και άλλοι συνάδελφοι, αλλά ευθύς εξαρχής η θέση μας είναι ξεκάθαρη. Δεν μπορούμε να συναινέσουμε σ’ ένα νομοσχέδιο που ουσιαστικά αφανίζει τους μικρομεσαίους, έρχεται σε πλήρη δυσαρμονία με τους καταναλωτές, δεν διασφαλίζει όρους υγιεινής και ασφάλειας μέσα από την παρούσα νομολογία και δεν μπορούμε να συναινέσουμε σε νομοσχέδια τα οποία είναι κόντρα στο λαό αλλά υπέρ του μεγάλου κεφαλαίου. 
      Καταθέσατε και μία τροπολογία. Κυρία Πρόεδρε, το σημερινό νομοσχέδιο έτσι κι αλλιώς μέσα από συνοπτικές διαδικασίες και μέσα από μεγάλη πίεση θα συζητηθεί στη σημερινή κουβέντα. Θα περίμενε κανείς ότι τουλάχιστον αυτή η τροπολογία θα ήταν σε ένα άλλο νομοσχέδιο. 
      Πριν, όμως, κάνω μία αναφορά στη συγκεκριμένη τροπολογία, επειδή πραγματικά υπάρχει ένας ανοικτός λογαριασμός με μία παρόμοια πρωτοβουλία της Κυβέρνησης και με μία παρόμοια πρωτοβουλία που πήρε για τη Νάουσα, για τους ανέργους μέσα από τα Κλωστήρια Ναούσης, κύριοι Υπουργοί, θέλω να σας υπενθυμίσω το εξής: Τριακόσιοι περίπου άνεργοι έκαναν δηλώσεις. Απ’ αυτούς μέχρι σήμερα έχουν μπει στο πρόγραμμα, κύριε Γιακουμάτο, περίπου ογδόντα ένας. Καταλαβαίνετε, λοιπόν, ότι και με την προηγούμενη τροπολογία υπάρχουν πολλά ανοικτά ζητήματα, όπως επίσης υπάρχουν πολλά ανοικτά ζητήματα για εργαζόμενους οι οποίοι είναι στην ηλικία των σαράντα έξι ή σαράντα επτά χρόνων, έχουν δέκα και έντεκα χιλιάδες ένσημα και όλοι αυτοί μένουν εκτός, δεν έχουν δηλαδή αυτό το προνόμιο, αν θέλετε, της επιδοματικής πολιτικής την οποία ακολουθείτε. Βεβαίως γι’ αυτήν την επιδοματική πολιτική φέρετε και τεράστιες ευθύνες για τα αδιέξοδα που έχετε δημιουργήσει και την ανεργία που φέρνετε σε διάφορες περιοχές, καίρια της βόρειας Ελλάδας.
      Άρα, λοιπόν, το θέμα της τροπολογίας της Νάουσας, κύριε Υπουργέ, οφείλετε να το επανεξετάσετε, οφείλετε να το δείτε…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το καταψηφίζετε;
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Μισό λεπτό, κύριε Υπουργέ, μη βιάζεστε. Είστε πάντα βιαστικός.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ; Ποτέ μου.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Οφείλετε, κύριε Γιακουμάτο, να το δείτε αυτό το ζήτημα, διότι έχει πολλά ανοικτά θέματα ακόμα και υπάρχουν μεγάλα παράπονα από τους άνεργους στη Νάουσα.
      Έρχομαι στη συγκεκριμένη τροπολογία κάνοντας μία γρήγορη αναφορά. Παρ’ όλες τις παλινωδίες σας, όπου εδώ και ένα χρόνο δεν ξεκαθαρίσατε τελικά τι θα κάνετε με τη βιομηχανία που άλλοτε την κλείνετε, άλλοτε την ανοίγετε, άλλοτε δεν θα διώξετε κανέναν, δεν θα αφήσετε κανέναν άνεργο, τελικά φέρνετε αυτήν την τροπολογία. Επειδή πραγματικά ο χρόνος πιέζει, θα πω ότι επειδή είναι προϊόν και αποτέλεσμα συναίνεσης των εργαζομένων, εμείς θα στηρίξουμε αυτήν την τροπολογία, αλλά βεβαίως θέσαμε όλες αυτές τις βασικές ενστάσεις μας, διότι πιστεύουμε ότι πρέπει να υπάρχει πρόγραμμα τέτοιο που να αποκαθιστά τους εργαζόμενους και να τους δίνει προοπτική μέσα από την εργασία και όχι εμβαλωματικά να έρχεται να δίνει λύσεις σε μικρές ομάδες εργαζομένων μέσα από προγράμματα επιδότησης ανεργίας, την οποία ανεργία εσείς δημιουργείτε με τα αδιέξοδα και με τις αδιέξοδες πολιτικές σας.
      Βεβαίως για το κρίσιμο νομοσχέδιο που συζητάμε, κύριε Υπουργέ, μετά τις σαράντα πέντε αλλαγές δεν χρειάζεται να πούμε αν η αρχική μας θέση περί απόσυρσης του νομοσχεδίου και εκ νέου κουβέντας μας δικαιώνει ή όχι. Νομίζω ότι πρώτος και καλύτερος εσείς καταλαβαίνετε ότι έμμεσα έχετε αποσύρει το νομοσχέδιο και φέρατε ένα τελείως διαφορετικό νομοσχέδιο στη Βουλή των Ελλήνων που παρ’ όλα αυτά δεν χαίρει της κοινωνικής συναίνεσης. Θα το καταψηφίσουμε λοιπόν, διότι εμείς δεν γινόμαστε συνεργοί σε αντιλαϊκά νομοσχέδια.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη - Ψαρούδα): Θέλετε να κάνετε μία σύντομη παρέμβαση, κύριε Υπουργέ; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Άκουσα τον αγορητή της Αξιωματικής Αντιπολίτευσης, κυρία Πρόεδρε, και διαπιστώνω τρία πράγματα, πρώτον, ότι η αντιπολίτευση γίνεται για την αντιπολίτευση, δεύτερον, ότι το κόμμα της Αξιωματικής Αντιπολίτευσης χάνει…
      ΕΥΑΓΓΕΛΟΣ ΑΡΓΥΡΗΣ: Για τους καταναλωτές…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Αργύρη, δεν σας διακόπτω ποτέ. Καταλαβαίνω την αγωνία σας, καταλαβαίνω τη δύσκολη θέση σας, καταλαβαίνω τα πάντα, αλλά γιατί διακόπτετε; Σας παρακαλώ.
      ΠΡΟΕΔΡΟΣ (Άννα Μπενάκη - Ψαρούδα): Μην απαντάτε, κύριε Υπουργέ, σας παρακαλώ πολύ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε…
      ΠΡΟΕΔΡΟΣ (Άννα Μπενάκη - Ψαρούδα): Συνεχίστε και μην απαντάτε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επαναλαμβάνω: χάνετε για μία ακόμα φορά όχι την επαφή με την πραγματικότητα αλλά ουσιαστικά τη συμβολή σας σ’ ένα νομοσχέδιο το οποίο με τρόπο ουσιαστικό, ισορροπημένο και αντικειμενικό δίνει προοπτικές και δυνατότητες και στα αρτοποιεία, πολύ περισσότερο από οποιονδήποτε άλλο κλάδο, μόνο και μόνο γιατί έχετε πειστεί από μία μικρή μειοψηφία των αρτοποιών η οποία σας έχει καθοδηγήσει σε λάθος δρόμο μέχρι σήμερα. Το νομοσχέδιο με τη συζήτηση που έγινε και με τις βελτιώσεις που έχουν γίνει παραδίδεται στην Εθνική Αντιπροσωπεία για ψήφιση σήμερα και από αύριο για εφαρμογή στην ελληνική κοινωνία και θα συγκεντρώσει την υποστήριξη και την αναγνώριση αυτής της μεταρρυθμιστικής πρωτοβουλίας, αλλά το κόμμα της Αξιωματικής Αντιπολίτευσης θα βρίσκεται για μία ακόμα φορά με το «όχι» και αυτό το «όχι» ο ελληνικός λαός και ο κλάδος των αρτοποιών αντιλαμβάνεται πάρα πολύ καλά τι σημαίνει.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης.
      ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, ζήτησα το λόγο.
      ΠΡΟΕΔΡΟΣ (Άννα Μπενάκη - Ψαρούδα): Με συγχωρείτε, θα σας τον δώσω μετά, κύριε Φλωρίδη.
      Ορίστε, κύριε Τζέκη.
      ΑΓΓΕΛΟΣ ΤΖΕΚΗΣ: Κυρία Πρόεδρε, κυρίες και κύριοι Βουλευτές, έρχεται επιτέλους στη Βουλή για συζήτηση ένα νομοσχέδιο για το οποίο πολλές φορές είδαμε να αναγράφονται πολλά στις εφημερίδες και μετά από πολλές παλινδρομήσεις της Κυβέρνησης, έρχεται- δεν έρχεται, τελικά ήλθε. Πιστεύουμε ότι μέσα από τις διάφορες «επεξεργασίες» και τις περίφημες «διαβουλεύσεις» θα βγάλουμε ουσιαστικά συμπεράσματα για το ποιον συμφέρει αυτό το σχέδιο νόμου και ποιον όχι. Μάλιστα το Υπουργείο μας έχει καταθέσει και την ανακοίνωση της Ευρωπαϊκής Επιτροπής και αναφέρει την απόφαση του Ευρωπαϊκού Δικαστηρίου για την πώληση προϊόντων bake off. Γίνεται μία προσπάθεια από την Κυβέρνηση να αποσείσει τις πολιτικές της ευθύνες για το ουσιαστικό περιεχόμενο του νομοσχεδίου. 
     Μάλιστα ως Πόντιος Πιλάτος απευθύνεται στους χιλιάδες αρτοποιούς, αρτεργάτες στα μικρά αρτοποιία και τους λέει «δεν φταίω εγώ. Η Ευρωπαϊκή Ένωση, το Ευρωπαϊκό Δικαστήριο είναι εκείνοι που επιβάλλουν τους όρους που περιέχονται μέσα στο σχέδιο νόμου». Αλλά, βέβαια, είναι γνωστό ότι η Ευρωπαϊκή Ένωση παίρνει αποφάσεις. Παίρνει αποφάσεις με την παρουσία Υπουργών και αποφάσεις με την παρουσία Πρωθυπουργών και Προέδρων κρατών. Και το Ευρωπαϊκό Δικαστήριο μέσα σ’ αυτές τις αποφάσεις και σ’ αυτό το πλαίσιο που παίρνουν οι Υπουργοί και Αρχηγοί κρατών γνωμοδοτεί. 
     Αποδεικνύεται για μια ακόμα φορά ότι η Ευρωπαϊκή Ένωση δεν έχει ως στόχο να εξυπηρετήσει συμφέροντα μικρών και μεσαίων επιχειρηματιών αλλά έχει ως κύριο στόχο -όπως θα αναλύσω και περισσότερο- να συγκεντρωθεί σε κάθε τομέα το μεγαλύτερο μερίδιο στα χέρια λίγων και μεγάλων επιχειρηματιών στην προκειμένη περίπτωση αρτοβιομηχάνων, σούπερ μάρκετ κ.λπ.. 
     Και μάλιστα η Ευρωπαϊκή Ένωση λέει ότι διατηρεί σοβαρές επιφυλάξεις στα τετραγωνικά μέτρα που επιβάλλει το σχέδιο νόμου. Δηλαδή, εδώ είναι και μια υποκρισία της Κυβέρνησης αντί να πει την αλήθεια στους αρτοποιούς ευρύτερα στην κοινή γνώμη, στους καταναλωτές, στους μικρούς «κοιτάξτε, εδώ και εγώ συμφώνησα να παρθούν αυτές οι αποφάσεις». Εδώ συγκεκριμένα λέει «διατηρώ σοβαρές επιφυλάξεις». Που σημαίνει τι; Ότι αν μια αρτοβιομηχανία ή ένα σούπερ μάρκετ συνεχίσουν τις προσφυγές στο Ευρωπαϊκό Δικαστήριο, θα έρθει η Ευρωπαϊκή Ένωση και θα σου πει ότι «δεν πρέπει να επιβάλλεις κανένα περιορισμό στον ανταγωνισμό και στην ενίσχυση της επιχειρηματικότητας». Γιατί τελικά η Κυβέρνηση αντιλαμβάνεται ότι αυτό το περιεχόμενο του σχεδίου νόμου στρέφεται κατά των χιλιάδων αρτοποιών με καταστροφικές συνέπειες. Αντιλαμβάνεται ότι αυτό το νομοσχέδιο ωφελεί πραγματικά τις τέσσερις – πέντε αρτοβιομηχανίες και τα σούπερ μάρκετ. 
     Γι’ αυτό με ένα ύφος λίγο συμπονετικό -και κλαψουρίζοντας μπορώ να πω- απευθύνεται στους αρτοποιούς και τους λέει να συμφωνήσουν. Να συμφωνήσουν δηλαδή πού; Στον αφανισμό τους. Γιατί η Ευρωπαϊκή Ένωση απειλεί και πάλι με την παραπομπή στο Ευρωπαϊκό Δικαστήριο. 
     Να ξεκαθαρίσουμε όμως κάτι. Αυτή η υπόθεση είναι παλιά. Δηλαδή, η απελευθέρωση των αγορών γενικότερα συμπεριλαμβάνεται μέσα σε διάφορες συνθήκες. Η ενίσχυση της επιχειρηματικότητας και πάλι μέσα σε συνθήκες και αποφάσεις όπως ήταν η τελευταία της απόφαση της Λισαβόνας. Το 1992. Ποιος δεν θυμάται τότε την προσπάθεια απελευθέρωσης και πάλι επί ημερών της Νέας Δημοκρατίας. Αλλά και ποιος μπορεί να ξεχάσει στην πορεία με την εναλλαγή στη διακυβέρνηση της χώρας από τη σημερινή Αξιωματική Αντιπολίτευση ότι δεν νομοθέτησε για να σταματήσει την προσπάθεια των αρτοβιομηχάνων και των σούπερ μάρκετ να προωθήσουν το bake off. 
     Και μάλιστα στην επιτροπή μάς είπαν από την πλευρά του ΠΑ.ΣΟ.Κ. «μα, γιατί μας κάνετε κριτική. Εμείς δεν είχαμε νομοθετήσει». Μα ακριβώς αυτό είναι το ζήτημα. Ότι δεν νομοθετήσατε σκοπίμως για να δημιουργηθεί αυτό το καθεστώς που έχουμε ζήσει όλοι μας όλα τα χρόνια αυτά διαχρονικά με τις κυβερνήσεις. Μήπως τώρα δεν  υπάρχει το bake off, οι γνωστές θερμές γωνιές στα σούπερ μάρκετ; Δεν υπάρχει το κατεψυγμένο ψωμί, η κατεψυγμένη ζύμη που την ψήνουν; Δεν υπάρχουν εισαγωγές από τρίτες χώρες; Μα επιτέλους, ποιον προσπαθεί η Κυβέρνηση και η Αξιωματική Αντιπολίτευση να κοροϊδέψουν. 
     Και πιστεύουμε ότι υπάρχει μια σκοπιμότητα σε όλα αυτά. Γιατί δεν ομολογούν και οι δυο ότι η Ευρωπαϊκή Ένωση κατοχυρώνει την απελευθέρωση των αγορών, επιβάλλει την ενίσχυση της επιχειρηματικότητας και ανταγωνιστικότητας; Και αν θ’ ανατρέξουμε στην αιτιολογική έκθεση του νομοσχεδίου λέει εκεί ξεκάθαρα ποιος είναι ο στόχος. Λέει «προστασία του καταναλωτή, του αρτοποιού και συγχρόνως του αρτοβιομήχανου». Μα είναι δυνατόν; Σκέτη υποκρισία. Γιατί για μας τα συμφέροντα αυτών των τριών δεν μπορεί να συνταυτιστούν. Δεν συμπλέουν. Είναι άλλα τα συμφέροντα του αρτοποιού, άλλα τα συμφέροντα του καταναλωτή και άλλα τα συμφέροντα του αρτοβιομήχανου και συμπληρώνουμε εμείς και των σούπερ μάρκετ. Μιλάμε για τους ιδιοκτήτες. Αυτά τα συμφέροντα, δεν μπορούν να συμπλεύσουν και σήμερα αλλά και χθες με τις κυβερνήσεις του ΠΑ.ΣΟ.Κ.. Και είναι γνωστό αυτό. 
     Γιατί είπε το ΠΑ.ΣΟ.Κ. και στην επιτροπή «η Κυβέρνηση δεν έλαβε υπ’ όψιν τις ανησυχίες όλων των φορέων». Μα προσπαθεί η Κυβέρνηση να λάβει υπ’ όψιν τις ανησυχίες όλων των φορέων. Και μάλιστα ακούει τη φωνή του ισχυρότερου. Κατά την Κυβέρνηση ο ισχυρότερος είναι ο αλευροβιομήχανος, είναι και τα σούπερ μάρκετ. Αυτούς, λοιπόν, προσπαθεί να τους ενισχύσει. Αλλά εμείς λέμε ότι οι ανησυχίες όλων των φορέων δεν μπαίνουν στην ίδια ζυγαριά. Όχι. Είναι άλλη η ανησυχία του αρτοβιομήχανου, ο οποίος θέλει πραγματικά να κάνει μια έφοδο και σ’ αυτόν τον τομέα για να πάρει το μεγαλύτερο μερίδιο, άλλη η ανησυχία του αρτοποιού που πραγματικά βλέπει να του αρπάζουν τη μπουκιά από το στόμα και άλλη η ανησυχία του καταναλωτή μέσα από το νομοσχέδιο που απελευθερώνει τις εισαγωγές και από τρίτες χώρες. Μας λένε για την ελεύθερη ζώνη του εμπορίου και τον ευρωπαϊκό οικονομικό χάρτη, δηλαδή, όλες τις χώρες της Μεσογείου, Τουρκία, Αίγυπτο, Τυνησία, Βουλγαρία τώρα. Και εδώ είναι, λοιπόν, η ανησυχία του καταναλωτή. Με ποιον τρόπο θα ελέγξεις και την ποιότητα απ’ όλους του μεγαλοεισαγωγείς και βέβαια την ποιότητα από τον τόπο προέλευσης; 
     Έτσι, λοιπόν, για μας ανταγωνισμός σημαίνει συγκέντρωση σε λίγους. Και στο συγκεκριμένο κλάδο. Και υπάρχουν εξάλλου παραδείγματα, κυρίες και κύριοι Βουλευτές. Το ίδιο δεν έγινε με τα μπακάλικα; Το ίδιο δεν έγινε με τα μανάβικα και συνεχίζεται; Το ίδιο δεν γίνεται με τα πολυκαταστήματα και τα διάφορα εμπορικά μαγαζιά; Το ίδιο δεν γίνεται με τα εμπορικά κέντρα και τα μικρομάγαζα; Λοιπόν, για ποιο υγιή ανταγωνισμό μιλάει η Κυβέρνηση και η Αξιωματική Αντιπολίτευση; Αλλά και άλλες πλευρές. Ακούμε και τους ίδιους τους αρτοποιούς να λένε στα υπομνήματά τους «θέλουμε και επιδιώκουμε τον υγιή ανταγωνισμό». Μα δεν έβγαλαν τόσα συμπεράσματα με τη μακρόχρονη εμπειρία τους και πορεία τους στα πολιτικά πράγματα της χώρας και της Ευρωπαϊκής Ένωσης; 
     Δεν υπάρχει υγιής ανταγωνισμός. Ο ανταγωνισμός είναι σκληρός. Ο θάνατός σου η ζωή μου! Αυτό έχει επιβάλει διαχρονικά η κυβερνητική πολιτική και η πολιτική της Ευρωπαϊκής Ένωσης. Και πώς μπορεί να υπάρξει ανταγωνισμός όταν η βιομηχανία χρησιμοποιεί τον εργάτη και τον πληρώνει, δηλαδή, με την εθνική συλλογική σύμβαση με 28-30 ευρώ; Για ρωτήστε έναν αρτοποιό. Πώς έχει τον αρτεργάτη με 50 ευρώ μεροκάματο; Είναι αυτό υγιής ανταγωνισμός; 
     Άρα, λοιπόν, πιστεύουμε ότι πραγματικά γίνεται μια προσπάθεια από την πλευρά της Κυβέρνησης να αποδείξει περισσότερο προς τους αρτοποιούς, στα εκατομμύρια των καταναλωτών ότι ενδιαφέρεται για το γενικό συμφέρον. Όχι. Στην προκειμένη περίπτωση μόνο για το συμφέρον των αρτοβιομηχάνων και των ιδιοκτητών των σούπερ μάρκετ ενδιαφέρεται. 
     Εξάλλου στην εισηγητική έκθεση λέει και το άλλο. Ότι οι σύγχρονες καταναλωτικές ανάγκες δημιούργησαν νέα αρτοποιητικά προϊόντα. Μα γνωρίζουμε όλοι μέσα σ’ αυτήν την Αίθουσα, μας ακούει και ο ελληνικός λαός, ότι τα καταναλωτικά πρότυπα δεν τα δημιουργεί ο ίδιος ο λαός. Τα δημιουργούν πολυεθνικές, μεγαλοεπιχειρήσεις. Είναι ότι μέσα από το περίφημο πλαίσιο των διαφημίσεων και γι’ αυτό δίνουν δισεκατομμύρια ευρώ οι πολυεθνικές, για να δημιουργήσουν πρότυπα που θα αυξήσουν τα κέρδη τους. 
     Και σας είπα και στην Επιτροπή, πάρτε την κινητή τηλεφωνία. Δεν είναι κάτι το απαραίτητο; Είναι. Αλλά πόσο απαραίτητο είναι στα παιδιά ηλικίας έξι, επτά, οκτώ, δέκα, δώδεκα, δεκατριών ετών; Και όταν γνωρίζουμε ότι έχουν επίπτωση στην υγεία αυτών των παιδιών. Άρα το πρότυπο βγαίνει μέσα από την επιβολή του ισχυρού μεγαλοεπιχειρηματία και της πολυεθνικής. Το ψωμί, λοιπόν, για μας είναι είδος πρώτης ανάγκης. Μας ενδιαφέρει και η ποιότητά του. Γι’ αυτό θέλουμε και τον αυστηρό έλεγχο προς όλες τις κατευθύνσεις. 
     Και να μιλήσουμε για τις εισαγωγές. Γιατί το νομοσχέδιο μέσα αναφέρει σε τρία - τέσσερα σημεία ότι είναι ελεύθερες οι εισαγωγές. Πώς θα γίνει ο έλεγχος; Πώς θα γίνει για τα περίφημα «Ε», αυτά που ξέρει όλος ο κόσμος; Πώς θα γίνει και για την  προέλευση μεταλλαγμένων προϊόντων; Μας είπατε για το στάρι. Πειραματικά γνωρίζουμε ότι γίνεται κιόλας για το στάρι. Αλλά γνωρίζουμε ότι υπάρχει και στο καλαμπόκι. Αρτοποιητικά προϊόντα υπάρχουν και με καλαμπόκι, υπάρχουν και με σόγια. Μπορείτε να ελέγξετε; Όχι. Γιατί; Γιατί και η Ευρωπαϊκή Ένωση λέει «επιτρέπω τα μεταλλαγμένα προϊόντα αρκεί να υπάρχει «η ούγια» που να γράφει μεταλλαγμένα». Να πώς επιφέρουν αλλαγή προτύπων οι πολυεθνικές εταιρείες. Και εξάλλου μιλάμε όλοι για ενίσχυση της μεσογειακής διατροφής. Κακά τα ψέματα, αυτές οι πολυεθνικές έχουν επιβάλει και τη διατροφή και στη δική μας χώρα. 
        Ξαναγυρίζει πάλι η κουβέντα στη μεσογειακή διατροφή, γιατί λέει τώρα ανακάλυψαν ξαφνικά ότι τα Ελληνόπουλα είναι παχύσαρκα. Ναι, μα πώς έγινε αυτό; Έγινε σε ένα βάθος χρόνου και είναι το πρότυπο που καλλιεργήθηκε και καλλιεργείται. Τώρα λέμε πάλι να πάμε προς τα πίσω. 
        Μα, πώς θα πάμε πάλι στον υγιεινό τρόπο διατροφής, όταν επιτρέπονται οι κατεψυγμένες ζύμες, όταν επιτρέπονται τα κατεψυγμένα ψωμιά, τα οποία ζεσταίνονται για να μυρίζει και λίγο φρέσκο ψωμί και να τα αγοράζουν για φρέσκο ψωμί. Όχι, εδώ ακριβώς είναι το ζήτημα για μας ξεκάθαρα ότι η παρασκευή ψωμιού πρέπει να γίνεται από φούρνους του χωριού, της γειτονιάς, της συνοικίας, και να πωλείται από τα αρτοποιεία. Μην ξεχνάμε ότι το ψωμί είναι δεμένο με πολιτιστικά χαρακτηριστικά αυτού του τόπου. 
        Έτσι, λοιπόν, κυρίες και κύριοι Βουλευτές, ο στόχος των βιομηχάνων και των σούπερ μάρκετ είναι ξεκάθαρος. Ο τζίρος του συγκεκριμένου κλάδου είναι 1.000.000.000 ευρώ. Δεν τους φτάνει που έχουν το τζίρο του 90% του ψωμιού για τοστ, φρυγανιά και άλλα αρτοσκευάσματα. Δεν τους φτάνει ο τζίρος του 90% του ψωμιού και προϊόντων άρτου που πωλούνται σε ξενοδοχεία, εστιατόρια, σούπερ μάρκετ. Τα θέλουν όλα και η Κυβέρνηση τα δίνει όλα, όπως και οι προηγούμενες κυβερνήσεις άνοιξαν το δρόμο για να φθάσουμε στο «η Κυβέρνηση τα δίνει όλα». 
        Θα αναφέρω και ένα παράδειγμα. Στην Ισπανία εδώ και δέκα χρόνια υπάρχει το bake off. Ξέρετε πόσο πήρε από την αγορά ψωμιού; Το 70% είναι bake off. Βγάλτε, λοιπόν, συμπεράσματα, γιατί κάνουν αυτήν την έφοδο οι μεγαλοεπιχειρηματίες. 
        Πιστεύουμε, λοιπόν, ότι και οι αρτοποιοί δεν πρέπει να σταθούν στα τετραγωνικά, αλλά στην ουσία του προβλήματος, που είναι ότι πρέπει να σταματήσει αυτή η επίθεση των αρτοβιομηχανιών και των σούπερ μάρκετ για το bake off. Εκεί πρέπει να δώσουν όλο τον αγώνα τους.
        Ένα άλλο ζήτημα, το οποίο ανοίγει –το είπα μάλιστα- είναι οι εισαγωγές, οι οποίες δεν θα έχουν μόνο επιπτώσεις στο συγκεκριμένο κλάδο, αλλά θα έχουν μεγάλες επιπτώσεις και στους σιτοπαραγωγούς. Βλέπω ότι τώρα η Αξιωματική Αντιπολίτευση ανακάλυψε το κύκλωμα στάρι-αλεύρι-ψωμί. Τους το υπενθύμισα και στην επιτροπή. Τόσα χρόνια δεν το γνώριζαν; Το γνώριζαν. 
        Εδώ η μείωση του σταριού υπάρχει έξι, επτά χρόνια, δηλαδή Κοινή Αγροτική Πολιτική. Βγάζει απ’ έξω παραγωγές της χώρας μας, γιατί αυξάνουν παράλληλα οι εισαγωγές από τρίτες χώρες. Η ΠΑ.Σ.Ε.ΓΕ.Σ. έριξε στην επιτροπή κροκοδείλια δάκρυα. Δεν ήταν αυτή, η οποία πραγματικά συμφωνεί με την Κοινή Αγροτική Πολιτική και την αποδέσμευση της επιδότησης από την παραγωγή; Προς τι, λοιπόν, τόση υποκρισία; Φθάνει πια!
        Εξάλλου πρέπει να είμαστε ειλικρινείς και ως προς την τιμή. Γνωρίζουμε όλοι ότι από ένα κιλό στάρι, βγαίνει ένα κιλό ψωμί. Το 1992 η τιμή ήταν 1 προς 3. Τώρα είναι 1 προς 12. Πείτε μου εσείς, όλη αυτήν την περίοδο με τις δύο κυβερνήσεις, το μεροκάματο αυξήθηκε, όπως αυξήθηκε η τιμή του  ψωμιού; Εμείς λέμε όχι. 
        Εκεί ακριβώς είναι το ζήτημα του κυκλώματος στάρι-αλεύρι-ψωμί, για να δούμε πώς κατακλέβουν οι έμποροι και οι αλευροβιομήχανοι, αλλά και οι αρτοβιομηχανίες τον αγρότη και τον καταναλωτή και τον αρτοποιό. Αυτό, λοιπόν, είναι το κύκλωμα που συνθέτει και παίρνει τον ιδρώτα του ελληνικού λαού.
        Για την ενίσχυση των αρτοποιών παρατήρησα ότι έφτασε στα τετρακόσια άτομα…..
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Θα χρειαστώ πέντε λεπτά ακόμα, κυρία Πρόεδρε.
        ….. για να επιδοτήσει ένα παραδοσιακό φούρνο. Αυτό μοιάζει σαν ένα χαντράκι, που το δίνω σε αυτούς που πεινάνε πραγματικά και έχουν ανάγκη, για να καλύψω πως ενισχύω την αρτοβιομηχανία μέσα από τους διάφορους αναπτυξιακούς νόμους και τα Κοινοτικά Πλαίσια Στήριξης, γιατί όλοι γνωρίζουμε ότι η μικρή και μεσαία επιχείρηση δεν μπαίνει στα περίφημα αυτά προγράμματα. Άρα, λοιπόν, πιστεύουμε ότι και αυτό είναι μια κοροϊδία.
        Εγώ θα προσθέσω και το εξής: Για να δείτε πόσο βαθιά πηγαίνει το νομοσχέδιο και σε κατάργηση ακόμα της κυριακάτικης αργίας, λέει στο άρθρο 17 παράγραφος 3 –και με κάνει να έχω μία περιέργεια, γιατί δεν το εντόπισαν αυτό οι αρτοποιοί- το εξής: «Ανοίγει η πόρτα για την κατάργηση της κυριακάτικης αργίας από τις βιομηχανίες παραγωγής προϊόντων αρτοποιίας, ζύμης και ενδιάμεσων προϊόντων». Αφού απαγορεύει στους αρτοποιούς να δουλεύουν Σαββατοκύριακο, αυτούς –λέει- τους εξαιρεί, αρκεί να υπάρχει η επιφύλαξη της εργατικής νομοθεσίας. Δηλαδή, να βάλουμε και τέταρτη βάρδια να δουλέψει η αρτοβιομηχανία. 
        Στο άρθρο 4 λέει ότι εκτός από τα αρτοποιεία και τους φούρνους, ψωμί μπορούν να πουλάνε και τα ζαχαροπλαστεία και άλλα μικρά μαγαζιά. Αυτό τι σημαίνει; Ότι θα δουλέψουν και Σάββατο και Κυριακή για να προμηθεύσουν αυτά τα είδη αρτοποιίας σε βάρος, βέβαια, των φουρναρέων και των αρτοποιών, των οποίων τα μαγαζιά είναι κλειστά. 
        Εμείς, λοιπόν, είχαμε κάνει την πρόταση να αποσυρθεί το νομοσχέδιο, γιατί πραγματικά είναι ένα νομοσχέδιο που ευνοεί τα μεγάλα συμφέροντα απέναντι στους αρτοποιούς, τους αρτεργάτες και τα άλλα μικρά μαγαζιά. Είπαμε «πείτε και ένα όχι στην Ευρωπαϊκή Ένωση, όταν οι αποφάσεις θίγουν ζωτικά συμφέροντα της χώρας. Πείτε ένα όχι». Γιατί λέτε όχι, παραδείγματος χάριν, όταν πρόκειται να ευνοήσετε τους εφοπλιστές; 
        Δεν γνωρίζετε, κύριοι της Κυβέρνησης και κυρίες και κύριοι Βουλευτές της Πλειοψηφίας, ότι ο Υπουργός Εμπορικής Ναυτιλίας στο αρμόδιο Συμβούλιο Υπουργών της Ευρωπαϊκής Ένωσης, όταν πήγε η Ευρωπαϊκή Ένωση να επιβάλει τα διπύθμενα πλοία είπε το «όχι», γιατί αυτό προστάτευε τα συμφέροντα των εφοπλιστών; Τώρα έρχεστε και μας λέτε ότι ευθύνεται η Ευρωπαϊκή Ένωση; Πείτε και ένα όχι! Δεν θα το πείτε, όμως, γιατί συμπορεύεστε με τα συμφέροντα αρτοβιομηχάνων, σούπερ μάρκετ και όλων των μεγάλων. 
        Κλείνω με το εξής, αναφορικά με το πρώτο θέμα. Το Κομμουνιστικό Κόμμα Ελλάδος με πολιτικό συνέπεια και σταθερότητα στήριξε τα αιτήματα των αρτοποιών. Τους προειδοποίησε εδώ και πάρα πολλά χρόνια γι’ αυτό που θα συμβεί σήμερα. Πρότεινε την αγωνιστική διεκδίκηση για να μην περάσουν τα μέτρα. Πρότεινε την αποδυνάμωση των κομμάτων, που ενισχύουν τη βιομηχανία άρτου και τα σούπερ μάρκετ σε συνδυασμό με την Ευρωπαϊκή Ένωση. Απαίτησε την απόσυρση και καταψήφισε το νομοσχέδιο και το καταψηφίζει. Τα αρτοποιεία πρέπει να είναι η μοναδική παραγωγή ψωμιού, με έλεγχο του κυκλώματος στάρι-αλεύρι-ψωμί για φθηνό και καλής ποιότητας ψωμί. 
        Ας καταλάβουν οι αρτοποιοί, οι αρτεργάτες ότι η ενίσχυση της Νέας Δημοκρατίας και παράλληλα του ΠΑ.ΣΟ.Κ., σημαίνει ενίσχυση των μεγάλων συμφερόντων, ενώ ενίσχυση του Κομμουνιστικού Κόμματος Ελλάδος, όποτε και αν γίνουν οι εκλογές, σημαίνει αγωνιστική διεκδίκηση για να μην περάσει ο αφανισμός του φούρναρη, της μικρής επιχείρησης, του χωριού και της συνοικίας.
        Κυρίες και κύριοι Βουλευτές, έχω να καταθέσω στα Πρακτικά τι έλεγαν τότε δύο Βουλευτές της Νέας Δημοκρατίας, που τώρα ο ένας είναι Κοινοβουλευτικός Εκπρόσωπος και ο άλλος Υφυπουργός Οικονομίας. Τότε έλεγαν αυτά που λέει σήμερα το ΠΑ.ΣΟ.Κ.. Και αυτό το λέω για να δείτε την πολιτική υποκρισία και των δύο.
        (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Θα κλείσω με την τροπολογία για τα φωσφορικά λιπάσματα της Θεσσαλονίκης, που είναι ένα πολύ μεγάλο ζήτημα. Είναι γνωστό ότι ήταν προσχεδιασμένο το κλείσιμο του εργοστασίου της Θεσσαλονίκης, γιατί είναι γνωστή η πορεία της λιπασματοβιομηχανίας στη δική μας χώρα. 
      Αναφέρω τη «Δραπετσώνα», την «ΑΕΒΑΛ» και τη «ΣΥΝΕΛ», που έκλεισαν επί ΠΑ.ΣΟ.Κ. και απολύθηκαν τρεισήμισι χιλιάδες εργαζόμενοι τότε, ότι η ενοποίηση του εργοστασίου Θεσσαλονίκης – Καβάλας συνετέλεσε στο κλείσιμο της Θεσσαλονίκης και εμείς προειδοποιούμε ότι θα κλείσει και αυτό της Καβάλας, ότι η ιδιωτικοποίηση της «Εμπορικής» έπαιξε σημαντικό ρόλο στο να κλείσει το εργοστάσιο της Θεσσαλονίκης. Γιατί εμείς πιστεύουμε και οι ίδιοι οι εργαζόμενοι απέδειξαν ότι ήταν κερδοφόρο. Στα πλαίσια ενός εθνικού φορέα λιπασματοβιομηχανίας μπορούσε να παίξει σημαντικό ρόλο στην υπεράσπιση, αν θέλετε, και του Έλληνα αγρότη. 
      Ειδικά για την τροπολογία, διευκολύνει τις απολύσεις και το οριστικό κλείσιμο. Αυτός είναι ο στόχος της Κυβέρνησης. Καμία εξυγίανση και καμία λειτουργία δεν επιφέρει η τροπολογία. Σε πολλά δε σημεία άλλαξε επί τω χειρότερω  και το αρχικό ακόμα σχέδιο της τροπολογίας. 
      Θα αναφέρω μερικά σημεία. Στο πρόγραμμα της εθνικής επιδότησης η τροπολογία λέει ότι εντάσσονται ασφαλισμένοι Ι.Κ.Α. και Τ.Σ.Μ.Ε.Δ.Ε., εφόσον κατά την ημέρα της καταγγελίας της σύμβασης εργασίας εργάζονταν στο εργοστάσιο, τουλάχιστον, επί δύο χρόνια, ενώ το σχέδιο τροπολογίας προέβλεπε ότι μπορούν να ενταχθούν όσοι απασχολούνται, τουλάχιστον, δύο μήνες. 
      Επίσης στο πρόγραμμα ειδικής επιδότησης μπορούσαν, σύμφωνα με το σχέδιο της τροπολογίας, να ενταχθούν και άτομα με ειδικές ανάγκες. Τώρα αυτό το σχέδιο που μας παρουσίασαν δεν αναφέρει τίποτα. Και εδώ, ακριβώς, φαίνεται η αναλγησία της Κυβέρνησης, που έβγαλε απ’ έξω τους ανθρώπους αυτούς που χρειάζονται στήριξη. 
      Επίσης, ενώ το σχέδιο της τροπολογίας προέβλεπε για τους μηχανικούς που είναι ασφαλισμένοι στο Τ.Σ.Μ.Ε.Δ.Ε. και έχουν έμμισθη σχέση με την εταιρεία, διάταξη για πλήρη συνταξιοδότησή τους στα πενήντα πέντε χρόνια και στα είκοσι πέντε, σύμφωνα με τον ασφαλιστικό φορέα, τώρα σ’ αυτό το σχέδιο δεν προβλέπει τίποτα.
      Θα πρέπει να αναφέρω επίσης ότι στο ίδιο άρθρο εντάσσονται στην ειδική επιδότηση εργαζόμενοι με σύμβαση έργου ή άλλη παρεμφερή εργασία, εφόσον καλύπτουν πάγιες και διαρκείς ανάγκες, όπως η τροπολογία αναφέρει, «για, τουλάχιστον, τρία χρόνια». Στο αρχικό σχέδιο νόμου ήταν  για δύο χρόνια. 
      Στην τροπολογία απαλείφεται η διάταξη «όσοι μισθωτοί ενταχθούν στο πρόγραμμα της ειδικής επιδότησης θα συνταξιοδοτηθούν με βάση τις ισχύουσες διατάξεις και τυχόν μεταβολή για τις προϋποθέσεις και στον υπολογισμό της σύνταξης δεν θα τους βλάψει». Τώρα, σ’ αυτό το σχέδιο νόμου που συζητάμε, κάτι τέτοιο δεν προβλέπεται. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Τζέκη, σας παρακαλώ κλείστε. 
      ΑΓΓΕΛΟΣ ΤΖΕΚΗΣ: Ναι, θα κλείσω. Και στη δευτερολογία μου θα πω κι άλλα. 
      Πρέπει να επισημάνουμε, όμως, και τις σοβαρές ευθύνες που έχει η πλειοψηφία της διοίκησης του σωματείου. Ενώ γνώριζε και γνωρίζει ότι είχε δίπλα όλο το λαό της Θεσσαλονίκης, αποδέχθηκε, τελικά, αυτό το σχέδιο τροπολογίας που συζητάμε, που πολλούς τους βγάζει απ’ έξω.
      Εμείς για το ειδικό καθεστώς της ανεργίας συμφωνούμε, όπως συμφωνούμε και για την επιπλέον επιδότηση που γίνεται στην αποζημίωση. 
      Θέλω να πω όμως και το εξής. Με την παράγραφο 7 και η ειδική επιδότηση ανεργίας δεν είναι κατοχυρωμένη. «Αναστέλλεται» -λέει «αν υπάρξει οποιαδήποτε μορφή απασχόλησης του επιδοτούμενου», δηλαδή… 
      ΠΡΟΕΔΡΟΣ (Άννα Μπενάκη-Ψαρούδα):  Κύριε Τζέκη, θα μιλήσετε και ως Κοινοβουλευτικός Εκπρόσωπος. Κάντε μου τη χάρη, σας παρακαλώ, να ολοκληρώσετε.
      ΑΓΓΕΛΟΣ ΤΖΕΚΗΣ: Τελειώνω με αυτό.
      Δηλαδή όχι μόνο αυτοβούλως, αλλά και με τον Ο.Α.Ε.Δ.. Δεν προβλέπει, δηλαδή, και δεν αποκλείει το δικαίωμα του Ο.Α.Ε.Δ. να λέει: Πήγαινε σ’ εκείνη τη δουλειά, γιατί αλλιώς αποκλείεσαι από το πρόγραμμα επιδότησης. 
      Μ’ όλα αυτά, λοιπόν, θα δώσουμε τη θετική μας ψήφο για την ειδική επιδότηση ανεργίας και για το επιπλέον της αποζημίωσης. Δεν μπορούμε, όμως, να ψηφίσουμε τα υπόλοιπα, που βγάζουν πάρα πολλούς απ’ έξω, όπως, κατάρτιση, μερική απασχόληση κ.λπ.. 
      Μ’ αυτό το σκεπτικό θα δηλώσουμε «παρών» στη συγκεκριμένη τροπολογία και θα πω περισσότερα στη δευτερολογία μου. 
      Ευχαριστώ για την ανοχή σας, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κ. Φλωρίδης θέλει κάτι να παρατηρήσει. Ορίστε, έχετε το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, αναφερθήκατε στο ΠΑ.ΣΟ.Κ με τη φράση ότι «το ΠΑ.ΣΟ.Κ. κάνει αντιπολίτευση για την αντιπολίτευση». Φαντάζομαι ότι θυμηθήκατε τον εαυτό σας στα χρόνια που ήσασταν στην Αντιπολίτευση και μια συνήθεια που δεν μπορείτε να απαλλαγείτε απ’ αυτήν, γιατί και τώρα ως Κυβέρνηση πάλι αντιπολίτευση στο ΠΑ.ΣΟ.Κ. κάνετε. 
      Θέλω να πω όμως κάτι. Ο εισηγητής του ΠΑ.ΣΟ.Κ. περιέγραψε και πιστεύω ότι απέδειξε με επάρκεια ότι αυτό το νομοθέτημα έρχεται να υπηρετήσει τα συμφέροντα συγκεκριμένων μεγάλων στο χώρο αυτό. Και για μας δεν υπάρχει καμία αμφιβολία ότι αυτό κάνετε. Το δυστύχημα για σας είναι –αλλά είναι μεγαλύτερο για τη χώρα- ότι δεν περνάει μέρα που να μην αποδειχθεί ότι η πολιτική εξυπηρέτηση των μεγάλων συμφερόντων είναι αυτή που οδηγεί διαρκώς τη χώρα σε υποχώρηση. Σήμερα παραιτήθηκε ο διευθύνων σύμβουλος της Δ.Ε.Η. που εσείς ορίσατε, σε μια περίοδο, η οποία χαρακτηρίζεται από την ζημιογόνο πορεία της Δ.Ε.Η., την οποία σας παραδώσαμε με 40.000.000 ευρώ κέρδη κάθε μήνα και αυτήν τη στιγμή η Δ.Ε.Η. βρίσκεται με 10.000.000 ευρώ ζημιές κάθε μήνα και μια Δ.Ε.Η., η οποία έμεινε με πλήρη αδυναμία να ενσωματώσει τις προγραμματισμένες ήδη τρεις καινούργιες μονάδες στη λειτουργία της, τις οποίες πήγατε πίσω επειδή ακριβώς πάλι κάποια συμφέροντα έπρεπε να εξυπηρετηθούν. Και σήμερα χρησιμοποιείτε τα υδάτινα αποθέματά της, σε μια περίοδο εξαιρετικά δύσκολη για όλο τον κόσμο και για την Ευρώπη. 
	ΠΡΟΕΔΡΟΣ (Άννα Μπενάκη-Ψαρούδα): Κύριε Φλωρίδη, παρακαλώ στο νομοσχέδιο τις παρατηρήσεις σας. 
	ΓΕΩΡΓΙΟΣ ΦΛΩΡΙΔΗΣ: Όταν, λοιπόν, ομιλούμε για πολιτικές οι οποίες εξυπηρετούν μεγάλα συμφέροντα, δυστυχώς δεν υπάρχει πολιτική η οποία να ασκείται και να μην διασυνδέεται μ’ αυτά. Επομένως όταν ομιλείτε για το ΠΑ.ΣΟ.Κ. καλό θα είναι να μην καταφεύγετε σε ευφυολογήματα, αλλά να συγκρίνετε τις πολιτικές, για να δούμε, τελικά, ποιος υπηρετεί τι σ’ αυτόν τον τόπο.
	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, παρακαλώ το λόγο.
	ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, πολύ σύντομα σας παρακαλώ, γιατί έτσι δεν θα προχωρήσουμε.
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα είμαι εξαιρετικά σύντομος.
      Το πρώτο που έχω να διαπιστώσω είναι ότι βλέπω μια αλλαγή στην κοινοβουλευτική εκπροσώπηση του ΠΑ.ΣΟ.Κ.. Στη Διαρκή Επιτροπή Κοινοβουλευτικός Εκπρόσωπος ήταν ο κ. Αργύρης και σήμερα βλέπω ότι τον αντικαθιστούν με τον κ. Φλωρίδη. Ελπίζω ότι αυτό δεν έγινε επειδή δεν τα πήγε καλά ο κ. Αργύρης ως Κοινοβουλευτικός Εκπρόσωπος του ΠΑ.ΣΟ.Κ. στη Διαρκή Επιτροπή.
      ΓΕΩΡΓΙΟΣ ΝΤΟΛΙΟΣ: Τι σχέση έχει αυτό;
      ΠΡΟΕΔΡΟΣ (Άννα Μπενάκη-Ψαρούδα): Ο κ. Φλωρίδης είναι ο μόνιμος Κοινοβουλευτικός Εκπρόσωπος, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ: Ακούστε τι λέει η κυρία Πρόεδρος, κύριε Υπουργέ.
      ΠΡΟΕΔΡΟΣ (Άννα Μπενάκη-Ψαρούδα):  Παρακαλώ! Εντάξει, τα βάλαμε τα πράγματα στη θέση τους.
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας άκουσα, κύριε Φλωρίδη, με θρησκευτική ευλάβεια. Ο κ. Αργύρης τοποθετήθηκε στη Διαρκή Επιτροπή ως Κοινοβουλευτικός Εκπρόσωπος. Παρακαλώ, τα Πρακτικά της Διαρκούς Επιτροπής για του λόγου το αληθές.
	Τώρα να έρθουμε στα δικά μας, για το είδος της αντιπολίτευσης. Είπα, κύριε Φλωρίδη, ότι χάσατε μια ακόμη ευκαιρία και σήμερα, με την αρνητική σας θέση μετά τις νομοτεχνικές βελτιώσεις που έγιναν, να συμπλεύσετε μ’ έναν πραγματικό εκσυγχρονισμό, μετά από σχεδόν εβδομήντα πέντε χρόνια, στο χώρο  της αρτοποιίας. Αλλά όταν οι αντιλήψεις που επικρατούν στο κόμμα σας είναι υπέρ των αρτοποιών, δηλαδή των πολλών, και μοιάζουν σαν κι αυτή που εξέφρασε ο εισηγητής σας πριν, ότι το στάρι είναι φθηνό και το ψωμί που πουλάνε οι φούρνοι είναι ακριβό, διερωτηθείτε μεταξύ σας αν είστε με τους αρτοποιούς ή εναντίον των αρτοποιών. Το ένα είναι αυτό. Γιατί η αρτοβιομηχανία λέει ότι πουλάει φθηνό ψωμί. Για να είναι καθαρό.
      Και έρχομαι τώρα σ’ όλα τα άλλα θέματα, στα οποία αναφερθήκατε για τη Δ.Ε.Η. και όπου πρέπει να έχετε μια απάντηση. Εκτός αν θέλετε γύρω από το θέμα της Δ.Ε.Η. να σκεπάσετε την αδυναμία επιχειρημάτων και την αδυναμία να προσαρμοστείτε μετά από τις βελτιώσεις και να στηρίξετε αυτό το νομοσχέδιο και να στηρίξετε αυτήν την εκσυγχρονιστική, τη μεταρρυθμιστική προσπάθεια, που με τις βελτιώσεις που έχουν γίνει παραδίδουμε στη χώρα, μετά από εβδομήντα πέντε χρόνια, ένα νομοθέτημα σύγχρονο, ένα νομοθέτημα αποτελεσματικό, που, κυρίως, στηρίζει τη μικρομεσαία επιχείρηση, χωρίς να δημιουργεί προβλήματα και στις μεγάλες βιομηχανίες. 
      Εμείς στηρίζουμε τη βιομηχανία, δεν στηρίζουμε τους βιομηχάνους. Γυρίστε λίγο πίσω και δείτε τον εαυτό σας στον καθρέφτη, για να δείτε πού ήταν πολιτικές επί προσώπων και πού ήταν πολιτικές επί της βιομηχανίας ή των άλλων κλάδων της ελληνικής οικονομίας. 
      Και κλείνω, κυρία Πρόεδρε, με την εξής αποστροφή. 
      ΠΡΟΕΔΡΟΣ (Άννα Μπενάκη-Ψαρούδα):  Ναι, σας παρακαλώ πάρα πολύ, γιατί οι χρόνοι είναι περιορισμένοι. Βέβαια αυτός ο χρόνος είναι δικός σας, δεν είναι των Βουλευτών.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η παραίτηση του διευθύνοντος συμβούλου της Δ.Ε.Η., ο οποίος έθεσε τον εαυτό του και στη διάθεση της επιχείρησης, να συνεχίσει να προσφέρει, και οι λόγοι τους οποίους επικαλέστηκε δεν έχουν καμία απολύτως σχέση με την πορεία της επιχείρησης, για την οποία εσείς, που διατελέσατε και Υφυπουργός Οικονομίας και Οικονομικών, να απαντήσετε στο Σώμα πώς με 500.000.000 επιπλέον επιβάρυνση το χρόνο από τις τιμές του πετρελαίου και του φυσικού αερίου θα μπορούσατε να έχετε φθηνές τιμές στον ηλεκτρισμό, στα νοικοκυριά και τη βιομηχανία, υψηλότατες αμοιβές στους εργαζομένους και την ίδια ώρα να έχετε και κέρδη. Γιατί το 49% των μετόχων της Δ.Ε.Η. είναι ξένοι επενδυτές και τη μετοχοποίηση της εταιρείας –και καλά κάνατε- την κάνατε εσείς. 
      Σ’ αυτήν την εξίσωση με τους τρείς αγνώστους να έρθετε να δώσετε απάντηση, αντί να λέτε ότι σ’ εσάς κέρδιζε, ενώ τώρα χάνει η Δ.Ε.Η..
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, παρακαλώ το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Φλωρίδη. Δεν θα λύσουμε το πρόβλημα της Δ.Ε.Η. τώρα. Σας παρακαλώ πάρα πολύ! Όταν μιλήσετε στην ώρα σας, θα τα  πείτε όλα.
      ΓΕΩΡΓΙΟΣ ΦΛΩΡΙΔΗΣ: Ό,τι θέλετε, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Η κ. Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα για την παραγωγή και τη διάθεση προϊόντων αρτοποιίας επανέρχεται ένα χρόνο μετά την πρώτη του κατάθεση. 
      Δυστυχώς, με το σχέδιο αυτό ενισχύεται ακόμα περισσότερο, παρά τις αρκετές διαβουλεύσεις, παρά τις σημαντικές παρατηρήσεις, αλλά και παρεμβάσεις που έκαναν τα σωματεία των αρτοποιών. Η κεντρική πολιτική τους στόχευση είναι να δημιουργηθεί ένα ευνοϊκό πλαίσιο για τους εισαγωγείς και τα σούπερ μάρκετ σε βάρος των μικρομεσαίων επιχειρήσεων, των βιοτεχνικών αρτοποιείων και αυτό θα έχει σημαντικές επιπτώσεις και σε άλλους κλάδους της ελληνικής οικονομίας, στην ελληνική αλευροβιομηχανία, στα ελληνικά σιτηρά, στους παραγωγούς και εργαζόμενους σ’ αυτούς τους κλάδους.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Για το λόγο αυτό και στο δελτίο που εξέδωσαν οι οργανώσεις των αρτοποιών που αναφέρεται σε κοινή σύσκεψη που έκαναν με την ΠΑ.Σ.Ε.ΓΕ.Σ., τη ΓΕ.Σ.Α.Σ.Ε., τη Γ.Σ.Ε.Ε., τη Γ..Σ.ΕΒ.ΕΕ., τους κατασκευαστές μηχανημάτων εξοπλισμού ζαχαροπλαστείων, αρτοποιείων, την Πανελλήνια Ομοσπονδία Αρτεργατών, τις οργανώσεις καταναλωτών Ε.Κ.ΠΟΙ.ΖΩ., ΙΝ.ΚΑ., ΒΙΟΖΩ, την Πανηπειρωτική Συνομοσπονδία Ελλάδος και άλλους φορείς, εξέφρασαν την αντίθεσή τους σε βασικές διατάξεις αυτού του νομοσχεδίου.
      Αυτό συμβαίνει γιατί όλοι αυτοί οι φορείς φοβούνται ότι τελικά ευνοούνται με τις διατάξεις του νομοσχεδίου οι εισαγωγείς της κατεψυγμένης ζύμης και των διατηρημένων αρτοσκευασμάτων, τα σούπερ μάρκετ που πουλούν αυτά τα προϊόντα σε βάρος του πολυάριθμου κλάδου των μικρομεσαίων αρτοποιών, αλλά εν τέλει και της εθνικής οικονομίας, αφού η εθνική μας οικονομία, κύριοι συνάδελφοι, συνδέεται ιδιαίτερα –και αυτό το επαναλαμβάνουν όλα τα κόμματα και ακούγεται και από κυβερνητικές θέσεις- με τις μικρομεσαίες επιχειρήσεις, μεταξύ των οποίων και αυτές των αρτοποιών. Πρόκειται για μικρομεσαίες επιχειρήσεις που κατανέμονται, κυρίως, στην περιφέρεια και αποτελούν το 90% των επιχειρήσεων της χώρας μας.
      Η εναρμόνιση της ελληνικής νομοθεσίας και η καταδίκη της χώρας θεωρούμε ότι δεν δικαιολογούν τις προτεινόμενες ρυθμίσεις, από τις οποίες –όπως είπα- θα ωφεληθούν, κυρίως, οι εισαγωγείς και οι βιομήχανοι, αλλά και το πιο σημαντικό θα ζημιωθεί ο καταναλωτής και ως προς τις τιμές, αλλά και ως προς την ποιότητα των προϊόντων.
      Ας δούμε μερικά χρήσιμα στατιστικά στοιχεία. Η συνολική αγορά ψωμιού στην Ελλάδα υπολογίζεται στο 1.000.000.000 ευρώ και η κατά κεφαλή κατανάλωση πάνω από εξήντα πέντε κιλά. Θεωρείται ότι η κατανάλωση αυτή είναι από τα υψηλότερα ποσοστά στον κόσμο. Σήμερα η εγχώρια κατανάλωση φρέσκου ψωμιού υπολογίζεται στους εξακόσιους πενήντα χιλιάδες τόνους. Απ’ αυτήν την ποσότητα καταγράφεται από τα στατιστικά στοιχεία ότι μόλις το 1,4% παράγεται από τη βιομηχανία με τη μέθοδο του bake off και το υπόλοιπο μερίδιο της αγοράς το έχει η παραδοσιακή αρτοποιία.
      Αυτό, κυρίες και κύριοι συνάδελφοι, είναι που θέλουν, τελικά, οι μεγάλες επιχειρήσεις να το πάρουν. Είναι ένα μεγάλο μερίδιο. Πρόκειται για ένα παραδοσιακό προϊόν, μεταξύ των πρώτων και απαραίτητων τροφών για τη ζωή του ανθρώπου και, ιδιαίτερα,για τους νέους ανθρώπους. 
      Αυτή, λοιπόν, την αγορά, όπως και την αγορά γάλακτος, με τον ίδιο τρόπο θέλουν να την καταλάβουν με πρόσχημα τον ανταγωνισμό, τη μείωση των τιμών κ.λπ.. Θα οδηγηθούμε έτσι σε μεγάλες εισαγωγές, σε προϊόντα κατώτερης ποιότητας και εξαφάνιση όλων αυτών των μικρών και μεσαίων κλάδων που ασχολούνται με τα θέματα του άρτου. 
      Δεν είναι τυχαίο λοιπόν γιατί και οι αγροτικές οργανώσεις και οι Έλληνες σιτοπαραγωγοί, αλευροπαραγωγοί κ.λπ. έχουν κινητοποιηθεί ενόψει αυτού του νομοσχεδίου. Όλοι ξέρουμε ότι τα προϊόντα της ελληνικής γης είναι αγνά, έχουν πολύτιμα συστατικά και μπορούν, πράγματι, να αποτελέσουν τις υγιεινές πρώτες ύλες για την παρασκευή του φρέσκου ψωμιού και των αρτοσκευασμάτων. 
      Τι κάνει, λοιπόν, το νομοσχέδιο; Λαμβάνει υπ’ όψιν αυτό το εθνικό συγκριτικό πλεονέκτημα; Προσπαθεί με κάθε τρόπο να αναδείξει αυτές τις ιδιαιτερότητες και απλώς να κάνει μια τυπική, αναγκαστική εφαρμογή ή προσαρμογή στο άρθρο 24 της οδηγίας; Όχι, διότι στο νομοσχέδιο αυτό δεν υπάρχουν οι διατάξεις εκείνες που, πραγματικά, θα κάνουν πιο ευκρινή τη σήμανση, θα κάνουν πιο ευκρινείς τις ιδιότητες του φρέσκου ψωμιού απ’ αυτό που παράγεται από την κατεψυγμένη ζύμη.
      Στο νομοσχέδιο αυτό παρά τις διορθώσεις που έγιναν, δεν έχετε υποχωρήσει, κύριε Υπουργέ, στα θέματα της επακριβούς σήμανσης και της ανάδειξης των ιδιαιτεροτήτων του ελληνικού φρέσκου ψωμιού. Το νομοσχέδιο αυτό ούτε τα αναδεικνύει ούτε τα προστατεύει. Άρα δεν προστατεύει το επάγγελμα του Έλληνα αρτοποιού.
      Στην επιτροπή από τις πτέρυγες της Αντιπολίτευσης ζητήθηκε να αποσυρθεί το νομοσχέδιο. Από την άλλη πλευρά, συζητάμε για την ανάγκη –κι εμείς δεχόμαστε αυτήν την ανάγκη και δίνουμε τη μάχη, γιατί, πράγματι, είναι αδιαπραγμάτευτη αρχή- της προστασίας του καταναλωτή και τα θέματα της διασφάλισης της υγιεινής, της ασφάλειας των τροφίμων των πολιτών.
      Αυτό πρέπει, πράγματι, να αποτελεί βασική μέριμνα της πολιτείας, να προωθείται μ΄ όλες τις νομοθετικές ρυθμίσεις που επηρεάζουν άμεσα ή έμμεσα τη διατροφική αλυσίδα, όπως αναφέρει και στην εισαγωγή του το νομοσχέδιο αυτό. Επιχειρεί όμως με τις διατάξεις του το νομοσχέδιο αυτό, εκτός από τους όρους υγιεινής και ασφάλειας και τους αντίστοιχους ελέγχους, να θέσει και τους πραγματικούς όρους της ποιότητας των προϊόντων;
      Αυτό που μας ανησυχεί είναι ότι υπάρχουν σημαντικές παραλείψεις, ηθελημένες, για τα θέματα των ποιοτικών χαρακτηριστικών της επισήμανσης και της διάκρισης μεταξύ του φρέσκου ψωμιού που παράγεται από ελληνικά προϊόντα και των κατεψυγμένων ή προψημένων κ.λπ. διατηρημένων προϊόντων.
      Χρησιμοποιούνται οι όροι «φρέσκος άρτος» και «διατηρημένος άρτος», χωρίς να αναγράφεται από τι παράγεται ο διατηρημένος άρτος, σε αντίθεση με το φρέσκο άρτο, χωρίς να αναγράφεται αν έχει υποβληθεί σε κατάψυξη, ποια ημερομηνία έχει υποβληθεί σε κατάψυξη, για πόσο χρόνο είναι σε διατήρηση, από πού προέρχονται κ.λπ.. Αυτά είναι ζητήματα που αφήνουν, πράγματι, μετέωρο τον καταναλωτή και δημιουργούν άνισους και ευνοϊκούς όρους προς αυτά τα εισαγόμενα προϊόντα.
      Στο σημείο αυτό θα πρέπει να υπενθυμίσουμε την άποψη των επιστημόνων και διαιτολόγων, οι οποίοι επιμένουν ότι είναι προτιμότερο οι καταναλωτές να επιλέγουν όσο το δυνατό λιγότερο επεξεργασμένες διατροφές. Στην περίπτωσή μας, λοιπόν, το βάρος θα πρέπει να πέσει στους όρους παραγωγής και εμπορίας του φρέσκου ψωμιού και όχι στο προβάδισμα ή στην ευνοϊκή μεταχείριση του ψωμιού από κατεψυγμένη ζύμη ή από άλλα αρτοσκευάσματα.
      Εδώ και αρκετές μέρες έχουμε μια μεγάλη καμπάνια –και σωστά κάνουμε- για να προτρέψουμε τους πολίτες, τους καταναλωτές να στραφούν στη μεσογειακή διατροφή. Έχουμε τα στατιστικά στοιχεία ότι τα Ελληνόπουλα παρουσιάζουν μεγαλύτερο βάρος από τα άλλα παιδιά των κρατών-μελών της Ευρωπαϊκής Ένωσης κοκ. Υπάρχει σ’ αυτό το νομοσχέδιο ή έστω στην αιτιολογική του έκθεση κάποια αναφορά για όλα αυτά τα θέματα; 
      Εγώ, λοιπόν, φοβάμαι ότι το νομοσχέδιο αφήνει περιθώρια για να εξαπατηθεί ο καταναλωτής, αφού ο εισαγωγέας της κατεψυγμένης ζύμης δεν υποχρεούται να αναφέρει ούτε τον τόπο προέλευσης ούτε την ημερομηνία παραγωγής. Ο καταναλωτής δεν γνωρίζει πού και πότε έχει παραχθεί, εάν προέρχεται από χώρα στην οποία κυκλοφορούν μεταλλαγμένα σιτηρά και δημητριακά, εάν τηρούνται οι συνθήκες κατάψυξης ή απόψυξης, εάν το ψημένο προϊόν που αγοράζει δεν έχει ξαναψυχθεί, πράγμα το οποίο είναι καταστροφικό. Αυτές είναι πολύ σημαντικές ελλείψεις στο νομοσχέδιο.
      Πέραν αυτών, δεν υπάρχουν βασικά στοιχεία που θα έπρεπε να αναδείξουν το ελληνικό φρέσκο ψωμί και τις βασικές θρεπτικές του ιδιότητες, αλλά και η αναγκαιότητα –όχι μόνο γιατί είναι υγιεινό- να ενισχυθεί ο κλάδος ακόμα περισσότερο, για να μπορέσει, πράγματι, και να εκσυγχρονιστεί, να ανταποκριθεί στις σύγχρονες απαιτήσεις υγιεινής και ασφάλειας, ούτως ώστε να προχωρήσει, πράγματι, στην παραγωγή ασφαλούς, φρέσκου και υγιεινού ψωμιού.
Αντί, λοιπόν, ο κλάδος να βοηθιέται σ’ αυτό το θέμα και να ενισχύεται με την ολοκληρωμένη σήμανση των προϊόντων, αφήνεται μετέωρος και παράλληλα αφήνεται μετέωρος και ο καταναλωτής. 
    Πέραν τούτου, δημιουργούνται άνισοι όροι ανταγωνισμού, όταν για τα αρτοποιεία απαιτούνται εκατόν τριάντα τετραγωνικά και για τις εγκαταστάσεις έψησης –αυτά που αποτελούν τα ιδιόρρυθμα αρτοποιεία- μόνο σαράντα δυο τετραγωνικά, όταν οι εγκαταστάσεις έψησης, έτσι όπως προβλέπεται στο νομοσχέδιο, θα ιδρύονται με λιγότερο κόστος σε σχέση με τα αρτοποιεία και θα προβάλλονται ως ισότιμα πουλώντας ζεστό το κατεψυγμένο ψωμί για είκοσι τέσσερις ώρες το εικοσιτετράωρο, όταν τα αρτοποιεία υποχρεώνονται να ψήνουν φαγητά, να διαθέτουν αποθέματα υλικών για δέκα μέρες –και σωστά υπάρχουν αυτές οι υποχρεώσεις- και για τις άλλες εγκαταστάσεις δεν υπάρχουν τέτοιες υποχρεώσεις, όταν προβλέπεται υπεύθυνος αρτοποιίας στα αρτοποιεία και δεν προβλέπεται στις εγκαταστάσεις έψησης, όταν μόνο για τα αρτοποιεία υπάρχει υποχρεωτική διάθεση τύπου 70% σύμμεικτη κ.ο.κ..
    Πρόσφατα πήραμε και τις παρατηρήσεις της Ο.Κ.Ε. Είναι ακριβώς οι παρατηρήσεις που κάναμε στην επιτροπή με τις οποίες σας ζητήσαμε να διορθώσετε το νομοσχέδιο. 
    Επιμένει και η Ο.Κ.Ε. ότι θα πρέπει με σαφήνεια να απαγορεύεται η χρήση μεταλλαγμένων σιτηρών στην παραγωγή αρτοσκευασμάτων. Σε κάθε περίπτωση –λέει- και στο βαθμό που αυτό δεν είναι εφικτό θα πρέπει η χρήση τους να αναγράφεται με εμφανή σήμανση στη συσκευασία. Ο καταναλωτής θα πρέπει να γνωρίζει –επισημαίνει η Ο.Κ.Ε.- ακριβώς τη θρεπτική αξία αυτού που καταναλώνει. Όλες οι διατροφικές μελέτες που επιδιώκουν την προώθηση της υγείας των ανθρώπων μιλούν για φρέσκα τρόφιμα και σαν τέτοιο δεν μπορεί να χαρακτηριστεί το κατεψυγμένο ψωμί. Πιθανά μειονεκτήματα στην  παραγωγή άρτου από την κατεψυγμένη ζύμη δεν έχουν απασχολήσει το νομοθέτη. Θα πρέπει να περιληφθούν ειδικές ρυθμίσεις για τις αρτοποιητικές μεταποιητικές μονάδες που να είναι αντίστοιχες με τις ιδιαιτερότητές τους. Ο όρος «αρτοσκεύασμα» δεν προσδιορίζεται επαρκώς ώστε να είναι σαφής η διαφορά του από τον άρτο. Είναι ανάγκη να καθοριστεί η σύνθεση και ο τρόπος παραγωγής του βιολογικού άρτου. Αυτό σας το ζητήσαμε επανειλημμένως στην επιτροπή. 
    Από την άλλη πλευρά και η Ο.Κ.Ε., όπως και η ΠΑ.Σ.Ε.Γ.Ε.Σ., όπως όλοι οι φορείς επικεντρώνουν τις παρατηρήσεις τους στο βασικό θέμα της σήμανσης. Για την προστασία του καταναλωτή –και εμείς θεωρούμε ότι ο κανονισμός της Ευρωπαϊκής Ένωσης δεν έχει τέτοια απαγόρευση, απλώς δεν το αναφέρει, αλλά δεν το απαγορεύει- επιβάλλεται και γι’ αυτό πρέπει να διορθωθεί και το άρθρο 12 και το άρθρο 14 και όπου αλλού αναφέρονται αυτά τα προϊόντα, να αναγράφεται στη συσκευασία ο τρόπος παρασκευής, η ημερομηνία παραγωγής, ο παραγωγός του προψημένου ψωμιού …
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Θα χρειαστώ και εγώ πέντε λεπτά, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Θα εξαντλήσετε και το περιθώριο της ανοχής.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, πήραν το χρόνο αυτό και οι άλλοι συνάδελφοι. 
    Θα πρέπει να αναγράφεται ο χρόνος λήξης μέχρις ότου καταναλωθεί ο άρτος ή το αρτοσκεύασμα κ.ο.κ.
    Εμείς παρ’ όλο που έχουμε βασικές αντιρρήσεις και επί της αρχής του νομοσχεδίου κ.λπ., αυτά τα βασικά θέματα τα έχουμε καταθέσει και με μία πολυτροπολογία όπου μιλάμε για τα θέματα των ορισμών της κατεψυγμένης, διατηρημένης ζύμης κ.λπ., για τα θέματα του υπεύθυνου αρτοποιίας και στις εγκαταστάσεις περάτωσης της έψησης. Επίσης, λέμε ότι η επιχορήγηση στους παραδοσιακούς φούρνους δεν μπορεί να γίνεται σε κοινότητες με διακόσιους κατοίκους και ούτε βέβαια και τετρακόσιους. Ζητάμε, τουλάχιστον, να υπάρχει ένας πληθυσμός δυο χιλιάδων κατοίκων. Προτείνουμε να  υπάρχει ένδειξη ημερομηνίας κ.λπ. καθώς και πολλές άλλες ρυθμίσεις και προτάσεις οι οποίες έγιναν στην επιτροπή και τις οποίες έχουν επαναφέρει πάρα πολλές φορές οι εκπρόσωποι των αρτοποιών, η συντεχνία των αρτοποιών, όπως για τα θέματα του αυτοτελούς και ανεξάρτητου καταστήματος στο άρθρο 1, για το θέμα του ψωμιού της ολικής αλέσεως, για τη διάκριση του ψωμιού με προζύμι και με μαγιά και πολλά άλλα θέματα, τα οποία θα επισημάνω στη δευτερολογία μου.
    Έρχομαι τώρα για δυο λεπτά, κύριε Πρόεδρε –και θα ολοκληρώσω στη δευτερολογία μου- στο μεγάλο θέμα της τροπολογίας για τους απολυόμενους από το σταδιακό κλείσιμο της Βιομηχανίας Φωσφορικών Λιπασμάτων. 
    Τελικά υπάρχει κάποιος να χαίρεται για το ότι οι εργαζόμενοι στην απελπισία τους τα βρήκαν με την Κυβέρνηση για να μπορέσουν να διαχειριστούν την ανεργία; Δύσκολες καταστάσεις και ιδιαίτερα για τη βόρεια Ελλάδα και για τη Θεσσαλονίκη ακόμα πιο δύσκολες. 
    Η Βιομηχανία Φωσφορικών Λιπασμάτων και με το πρόσθετο τμήμα της επεξεργασίας χημικών προϊόντων ήταν και είναι μία βιώσιμη βιομηχανία. Είναι αναγκαία για το χώρο της βόρειας Ελλάδας, πώς να το κάνουμε; Δεν είναι δυνατόν, επειδή ιδιωτικοποιούμε τα πάντα με τους όρους ανταγωνισμού που βάζει το σκεπτικό της ιδιωτικοποίησης της Εμπορικής Τράπεζας ή κάτι άλλο, να εγκαταλείπονται ολόκληροι κλάδοι οι οποίοι υποστηρίζουν την εθνική οικονομία, υποστηρίζουν εθνικό πλεονέκτημα για τη βόρεια Ελλάδα και για την ασφάλειά της, για ό,τι θέλετε. Είναι παραγωγή λιπασμάτων. Υποστηρίζουμε την αγροτική παραγωγή; Τώρα, θα μου πείτε για τα φτηνά λιπάσματα που έρχονται από αλλού κ.λπ.. Μπορούσε όμως, αυτό το εργοστάσιο και αγορές να κατακτήσει αν, εγκαίρως, έπαιρνε τα χρεωστούμενα από τους διάφορους παραγωγούς και αν μπορούσε να προωθήσει και τα άλλα τμήματα των χημικών προϊόντων. 
    Δεν ξέρω, κυρίες και κύριοι συνάδελφοι, πόσοι έχετε δει αυτό το εργοστάσιο. Ξέρετε τι θα αναλογιστείτε όταν το δείτε; Θα πείτε: Πού πήγε ένα μεγάλο μέρος του ιδρώτα του ελληνικού λαού; Έγινε ένα τεράστιο εργοστάσιο και τώρα ένα μεγάλο μέρος των εσόδων του κράτους θα πάει για τη διάλυση αυτού του εργοστασίου, διότι το να παραμένει έτσι θα θεωρείται ότι είναι, πράγματι, μια οικολογική και περιβαλλοντολογική καταστροφή και θα αρχίσει η αντίστροφη μέτρηση. 
    Αυτήν την Ελλάδα δημιουργούμε; Αυτήν την ανάπτυξη δημιουργούμε; Τίποτε, δηλαδή, δεν μπορούμε να συγκρατήσουμε σ’ αυτήν τη χώρα; Και να πω ότι δεν ήταν σύσσωμος ο κόσμος, οι εργαζόμενοι, οι φορείς της Θεσσαλονίκης και βασικά στελέχη της Κυβέρνησης υπέρ της συνέχισης της λειτουργίας αυτού του εργοστασίου; Γιατί, τελικά, φτάνουμε σ’ αυτήν την κατάσταση; Απολύονται οι μισοί τώρα και μπαίνουν σ’ αυτό το πρόγραμμα της ανεργίας, το ένα τρίτο μεταφέρεται στην Καβάλα και οι υπόλοιποι θα παραμείνουν εκεί για να κλείσουν τις διοικητικές και οικονομικές υποθέσεις. Και, βέβαια, δεν είναι εξασφάλιση, αλλά είναι τρομερή ανησυχία και απελπισία να διαβάζει κάποιος ότι κι αν μείνουν κανένα εξάμηνο ακόμη θα δικαιούνται και αυτοί αυτών των ευνοϊκών ρυθμίσεων. Κανένα εξάμηνο δίνετε, δηλαδή, ενδεχομένως και μέχρι τη διενέργεια των εκλογών, στο να προβείτε στο πλήρες κλείσιμο αυτού του εργοστασίου. 
    Αποτελεί θέμα συμφωνίας και διαβούλευσης με τους εργαζόμενους αυτή η τροπολογία. Υπάρχουν σημαντικές παραλείψεις και σ’ αυτήν την τροπολογία. 
    Για τους λόγους, όμως, που ανέφερα επί της αρχής και επειδή από την άλλη πλευρά είναι ένα κείμενο, τελικά, συναίνεσης με τους εργαζόμενους, εμείς θα ψηφίσουμε «ΠΑΡΩΝ» σ’ αυτήν την τροπολογία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Ξηροτύρη.
      Κύριοι συνάδελφοι, θα ήθελα να σας ανακοινώσω ότι ο συνάδελφος Βουλευτής κ. Ευάγγελος Παπαχρήστος ζητεί άδεια ολιγοήμερης απουσίας του στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Το λόγο έχει τώρα ο κ. Πέτρος Αλιβιζάτος.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολουθώντες τις εισηγήσεις των εισηγητών της Αντιπολίτευσης, παρατήρησα τρία πράγματα. Πρώτον, ελέχθη επανειλημμένα ότι πουθενά σ’ αυτό το νομοσχέδιο δεν αναφέρεται η υποχρεωτική αναγραφή της λέξεως «κατεψυγμένα». Θα παρακαλούσα να ανατρέξετε στο άρθρο 11, όπου σαφώς αναφέρεται αυτή η λέξη και σαφώς καθορίζεται πώς πρέπει να αναγράφεται επί των προϊόντων.
Ένα δεύτερο σημείο το οποίο ανεφέρθη ήταν για τα μεταλλαγμένα. Τέτοιο θέμα δεν τίθεται και αν ποτέ τεθεί, ξέρετε πολύ καλά ότι υπάρχουν οι διατάξεις της Ευρωπαϊκής Ένωσης, οι οποίες άμεσα θα εφαρμοστούν από την Κυβέρνηση.
      Το τρίτο σημείο αφορά την επισήμανση για τον τόπο και το χρόνο. Όπως γνωρίζετε –και το γνωρίζουν ιδίως οι συνάδελφοι που ήταν στην επιτροπή- ο κύριος Υπουργός έχει ζητήσει από την Ευρωπαϊκή Ένωση οδηγίες, για να μπορέσει να προχωρήσει στην αναφορά του τόπου και του χρόνου παραγωγής.
      Το σημερινό νομοσχέδιο που συζητούμε, αποτελεί μία απόλυτα αναγκαία πρωτοβουλία της Κυβέρνησης, με δεδομένο ότι έχει μεσολαβήσει περισσότερο από μία δεκαετία από την τελευταία νομοθετική παρέμβαση που υπήρξε στο πεδίο της αρτοποιητικής νομοθεσίας. Και αυτή μάλιστα, τότε που πραγματοποιήθηκε, πραγματοποιήθηκε με τρόπο πρόχειρο και αποσπασματικό.
      Αυτή η πρωτοβουλία είναι επίσης αναγκαία, γιατί στο διάστημα το οποίο μεσολάβησε, έχουν αλλάξει πάρα πολλά στον τομέα της αρτοποίησης. Υπάρχουν νέα προϊόντα, νέες μέθοδοι παραγωγής άρτου, έχει αλλάξει το κοινοτικό δίκαιο. Επιπλέον, διαθέτουμε ένα πολύ περισσότερο ενημερωμένο καταναλωτικό κοινό.
      Κανείς δεν μπορεί να αμφισβητήσει ότι σήμερα είναι πλέον πολύ υψηλότερες οι απαιτήσεις των καταναλωτών να γνωρίζουν τι ψωμί τρώνε, με ποιο τρόπο και με ποια υλικά αυτό το ψωμί κατασκευάζεται και σε ποια τιμή θα το αγοράσει. 
      Σ’ αυτά τα ερωτήματα, έρχεται να δώσει απαντήσεις και νομοθετική λύση η πρωτοβουλία του Υπουργείου Ανάπτυξης. 
      Ο κλάδος της αρτοποίησης είναι ένας, ιδιαίτερα, δυναμικός κλάδος της ελληνικής οικονομίας. Σ΄ όλη τη χώρα, αναπτύσσουν αρτοποιητική δραστηριότητα περισσότερα από είκοσι χιλιάδες αρτοποιεία και πάνω από δέκα χιλιάδες πρατήρια άρτου, ενώ και ο κλάδος της ελληνικής αρτοβιομηχανίας είναι ένας από τους πλέον ισχυρούς βιομηχανικούς κλάδους της χώρας, με εξαγωγικό μάλιστα προσανατολισμό, στον οποίο απασχολούνται περισσότερο από έξι χιλιάδες εργαζόμενοι.
      Τα παραπάνω οικονομικά μεγέθη, σε συνδυασμό με το γεγονός ότι το ψωμί αποτελεί για κάθε ελληνική οικογένεια όχι απλά μία τροφή, αλλά μία σημαντική διατροφική αξία, αναδεικνύουν τη σημασία της νομοθετικής πρωτοβουλίας της Κυβέρνησης. Και το μεγάλο μέγεθος της αγοράς του ψωμιού που σε ετήσια βάση ανέρχεται, όπως ελέχθη και προηγουμένως, περίπου σε 1.000.000.000 ευρώ, δικαιολογεί το θόρυβο που έχει ξεσπάσει τους τελευταίους μήνες στα Μέσα Μαζικής Ενημέρωσης γύρω από τις διατάξεις του συγκεκριμένου νομοσχεδίου.
      Είναι γεγονός ότι από όλες τις πλευρές –αρτοποιούς, αρτοβιομηχανία, πρατηριούχους άρτου, εκπροσώπους των σούπερ μάρκετ- ακούστηκαν θετικά, αλλά και επικριτικά σχόλια για το περιεχόμενο του νομοσχεδίου. Και θεωρώ λογικό –απολύτως λογικό- να μην έχουν ικανοποιηθεί όλες οι πλευρές το ίδιο.
Κατά την άποψή μου, τίθενται κάποια ζητήματα όσον αφορά τη θέσπιση κάποιων διατάξεων που περιλαμβάνονται μέσα σ’ αυτό το νομοσχέδιο ως προς το κατά πόσον αυτές ανταποκρίνονται στις αποφάσεις των ευρωπαϊκών δικαστηρίων και στο ισχύον σήμερα καθεστώς διάθεσης ψωμιού «bake off» σ΄ όλες τις χώρες της Ευρωπαϊκής Ένωσης.
      Από την εφαρμογή του νόμου θα διαφανεί αν τηρούνται οι κανόνες του υγιούς ανταγωνισμού, οι οποίοι, όπως γνωρίζετε, στην Ευρώπη θα μπορούσα να πω ότι αποτελούν ευαγγέλιο ή αν η Ευρωπαϊκή Επιτροπή κρίνει ότι δεν τηρούνται και, έτσι, θα παραπεμφθεί η χώρα μας και πάλι στο Ευρωπαϊκό Δικαστήριο.
      Οι διαβεβαιώσεις του κυρίου Υπουργού ότι πριν καταλήξει στο συγκεκριμένο κείμενο και στις διατάξεις είχαν προηγηθεί επαφές και ανταλλαγή απόψεων με τα αρμόδια κοινοτικά όργανα, μου επιτρέπουν να είμαι αισιόδοξος ως προς αυτό το ζήτημα. Δεν σας κρύβω, όμως, ότι με ανησυχούν οι απόψεις των εκπροσώπων της ελληνικής αρτοβιομηχανίας, των πρατηριούχων άρτου και των σούπερ μάρκετ ότι υπάρχει ορατός κίνδυνος να χαθούν πολλές θέσεις εργασίας από την εφαρμογή των ρυθμίσεων του νομοσχεδίου που αφορά τα απαιτούμενα τετραγωνικά για τη λειτουργία των θερμών γωνιών. Είμαι βέβαιος ότι το Υπουργείο Ανάπτυξης θα παρακολουθήσει προσεκτικά την εφαρμογή του νόμου και θα επέμβει αποφασιστικά, αν χρειαστεί, προκειμένου να διαφυλάξουμε θέσεις εργασίας και οικογενειακά εισοδήματα, τα οποία πιθανόν θα κινδυνεύσουν.
      Παρ’ όλα αυτά, θεωρώ πολύ θετικό το γεγονός ότι η χώρα μας επιτέλους προσαρμόζεται, έστω και με καθυστέρηση πολλών ετών, στα όσα ισχύουν στην υπόλοιπη Ευρώπη και επιτρέπεται πλέον και με το νόμο η διάθεση του ψωμιού τύπου «bake off» και στην ελληνική αγορά. Είναι κάτι που έπρεπε να έχει γίνει εδώ και πολλά χρόνια, αφού άλλωστε το ψωμί «bake off», αλλά και πολλά άλλα προϊόντα αρτοποίησης –τα γνωρίζουμε όλοι- που παρασκευάζονται με την ίδια μέθοδο και πωλούνται σήμερα από τα αρτοποιεία, τα σούπερ μάρκετ και τις βιομηχανίες και άλλα σημεία, έχουν βρει τη θέση τους στην ελληνική αγορά και τα εμπιστεύονται οι Έλληνες καταναλωτές εδώ και δεκαετίες.
      Η διαφορά μας είναι ότι η σημερινή πολιτική ηγεσία του Υπουργείου Ανάπτυξης επέλεξε τη νομοθετική παρέμβαση από την αδράνεια των προηγουμένων ετών γύρω από τα θέματα της αρτοποιίας, αλλά και των σύγχρονων μορφών παραγωγής προϊόντων, τα οποία προέρχονται από κατεψυγμένη ζύμη, τα διατηρημένα προϊόντα, το διατηρημένο άρτο.
       Στην απραξία του παρελθόντος, απάντησε το Υπουργείο με νομοθετική πρωτοβουλία και με τη θέσπιση καθαρών κανόνων, αν και πιστεύω ότι θα μπορούσαμε να είμαστε ακόμα πιο τολμηροί και λιγότερο προστατευτικοί απέναντι σ’ έναν κλάδο που απολαμβάνει όλα αυτά τα χρόνια την εκτίμηση και την εμπιστοσύνη των καταναλωτών και ο οποίος δεν πρέπει να φοβάται τον ανταγωνισμό και δεν πρέπει επίσης να φοβάται την προσαρμογή του όσον αφορά την υιοθέτηση και εφαρμογή συστημάτων ελέγχου ποιότητας σ΄ όλα τα στάδια της παραγωγικής διαδικασίας και να ζητά την εξαίρεσή του απ’ αυτά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα ακόμα τριάντα δευτερόλεπτα, κύριε Πρόεδρε.
      Άλλωστε, ο ανταγωνισμός και η υιοθέτηση αυστηρών κανόνων υγιεινής και ασφάλειας είναι απαραίτητες προϋποθέσεις για την προστασία των συμφερόντων των καταναλωτών. Αυτό ωθεί όλους τους εμπλεκόμενους στην αρτοποιητική διαδικασία είτε είναι παραγωγοί, είτε διαθέτουν τα σημεία πώλησης, να παράγουν ποιοτικά, υγιεινά και ασφαλή προϊόντα, αλλά και να μειώνουν τις τιμές. 
      Δεν πρέπει οι συμπαθείς αρτοποιοί να φοβούνται τίποτα, τουλάχιστον αυτοί που σέβονται τους πελάτες τους, διότι τα προϊόντα που παράγουν υπερέχουν στη συνείδηση του καταναλωτή. Η επίσκεψη στο φούρνο της γειτονιάς είναι μία καθημερινή συνήθεια που δεν αλλάζει. 
      Επίσης, θα πρέπει όλοι οι εμπλεκόμενοι στον κλάδο της αρτοποίησης να αντιληφθούν ότι δεν αρκούν οι ρυθμίσεις του Υπουργείου για να διασφαλίσουν μακροπρόθεσμα τα συμφέροντά τους. Υπέρτατος κριτής όλων είναι ο καταναλωτής. Αυτόν ωφελεί πρώτα απ’ όλους ο ανταγωνισμός. 
      Πάντως, όλοι μας ωφελούμαστε, όταν η χώρα μας αποκτά μία σύγχρονη νομοθεσία.
      Ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αλιβιζάτο. 
      Κυρίες και κύριοι συνάδελφοι, θέλω να σας παρακαλέσω πάρα πολύ για το καλό όλων των συναδέλφων που είναι εγγεγραμμένοι και οι οποίοι είναι ήδη περισσότεροι από το χρόνο που επιβάλλεται από τον Κανονισμό να κρατηθεί, να είμαστε ακριβείς στους χρόνους, ώστε να μπορέσουν να μιλήσουν όλοι οι συνάδελφοι. 
      Το λόγο έχει ο κ. Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κυρίες και κύριοι συνάδελφοι, μια και ο λόγος είναι για το ψωμί, τους φούρνους και τους φουρναρέους, επιτρέψτε μου να σχολιάσω ότι ο τρόπος που νομοθετεί η Κυβέρνηση, θυμίζει το φούρνο του Χότζα που τον γύριζε ανάλογα με τον αέρα που φύσαγε. Μόνο που τούτη τη φορά το φούρνο τον έχει στρέψει προς τη μεριά που φυσάει ο αέρας των μεγάλων συμφερόντων, των υπερκαταστημάτων, των πολυεθνικών και των βιομηχάνων. 
      Έτσι εξηγείται ότι ενώ η Κυβέρνηση μάς έχει φέρει μια σειρά από δευτερεύουσες τροποποιήσεις στο νομοσχέδιο και στην επιτροπή ο κύριος Υπουργός, μόνο στο άρθρο 11 δεν δέχεται να κάνει καμιά τροποποίηση, δηλαδή στο άρθρο για το οποίο και η συντεχνία των αρτοποιών και η Ένωση των Καταναλωτών έχει επισημάνει την κριτική της και έχει κάνει μια σειρά από προτάσεις. 
      Ας δούμε τι λέει για παράδειγμα, κυρίες και κύριοι συνάδελφοι, ο κ. Τσεμπερλίδης, Πρόεδρος του Συμβουλίου των Καταναλωτών. Λέει ότι πρέπει στην σήμανση του κατεψυγμένου ψωμιού να αναγράφεται η ημερομηνία παραγωγής της ζύμης, η ημερομηνία ελάχιστης διατηρησιμότητας, η χώρα παρασκευής της ζύμης, η χώρα προέλευσης των αλεύρων και τα πλήρη στοιχεία παραγωγού και κατασκευαστή. Δηλαδή, αν αυτή η κατεψυγμένη ζύμη μας έρχεται από την Κίνα, από την Τουρκία ή από τη Ζιμπάμπουε, πότε παρασκευάστηκε, πόσο μπορεί να διατηρηθεί και με τι υλικά φτιάχτηκε, προκειμένου να γνωρίζει ο καταναλωτής. 
      Υποτίθεται ότι όλοι εδώ ομνύουν στο όνομα του καταναλωτή, τον οποίο θέλουμε ενημερωμένο και τον θέλουμε να υποστηρίζει μιας συγκεκριμένης ταυτότητας και ποιότητας προϊόντα και δεν του δίνουμε τη δυνατότητα να κάνει αυτήν την επιλογή. Γιατί το κάνετε, κύριε Υπουργέ; 
      Μπορούμε να συμπεράνουμε αβίαστα ότι το κάνετε για να εξυπηρετήσετε συγκεκριμένα συμφέροντα; Ξέρουμε ότι δεχτήκατε πιέσεις, τις οποίες είδαμε κατά τη συζήτηση στην επιτροπή, όταν με προσβλητικό τρόπο οι εκπρόσωποι των σούπερ μάρκετ απάντησαν σε ερωτήσεις των μελών της επιτροπής και είπαν ότι δεν θέλουν –δήθεν- η επισήμανση να είναι προσβλητική για το προϊόν. 
      Δηλαδή, δέχονται να προσβάλλουν τον καταναλωτή, αλλά τους ενοχλεί να προβάλλουν με την πραγματική ονομασία το προϊόν! Τους ενοχλεί, διότι θέλουν να τον παραπλανήσουν και έτσι, να πάρουν τον τζίρο που σήμερα προέρχεται από το παραδοσιακό αρτοποιείο της γειτονιάς, από το φούρναρη, έναν τζίρο ο οποίος, όπως όλοι παραδέχονται, είναι πάρα πολύ μεγάλος και με αθέμιτο ανταγωνισμό να τον μεταφέρουν στα δικά τους καταστήματα. 
      Πρόκειται για μία ακραία εκδοχή της νεοφιλελεύθερης αντίληψης για την οικονομία, εσείς που υποστηρίζετε τον ανταγωνισμό, να δημιουργείτε όρους αθέμιτου ανταγωνισμού γι’ αυτούς που παράγουν το ψωμί, γι’ αυτούς που δίνουν ζωή στη γειτονιά, γι’ αυτούς που δίνουν ζωή στο χωριό. Διότι εδώ δεν πρόκειται για την εξόντωση των εκατό χιλιάδων εμπλεκομένων γύρω από τη διαδικασία της παραγωγής του ψωμιού, όπως επισημαίνει το χθεσινό ψήφισμα της συντεχνίας των αρτοποιών, αλλά πρόκειται και για τη διάλυση του κοινωνικού ιστού, γιατί γύρω από κάθε φούρνο στη γειτονιά υπάρχει μια αλυσίδα εμπορικών δραστηριοτήτων. Το ίδιο συμβαίνει και στο μικρό χωριό. Αυτή είναι, λοιπόν, η πρώτη βασική παρατήρηση η οποία μας υποχρεώνει, όχι απλά να καταψηφίσουμε, αλλά και να καταγγείλουμε το νομοσχέδιο.  
      Ο κύριος Υπουργός μας λέει, απαντώντας στην κριτική του Κοινοβουλευτικού μας Εκπροσώπου, ότι είμαστε το κόμμα της άρνησης και γι’ αυτό θα μείνουμε καθηλωμένοι. Πού να μπούμε, κύριε Υφυπουργέ, στη διαδικασία του ψεύτικου διαλόγου; 
      Και εδώ ταιριάζει η άλλη παροιμία, για την «καλύβα του Χότζα»! Διότι είχατε άλλο νομοσχέδιο και άλλες δεσμεύσεις εδώ και δύο χρόνια, άλλο παρουσιάσατε στην αρχή της συζήτησης και άλλο φέρατε στην επιτροπή. Και τι κάνατε; Δήθεν αποδεχθήκατε επι μέρους προτάσεις και ρυθμίσεις που σας πρότειναν οι ομοσπονδίες και η συντεχνία των αρτοποιών για να τους ικανοποιήσετε. Αυτήν όμως την ψεύτική διαδικασία του διαλόγου, αυτήν την επίφαση του διαλόγου, δεν μπορούν να την αποδεχθούν οι ίδιοι. Και μην προσπαθείτε να μας πείτε εδώ ότι είναι ευχαριστημένοι. Σας παραπέμπω και πάλι στις αποφάσεις της χθεσινής τους γενικής συνέλευσης. 
      Είναι αλήθεια, όμως, κύριοι της κυβερνητικής παράταξης, ότι έχετε δουλέψει συστηματικά για να εξοντώσετε τη μικρομεσαία επιχείρηση. Δημιουργήσατε το περιβάλλον με το νόμο για το ωράριο, διότι έτσι δώσατε τη δυνατότητα στα μεγάλα καταστήματα να μεταφέρουν τη δραστηριότητα εκτός του αστικού ιστού, όπου δεν μπορεί να τους ανταγωνιστεί η μικρομεσαία επιχείρηση και ο μικρός έμπορος και βεβαίως, η ποιότητα του προϊόντος που παράγει ο φούρνος, την οποία αναζητά ο καταναλωτής, δεν είναι ικανή να ανταγωνιστεί αυτόν τον τρόπο εμπορίας, τον οποίο έχουν εξασφαλίσει οι μεγάλες επιχειρήσεις και τις οποίες τώρα ενισχύετε μη υποχρεώνοντας να αναγράφονται στα παραγόμενα προϊόντα τα ακριβή τους χαρακτηριστικά. 
      Μας είπατε εδώ ότι δεν υφίσταται λόγος για τα μεταλλαγμένα. Πρόσφατα, προχθές, μπήκε η Ρουμανία στην Ευρωπαϊκή Ένωση. Κατά πληροφορίες, υπάρχει παραγωγή μεταλλαγμένου σίτου. Ξέρετε ότι στις ζωοτροφές είναι υποχρεωτική η αναγραφή της ένδειξης ότι η ζωοτροφή προέρχεται από μεταλλαγμένα και γενετικά τροποποιημένα τρόφιμα, κύριε Υπουργέ. Δηλαδή, θα το κάνουμε υποχρεωτικό στις ζωοτροφές και δεν θα το κάνουμε υποχρεωτικό στην παραγωγή του ψωμιού; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εφόσον υπάρχουν μεταλλαγμένα, είναι υποχρεωτικό. 
      ΓΙΑΝΝΗΣ ΚΟΥΤΣΟΥΚΟΣ: Δεν το κατάλαβα! Να το προβλέψετε στο νόμο, κύριε Υπουργέ. Και αφήστε αυτό το τροπάριο ότι θα κάνουμε ερώτηση. Αν έχετε το θάρρος, θα νομοθετήσετε τώρα και θα έρθει η Ευρωπαϊκή Ένωση να σας διορθώσει, κύριε Υπουργέ. Αυτή είναι η πολιτική που υπερασπίζει τα αιτήματα και υπερασπίζει…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μου επιτρέπετε μία διακοπή; 
      ΓΙΑΝΝΗΣ ΚΟΥΤΣΟΥΚΟΣ: Σας επιτρέπω. Όσο θέλετε, κύριε Υπουργέ. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επειδή αυτή η ιστορία της επισήμανσης και στην επιτροπή και εδώ φοβούμαι ότι θα μονοπωλήσει την κουβέντα ή, τουλάχιστον, τα επιχειρήματα που έχετε, άπαξ διά παντός ξεκαθαρίζω και νομίζω ότι αυτό που εγώ αβίαστα μπορώ να συμπεράνω -γιατί είπατε για κάποια αβίαστα συμπεράσματα- είναι ότι μιλάμε σε ώτα μη ακουόντων. 
      Πρώτον, για το θέμα των μεταλλαγμένων, υπάρχουν οι ευρωπαϊκές οδηγίες, οι οποίες εφόσον υπάρχει ζήτημα, είναι υποχρεωτικό να τηρούνται απ’ όλες τις χώρες είτε για τα κρέατα είτε για τα τρόφιμα. Αν υπάρξει, λοιπόν, θέμα είτε από τη Ρουμανία που αναφέρατε είτε από το οποιοδήποτε μέρος του κόσμου, υπάρχουν συγκεκριμένοι κανονισμοί οι οποίοι εφαρμόζονται και δεν χρειάζεται καμία ειδική αναφορά. Υπάρχει ειδική νομοθεσία για τα μεταλλαγμένα. Τελεία και παύλα! 
      Δεύτερον, όσον αφορά την επισήμανση της χώρας και της χρονολογίας παραγωγής, επαναλαμβάνω για άλλη μια φορά ότι όσα μπορούμε να επιβάλουμε ως υποχρεωτικές ενδείξεις, κανονίζονται από την κοινοτική οδηγία, τα δε συγκεκριμένα στοιχεία δεν μπορούμε να τα επιβάλουμε. Δεν το επιτρέπει η Ευρωπαϊκή Ένωση να τα επιβάλουμε ως υποχρεωτικά. 
      Γίνεται δε -και έχει δεσμευτεί ο Υπουργός- προσπάθεια να αλλάξει ο σχετικός κανονισμός και να μπορέσουμε να επιβάλουμε τη χρονολογία και την ημερομηνία παραγωγής. Εάν αυτό επιτραπεί, θα γίνει. 
      Αν δεν επιτραπεί, δεν μπορούμε να κάνουμε αλλιώς, επειδή εμείς δεν γράφουμε τους κανόνες της Ευρωπαϊκής Ένωσης στα παλαιότερα των υποδημάτων μας, όπως κάνετε εσείς, με αποτέλεσμα να καταδικαστούμε. Διότι σας θυμίζω ότι έχουμε καταδικαστεί για το ψωμί. Γι’ αυτό τηρούμε τις ευρωπαϊκές οδηγίες, γιατί είμαστε μέλος της Ευρωπαϊκής Ένωσης και αυτό απαιτεί η συμμετοχή μας. 
      Άρα, λοιπόν, αν εσείς ή όλοι οι συνάδελφοί σας επιμείνετε σ’ αυτό που είδαμε στην επιτροπή, να επαναλαμβάνετε συνέχεια τα ίδια και τα ίδια -κάτι που βεβαίως είναι δικαίωμά σας- μπορούμε και εμείς αβίαστα από την άλλη μεριά να βγάλουμε το συμπέρασμα ότι στη συζήτηση, όπως σωστά είπε ο Υπουργός, γίνεται αντιπολίτευση για την αντιπολίτευση. 
      Ευχαριστώ για τη διακοπή που μου επιτρέψατε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε συνάδελφε, έχετε το λόγο. 
      ΓΙΑΝΝΗΣ ΚΟΥΤΣΟΥΚΟΣ: Πολύ ωραία. 
      Μόνο που για να κερδίσει κάποιος τις μάχες στις Βρυξέλλες, κύριε Υπουργέ, πρέπει να τις δίνει τις μάχες και εσείς δεν δώσατε καμία μάχη. Και πιστεύω ότι το κάνατε σκόπιμα για να δημιουργήσετε ένα αρνητικό δεδομένο με βάση το οποίο έρχεστε σήμερα να νομοθετήσετε. 
      Η δεύτερη παρατήρησή μου είναι η εξής. Λέτε ότι μιλάτε σε ώτα μη ακουόντων. Το να μην σας ακούμε εμείς, δεν χάλασε και ο κόσμος. Καμιά εκατόν εικοσαριά Βουλευτές του ΠΑ.ΣΟ.Κ. είμαστε! Όμως, το να μην σας ακούει η κοινωνία και να βγάζει αυτά τα ψηφίσματα, κύριε Υπουργέ, νομίζω ότι υπάρχει πρόβλημα. 
      Τα καταθέτω στα Πρακτικά!
      (Στο σημείο αυτό ο Βουλευτής κ. Ιωάννης Κουτσούκος                       καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Η κοινωνία είναι οι πάντες! 
      ΓΙΑΝΝΗΣ ΚΟΥΤΣΟΥΚΟΣ:  Και ερχόμαστε τώρα στον άλλο Υπουργό, τον υπερασπιστή του εισοδήματος των αγροτών, που κατάφερε να το αυξήσει διά της εξολόθρευσής τους. Ξέρετε ότι για να αυξήσει το αγροτικό εισόδημα, μείωσε τους απασχολούμενους στον αγροτικό τομέα κατά 10% για να βγάλει το νούμερο που έπρεπε να δώσει στη Eurostat; 
      Κύριοι της Κυβέρνησης, δεν σας ενδιαφέρει ότι τα κύρια αιτήματα που θέτουν κάθε φορά οι αγρότες για να προστατεύσουν το εισόδημά τους συνδέονται με τη σήμανση των προϊόντων; Εάν είναι ελληνικά προϊόντα, από τι πρωτογενή ύλη προέρχονται και με ποια διαδικασία παράγονται;
      Δεν σας ενδιαφέρει ότι σήμερα υπάρχει ένας κοινός παρανομαστής  στη συζήτηση, ότι για να υπάρξει ελληνική ύπαιθρος πρέπει να διασφαλίσουμε την ταυτότητα, την ποιότητα και την ονομασία του προϊόντος; 
      Αγνοείτε, λοιπόν, αυτό το αίτημα των αγροτών που το κατέθεσε με τον πιο καθαρό τρόπο η ΠΑ.Σ.Ε.ΓΕ.Σ., που το λέει στη θεωρία ο Υπουργός Αγροτικής Ανάπτυξης, αλλά όταν πρόκειται για νομοσχέδια που στρέφονται κατά της ελληνικής αγροτικής παραγωγής, τον βλέπουμε να απουσιάζει. Απουσιάζει η υπογραφή του και η συναίνεσή του. 
      Έτσι, κυρίες και κύριοι συνάδελφοι, τελειώνω λέγοντας ότι αυτό είναι το κεντρικό ζήτημα που συζητάμε σήμερα. Η Κυβέρνηση νομοθετεί σε βάρος ενός μεγάλου κλάδου. Ο κύριος Υπουργός μας είπε ότι επί εβδομήντα πέντε χρόνια ήταν αρρύθμιστα τα ζητήματα της παραγωγής του ψωμιού. Σας απαντώ: Εδώ και πέντε χιλιάδες χρόνια το ψωμί παράγεται με τον ίδιο τρόπο και έρχεστε σήμερα εσείς με μια νομοθετική ρύθμιση να αλλάξετε τους παραδοσιακούς τρόπους παραγωγής και κατανάλωσης του ψωμιού. Να είστε καλά. Σας κρίνει ο κόσμος. Σας καταδικάζει. Θα το εισπράξετε στις εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κουτσούκο. 
      Το λόγο έχει ο κ. Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κυρίες και κύριοι συνάδελφοι, η προστασία του καταναλωτή και η διασφάλιση της υγιεινής και της ασφάλειας στη διατροφή των πολιτών πρέπει να αποτελεί βασική μέριμνα της πολιτείας και θα πρέπει να προωθείται μ΄ όλες τις νομοθετικές ρυθμίσεις που επηρεάζουν, άμεσα ή έμμεσα, τη διατροφική αλυσίδα.
      Όλοι γνωρίζουμε την αναρχία που επικρατεί στην αγορά του ψωμιού τα τελευταία δέκα πέντε χρόνια και ειδικά τα τελευταία δώδεκα χρόνια, από τη στιγμή που μπήκε το bake-off στην αγορά, ένα κατεψυγμένο και προψημένο ψωμί, που δεν έχει καμία σχέση με το φρέσκο. Μέχρι τώρα λειτουργεί ασύδοτα το bake-off, χωρίς κανένα κανόνα, αλλά περισσότερο χωρίς να γνωρίζει ο καταναλωτής ότι αυτό το ψωμί δεν είναι φρέσκο. 
      Το νομοσχέδιο αυτό, κυρίες και κύριοι συνάδελφοι, επιχειρεί να θέσει κάποιους κανόνες στην αγορά του ψωμιού. Βασική μέριμνά του είναι να προστατευτεί πρώτα από όλα ο καταναλωτής, ο αρτοποιός και η αρτοβιομηχανία και όχι οι αρτοβιομήχανοι και να δημιουργηθεί ένα σταθερό, ασφαλές νομοθετικό πλαίσιο, για να επιτρέπει την ανάπτυξη των κλάδων της αρτοποιίας, των συνεργαζομένων στην πώληση των προϊόντων επιχειρήσεων, την εξασφάλιση συνθηκών υγιούς ανταγωνισμού, αλλά και την αποτροπή αθέμιτων επιχειρηματικών πρακτικών και δράσεων. 
      Η Κυβέρνηση της Νέας Δημοκρατίας επέλεξε τη νομοθετική παρέμβαση από την αδράνεια των δώδεκα ετών γύρω από τα θέματα της αρτοποιίας, αλλά και των σύγχρονων μορφών παραγωγής προϊόντων, τα οποία προέρχονται από την κατεψυγμένη ζύμη. 
      Εφαρμόζει πρωτοβουλίες μπροστά στην απραξία των κυβερνήσεων του ΠΑ.ΣΟ.Κ. και βάζει κανόνες στην αγορά. Γιατί η αγορά λειτουργούσε χωρίς ρυθμίσεις. Γιατί η αγορά λειτουργούσε με παρωχημένη νομοθεσία. Γιατί η αγορά άφηνε περιθώρια για αθέμιτες πρακτικές και θέλουμε τις αλλαγές και τις μεταρρυθμίσεις, για να φύγουμε, επιτέλους, από την αδράνεια, την απραξία και τη συντήρηση. 
      Δυστυχώς για εσάς, κύριοι συνάδελφοι του ΠΑ.ΣΟ.Κ., απέναντι στο συγκεκριμένο  νομοσχέδιο δεν έχετε ούτε θέση ούτε άποψη. Το μόνο που έχετε να πείτε είναι «αποσύρετε αυτό το νομοσχέδιο και φέρτε ένα άλλο», το οποίο, όμως, αδυνατείτε να μας περιγράψετε. 
      Ο υπέρμετρος λαϊκισμός, η αοριστία και οι γενικόλογες αναφορές σας, ως μέσο υπεκφυγής, επιβεβαιώνουν για μια ακόμη φορά την αδυναμία της Αξιωματικής Αντιπολίτευσης να διαμορφώσει πρόταση. Και όλα αυτά τα οποία ο αγαπητός συνάδελφος νωρίτερα είπε περί δήθεν παράδοσης της αγοράς στα χέρια των μεγάλων βιομηχάνων, αυτά είναι έξω από τη δική μας πρακτική και νοοτροπία. Νομίζω ότι στην επιτροπή στην οποία συμμετείχαν οι αγαπητοί συνάδελφοι και ο εν λόγω συνάδελφος παρατέθηκαν στοιχεία, τα οποία λένε ότι όλη αυτή η ιστορία αφορά το άνοιγμα της ψαλίδας από το 1,4% μέχρι το 5%. Αυτό σημαίνει ότι το 95% της αγοράς σε κάθε περίπτωση είναι στα χέρια των αρτοποιών και άρα για μένα, εν προκειμένω, ο καυγάς για το πάπλωμα.
      Εμάς εκείνο που μας ενδιαφέρει, είναι να υπάρξει τάξη στην αγορά και πάνω από όλα η διασφάλιση των συμφερόντων του καταναλωτή, σ΄ ό,τι αφορά το επίπεδο των τιμών, αλλά επίσης και της γνώσης του τι ακριβώς είναι αυτό που τρώει.
      Μέλημα, κυρίες και κύριοι συνάδελφοι, της δικής μας διακυβέρνησης είναι η τάξη στην αγορά, το όφελος του καταναλωτή, η προστασία της υγείας του καταναλωτή και το όφελος του συνόλου της εθνικής οικονομίας.
      Μεγαλύτερο χάος, μεγαλύτερη αναρχία, μεγαλύτερη άγνοια των καταναλωτών απ΄ αυτήν που υπάρχει σήμερα –και προφανώς δεν ευθυνόμαστε εμείς- δεν μπορεί να υπάρξει! 
      Σήμερα το bake-off είναι τελείως στον αέρα. Δεν ξέρουμε τι τρώμε. Δεν ξέρουμε ότι είναι bake-off αυτό που τρώμε. Δεν έχει την παραμικρή σήμανση και δεν ορίζεται τίποτα από το νόμο. Και εσείς λέτε να παραμείνουμε σ΄ αυτό. 
      Όμως, η οργανωμένη αγορά, κυρίες και κύριοι συνάδελφοι του ΠΑ.ΣΟ.Κ., ευνοεί αυτόν που μπορεί να προσφέρει ποιότητα, αυτόν που μπορεί να προσφέρει σωστή υπηρεσία στον καταναλωτή. Αυτήν την οργανωμένη αγορά φτιάχνουμε εμείς σήμερα.
      Το σχέδιο νόμου που συζητάμε λύνει προβλήματα ετών. Αναμορφώνει και συγχρονίζει το θεσμικό πλαίσιο που διέπει την παραγωγή και τη διάθεση προϊόντων αρτοποιίας. Ενοποιούμε, συστηματοποιούμε και συγχρονίζουμε παρωχημένη και διάσπαρτη νομοθεσία και διατάξεις που ισχύουν από το 1937. Εναρμονιζόμαστε με την απόφαση του Ευρωπαϊκού Δικαστηρίου, η οποία δεν εξομοιώνει τη διαδικασία bake-off με τη διαδικασία της πλήρους παρασκευής του άρτου και δεν επιτρέπει την υπαγωγή της στις προϋποθέσεις της σχετικής με την αρτοποιία εθνικής νομοθεσίας. 
      Απλοποιούμε τη διαδικασία αδειοδότησης των επιχειρήσεων αρτοποιίας. Και παράλληλα εισάγεται η υποχρέωση σ΄ όλες τις επιχειρήσεις αρτοποιίας να διαθέτουν βεβαίωση του Ε.Φ.Ε.Τ., που διασφαλίζει αποτελεσματικά την υγιεινή των τροφίμων.
      Κυρίες και κύριοι συνάδελφοι, εισάγεται ο θεσμός του υπεύθυνου αρτοποιίας για κάθε αρτοποιείο και του υπεύθυνου εγκατάστασης περάτωσης έψησης. Επιδιώκεται η εισαγωγή νέων μεθόδων παραγωγής προϊόντων αρτοποιίας, προκειμένου νέα προϊόντα να τίθενται στη διάθεση και επιλογή του καταναλωτή με διαφάνεια και πλήρη γνώση των χαρακτηριστικών τους. 
      Σκοπός μας είναι να προστατευτεί ο υγιής ανταγωνισμός προς όφελος των φορέων που δραστηριοποιούνται στην αγορά της αρτοποιίας και ιδιαίτερα ο καταναλωτής. Η θέσπιση δε και ο καθορισμός κανόνων διαφανούς και ίσης μεταχείρισης είναι το κύριο μέλημά μας. Η ανάπτυξη των μικρομεσαίων και ειδικά των παραδοσιακών φούρνων με παροχή μάλιστα ισχυρών κινήτρων και, βεβαίως, να εισάγουμε το καινούριο με ισορροπημένο τρόπο, χωρίς να διαταράξουμε ένα κλάδο στον οποίο δραστηριοποιούνται δέκα πέντε χιλιάδες αρτοποιοί και απασχολούνται σαράντα πέντε χιλιάδες εργαζόμενοι. 
      Με το παρόν νομοσχέδιο, κυρίες και κύριοι συνάδελφοι, επιχειρείται η κάλυψη κενών στη νομοθεσία για τα αρτοποιεία και τα πρατήρια άρτου. Καθορίζονται οι όροι και οι προϋποθέσεις της παραγωγής, της εμπορίας διάθεσης και μεταφοράς της ζύμης και των προϊόντων αρτοποιίας, καθώς και της διαδικασίας έψησης. 
      Βασικός στόχος του νομοσχεδίου είναι η προστασία των οικονομικών συμφερόντων του καταναλωτή, η δημιουργία προϋποθέσεων υγιούς ανταγωνισμού μεταξύ των αρτοποιών, η εξασφάλιση της διάθεσης των προϊόντων αρτοποιίας από τα σούπερ μάρκετ και, το σπουδαιότερο, ο διαχωρισμός του φρέσκου ψωμιού από το κατεψυγμένο, με ανάλογες σημάνσεις στη συσκευασία. 
      Κυρίες και κύριοι συνάδελφοι, θεωρώ ότι το νομοσχέδιο αυτό αποσαφηνίζει εντελώς το πεδίο ανάπτυξης της επιχειρηματικότητας όλων των φορέων. Βάζει τάξη στην αγορά, προστατεύοντας αποτελεσματικά τη δημόσια υγεία και τα συμφέροντα των καταναλωτών, γι’ αυτό και το ψηφίζω ανεπιφύλακτα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σαμπαζιώτη. 
      Το λόγο έχει ο κ. Νασιώκας. Απών. Διαγράφεται. 
      Το λόγο έχει ο κ. Αγοραστός. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κύριοι Υπουργοί, κυρίες και κύριοι συνάδελφοι, ακούσαμε σήμερα τις απόψεις της Αντιπολίτευσης για το θέμα του νομοσχεδίου. 
      Πριν απ’ όλα αυτά, θα σταματήσω σε ορισμένα σημεία-κλειδιά της εισήγησης του εισηγητού της Αξιωματικής Αντιπολίτευσης. 
      Κατακρίνει την Κυβέρνηση, γιατί έκανε διαβούλευση όχι για τη διαβούλευση, όπως είχαμε συνηθίσει να κάνουν οι προηγούμενες κυβερνήσεις του ΠΑ.ΣΟ.Κ., αλλά διαβούλευση με τους κοινωνικούς εταίρους. Γι’ αυτό επήλθαν και οι αλλαγές. Όταν κάνατε διαβούλευση για τη διαβούλευση, δεν δεχόσασταν καμία αλλαγή στο νομοσχέδιο. 
      Αυτή η Κυβέρνηση διαβουλεύεται και δέχεται τις αλλαγές, οι οποίες είναι προς όφελος των κοινωνικών εταίρων. 
      Είπατε ότι χάσαμε τη μάχη για την ακρίβεια. Μάλλον πλέετε σε πελάγη ηθελημένης άγνοιας. Μάλλον ξεχνάτε και ασκείτε αντιπολίτευση προσποιούμενοι απώλεια μνήμης για τα παρελθοντικά σας πεπραγμένα. Μήπως ξεχάσατε στην τότε ισχυρή οικονομία την οποία δημιουργούσατε και την εικονική πραγματικότητα, την ισοτιμία με την οποία μπήκαμε στο ευρώ; Ήταν 1 προς 340,75. Αυτή ήταν η ισχυρή οικονομία; 
      Μήπως ξεχάσατε την αδράνεια όλων των ελεγκτικών μηχανισμών θελημένα ή αθέλητα που στις μετατροπές των τιμών των προϊόντων έγινε η μεγάλη κερδοσκοπία και οδηγηθήκαμε στην ασύλληπτη ακρίβεια, η οποία  μας κυνηγά μέχρι σήμερα;
      Ξεχάσατε αυτά τα δύο βασικά θέματα, βασικές αδυναμίες των κυβερνήσεών σας; Φυσικά.
      Συνεπώς για την ακρίβεια μην ξαναμιλήσετε. Είστε οι κύριοι υπεύθυνοι της ακρίβειας. Είστε εκείνοι που δεν κάνατε καμία προσπάθεια να τη διορθώσετε, ούτε να την πατάξετε. Συνταχθήκατε με τους κερδοσκόπους, συνταχθήκατε μ’ αυτούς που θέλησαν να κερδίσουν από την αλλαγή του νομίσματος. Είστε οι κύριοι υπαίτιοι. 
      Εμείς ποτέ δεν αποποιηθήκαμε ότι έχουμε ακρίβεια. Δίνουμε όμως τη μάχη της ακρίβειας μ’ αυτά τα αποτελέσματα που φέρνουμε. Ποτέ δεν είπαμε ότι δεν είμαστε μια ακριβή χώρα.
      Να σας πω να σταματήσετε να είστε μία πολιτική παράταξη της ρητορείας. Μπείτε στην πράξη. Εμείς είμαστε πολιτική παράταξη της πράξης και υπάρχει το θάρρος της Κυβέρνησης, αλλά και των Υπουργών, να φέρνει νομοσχέδια. Εσείς με τη διαβούλευση των δέκα ετών –αυτήν τη μεγάλη διαβούλευση την ωφέλιμη και αποτελεσματική- δημιουργήσατε προβλήματα που σήμερα είναι ανυπέρβλητα και προβλήματα που μας κάνουν να είμαστε επιμηθείς και όχι προμηθείς. Οφείλατε να είστε προμηθείς στα προβλήματα αυτά. 
      Βέβαια, δεν καταλαβαίνω την ένταση που έχετε στο Βήμα. Αυτήν την ένταση δεν την καταλαβαίνω. Τόσα χρόνια κυβερνήσατε. Το πρόβλημα αυτό δεν προέκυψε σήμερα. Γιατί δεν το λύσατε; Γιατί δεν προσπαθήσατε; Γιατί αδρανήσατε; Απαντήστε.
      Κυρίες και κύριοι συνάδελφοι, το παρόν νομοσχέδιο σχεδιάστηκε και διαμορφώθηκε με γνώμονα την προστασία του καταναλωτή, του κλάδου της αρτοποιίας και της αρτοβιομηχανίας. Δεν έχει ασάφειες, ώστε να υπάρχει έδαφος για ερμηνείες κατά το δοκούν, ενώ υπηρετεί τα συμφέροντα του κλάδου της αρτοποιίας και της εθνικής οικονομίας. 
      Κύριοι άξονές του είναι η ανάπτυξη του κλάδου και των επιχειρήσεων που δραστηριοποιούνται στην πώληση των αρτοσκευασμάτων, η εξασφάλιση συνθηκών υγιούς ανταγωνισμού προς όφελος του καταναλωτή και η αποτροπή πρακτικών αθέμιτης επιχειρηματικής δράσης, η εναρμόνιση της ελληνικής νομοθεσίας με το κοινοτικό δίκαιο, η διαφάνεια στην παραγωγή και στη διακίνηση του άρτου και των άλλων προϊόντων αρτοποιίας. Η νομοθετική παρέμβαση έχει στόχο την κωδικοποίηση, την αναμόρφωση και τον εκσυγχρονισμό του θεσμικού πλαισίου που διέπει την παραγωγή, τη διάθεση και την εμπορία προϊόντων αρτοποιΐας.
      Με τις διατάξεις του νομοσχεδίου η Κυβέρνηση επιδιώκει την προστασία της δημόσιας υγείας και των καταναλωτών, τον εκσυγχρονισμό της παρωχημένης υπάρχουσας νομοθεσίας, την αποσαφήνιση του πεδίου ανάπτυξης της επιχειρηματικότητας όλων των φορέων, την ενδυνάμωση του υγιούς ανταγωνισμού, τον καθορισμό κανόνων διαφανούς και ίσης μεταχείρισης, την απλοποίηση της διαδικασίας αδειοδότησης, την ανάπτυξη μικρομεσαίων και παραδοσιακών επιχειρήσεων με την παράλληλη παροχή κινήτρων, την ομαλή μετάβαση των μεταρρυθμίσεων στον κλάδο των αρτοποιών και τέλος, την εφαρμογή αυστηρών προδιαγραφών σ΄ όλες τις πτυχές της διαδικασίας παραγωγής και διάθεσης του άρτου.
      Το Υπουργείο προέβη σε διαβούλευση με όλους τους εμπλεκόμενους φορείς και τα όργανα της Ευρωπαϊκής Ένωσης, ενώ ελήφθησαν σοβαρά υπ΄όψιν τα νομοθετικά κείμενα των χωρών της Ευρωπαϊκής Ένωσης. 
      Όπως σε κάθε ενέργεια της Κυβέρνησης της Νέας Δημοκρατίας, η διαφάνεια είναι η βασική αρχή του Υπουργείου Ανάπτυξης. Ο καταναλωτής πρέπει να γνωρίζει τι αγοράζει και προς τούτο θα υπάρχουν αυστηρές σημάνσεις στα προϊόντα. Δεν διαπραγματευόμαστε απαιτήσεις, συμβιβασμούς σε θέματα μέτρων προστασίας, ασφάλειας και υγιεινής των τροφίμων, καθώς και προστασίας της υγείας των καταναλωτών.
      Κυρίες και κύριοι, για μια δεκαετία το πρόβλημα αντιμετωπιζόταν από τις κυβερνήσεις του ΠΑ.ΣΟ.Κ. με προχειρότητα, χωρίς συγκεκριμένο κόστος και πίσω από την οχύρωση του φόβου του πολιτικού κόστους. Η έλλειψη πολιτικής βούλησης και η ατολμία των τότε κυβερνήσεων όξυνε το πρόβλημα, με συνέπεια την απόφαση-υπόδειξη του Ευρωπαϊκού Δικαστηρίου για τα προϊόντα κατεψυγμένου άρτου που χρήζει ολοκλήρωσης έψησης, ήτοι τα προϊόντα bake off.
      Κύριοι συνάδελφοι, ευφυολογήματα ανέξοδου λαϊκισμού ώστε να μην πωλείται ο άρτος από κατεψυγμένη ζύμη, είναι αντίθετα με το κοινοτικό δίκαιο. Είναι σημαντικό να το καταλάβουν αυτό οι συνάδελφοι της Αντιπολίτευσης. Η άρνηση και ο μηδενισμός που τους διακρίνει, η παντελής έλλειψη συνεισφοράς στη βελτίωση του νομοσχεδίου, είναι σημεία στα οποία θα κριθούν από τον ελληνικό λαό. 
      Επί δωδεκάμηνο είναι στα χέρια τους το σχέδιο νόμου και παρ’ όλο που ήταν ένα από τα θέματα που βρίσκονταν στο Ευρωπαϊκό Δικαστήριο για τα όσα έκαναν και δεν έκαναν επί των ημερών τους, έρχονται σήμερα κάποιοι και μας κατηγορούν ότι δεν υπερασπιστήκαμε την παραπομπή της χώρας που έγινε επί κυβερνήσεων ΠΑ.ΣΟ.Κ., ενώ γνωρίζουν ότι η Κυβέρνηση έκανε σκληρές διαπραγματεύσεις με το Ευρωπαϊκό Δικαστήριο.
      Από την άλλη πλευρά είναι η απαίτηση για απόσυρση του νομοσχεδίου, η οποία δείχνει την έλλειψη θέσης του συνόλου της Αντιπολίτευσης σ’ ένα ζήτημα που απασχολεί έναν από τους σημαντικότερους κλάδους της οικονομίας μας, καθώς και τον ωφελιμιστικό τρόπο που σκέπτονται. Αυτό που δεν υπολόγισαν είναι ότι η Ελλάδα είναι μέλος της Ευρωπαϊκής Ένωσης όπου συμμετέχει ισότιμα σ’ όλα τα όργανα του οργανισμού και είναι υποχρεωμένη να δέχεται και να εφαρμόζει τις αποφάσεις του. 
      Μόνο χάριν στους επιτυχείς χειρισμούς της παρούσας Κυβέρνησης απεφεύχθη την ύστατη ώρα η επιβολή προστίμου από το Ευρωπαϊκό Δικαστήριο με την απόφαση για αναμόρφωση της νομοθεσίας μας για την παραγωγή και διάθεση των προϊόντων αρτοποιίας και εναρμόνισής της με το κοινοτικό δίκαιο.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Πολλοί από εσάς, κύριοι συνάδελφοι, κόπτεστε και ανησυχείτε για το μέλλον του φρέσκου ψωμιού. Θεωρείτε ότι οι καταναλωτές θα συγχέουν τον άρτο από τη διατηρημένη ζύμη με το φρέσκο ψωμί. Υποβιβάζετε κατ’ αρχάς τη νοημοσύνη του Έλληνα καταναλωτή. Όμως, πέρα και πάνω από την εμπιστοσύνη που θα έπρεπε να δείχνετε στους Έλληνες πολίτες και την κρίση τους, σας υπενθυμίζω ότι το άρθρο 10 προστατεύει και εξασφαλίζει το φρέσκο ψωμί. Και αφορά μόνο στην παραγωγή φρέσκου ψωμιού από τα αρτοποιεία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιπλέον, με το άρθρο 5 δίνεται οριστική λύση στο χρόνιο πρόβλημα του αριθμού της εγκατάστασης έψησης. Επίσης στο άρθρο 3 εισάγεται ο θεσμός του υπεύθυνου αρτοποιίας.
      Κυρίες και κύριοι συνάδελφοι, η πολιτική της Νέας Δημοκρατίας, το γνωρίζετε αυτό, το βλέπετε καθημερινά, το νοιώθετε, παίρνει το σφυγμό του κόσμου, ενισχύει την επιχειρηματικότητα, πατάσσει τη γραφειοκρατία, προστατεύει τον καταναλωτή, ενισχύει τους μικρομεσαίους. Υπάρχει διαφάνεια παντού, ευθύνη και έλεγχος και επιβεβαιώνεται για άλλη μια φορά με το παρόν νομοσχέδιο για τα προϊόντα αρτοποιίας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, να είστε στο χρόνο σας. Είναι συγκεκριμένη η διαδικασία και θα πρέπει να μιλήσουν όσο το δυνατόν περισσότεροι συνάδελφοι.
      Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, οι προθέσεις της Κυβέρνησης για το πώς θα εξελισσόταν το συγκεκριμένο νομοσχέδιο, φάνηκαν από τη στάση και τους χειρισμούς πριν από την έκδοση της απόφασης του Ευρωπαϊκού Δικαστηρίου. Γιατί την επιδίωξε αυτήν την απόφαση η Κυβέρνηση όταν δεν υπερασπίστηκε τις μικρομεσαίες επιχειρήσεις των αρτοποιών, δεν υπερασπίστηκε την υγιεινή μεσογειακή διατροφή, δεν υπερασπίστηκε την υγεία του καταναλωτή, τα ελληνικά δημητριακά και τους Έλληνες γεωργούς, τις ελληνικές αλευροβιομηχανίες και πάνω απ’ όλα τους Έλληνες εργαζόμενους που με μικρούς υπολογισμούς ξεπερνούν τους εκατό χιλιάδες. Έτσι, η καταδίκη στο Ευρωπαϊκό Δικαστήριο, όπως την ονομάζει η Κυβέρνηση, έγινε με την αιτιολογική έκθεση της ίδιας της Κυβέρνησης. 
      Σήμερα εδώ νομοθετούμε –νομοθετείτε, στην κυριολεξία- για την εξαφάνιση των μικρομεσαίων επιχειρήσεων των αρτοποιών. Νομοθετείτε για την απαξίωση ενός αξιόλογου τομέα της ελληνικής αγροτικής οικονομίας, αυτού των σιτηρών.
      Νομοθετείτε και είστε οι υπαίτιοι για την παραπλάνηση του καταναλωτή. Γιατί αυτό που συμβαίνει είναι επιεικώς απαράδεκτο. Ένα παραδοσιακό προϊόν που είναι ο πυρήνας αν θέλετε της μεσογειακής διατροφής, θέλουμε να το αλλάξουμε με νέου τύπου προϊόν και με νέες συνήθειες. 
      Εκτιμώ ότι το συγκεκριμένο νομοσχέδιο αποτελεί ένα μεγάλο δώρο της Κυβέρνησης. Το πού γίνεται αυτό το δώρο μας έχει συνηθίσει η Κυβέρνηση. Γίνεται δηλαδή σ΄ όλους εκείνους τους μεγάλους και τους ισχυρούς. Και μέχρι ένα σημείο κατανοούμε, είναι ιδεολογικό το ζήτημα της παράταξής σας γι’ αυτό που κάνετε. Αλλά έπρεπε να το κάνετε αυτό εις βάρος χιλιάδων μικρομεσαίων επιχειρήσεων; Έπρεπε να ξεσηκώσετε έναν ολόκληρο κλάδο; Αυτό που συμβαίνει σήμερα είναι πρωτόγνωρο. Σας το είπαμε και στην επιτροπή και επικαλέσθηκε εδώ ο κύριος Υπουργός ότι μια μερίδα των αρτοποιών δημιουργεί το πρόβλημα. Αν τα σαράντα σωματεία των αρτοποιών, δηλαδή σαράντα νομοί, που έχουν εξουσιοδοτήσει μια εξαμελή επιτροπή να καταδικάσει το παρόν νομοσχέδιο, να ζητήσει την απόσυρση και να ζητήσει να το ξαναδείτε και να ξανασυζητήσετε, εσείς θεωρείτε ότι αποτελούν μειοψηφία να μας πείτε τότε ποιους θεωρείτε πλειοψηφία. Φαίνεται ότι εσείς τις μειοψηφίες και τις πλειοψηφίες τις μετράτε πάντα με γνώμονα το ποιος είναι ο πιο ισχυρός και ποιος είναι ο πιο δυνατός οικονομικά.
      Έχετε μια δυνατότητα και την τελευταία στιγμή να κάνετε ορισμένες σημαντικές τροποποιήσεις. Να είχατε δείξει, δηλαδή, στην επιτροπή την πρόθεσή σας ότι νομοθετείτε υπέρ κάποιου κλάδου, δηλαδή του κλάδου εκείνων των μικρομεσαίων επιχειρήσεων που κοσμούν την γειτονιά. Αν σήμερα πάει κάποιος σε μια γειτονιά, θα δει δυο πράγματα, δυο μικρές οικογενειακές επιχειρήσεις, η μια στη ζαχαροπλαστική και η άλλη στην αρτοποιία, να είναι ό,τι καλύτερο έχει μια γειτονιά. Και το έκαναν αυτό με επένδυση ιδίων κεφαλαίων, με κεφάλαια από την εργασία μιας ολόκληρης οικογένειας. Γιατί σ’ ένα φούρνο δεν είναι ένας ιδιοκτήτης είναι ολόκληρη οικογένεια. Αυτό, λοιπόν, εσείς το καταστρέφετε σήμερα, γιατί θέλετε να μεταφέρετε τον τζίρο που γίνεται στα αρτοποιεία, σ’ άλλους. Είναι αδιανόητο! Πράγματι, πιστεύετε ότι θα υπάρξει μια αλλαγή υπέρ του καταναλωτή; Μα το θύμα σ’ αυτό το νομοσχέδιο είναι ο ίδιος ο καταναλωτής. Είναι θύμα γιατί τον παραπλανάτε. Είναι θύμα γιατί δεν υπάρχει ανταγωνισμός, γιατί του λέτε ότι ανταγωνισμός είναι, ότι το παραδοσιακό ψωμί που έχει ο παραδοσιακός φούρνος είναι το ίδιο μ’ αυτό που θα ψήνει ένα μηχάνημα σε μια γωνία οπουδήποτε. Δεν μπορεί να είναι αυτός ο ανταγωνισμός! 
      Επίσης, θα κάνετε και κάτι πολύ χειρότερο. Θα βοηθήσετε την υπερσυγκέντρωση που κάνει το λιανεμπόριο και όταν αυτό περάσει σε λίγα χέρια θα συμβεί αυτό που συνέβη, κύριοι Υπουργοί, στην Αγγλία. Σας το είπα και στην επιτροπή, πάνω από 22% αύξηση των τιμών μετά την υπερσυγκέντρωση. Θα γίνει αυτό που έγινε στη Γερμανία που δεν υπάρχει ούτε ένας παραδοσιακός φούρνος. Αυτό επιδιώκετε; Και το κάνετε, μάλιστα, σε μια περίοδο, όπου ουσιαστικά έχουμε ανατροπή στο γεωργικό τομέα με τη νέα Κ.Α.Π., όπου εδώ θα μπορούσαμε να υποκαταστήσουμε τις εισαγωγές που γίνονται στα σιτηρά, γιατί μπορεί να μην είναι τα άλευρα αυτά που γίνονται οι μεγάλες εισαγωγές, αλλά είναι τα σιτηρά που εισάγονται και γίνονται άλευρα. Θα μπορούσαν να υποκατασταθούν, τα εισαγώμενα μια και τώρα πλέον δεν έχουμε την υποχρέωση να συνδέσουμε την επιδότηση με το παραγόμενο προϊόν. Θα είχαμε τη  δυνατότητα, λοιπόν, εδώ να έχουμε καλύτερη προμήθεια της πρώτης αυτής βασικής ύλης. 
      Κύριε Υπουργέ, γιατί τα κάνετε όλα αυτά; Γιατί είστε τόσο πρόχειροι; Γιατί αν δεν είστε πρόχειροι, προς τι όλες αυτές οι αλλαγές των γραμματοσειρών που τις ονομάζετε τροπολογίες; Γιατί ουσιαστικά αυτό κάνατε. Κάνατε σαράντα δύο περίπου παρεμβάσεις στο νομοσχέδιο, χωρίς να ακουμπάτε την ουσία, τον πυρήνα του νομοσχεδίου. Γιατί το κάνετε όλο αυτό; Για να δείξετε ότι εδώ γίνεται κοινοβουλευτικό έργο; Ότι εδώ γίνεται σοβαρή νομοθετική εργασία; Μα, εσείς το νομοσχέδιο, κύριε Υπουργέ, το είχατε δώδεκα μήνες στο συρτάρι. Και έπρεπε να έρθουμε στην επιτροπή και πριν ακόμη μπούμε στα άρθρα να προλάβει ο εισηγητής της Πλειοψηφίας να σας κάνει υποδείξεις τι να αλλάξετε; Αυτά που συζητούσατε, δηλαδή, στο διάδρομο τα κάνατε τροπολογίες την τελευταία μέρα; Και το κάνατε απέναντι σε εκατό χιλιάδες εργαζόμενους; Το κάνατε απέναντι σε ένα τέτοιο μεγάλο κλάδο; Και εσείς δεν έχετε κανέναν που να υπερασπίζετε σήμερα, μόνον εκείνους που θέλουν να περάσουν από το ταμείο τους το τζίρο του 1.000.000.000 που είναι η αρτοποιία. Πείτε το, κύριε Υπουργέ, μην παιδεύετε ούτε το Σώμα ούτε να τους κοροϊδεύετε όλους. Γιατί και οι αλευροβιομηχανίες σας είπαν να το αποσύρετε και οι αρτοποιοί σας είπαν να το αποσύρετε. Οι καταναλωτές σας είπαν να το αποσύρετε στη σύσκεψη που κατήγγειλαν το νομοσχέδιο. Η ΠΑ.Σ.Ε.ΓΕ.Σ. η οποία εκφράζει τον αγροτικό κόσμο και τα σιτηρά το κατήγγειλαν και εσείς μας λέτε εδώ μια μικρή μειοψηφία. Μια μικρή μειοψηφία είναι, κύριε Υπουργέ; Σε μειοψηφία θα σας κατατάξουν όλοι αυτοί που τους κοροϊδεύετε στις εκλογές όποτε και να γίνουν. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αργύρη για τη συντομία του λόγου σας.
      Ο Υπουργός Ανάπτυξης, κύριος Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, η Εθνική Αντιπροσωπεία και αυτό το Βήμα είναι το σημείο αναφοράς για τον ελληνικό λαό και για την πλήρη ενημέρωσή του. Αλλά είναι και ο χώρος όπου αποκαλύπτονται η υποκρισία, η έλλειψη προτάσεων, ο λαϊκισμός και η επένδυση στο άγνωστο. Αυτός είναι ο πολιτικός λόγος που αρθρώνει, δυστυχώς, και σήμερα η Αξιωματική Αντιπολίτευση.
      Έχω πει και άλλη φορά ότι οι αντιθέσεις της Αριστεράς δεν μας βρίσκουν σύμφωνους, αλλά τους σεβόμαστε γιατί έχουν μια άποψη την οποία υποστηρίζουν σταθερά και οφείλει κάποιος, παρά το ότι διαφωνεί, να τη σεβαστεί. Αλλά αυτή η ανακολουθία την οποία παρακολουθώ για πέμπτη μέρα, τέσσερις μέρες στη Διαρκή Επιτροπή και σήμερα εδώ από τους εισηγητές σ’ ένα νομοσχέδιο, το οποίο βελτιώθηκε με συνεισφορά όλων σας ακόμη και των εταίρων που ήρθαν στην Διαρκή Επιτροπή Παραγωγής και Εμπορίου, αλλά, βεβαίως, με το γενικότερο κλίμα και, κυρίως, με τη συνεισφορά της ομοσπονδίας των αρτοποιών της χώρας, ώστε, πραγματικά, να έχουμε ένα ολοκληρωμένο νομοσχέδιο!
      Άκουσα εξαιρετικούς αφορισμούς και το λέτε με μόνιμη επωδό τους τελευταίους τριάντα τέσσερις μήνες και δεν κερδίσατε απολύτως τίποτα. Και ποιος είναι αυτός ο αφορισμός; Ότι αυτή η Κυβέρνηση δραστηριοποιείται και ενεργεί υπέρ των ολίγων και εις βάρος των πολλών. Εν τούτοις, οι πολλοί συνεχίζουν μόνιμα να σας απορρίπτουν επί τριάντα τέσσερις μήνες μετά την απώλεια των εκλογών που είχατε το Μάρτιο του 2004. Συνεχίστε να το κάνετε κακό στην παράταξή σας κάνετε, εάν επιμένετε σ’ ένα τέτοιο στείρο πολιτικό λόγο. Πέντε μέρες συνεδρίαση ουδεμία  πρόταση, ακόμη και υπέρ των αρτοποιών που κόπτεστε!
      Για ποια μειοψηφία σας μίλησα, αγαπητέ συνάδελφε, κύριε Αργύρη; Θα το πω ευθέως. Σας μίλησα για τις «προτάσεις» που κάνει η συντεχνία αρτοποιών Αττικής και η οποία σας παρέσυρε την ώρα που είχατε πεδίο δόξης λαμπρό να συμβάλετε και με την  ψήφο σας και με τις προτάσεις σας και τις ιδέες σας στην ψήφιση αυτού του νομοσχεδίου. Είναι ή δεν είναι αλήθεια, κύριοι συνάδελφοι, ότι από το 1994 στο Υπουργείο Ανάπτυξης επιχειρήσατε επί πέντε φορές να φέρετε νομοσχέδιο για την αρτοποιία και ουδέποτε τολμήσατε να το φέρετε; 
      Και έρχομαι τώρα σ’ ένα εξαιρετικά σημαντικό θέμα που είναι η μόνιμη αναφορά σας σ’ ό,τι αφορά τη σήμανση των προϊόντων. Κατηγορείτε τη σημερινή Κυβέρνηση γιατί εφαρμόζει τις κοινοτικές οδηγίες και τους κοινοτικούς κανονισμούς; Να σας θυμίσω ότι τον τρόπο σήμανσης των προϊόντων στα τρόφιμα με εφαρμογή κοινοτικής οδηγίας –και καλά κάνατε- το κάνατε εσείς; Την οδηγία του 2000 το 2002 και έρχεστε σήμερα και λέτε στην Κυβέρνηση γιατί είναι μόνο ημερομηνία λήξης; Έλεος! 
Δεν αντιλαμβάνεστε ότι εκτίθεστε απέναντι στον ελληνικό λαό μ’ αυτά που λέτε; Κάνατε νόμο του κράτους –και σωστά το κάνατε- τον ευρωπαϊκό κανονισμό και τον Κώδικα Τροφίμων και Ποτών το 2002; Δεχτήκατε μόνον αυτό που υπάρχει σ’ όλες τις ευρωπαϊκές χώρες, την ημερομηνία λήξης και έρχεστε και λέτε σήμερα στην Κυβέρνηση γιατί δεν βάζει τη χώρα παραγωγής και την ημερομηνία παραγωγής; Δεν αντιλαμβάνεστε πόσο εκτίθεστε και ότι εκτίθεστε ανεπανόρθωτα;
      Τι σας δήλωσα, κυρίες και κύριοι συνάδελφοι, στη Διαρκή Επιτροπή; Ότι εμείς μαζί και με άλλες χώρες προσπαθούμε να πείσουμε την Ευρωπαϊκή Επιτροπή να προσθέσει αυτές τις δύο σημάνσεις. Μάλιστα σας διαβεβαίωσα ότι τη διαδικασία αυτή θα την κινήσουμε πλέον και μόνοι μας διά του ΕΛ.Ο.Τ., ώστε για τη ρύθμιση που προτιθέμεθα να φέρουμε, δηλαδή την αναφορά της χώρας προέλευσης και της ημερομηνίας παραγωγής και όχι μόνον της ημερομηνίας λήξης της ζύμης, θα κινηθούμε με τις διαδικασίες που προβλέπουν οι ευρωπαϊκοί κανονισμοί. Δεν αντιλαμβάνεστε όμως ότι αυτό το πράγμα σας εκθέτει και μάλιστα ανεπανόρθωτα, δηλαδή για ρύθμιση που οι ίδιοι ψηφίσατε να κατηγορείτε τη σημερινή Κυβέρνηση; Το ένα είναι αυτό.
	Δεύτερον, έρχομαι στην άλλη πρόταση που κάνετε. Δεν άκουσα, βέβαια, σήμερα κάποιον από σας να αναφέρεται στο ph των ζυμαρικών για να δώσουμε και εγώ και ο συνάδελφός μου κ. Παπαθανασίου μία απάντηση, αλλά άκουσα εξαιρετικά αναχρονιστικά πράγματα, δηλαδή να δίνει η πολιτεία με το νόμο του κράτους και συνταγές, πώς οι αρτοποιοί να φτιάχνουν το ψωμί της ολικής ζύμωσης, το προζύμι κ.ο.κ. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Να συμπεριλάβουν και τη Βέφα!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν έχετε διαβάσει μέσα ότι όλα αυτά τα πράγματα καλύπτονται από τον όρο «αρτοσκευάσματα»; Δηλαδή ζητάτε από την Εθνική Αντιπροσωπεία, να δώσει στους αρτοποιούς και τις συνταγές, πώς θα κάνουν το ψωμί ή να έχουν την ελευθερία και τη φαντασία να κατασκευάζουν το ψωμί που πωλούν στον Έλληνα πολίτη;
	Θα έρθω στο τελευταίο σημείο. Περίμενα, τουλάχιστον, σήμερα το σημείο αναφοράς απ’ όλους όσοι μίλησαν και από τα τρία κόμματα, να είναι ο Έλληνας πολίτης, ο Έλληνας καταναλωτής. Σας ξεκαθάρισα στη Διαρκή Επιτροπή ότι εμείς εδώ νομοθετούμε για το γενικό συμφέρον. Δεn νομοθετούμε ούτε υπέρ κλάδων, ούτε υπέρ κανενός άλλου μεμονωμένα. Ο οδηγός μας είναι το γενικό συμφέρον και ειδικά για το συγκεκριμένο νομοσχέδιο, η έγνοιά μας όλη περιστρέφεται γύρω από τον πολίτη καταναλωτή, να τον προστατεύσουμε, να έχει τις σημάνσεις στα προϊόντα, τα οποία αγοράζει, με ευκρινή και απόλυτο τρόπο, είτε πρόκειται για το φρέσκο ψωμί, είτε πρόκειται για το ψωμί που προέρχεται από κατεψυγμένη ζύμη ή τα ενδιάμεσα προϊόντα, όπως ονομάζουμε αυτά που θα προέρχονται από τις θερμές γωνιές και μάλιστα, με όρους που έχουμε θέσει και μετά από σχεδόν δέκα μηνών διαπραγμάτευση με την Ευρωπαϊκή Επιτροπή, να δημιουργηθούν εκείνες οι προϋποθέσεις εναρμονισμού με το κοινοτικό δίκαιο ώστε να μην έχουμε νέα καταδίκη της χώρας. 
      Αντί να συντρέξετε προς αυτήν την κατεύθυνση, μόνιμα υπάρχει άρνηση, δεν υπάρχει καμία πρόταση, «όχι, όχι, όχι». Αλλά αυτή θα είναι και η απάντηση του συνόλου σχεδόν των αρτοποιών, οι οποίοι έχουν αντιληφθεί ότι υπάρχει μία μικρή μειοψηφία με εμμονές σε εξωπραγματικά πράγματα, όπως το να περιληφθεί στο νομοσχέδιο ο τρόπος συνταγής ή οι συνταγές κατασκευής και παρασκευής του ψωμιού -το οποίο βρήκε και από πολλούς από σας ευήκοον ους- μέχρι την καταγγελία που κάνατε προς τους αρτοποιούς ότι πωλούν ακριβά το ψωμί. Αυτό είπε ο εισηγητής σας που υπεραμύνεται των αρτοποιών, ότι το στάρι είναι φτηνό και το ψωμί, δηλαδή το 97% του ψωμιού που πωλούν οι αρτοποιοί, είναι ακριβό. Επιτέλους διαλέξτε με ποιους είστε, με τους αρτοποιούς ή εναντίον των αρτοποιών;
	ΔΗΜΗΤΡΙΟΣ ΠΙΠΕΡΓΙΑΣ: Είναι ή δεν είναι ακριβό το ψωμί;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
      ΔΗΜΗΤΡΙΟΣ ΠΙΠΕΡΓΙΑΣ: Είναι ή δεν είναι ακριβό; Σ’ αυτό να απαντήσει.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πιπεργιά, σας παρακαλώ. Πάμε ομαλά. Δεν θα βάλουμε στον κύριο Υπουργό γλωσσοδέτη για το τι θα λέει  και τι δεν θα λέει. Σας παρακαλώ.
      ΛΑΖΑΡΟΣ ΛΩΤΙΔΗΣ: Απλά ένα ερώτημα έθεσε.
      ΠΡΟΕΔΡΕΥΩΝ (Σωτήρης Χατζηγάκης): Το ερώτημα να τεθεί με τη σειρά του και σύμφωνα με τον Κανονισμό.
      Συνεχίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, το νομοσχέδιο, όπως σας είπα και στη Διαρκή Επιτροπή, εντάσσεται σ’ έναν ευρύ κύκλο μεταρρυθμίσεων, που επιχειρούνται σε βασικούς και κρίσιμους τομείς της εθνικής οικονομίας και στην προκειμένη περίπτωση στον ευαίσθητο τομέα το συνδεδεμένο με την καθημερινή ζωή των πολιτών και των καταναλωτών, όπως ο τομέας που περιλαμβάνει τα παραδοσιακά ελληνικά αρτοποιεία και την αρτοποιία γενικότερα. 
      Ύστερα από μεθοδική, επιστημονική και εμπεριστατωμένη ανάλυση όλων των δεδομένων, αλλά και των νομοθεσιών στην Ευρωπαϊκή Ένωση, μετά από μακρά διαβούλευση μ’ όλους τους ενδιαφερόμενους, καταναλωτές, αρτοποιεία, αρτοβιομηχανίες, επιμελητήρια και την Ευρωπαϊκή Επιτροπή, φθάσαμε στη σημερινή μέρα της τελικής ψήφισης του νομοσχεδίου από την Ολομέλεια της Βουλής. Γι’ αυτό η Κυβέρνηση και η Πλειοψηφία που στηρίζει την Κυβέρνηση αισθανόμαστε υπερήφανοι. 
      Είμεθα υπερήφανοι γιατί με το νομοσχέδιο πραγματοποιείται μία ριζοσπαστική αλλά και καινοτόμος εξέλιξη. Από μία άποψη τη στιγμή αυτή, χωρίς να το θεωρήσετε υπερβολή, μπορώ να τη θεωρήσω ιστορική γιατί αλλάζει συνολικά το θεσμικό πλαίσιο ενός βασικού και παραδοσιακού τομέα της οικονομίας, την αρτοποιία μετά από εβδομήντα χρόνια, κυρίες και κύριοι συνάδελφοι. 
      Κύριος στόχος και βασική μέριμνα του υπό ψήφιση νόμου είναι η προστασία του καταναλωτή. Θα το επαναλαμβάνω έστω και αν γίνομαι κουραστικός. Βασικός στόχος είναι η ανάπτυξη των ελληνικών αρτοποιείων αλλά και των επιχειρήσεων με τη δημιουργία ενός σταθερού, ασφαλούς και σύγχρονου νομοθετικού πλαισίου. Με το νομοσχέδιο που συζητούμε και που αφορά θέματα παραγωγής και διάθεσης προϊόντων αρτοποιίας πραγματοποιείται μία τομή, μία θετική αλλαγή που κινείται σε τέσσερις άξονες. 
      Πρώτον, κωδικοποιείται και απλουστεύεται και, κυρίως, εκσυγχρονίζεται η νομοθεσία σ΄ έναν ενιαίο, πλήρη, άρτιο και σύγχρονο νόμο.
      Δεύτερον, εναρμονίζεται η ελληνική νομοθεσία με την αντίστοιχη ευρωπαϊκή και εισάγονται νέες μορφές προϊόντων, όπως είναι τα ενδιάμεσα προϊόντα αρτοποιίας, και ρυθμίζονται με τον πλέον αυστηρό τρόπο η εγκατάσταση-περάτωση έψησης, τα bake off, οι θερμές γωνιές με βάση συγκεκριμένους κανόνες και συγκεκριμένες προϋποθέσεις και όχι με μία απόφαση γενικού διευθυντού του Υπουργείου Ανάπτυξης του 2001 που δημιούργησε όλη αυτήν την περιπέτεια και στις βιομηχανίες και, κυρίως, στον αρτοποιητικό κλάδο και τα παραδοσιακά αρτοποιεία.
      Τρίτον, παρέχονται δυνατότητες και κίνητρα για τον εκσυγχρονισμό και τη στήριξη των αρτοποιείων και, ιδιαίτερα, των παραδοσιακών. Επίσης, καθιερώνεται δίκαιη και παραγωγική εξισορρόπηση όλων των δράσεων που ασκούνται από όσους δραστηριοποιούνται στην αγορά της αρτοποιίας.
      Τέταρτον, ενισχύεται και προστατεύεται ο καταναλωτής, αφού προβλέπονται διατάξεις που προβλέπουν και διασφαλίζουν την ποιότητα, την υγιεινή των προϊόντων αρτοποιίας και καθιστούν αποτελεσματικούς τους ελέγχους στην αγορά, αλλά και διευκολύνουν τον υγιή ανταγωνισμό.
	Θεωρώ ότι στο κέντρο του νομοσχεδίου αυτού βρίσκεται ο Έλληνας πολίτης, ο πολίτης καταναλωτής, η προστασία των συμφερόντων του οποίου ενισχύεται από τον υγιή ανταγωνισμό. Στο χώρο δραστηριοποιούνται δεκαπέντε χιλιάδες περίπου παραδοσιακά αρτοποιεία, όπως προκύπτει από τα στοιχεία του Υπουργείου Οικονομίας και Οικονομικών. 
	Το νομοσχέδιο αυτό συνιστά μία χρυσή τομή, που εναρμονίζει την προστασία του καταναλωτή, του παραδοσιακού αρτοποιείου, αλλά και του σύγχρονου αρτοποιείου και της αρτοβιομηχανίας, δημιουργώντας ένα σύγχρονο ευρωπαϊκό σταθερό θεσμικό πλαίσιο με σκοπό την ανάπτυξη τόσο του κλάδου των ελληνικών αρτοποιείων, όσο και της αρτοβιομηχανίας. 
	Θεωρώ, επίσης, ότι το νέο θεσμικό πλαίσιο συνιστά μία πρόκληση και ταυτόχρονα μία πρόσκληση προς όλα τα ενδιαφερόμενα μέρη να αξιοποιήσουν τις προσφερόμενες δυνατότητες για τον εκσυγχρονισμό και την ανάπτυξη, για την αύξηση της απασχόλησης, τη βελτίωση της θέσης των καταναλωτών, στόχοι που εκφράζουν μία ολοκληρωμένη αλλά και σύγχρονη πολιτική.
	Κυρίες και κύριοι συνάδελφοι, έχω την πεποίθηση ότι με το υπ’ όψιν νομοσχέδιο, αυτό που συζητούμε σήμερα, ο κλάδος της αρτοποιίας περνάει με ασφάλεια σε μία νέα εποχή επιχειρηματικής δραστηριότητας.
     Και είναι βέβαιο ότι θα ανταμειφθούν και η επιχειρηματικότητα και η ανταγωνιστικότητα. 
     Θα σας δώσω για πολύ λίγο ορισμένα από τα συγκριτικά πλεονεκτήματα αυτού του νομοθετήματος. Πάω στο άρθρο 1. Ορισμοί. Τι υπάρχει μέχρι σήμερα, κυρίες και κύριοι συνάδελφοι; Περιορισμένος αριθμός εννοιολογικών ορισμών, που είναι διάσπαρτοι σε πλήθος διαταγμάτων, νόμων, υγειονομικών διατάξεων τα οποία δεν καλύπτουν τις απαιτήσεις της σύγχρονης πραγματικότητας. Με το νομοσχέδιο κωδικοποιούνται, συστηματοποιούνται και εκσυγχρονίζονται οι υπάρχοντες ορισμοί σύμφωνα και με το δίκαιο της Ευρωπαϊκής Ένωσης, αλλά και τις σύγχρονες απαιτήσεις της αγοράς. 
     Δεύτερον, θεσπίζονται νέοι ορισμοί για υπάρχοντα και νέα προϊόντα, καθώς και για δραστηριότητες και εγκαταστάσεις, που καλύπτουν όλο το φάσμα παραγωγής και διακίνησης των ενδιάμεσων προϊόντων αρτοποιίας, που  μέχρι σήμερα παρασκευάζονται και διακινούνται χωρίς βασικούς στοιχειώδεις κανόνες ασφάλειας και υγιεινής, αλλά, κυρίως, προστασίας των καταναλωτών. 
     Ποιοι είναι αυτοί οι ορισμοί, κυρίες και κύριοι συνάδελφοι; Γιατί από το πείσμα, θα έλεγα από την εμμονή σε αντιλήψεις χωρίς πλήρη γνώση των ρυθμίσεων, πήρατε αυτήν την αρνητική θέση. Σας ευχαριστούμε γιατί προσφέρετε όλο το χώρο στην κυβερνώσα Πλειοψηφία και τη νέα διακυβέρνηση και όταν θα αρχίσετε να βλέπετε τα αποτελέσματα τα θετικά υπέρ των κλάδων, τότε θα ψάχνεστε γιατί πήρατε αυτήν τη θέση παρασυρόμενοι από μια πολύ μικρή μειοψηφία, η οποία προσπάθησε και παρέσυρε όχι μόνο εσάς αλλά, κυρίως, το κόμμα της Ελάσσονος Μειοψηφίας το Συνασπισμό της Αριστεράς και της Προόδου προς την ίδια κατεύθυνση. Ποιοι είναι αυτοί οι ορισμοί; Φρέσκος άρτος, διατηρημένος άρτος, υπεύθυνος αρτοποιίας. Ένα χαρακτηριστικό παράδειγμα της καταργούμενης αναχρονιστικής νομοθεσίας είναι ο ορισμός του εργοστασίου αρτοποιίας. 
     Το βασικό προεδρικό διάταγμα που ισχύει, κυρίες και κύριοι συνάδελφοι, είναι από το 1934. Σημειώστε ότι είμαστε στο 2007, στον 21ο αιώνα και ισχύει ρύθμιση από το 1934. Η διαφορά του εργοστασίου αρτοποιίας σε σχέση με το απλό αρτοποιείο βασιζόταν στη δυνατότητα μεγάλης παραγωγής μεταξύ των δυο μονάδων. Όταν όμως ορίστηκαν το 1997 στη βιομηχανική νομοθεσία με τον ν. 2516 οι έννοιες «εργοστάσιο» και «εργαστήριο» μ’ άλλα κριτήρια και συγκεκριμένα με το συνολικό μέγεθος της εγκατεστημένης ισχύος, δεν εκσυγχρονίστηκαν οι αντίστοιχοι ορισμοί που ισχύουν από το 1934. 
     Μ΄ αυτό το νομοσχέδιο επέρχεται πλήρης εναρμόνιση της αρτοποιητικής με τη βιομηχανική νομοθεσία και, επίσης, με το νέο νόμο κατ’ αναλογία των ισχυόντων στον ν. 3325/2005 ορίζεται αύξηση της κινητήριας ισχύος των μικρών αρτοποιείων των 22KW και έτσι αυξάνουμε την ιπποδύναμη από τους δεκαέξι ίππους που ήταν στους τριάντα ίππους. Είναι ή δεν είναι εκσυγχρονισμός αυτή η μεταφορά της νομοθεσίας του ν. 3325 και σ’ αυτό το νομοθέτημα; Θα το κρίνουν οι αρτοποιοί της χώρας. 
     Όσον αφορά στο επίμαχο θέμα των ενδιάμεσων προϊόντων αρτοποιίας, που χρησιμοποιούνται στις εγκαταστάσεις περάτωσης και έψησης. Μ΄ αυτόν τον νόμο ορίζεται σαφώς ότι θα αποτελούνται από προδιαμορφωμένη, διατηρημένη ζύμη, οπότε στις ανωτέρω εγκαταστάσεις θα γίνεται μόνο το τελικό ψήσιμο αυτών των προϊόντων. Και τέλος, για τον ορισμό του φρέσκου άρτου επιλέγεται η ακριβής επιστημονική ορολογία για την πώλησή του στον τελικό καταναλωτή εντός είκοσι τεσσάρων ωρών αντί του όρου που προτάθηκε «αυθημερόν» ή του πρωτάκουστου που ακούσαμε, πάλι από τους ίδιους που σας έχουν παρασύρει, «για την επόμενη μέρα». Δηλαδή, πλήρης διάλυση των πάντων. Και παρακολουθείτε αυτές τις λογικές και αυτές τις πρακτικές. 
     Έρχομαι τώρα για πολύ λίγο στο άρθρο 2 με το οποίο χορηγούνται άδειες εγκατάστασης και λειτουργίας με απλουστευμένες και σύντομες διαδικασίες. Τι συμβαίνει μέχρι σήμερα, κυρίες και κύριοι συνάδελφοι; Προβλέπονται δικαιολογητικά, τα οποία είναι διαφορετικά από αυτά των λοιπών μεταποιητικών επιχειρήσεων υγειονομικού ενδιαφέροντος. Επίσης δεν προσδιορίζονται η διαδικασία και τα δικαιολογητικά με τα οποία χορηγείται η σύμφωνη γνώμη της αρμόδιας υπηρεσίας υγείας, γεγονός το οποίο δημιουργεί προβλήματα στην συνεργασία των αρμόδιων υπηρεσιών αλλά και, κυρίως, ταλαιπωρία και κόστος στους πολίτες και στους αρτοποιούς. 
     Τι προβλέπει ο νέος νόμος; Τα δικαιολογητικά και οι διαδικασίες για τη χορήγηση των προβλεπομένων αδειών εγκατάστασης και λειτουργίας καθώς και της κρίσιμης για την διασφάλιση της δημόσιας υγείας σύμφωνης γνώμης της υγειονομικής υπηρεσίας είναι τα ίδια μ΄ αυτά που ισχύουν για όλες τις μεταποιητικές επιχειρήσεις, που προβλέπονται από το ν. 3325/2005, ένα νόμο που απλουστεύει όλες αυτές τις διαδικασίες. 
     Για να έρθουμε τώρα στο άλλο μεγάλο κεφάλαιο που ταλαιπωρεί τους αρτοποιούς. Πώς μεταβιβάζονται οι άδειες των επιχειρήσεων αρτοποιίας και ποια είναι η πρόνοια για τις οικογενειακές επιχειρήσεις; Τι γίνεται μέχρι σήμερα, κυρίες και κύριοι συνάδελφοι; Όταν το αρτοποιείο περνάει από τον πατέρα στο παιδί ή αποχωρεί κάποιος εταίρος απαιτείται η έκδοση νέας άδειας η οποία δημιουργεί οικονομικό κόστος, γραφειοκρατία και ακόμα μεγάλη ταλαιπωρία του πολίτη, συν όσα κάτω από τη γραφειοκρατία και τις καθυστερήσεις δημιουργούνται. Και αντιλαμβάνεστε τι εννοώ. 
     Τι γίνεται με το νέο νόμο; Δεν απαιτείται νέα άδεια σε περιπτώσεις χαρακτηριστικών μεταβιβάσεων επιχειρήσεων αρτοποιίας μεταξύ των άλλων των μελών της οικογένειας και της αποχώρησης εταίρου σε προσωπική εταιρεία. Είναι ή δεν είναι ένα βήμα που καταπολεμά στην καρδιά τη γραφειοκρατία και δίνει τη δυνατότητα μεταβίβασης της επιχείρησης από τον πατέρα στο παιδί ή από τον ομόρρυθμο εταίρο χωρίς να χρειαστεί να βγει νέα άδεια; Τι απαντάτε επί όλων αυτών; Απολύτως τίποτα. Σιωπή. Διότι ή δεν το μελετήσατε ή απλά και μόνο λέτε το όχι μόνο για το όχι. 
     Διατάξεις εκσυγχρονισμού του αρτοποιείου χωρίς να υπάρχει νέα διαρύθμιση των χώρων, απλοποίηση του τρόπου υπολογισμού των επιφανειών και των χώρων. Καταργούμε ξεπερασμένη νομοθεσία του 1934, του 1950 και του 1977 και προσαρμόζουμε στις συνθήκες και στις διατάξεις του ν. 3325/2005 και του Κώδικα Τροφίμων Και Ποτών και, κυρίως, στον κανονισμό 852/2004, που ρυθμίζουν με πληρότητα κάθε θέμα που άπτεται της ασφάλειας των εγκαταστάσεων και της δημόσιας υγείας. 
     Έγινε πολύ μεγάλη συζήτηση για το HACCP και δέχθηκα την πρόταση της Ομοσπονδίας Αρτοποιών Ελλάδος τα θέματα αυτά να τα ρυθμίζει στην προκειμένη περίπτωση ο Κώδικας Τροφίμων Και Ποτών και ο σχετικός κανονισμός, και έτσι ξεπεράστηκε ένα θέμα που δεν χρειαζόταν και ως εκ περισσού είχε πει να ρυθμίζεται και από το νόμο. Σας αφήρεσα, λοιπόν, το επιχείρημα που ήταν το 70% των αντιδράσεών σας αλλά και όλων των αρτοποιητικών συνδικαλιστικών φορέων. Τώρα, λοιπόν, για να δούμε που θα σταθείτε από πλευράς επιχειρηματολογίας. 
     Βάζουμε υπεύθυνο αρτοποιίας και σε σας και στις βιομηχανικές επιχειρήσεις, που δεν υπήρχε μέχρι σήμερα. Είναι ή δεν είναι εκσυγχρονισμός αυτό; Και υπάρχουν μια σειρά από ζητήματα με πληρότητα αλλά και με σύγχρονη αντίληψη, προκειμένου να μπει το αρτοποιείο στη σύγχρονη εποχή. Και μπαίνει με σιγουριά, με καθαρό νομοθετικό πλαίσιο και μάλιστα μ΄ έναν τρόπο χωρίς να δημιουργεί και στα ελεγκτικά όργανα κανένα απολύτως πρόβλημα. Την ίδια μέριμνα παίρνουμε και για τις υπεραγορές. 
      Οι υπεραγορές, κυρίες και κύριοι συνάδελφοι –που επιτίθεστε όλες αυτές τις μέρες- είναι μόνο οι μεγάλες αλυσίδες ή είναι το μικρό σούπερ μάρκετ, το παντοπωλείο της γειτονιάς, τα οποία είναι διάσπαρτα σ΄ ολόκληρη τη χώρα, σε κάθε γειτονιά, σε κάθε δημοτικό διαμέρισμα και σε κάθε κοινότητα; Αυτούς δεν τους νοιάζεστε και επιτίθεστε και εναντίον αυτών; 
      Για την αρτοποιητική βιομηχανία, με τις νεομαρξιστικές και παλαιομαρξιστικές αντιλήψεις, τις οποίες ανακαλύψατε μετά την αποχώρησή σας από τη διακυβέρνηση του τόπου, δεν έχω να πω πολλά πράγματα. Επιτέλους, δείτε την πραγματικότητα. Η θέση σας εδώ είναι πρωτόγνωρη. Τριάντα τέσσερις μήνες αυτό το Υπουργείο έχει ψηφίσει δεκαεφτά νομοσχέδια. Δεν σας έχει δει με τέτοιο μένος, με τέτοιο πάθος και χωρίς επιχειρήματα, χωρίς καμία πρόταση. Απορώ και εξίσταμαι. Τη συνεδρίαση την παρακολουθεί ολόκληρος ο ελληνικός λαός και θα μας κρίνει όλους. 
      Λύνουμε θέματα που αφορούν τη μεταφορά των προϊόντων αρτοποιίας. Λύνουμε ζητήματα τα οποία αφορούν τον τρόπο με τον οποίο τα αρτοποιεία μπορεί κάποια στιγμή να μη διαθέτουν ψωμί. Ήταν ένα αίτημα της ομοσπονδίας. Το αντιμετωπίσαμε με τον καλύτερο τρόπο για να αποφεύγονται οι συγχύσεις και στα ελεγκτικά όργανα, αλλά και οι ίδιοι να αισθάνονται ασφάλεια για τον τρόπο με τον οποίο λειτουργούν. Ρυθμίζουμε τα θέματα του ψησίματος των φαγητών και των γλυκισμάτων για το κοινό. 
      Βεβαίως βάζουμε πολύ αυστηρές κυρώσεις, για εκείνους οι οποίοι παραβαίνουν τη νομοθεσία. Άκουσα ορισμένους να λένε «μα είναι πολύ αυστηρά τα πρόστιμα μέχρι 50.000 ευρώ». Θέλετε να σας εξομολογηθώ κάτι; Δεν είναι τόσο αυστηρά όσο θα έπρεπε. Από όλες τις πλευρές ακούστηκε να λέγεται να είναι μικρότερα από αυτά που σήμερα είναι ασήμαντα. 
      Νομίζω όμως ότι το πρόστιμο των 50.000 ευρώ είναι ένα πρόστιμο, το οποίο μπορεί να λειτουργήσει και αποτρεπτικά. Βεβαίως πέρα από τη παραπομπή στις εισαγγελικές αρχές, όταν παραβιάζονται διατάξεις του ποινικού κώδικα, να έχουμε ένα πλέγμα και αποτρεπτικό των παραβάσεων, αλλά και ταυτόχρονα σκληρής τιμωρίας εκείνων που θέλουν να παραβαίνουν τις διατάξεις του νόμου.
      Τέλος, δίνουμε ένα μεταβατικό χρονικό διάστημα, ώστε να γίνει με ομαλό τρόπο η προσαρμογή στη νέα πραγματικότητα και στις συγκεκριμένες περιπτώσεις που χρειάζονται αδειοδοτήσεις, ώστε μ΄ αυτόν τον τρόπο να προσαρμοστούμε ομαλά στη νέα πραγματικότητα που δημιουργεί αυτό το νομοθέτημα.
      Κλείνω, κυρίες και κύριοι συνάδελφοι, με τις εξής σκέψεις. Με το νομοσχέδιο αυτό, που σε λίγο θα γίνει νόμος του κράτους, βάζουμε κανόνες για να ενημερώνεται ο καταναλωτής και να προστατεύεται το δημόσιο συμφέρον, για να υπάρχει το παραδοσιακό αρτοποιείο και συγχρόνως –γιατί δεν μπορούμε να το κάνουμε διαφορετικά, έχουμε ήδη τρεις καταδίκες από την Ευρωπαϊκή Επιτροπή- να εναρμονιστεί με αυστηρούς κανόνες και η παρουσία του bake-off, να λειτουργούν οι αρτοποιητικές μονάδες, που και αυτές χρειάζονται, χωρίς να παρεμποδίζεται η ελεύθερη διακίνηση των προϊόντων και χωρίς να νοθεύεται ο ανταγωνισμός, για να υπάρχει χώρος ανάπτυξης και προόδου και για τους μικρούς και για τους μεσαίους και για τους μεγάλους. Αλλά αυτό να γίνεται με κανόνες και αρχές, για να υπάρχει πληθώρα προϊόντων αρτοποιίας που θα παράγονται, θα επισημαίνονται και θα διακινούνται με κανόνες ασφάλειας, αλλά και ταυτόχρονα με έγνοια και κατασφάλιση της δημόσιας υγείας και, κυρίως, των συμφερόντων των καταναλωτών. 
      Να ενημερώνεται ο καταναλωτής για το είδος και την ποιότητα των προϊόντων που επιλέγησαν, γιατί αυτό αποτελεί βασική υποχρέωση της πολιτείας έναντι των πολιτών, για να μην καταλείπονται περιθώρια σύγχυσης και να αποτρέπεται ανασφάλεια δικαίου, όπως, επίσης, να ενθαρρύνεται η επιχειρηματικότητα και η ανάπτυξη σ’ ένα περιβάλλον που ευνοεί την απασχόληση και τις επενδύσεις.
      Όλα αυτά τα στοιχεία είναι καταλυτικά για οποιαδήποτε σύγκριση του παλιού, που καταργεί σήμερα αυτό το νομοθέτημα, με το νέο και το ελπιδοφόρο και συνεπώς οι συγκρίσεις γίνονται: παλιό και νέο, στάσιμο και ελπιδοφόρο, ατελές και πλήρες. Αυτή είναι η σύγκριση της νομοθεσίας που υπάρχει με τη νομοθεσία που σήμερα θα ψηφίσει το Κοινοβούλιο. 
      Έχουμε κάθε λόγο να αισθανόμαστε υπερήφανοι για το εγχείρημα που τολμήσαμε -και που πιστεύουμε ότι θα εκτιμηθεί από κάθε καλόπιστο σε οποιαδήποτε πλευρά και αν ανήκει- για την ευρυθμία και την ανάπτυξη ενός σημαντικού τομέα της οικονομίας, που είναι συνδεδεμένος με την οικογένεια και τη διατροφή, αλλά και την παράδοση της ελληνικής κοινωνίας και, κυρίως, για το συμφέρον όλων των Ελλήνων πολιτών. 
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχουν ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης, ο Πρόεδρος κ. Κακλαμάνης και ο Υφυπουργός Απασχόλησης και Κοινωνικής Προστασίας κ. Γιακουμάτος.
      Θα δώσω πρώτα το λόγο στον κ. Γιακουμάτο για πέντε λεπτά, γιατί επείγεται και πρέπει να αναχωρήσει για άλλη εργασία. 
      ΑΘΑΝΑΣΙΑ ΜΕΡΕΝΤΙΤΗ: Να μιλήσουμε και εμείς όμως, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Στη συνέχεια θα δώσω το λόγο σε σας, κύριε Κακλαμάνη και έπειτα στον Κοινοβουλευτικό Εκπρόσωπο.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υφυπουργός θα μιλήσει για την τροπολογία.
      ΠΡΟΕΔΡΕΥΩΝ (Σωτήρης Χατζηγάκης): Ναι, για την τροπολογία.
      ΑΠΟΣΤΟΛΟΣ ΚΑΚΛΑΜΑΝΗΣ: Άρα, δύο τρία λεπτά είναι αρκετά.
      ΠΡΟΕΔΡΕΥΩΝ (Σωτήρης Χατζηγάκης): Ναι, κύριε Πρόεδρε. 
      Κύριε Γιακουμάτο, έχετε το λόγο για πέντε λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):   Κύριε Πρόεδρε, κυρίες και κύριοι συνάδελφοι, πάντα προηγείται ο κ. Κακλαμάνης.
      Θέλω, όμως, κύριε Κακλαμάνη, να με ακούσετε εν τάχει επειδή είναι μία τροπολογία που σας ενδιαφέρει απόλυτα, γιατί έχετε διατελέσει και Υπουργός Απασχόλησης.
      Αισθάνθηκα την ανάγκη να λάβω το λόγο και να στηρίξω και να υποστηρίξω -στο συζητούμενο σήμερα σχέδιο νόμου- την τροπολογία που αφορά τη βιομηχανία Φωσφορικών Λιπασμάτων Θεσσαλονίκης, η οποία είναι, πραγματικά, μία «ταλαίπωρη» επιχείρηση. 
      Ξέρετε όλοι ότι εδώ και ένα χρόνο περίπου η εταιρεία, που ανήκε στην Εμπορική Τράπεζα και ήταν παλιότερα σε κρατικό έλεγχο, αποφάσισε το Γενάρη του 2006 να κλείσει, με την παρέμβαση της Κυβέρνησης και προσωπικά του Πρωθυπουργού.
      Όλο αυτό το διάστημα οι εργαζόμενοι πληρώνονταν κανονικά και με τη παρέμβαση και της 	Κυβέρνησης αποφασίστηκε η επαναλειτουργία –όπως δεσμευτήκαμε- του εργοστασίου, με εκατόν είκοσι άτομα λέγαμε τότε. Σήμερα γνωστοποιώ στο Σώμα ότι η βιομηχανία Φωσφορικών Λιπασμάτων Θεσσαλονίκης θα επαναλειτουργήσει με εκατόν σαράντα τέσσερις εργαζόμενους. 
      Είναι μία τροπολογία η οποία προβλέπει μέτρα κοινωνικής προστασίας και κάνει πράξη αυτό που επανειλημμένα έχω πει στη Βουλή, ότι αυτή η Κυβέρνηση ήταν, είναι και θα είναι πάντα δίπλα στον εργαζόμενο. Δίνει τη δυνατότητα σ΄ αυτούς που θα αποχωρήσουν να έχουν πέντε επιλογές.
      Πρώτον, να μπουν στα προγράμματα αυτοαπασχόλησης. Δεύτερον, νέες θέσεις εργασίας, επανακατάρτιση, τακτική επιδότηση ανεργίας και ειδική επιδότηση ανεργίας. Εν πάση περιπτώσει δίνει τη δυνατότητα σ΄ όλους να έχουν τα εργασιακά και ασφαλιστικά τους δικαιώματα κατοχυρωμένα μέχρι να βγουν στη σύνταξη. 
      Είναι μία πράξη κοινωνικής ευαισθησίας και ευθύνης απέναντι στους εργαζόμενους. Αυτή η τροπολογία, που καλώ όλες τις πτέρυγες της Βουλής να τις στηρίξουν, είναι κάτι που δικαιούνται οι εργαζόμενοι στα λιπάσματα, γιατί μέχρι τώρα ήταν υπό κρατικό έλεγχο. Όπως γνωρίζετε πουλήθηκε η Εμπορική, γι’ αυτό κάνουμε αυτό το ειδικό καθεστώς εργασίας. Αυτή είναι μία πολιτική που δεν θα έχει εφαρμογή σε άλλες επιχειρήσεις, διότι τώρα έρχεται το Ειδικό Κοινωνικό Ταμείο που θα αποτελέσει μπούσουλα για όλες τις επιχειρήσεις.
      Σήμερα, λοιπόν, με μεγάλη χαρά φέρνω αυτή την τροπολογία. Το Υπουργείο Απασχόλησης είναι υπερήφανο για την ευαισθησία αυτής της Κυβέρνησης γι’ αυτούς τους εργαζόμενους που άξιζαν και αξίζουν καλύτερη τύχη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, εγώ ήθελα να διατυπώσω μερικές παρατηρήσεις επί της ομιλίας του κυρίου Υπουργού Αναπτύξεως, αλλά μετά την παρεμβολή του Υφυπουργού Απασχόλησης, θα ήθελα να υπογραμμίσω για άλλη μία φορά, κύριε Πρόεδρε, ότι δεν είναι δυνατόν να παραβιάζεται το Σύνταγμα και ο Κανονισμός της Βουλής.
      Το άρθρο 72 του Συντάγματος αναφέρει ότι τα νομοσχέδια που συζητούνται και ψηφίζονται στις Διαρκείς Επιτροπές εισάγονται, συζητούνται και ψηφίζονται ενιαία επί της αρχής, των άρθρων και του συνόλου σε μία συνεδρίαση στην Ολομέλεια. Κατ’ οικονομίαν έχει δεχθεί η Βουλή επί του ιδίου νομοσχεδίου που συζητείται και ψηφίζεται και πάλι στην Ολομέλεια, να γίνεται κάποια τροποποίηση, ώστε αυτή η πολύωρη συζήτηση στην Ολομέλεια να μην είναι χωρίς αντικείμενο. Αλλά…
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, υπάρχουν τροπολογίες. Συζητούνται και οι τροπολογίες.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε.
      Εγώ επιμένω να καταγγέλλω ότι το Προεδρείο παραβιάζει το Σύνταγμα και τον Κανονισμό της Βουλής. Μόνο στο νομοσχέδιο που συζητείται το έχουμε δεχθεί, κατ’ οικονομίαν τονίζω. Διότι το Σύνταγμα -διαβάστε το- λέει στο άρθρο 72, παράγραφος 4, ότι τα νομοσχέδια που έρχονται κατ’ εφαρμογήν της παραγράφου 2 του άρθρου 70 στην Ολομέλεια, μετά την συζήτηση και ψήφισή τους στη Διαρκή Επιτροπή, συζητούνται εδώ και ψηφίζονται ενιαία επί της αρχής, των άρθρων και του συνόλου. Οι διατάξεις του Κανονισμού ομιλούν για τροπολογίες, πώς τίθεται η προηγούμενη, η επόμενη, η μείζων, η ελάσσων. Αυτά δεν τα αναφέρει ο Κανονισμός, αλλά επιμένει το Προεδρείο. 
      Και λυπάμαι, γιατί εδώ θα τονίσω ότι με την ανοχή και υμών γίνεται αυτό, κύριοι συνάδελφοι. Υπήρξε μια κατάκτηση του Κοινοβουλίου, ο Κανονισμός και το Σύνταγμα του 2001. Και παραβιάζονται κατά σύστημα όλες αυτές οι ρυθμίσεις, από την Επιτροπή Θεσμών και Διαφάνειας, που βλέπω εδώ τον Πρόεδρό της, όπου παραβιάζει η Πλειοψηφία το δικαίωμα της Μειοψηφίας να καλεί εκεί, με τα 2/5, όποιον θέλει να ακροαστεί. Παραβιάζεται συστηματικά. Η Κυβέρνηση επιβάλλει στο Προεδρείο την κατάργηση, ουσιαστικά, διαδικασιών που δεν ετέθησαν, κύριε Πρόεδρε, για την τότε Αντιπολίτευση τη Νέα Δημοκρατία. Ετέθησαν για την κάθε Αντιπολίτευση. Και θα είναι αυτά που θα χρειαστεί η Νέα Δημοκρατία, εάν ο λαός –όχι οι τηλεφωνικές δημοσκοπήσεις- κύριε Υπουργέ, θέσει και πάλι τη Νέα Δημοκρατία στην Αντιπολίτευση.
      Δεν είναι δυνατόν να συνεχίζεται αυτή η  διάλυση του Κοινοβουλίου, κύριε Πρόεδρε. Διότι διάλυση είναι ακόμα και η διαδικασία με την οποία επιλέγεται το ποια νομοσχέδια θα έρθουν εδώ, γι’ αυτή την σύντομη διαδικασία, όπως συμβαίνει με αυτό πράγματι σήμερα, και για ποια, ήσσονος σημασίας, μπορεί να αναλίσκεται εδώ στη Βουλή χρόνος πολλών συνεδριάσεων.
      Εάν το Υπουργείο Απασχόλησης έχει όντως ρυθμίσεις υπέρ των ανέργων μ’ αυτή την τροπολογία, τι σας εμποδίζει να καταθέσετε ένα νομοσχέδιο...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι απολυμένοι, που είναι στο δρόμο.
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τα αυτά. Να βάλετε διάταξη ότι αυτό που θα ψηφίσουμε έχει αναδρομική ισχύ και μέσα σε δέκα μέρες, όπως ξέρετε, μπορεί να ψηφιστεί. Φέρνετε εδώ ένα κείμενο δέκα σελίδων, που κανένας δεν το έχει διαβάσει. Και εγώ, εν ονόματι αυτών των κανόνων της λειτουργίας του Κοινοβουλίου, ερωτώ τους συναδέλφους της Πλειοψηφίας αν έχουν διαβάσει αυτή την τροπολογία, χάριν της οποίας καταργείται και το Σύνταγμα και ο Κανονισμός της Βουλής.
       Και έρχομαι τώρα στον κύριο Υπουργό, κύριε Πρόεδρε. Πραγματικά, κύριε Υπουργέ, όλα όσα είπατε καταφερόμενος κατά της Αξιωματικής Αντιπολιτεύσεως και μιας μειοψηφίας -όπως είπατε, αναφερόμενος στον κλάδο των αρτοποιών-, μπορούν να δικαιολογηθούν μόνο από μία κόπωση, που σας οδηγεί σε απώλεια ψυχραιμίας. Είναι δυνατόν συλλήβδην και αθρόως να απευθύνεσθε στο Κοινοβούλιο και να μας κατηγορείτε για υποκρισία; Πόθεν τεκμαίρεται η υποκρισία τεσσάρων κομμάτων, Βουλευτών, ενδεχομένως και συναδέλφων της Πλειοψηφίας; Εγώ διάβασα τα Πρακτικά. Βλέπω απέναντί μου και τον συμπατριώτη μου Βουλευτή Λευκάδας, ο οποίος διατύπωσε, όπως και άλλοι συνάδελφοι της Πλειοψηφίας, διάφορες επιφυλάξεις, διάφορες σκέψεις. Όποιος δεν συμφωνεί μαζί σας είναι υποκριτής; Αυτή είναι η σεμνότης και η ταπεινότης; Σας παρακαλώ, κύριε Υπουργέ, να θυμηθείτε ξανά τον κοινοβουλευτικό άνδρα, διότι τα κυβερνητικά αξιώματα έρχονται και παρέρχονται. Σας επαναλαμβάνω ότι μόνο η κόπωση μπορεί να δικαιολογεί αυτούς τους μύδρους. 
      Ποια είναι η μειοψηφία, κύριε Υπουργέ; Είναι η συντεχνία των αρτοποιών Αττικής; Θεωρείτε ότι θα έχετε εσείς το δικαίωμα να καθορίζετε ποιες οργανώσεις, ποιοι φορείς εκφράζουν αυθεντικώς τους χώρους που εκπροσωπούν και ποιοι όχι; Πώς κάνετε εσείς αυτό το τραγικότατο λάθος;
      Λέτε ότι δεν υπάρχουν προτάσεις. Εγώ θα σας δώσω αυτό το κείμενο,  της «συντεχνίας» αυτής των αρτοποιών Αθηνών, προαστίων και περιχώρων, αυτή που την λέτε «η μειοψηφία», που τάχα μας παρασύρει, λες και εμείς είμαστε αθώα, άβουλα όντα και μας παρασύρει ο κλάδος των αρτοποιών. Εδώ βλέπω ότι υπογράφουν αυτό το κείμενο τριάντα ακόμη σωματεία από ολόκληρη τη χώρα και τα γειτονικά σας Τρίκαλα και την Καρδίτσα. Το βλέπω εδώ, κύριε Υπουργέ και θα το καταθέσω για τα Πρακτικά. 
      Δεν μπορείτε, λοιπόν, να τη βαφτίζετε «μειοψηφία», που παρασύρει την Αντιπολίτευση, η οποία υποκρίνεται. Δεν είναι σοβαρά πράγματα αυτά. Και υποθέτω ότι σ’ αυτή τη μειοψηφία εντάσσετε και το πλήθος των οργανώσεων των καταναλωτών, που ανησυχούν δικαιολογημένα, κύριε Υπουργέ. Εσείς μπορείτε να είστε υπερήφανος για το πλήθος των νομοσχεδίων. Όμως, ξέρετε, ου γαρ το ευ στο πολύ, κύριε Υπουργέ.
      Και επειδή μας κατηγορήσατε ότι σας κατηγορούμε πως νομοθετείτε υπέρ των ολίγων -είπατε γι’ αυτά που με ενάργεια και επιχειρηματολογία κατέθεσε ο κ. Αργύρης- σας απαντώ, κύριε Υπουργέ, ότι το αν νομοθετείτε υπέρ των ολίγων ή όχι, αυτό κρίνεται εκ του αποτελέσματος. Και είναι σωστό να επιτρέπετε με την κοινοβουλευτική συμπεριφορά σας σ’ όλους εδώ να εκθέσουν τις απόψεις τους. Δεν βλέπετε αυτή η πληθώρα των νομοσχεδίων σας -και των δικών σας, στον τομέα το δικό σας και του παρακαθήμενού σας Υφυπουργού του άλλου Υπουργείου- ποια αποτελέσματα φέρνει; Έχει γεμίσει ο  τόπος. Μέχρι πριν από ένα χρόνο ανησυχούσαν οι βιοτεχνίες, οι μικρομεσαίες επιχειρήσεις, για τα πολυκαταστήματα. Έρχονται τώρα τα άλλα, τα πολύ πιο μεγάλα πολυκαταστήματα και σαρώνουν και τα μικρά σούπερ μάρκετς. Χιλιάδες είναι οι επιχειρήσεις που κλείνουν. 
      Εδώ, σ’ αυτό το υπόμνημα διαβάζω τι γίνεται στις άλλες χώρες με την ανάλογη νομοθεσία. Δεν υπάρχει αρτοποιείο στις Βρυξέλλες. Δεν υπάρχει. Το ανέφερε πριν ο κ. Αργύρης. Στη Γερμανία εξαφανίζονται οι κλάδοι αυτοί. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Να το απαγορεύσουμε;
      ΑΠΟΣΤΟΛΟΣ ΚΑΚΛΑΜΑΝΗΣ: Φυσικά δεν θα απαγορεύσουμε, απλούστατα μπορούμε να το δούμε μέσα στο πλαίσιο της κοινοτικής νομοθεσίας, κύριε Υπουργέ, διότι δεν υπάρχει εδώ κάποια κοινοτική πολιτική. Υπάρχει μια Οδηγία, ένα πλαίσιο. Και όταν λέει το άρθρο 28 της Συνθήκης ότι δεν επιτρέπονται ποσοστώσεις ή άλλα μέτρα που μπορεί να εμποδίζουν τον ανταγωνισμό και την ελεύθερη κυκλοφορία των αγαθών, προφανώς αυτό δεν σας απαγορεύει να κάνετε αυτό που σας λέει –άλλη μειοψηφία αυτή- η οικονομική και κοινωνική επιτροπή. Είναι και αυτή στη μειοψηφία. Είναι στη μειοψηφία η οικονομική και κοινωνική επιτροπή; 
      Τι σας λέει, κύριε Υπουργέ; Λέει επί λέξει, αφού τονίζει αυτό που κι εσείς το καταλαβαίνετε –ο κ. Παπαθανασίου το καταλαβαίνει καλύτερα ως αρμόδιος της αγοράς- ότι η συνεχώς αυξανόμενη παραγωγή προϊόντων αρτοποιίας από την παραγόμενη ωμή ζύμη ή άλλως κατεψυγμένης ζύμη επεκτείνεται, κύριε Υπουργέ!
      Κοιτάξτε τι γίνεται για την υγεία, για την παιδεία. Έχουν λεφτά οι μεγάλες επιχειρήσεις. Διαφημίζονται. Πώς θα αντέξει ο αρτοποιός της γειτονιάς, όταν θα βομβαρδίζεται κάθε μέρα από την τηλεόραση, από τον Τύπο με τη διαφήμιση ο καταναλωτής γι’ αυτά τα υπερπροϊόντα της σύγχρονης τεχνολογίας;
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Σας λέει η οικονομική και κοινωνική επιτροπή ότι πουθενά το νομοσχέδιο δεν αναφέρεται σε κάποια διατροφική διαφορά του φρέσκου άρτου από εκείνον που παράγεται με κατεψυγμένη ζύμη, αλλά περιγράφει τους όρους «φρέσκος άρτος» και «διατηρημένος άρτος». Όταν η νομοθεσία δεν τα καθορίζει αυτά, μπορεί να διαφημίζεις από την τηλεόραση το οποιοδήποτε σάπιο, μουχλιασμένο προϊόν ως μοντέρνο, σύγχρονο, το προϊόν που μπορούν ιδιαίτερα οι νέοι, που παρασύρονται από τη διαφήμιση στην εποχή του σούπερ καταναλωτισμού, να καταφεύγουν και να γίνονται υπερκαταναλωτές.
      Η επιτροπή σάς αναφέρει και άλλα παρακάτω, αλλά δεν πρέπει να κάνω κατάχρηση χρόνου. Διαβάστε τι λέει, αλλά θα καταθέσω στα Πρακτικά και την έκθεση της οικονομικής και κοινωνικής επιτροπής για να δείτε.
      Σας λέει επίσης ότι μιλάτε για αρτοσκευάσματα. Μας το είπατε και πριν. Η έννοια της λέξης «αρτοσκευάσματα» θέλει κάποια ανάλυση, κύριε Υπουργέ. Λέτε, από ό,τι είδα στο κείμενό σας και από τα Πρακτικά της Διαρκούς Επιτροπής που εξεθέτη εκεί, για τα ζυμαρικά. Πού είναι τα ζυμαρικά; Δεν μπορούν τα αρτοποιεία να κάνουν αυτά τα προϊόντα που λέμε ζυμαρικά, αυτά που στην Κατοχή είχαμε και ζήσαμε έτσι, κύριε Υπουργέ, αυτά τα μικρά φτιασίματα από τη ζύμη και όχι από τη μαγιά;
      Κύριε Πρόεδρε, ο κύριος Υπουργός υπερέβαλε σήμερα και θα πρέπει να το σκεφτεί. Επαναλαμβάνω, ίσως είναι κουρασμένος από το πολύ νομοθετικό έργο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Καθόλου!
      ΑΠΟΣΤΟΛΟΣ ΚΑΚΛΑΜΑΝΗΣ: Συμβαίνει αυτό και με άλλους Υπουργούς. Είστε κουρασμένοι! Μια κουρασμένη Κυβέρνηση!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Ο μόνος που δεν είναι κουρασμένος είναι ο Πρωθυπουργός, γιατί δεν κάνει τίποτε, ούτε καν το στοιχειώδες έργο του να συντονίζει αυτή τη διαλυμένη Κυβέρνηση!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ!
      ΑΠΟΣΤΟΛΟΣ ΚΑΚΛΑΜΑΝΗΣ: Μην επαφίεστε στις τηλεφωνικές δημοσκοπήσεις. Παίρνεις ό,τι παραγγέλνεις. Ο λαός βογκάει και ζητά διέξοδο. Τη ζητά από εμάς και πρέπει κι εμείς να καταλάβουμε ότι είναι ώρα πια να βοηθήσουμε το λαό να σας δώσει τα παπούτσια στο χέρι, αγαπητέ και φίλε, κύριε Υπουργέ!
      (Χειροκροτήματα από την πτέρυγα του ΠΑ.ΣΟ.Κ.)
      Και αυτό, όπως πάτε, θα γίνει και πολύ σύντομα!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μπράβο, Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα σας δώσω αμέσως το λόγο, αφού κάνω μια διευκρίνιση.
      Κατ’ αρχήν, κύριε Κακλαμάνη και κύριοι συνάδελφοι, είναι γεγονός ότι το νομοσχέδιο έρχεται νομότυπα, σύμφωνα με τη διάταξη και του Κανονισμού και του Συντάγματος και πρέπει να πω ότι τούτο εδώ το Προεδρείο κρατά μια υποδειγματική στάση απέναντι σ’ όλα τα κόμματα και σ’ όλη τη διαδικασία, με αποτέλεσμα σε πολλά κεφάλαια να έχει βελτιωθεί η διαδικασία σε σχέση μ’ αυτό που είχαμε στο παρελθόν. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρόεδρε, σας άκουσα. Παρακαλώ πάρα πολύ. Σας θυμίζω ότι επί των ημερών σας, σε διάρκεια δύο ετών, είχαν περάσει με αυτή τη διαδικασία σαράντα οκτώ νομοσχέδια. Σήμερα, σε διάρκεια δυόμισι ετών, έχουν περάσει μ’ αυτή τη διαδικασία μόνο δεκατέσσερα νομοσχέδια. Επομένως, δεν πρέπει να επικαλείστε αυτή την ένσταση. 
      Όσον αφορά την ένσταση που είπατε για την τροπολογία,…
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως δεν επικαλέσθην αυτό που λέτε τώρα.
      ΠΡΟΕΔΡΕΥΩΝ (Σωτήρης Χατζηγάκης): Πώς είπατε;
      ΑΠΟΣΤΟΛΟΣ ΚΑΚΛΑΜΑΝΗΣ: Για την τροπολογία είπα, όχι για το νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, επειδή έχω το καλό ή το κακό να τα γράφω, είπατε ότι η Κυβέρνηση επιλέγει νομοσχέδια τα οποία τα φέρνει με αυτή τη διαδικασία.
      ΑΠΟΣΤΟΛΟΣ ΚΑΚΛΑΜΑΝΗΣ: Άλλοτε έτσι, άλλοτε αλλιώς!
      ΠΡΟΕΔΡΕΥΩΝ (Σωτήρης Χατζηγάκης): Πώς το ξέρετε εσείς, όταν η Κυβέρνηση έχει φέρει δεκατέσσερα νομοσχέδια μ’ αυτή τη διαδικασία και όταν η προηγούμενη Κυβέρνηση στο αντίστοιχο χρονικό διάστημα είχε φέρει σαράντα οκτώ; Άρα, το επιχείρημά σας δεν στέκεται. Αυτό λέω.
      ΑΠΟΣΤΟΛΟΣ ΚΑΚΛΑΜΑΝΗΣ: Διαστρέφετε αυτά που είπα!
      ΠΡΟΕΔΡΕΥΩΝ (Σωτήρης Χατζηγάκης): Δεν διαστρέφω τίποτα! Τα έχω σημειωμένα.
      Τώρα, όσον αφορά την τροπολογία, εκεί όπως ξέρετε και επειδή διάβασα κατά τη διάρκεια της αγορεύσεώς σας και τα Πρακτικά επί της περιόδου της δικής σας, υπήρξε μια διχοστασία στην Επιστημονική Επιτροπή. Εν πάση περιπτώσει, υπάρχει πρακτική, σύμφωνα με την οποία και εις το παρελθόν υπήρξε τροπολογία κατά την ίδια διαδικασία και επομένως βάσει αυτής της πρακτικής επέλεξε και το Προεδρείο και η Κυβέρνηση αυτή τη διαδικασία με αυτή την τροπολογία, η οποία στο τέλος-τέλος είναι συμπληρωματική και δεν αλλοιώνει το περιεχόμενο του νομοσχεδίου. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να παρέμβω;
      ΠΡΟΕΔΡΕΥΩΝ (Σωτήρης Χατζηγάκης): Αμέσως, κύριε Υπουργέ.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, αυτό που γίνεται είναι απαράδεκτο.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κουλούρη. Τι γίνεται;
      ΚΙΜΩΝ ΚΟΥΛΟΥΡΗΣ: Να φύγουμε οι Βουλευτές! Να ακούμε τους Υπουργούς και τους Κοινοβουλευτικούς Εκπροσώπους να μιλάνε!
      ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, εγώ σας συναισθάνομαι.
      ΚΙΜΩΝ ΚΟΥΛΟΥΡΗΣ: Είναι δυνατόν; Και έπειτα μιλάμε για προβάδισμα των Βουλευτών και του Κοινοβουλίου; 
      ΠΡΟΕΔΡΕΥΩΝ (Σωτήρης Χατζηγάκης): Σας συναισθάνομαι, όμως το Προεδρείο ακολουθεί μια διαδικασία. Δεν τον έφτιαξα εγώ τον Κανονισμό και ούτε μπορώ να περιγράψω τη διαδικασία. Ό,τι λέει ο Κανονισμός, αυτό κάνω. Αυτά είχα να πω. 
      Καθίστε, κύριε Κουλούρη.
      ΑΠΟΣΤΟΛΟΣ ΚΑΚΛΑΜΑΝΗΣ: Ο Κανονισμός έγινε γι’ αυτόν ακριβώς το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν αναφέρθηκα στη διαδικασία με την οποία έρχεται το νομοσχέδιο. Αναφέρθηκα στο ότι παραβιάζει το Προεδρείο τον Κανονισμό και το Σύνταγμα, επιτρέποντας συζήτηση και ψήφιση τροπολογιών σε νομοσχέδια που έρχονται μ’ αυτή τη διαδικασία.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εσείς τον παραβιάζετε συνέχεια. Τον παραβιάζετε μόνιμα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Γιακουμάτο.
      Σας είπα ότι η πρακτική αυτή έχει ξαναγίνει και σας ανέφερα το νομοσχέδιο.
      Ορίστε, κύριε Υπουργέ, έχετε το λόγο.
      ΚΙΜΩΝ ΚΟΥΛΟΥΡΗΣ: Αυτό το θέαμα θα σταματήσει;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Κουλούρη…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Κουλούρη.
      ΚΙΜΩΝ ΚΟΥΛΟΥΡΗΣ: Αυτό το θέαμα πρέπει να σταματήσει κάποτε. Να μην μπορούν οι Βουλευτές να εκφράζονται;
      ΠΡΟΕΔΡΕΥΩΝ (Σωτήρης Χατζηγάκης): Το λέτε σ’ εμένα ή  μέσω υμών να το ακούσει η παράταξη η δική σας, κύριε Κουλούρη; Σας παρακαλώ καθίστε.
      ΚΙΜΩΝ ΚΟΥΛΟΥΡΗΣ: Για όλους το λέω! Σιωπηλοί είμαστε εδώ; Ο κύριος Υπουργός έχει παρέμβει τρεις φορές.
      ΠΡΟΕΔΡΕΥΩΝ (Σωτήρης Χατζηγάκης): Κατάλαβα. Φωνάζετε στην πεθερά, για να ακούσει η νύφη! Αυτό λέτε τώρα εσείς.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, δεν έχει το λόγο. Παρακαλώ, κύριε Κουλούρη.
      ΠΡΟΕΔΡΕΥΩΝ (Σωτήρης Χατζηγάκης): Κατεγράφη η έντασή σας. Καθίστε.
      ΚΙΜΩΝ ΚΟΥΛΟΥΡΗΣ: Μιλάει ο εισηγητής μας; Απαντά. Μιλά ο Κοινοβουλευτικός; Απαντά.
      ΠΡΟΕΔΡΕΥΩΝ (Σωτήρης Χατζηγάκης): Καθίστε.
      Παρακαλώ τους κυρίους πρακτικογράφους να μη γράφουν από εδώ και πέρα καμία διακοπή. 
      Ορίστε, κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, με σεβασμό παρακολουθήσαμε την παρέμβαση του πρώην Προέδρου, του κ. Κακλαμάνη. Αν απευθύνεστε στην Κυβέρνηση, για να πείτε γιατί μίλησε ο πρώην Πρόεδρος της Βουλής, κύριε Κουλούρη, κάνετε πολύ μεγάλο λάθος. Πολύ μεγάλο λάθος, κύριε Κουλούρη.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Επιτέλους.
      ΚΙΜΩΝ ΚΟΥΛΟΥΡΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, παρακαλώ. Έτσι λέει ο Κανονισμός; Κοιτάξτε τον Κανονισμό. Σας παρακαλώ.
      Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ήθελα να ευχαριστήσω τον κ. Κακλαμάνη. Γνωρίζει, άλλωστε, και ο ίδιος και όλοι όσοι βρίσκονται στην Αίθουσα διαχρονικά τον απέραντο σεβασμό που τρέφω προς τον πρώην Πρόεδρο της Βουλής, τον κ. Κακλαμάνη και τη μακρά συνεργασία την οποία είχαμε για τα θέματα της Βουλής και από τη θέση του Κοινοβουλευτικού Εκπροσώπου, αλλά και ως Γραμματέας της Κοινοβουλευτικής Ομάδας στη Διάσκεψη των Προέδρων.
    Κύριε Πρόεδρε, η τροπολογία δεν κατετέθη σε άσχετο νομοσχέδιο. Ο συνυπογράφων Υπουργός, ο Υπουργός Ανάπτυξης έχει αρμοδιότητα για τη συγκεκριμένη βιομηχανία και επίσης, για να γνωρίζει η Εθνική Αντιπροσωπεία, η βιομηχανία αυτή συνεχίζει να λειτουργεί, καθ’ ότι η Δ.Ε.Π.Α. την τροφοδοτεί με φυσικό αέριο, χωρίς να πληρώνεται και σήμερα το χρέος της ξεπερνάει τα εξήντα πέντε εκατομμύρια ευρώ.
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ).
    Και πέραν τούτου, είναι βιομηχανική δραστηριότητα και είναι στην αρμοδιότητα του συνυπογράφοντος Υπουργού, που έχει την ευθύνη και της μεταποίησης, η έλευση αυτής της τροπολογίας. Αυτή είναι η πρώτη απάντηση.  
    ΑΠΟΣΤΟΛΟΣ ΚΑΚΛΑΜΑΝΗΣ: Κρίμα, κύριε Σιούφα. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και εσείς τώρα διακόπτετε συνέχεια ...
    ΠΡΟΕΔΡΕΥΩΝ (Ιωάννης Τραγάκης): Παρακαλώ. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και εσείς και εγώ, κύριε Πρόεδρε, μετά την τροποποίηση του Κανονισμού, για να μην κατατίθενται τροπολογίες σ’ αυτή τη διαδικασία δεχθήκαμε από όλους τους Βουλευτές ισχυρή κριτική και ενθυμείστε ότι έγινε τροποποίηση του Κανονισμού, γιατί ήταν αίτημα όλων των κομμάτων να κατατίθενται τροπολογίες και στη συζήτηση που γίνεται με το άρθρο 70 παράγραφος 2 του Συντάγματος ... 
    ΑΠΟΣΤΟΛΟΣ ΚΑΚΛΑΜΑΝΗΣ: Μόνο για το συγκεκριμένο νομοσχέδιο. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και εσείς και εγώ  υποστήκαμε τότε οδυνηρή κριτική. Το ένα είναι αυτό. 
    Έρχομαι τώρα να σας ευχαριστήσω θερμά για τις παραινέσεις σας για το πώς μπορούμε να κυβερνήσουμε περισσότερες τετραετίες, εάν προσέξουμε ορισμένα θέματα και ορισμένες από τις παρατηρήσεις τις οποίες κάνατε. 
    Σας ευχαριστώ πάρα πολύ. 
    Αυτό που είπατε για τον Πρωθυπουργό δεν θα το περίμενα από εσάς, κύριε Πρόεδρε ...
    (Θόρυβος, διαμαρτυρίες από την πτέρυγα του ΠΑ.ΣΟ.Κ.)
    Και δεν θα το περίμενα γιατί ο Πρωθυπουργός είναι Πρωθυπουργός όλων των Ελλήνων. Εξελέγη με δημοκρατικές διαδικασίες, ζούμε σε δημοκρατία και ασκεί τα καθήκοντά του με τον καλύτερο δυνατό τρόπο και ειλικρινά λυπούμαι. Από έναν Βουλευτή θα το περίμενα, αλλά όχι από θεσμικό παράγοντα του πολιτεύματος μέχρι πρότινος, όπως εσείς και μετά από τη συνεργασία, την οποία είχατε με το σημερινό Πρωθυπουργό και όταν ήταν Αρχηγός της Αξιωματικής Αντιπολίτευσης. Έπρεπε να είχατε καλύτερη άποψη για το σημερινό Πρωθυπουργό ... 
    ΑΠΟΣΤΟΛΟΣ ΚΑΚΛΑΜΑΝΗΣ: Είναι υπεράνω κριτικής ο Πρωθυπουργός; 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι. 
    ΑΠΟΣΤΟΛΟΣ ΚΑΚΛΑΜΑΝΗΣ: Τότε; 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε Πρόεδρε ... 
    ΑΠΟΣΤΟΛΟΣ ΚΑΚΛΑΜΑΝΗΣ: Συντονίζει την Κυβέρνησή του; 
    ΠΡΟΕΔΡΕΥΩΝ (Ιωάννης Τραγάκης): Παρακαλώ. Κύριε Πρόεδρε, δεν σας διέκοψε κανείς. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έρχομαι, κύριε Πρόεδρε, να απαντήσω στο γιατί μίλησα για υποκρισία ...
    (Θόρυβος από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι. Δεν δέχομαι διακοπές.
    Ολοκληρώστε, κύριε Υπουργέ.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μίλησα για υποκρισία, κύριε Πρόεδρε, για τρία πράγματα.
      Πρώτον, όταν γνωρίζετε ότι η χώρα έχει τρεις καταδικαστικές αποφάσεις για το bake-off, λόγω της ανεπαρκούς νομοθετικής ρύθμισης με απόφαση του Γενικού Διευθυντού του Υπουργείου Ανάπτυξης το 2001, έρχεστε σήμερα και λέτε στην Κυβέρνηση που βάζει σαράντα τέσσερα τετραγωνικά μέτρα για τις θερμές γωνιές ότι αυτό θα αποσαρθρώσει την αγορά;
      Γνωρίζετε, κύριε Πρόεδρε, ότι σε όλες τις ευρωπαϊκές χώρες με φούρνους bake-off είναι δίπλα στα περίπτερα το ψυγείο και το φουρνάκι και εδώ ζητούμε σαράντα τέσσερα τετραγωνικά μέτρα; Το ένα είναι αυτό. 
      Δεύτερον εξαιρετικά σημαντικό. Είπα πριν και πιστεύω να ήσασταν εδώ ότι η σήμανση για την ημερομηνία λήξης είναι κατ’ εφαρμογήν Ευρωπαϊκού Κανονισμού –ήρθε το 2002, σωστά ήρθε- καθώς και τις πρωτοβουλίες τις οποίες αναλαμβάνουμε για να το διορθώσουμε, σύμφωνα με τα ευρωπαϊκά δεδομένα. Και καταγγελλόμεθα γι’ αυτό το πράγμα, το οποίο ισχύει σύμφωνα με την ευρωπαϊκή νομοθεσία, την οποία εσείς αποδεχθήκατε; Δεν είναι υποκρισία να καταγγέλλεται η Κυβέρνηση;
    (Θόρυβος, διαμαρτυρίες από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι.
    Ολοκληρώστε παρακαλώ, κύριε Υπουργέ. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ποια είναι η άλλη καταγγελία μας; Είπατε, γιατί δεν επιτρέπουμε τα ζυμαρικά στους φούρνους. Δικαιολογημένο το ερώτημά σας, κύριε Κακλαμάνη. Αλλά όλη η νομοθεσία περί αρτοποιίας, όλες τις προηγούμενες δεκαετίες και με τις δικές σας κυβερνήσεις, είχε αυτή την εξαίρεση και τη σεβαστήκαμε. Δεν υπάρχει κανένα επιχείρημα υπέρ της αντίθετης άποψης, γι’ αυτό δεν το αλλάξατε και σεις και γι’ αυτό και δεν το αλλάζουμε και εμείς. 
    Πέραν τούτου, θα είδατε ότι προστίθεται στα αρτοποιεία μία σειρά από προϊόντα τα οποία υπήρχαν στα αρτοποιεία, όπως το γάλα και δεν τα ρύθμιζε ο Κανονισμός...
    (Θόρυβος, διαμαρτυρίες από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι. 
    Κύριε Υπουργέ, κλείστε με αυτό, σας παρακαλώ. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ολοκληρώνω, κύριε Πρόεδρε. 
    Τέλος, κύριε Πρόεδρε, κύριε Κακλαμάνη, σε ό,τι αφορά τη λειτουργία των επιχειρήσεων με τις πολιτικές που ακολουθεί η νέα διακυβέρνηση έχω να σας πω ότι την περίοδο 2000-2003 σε κάθε τρεις επιχειρήσεις που δημιουργούντο έκλειναν δύο. Από το 2004 μέχρι και τα τελευταία στατιστικά στοιχεία, σε κάθε τρεις νέες επιχειρήσεις που δημιουργούνται κλείνει μόνο μία. Αυτή είναι η αποτελεσματικότητα της πολιτικής μας. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
    Ο Κοινοβουλευτικός Εκπρόσωπος του ΠΑ.ΣΟ.Κ., κ. Φλωρίδης, έχει το λόγο. 
    ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, αντιλαμβάνομαι ότι ο κύριος Υπουργός θα πρέπει ταυτόχρονα να καλύψει και την απουσία Βουλευτών της Νέας Δημοκρατίας να υποστηρίξουν το νομοσχέδιό του. 
    Αντιλαμβάνομαι, λοιπόν, ότι γι’ αυτό το λόγο ζητά συνέχεια και παρεμβαίνει, επειδή δεν υπάρχουν Βουλευτές της Νέας Δημοκρατίας να υποστηρίξουν αυτό το σπουδαίο νομοσχέδιο. 
    ΑΝΑΣΤΑΣΙΟΣ ΚΑΡΑΜΑΡΙΟΣ: Έχουμε Βουλευτές. Είμαστε εγγεγραμμένοι. 
    ΓΕΩΡΓΙΟΣ ΦΛΩΡΙΔΗΣ: Ναι, είδα. Είσαστε οκτώ από τους σαράντα. Είναι τόσοι πολλοί που ο κύριος Υπουργός σήμερα μεταλλάσσεται και σ’ ένα σωρό άλλους Βουλευτές!
    Αγαπητοί συνάδελφοι, στην πρώτη παρέμβαση, όταν ζήτησα το λόγο, ο κύριος Υπουργός οργίλως είχε πει δύο πράγματα, τα οποία προφανώς είναι αντιφατικά μεταξύ τους και αξίζει να τα υπενθυμίσω. 
    Από την κεκτημένη του ταχύτητα και από τη συνήθεια να κατηγορεί το ΠΑ.ΣΟ.Κ., είπε ότι το ΠΑ.ΣΟ.Κ. τελικώς συντάσσεται με τους αρτοποιούς και με την έννοια αυτή συντάσσεται με εκείνους οι οποίοι ευθύνονται για το ακριβό ψωμί στην Ελλάδα. Την ίδια στιγμή, όμως, καταλαβαίνοντάς το, μέσα σ' αυτό το λογικό πανικό, έσπευσε να προσθέσει ότι το νομοσχέδιο αυτό έρχεται να ευεργετήσει τους χιλιάδες μικρομεσαίους αρτοποιούς. 
    Το ερώτημα τώρα είναι το εξής: Εάν οι αρτοποιοί ευθύνονται για το ακριβό ψωμί, η Κυβέρνηση σπεύδει με το νομοσχέδιο αυτό να τους επιβραβεύσει; 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό το ερώτημα να το απευθύνετε στον εισηγητή σας, όχι σε μένα. 
    ΓΕΩΡΓΙΟΣ ΦΛΩΡΙΔΗΣ: Μέχρι τώρα ήσασταν ήρεμος, δεν διακόπτατε. Αντιλαμβάνομαι, λοιπόν, ότι τα πράγματα είναι δύσκολα, επειδή ζείτε μέσα στις αντιφάσεις σας. 
    Η πρώτη, λοιπόν, παραδοχή που άκουσα και που ακούσαμε όλοι, είναι ότι το ψωμί στην Ελλάδα είναι ακριβό. Κύριε Υπουργέ, τρία χρόνια κυβερνάτε. Το ψωμί γιατί είναι ακριβό; Επειδή αυξήθηκε το πετρέλαιο; Έχετε υπ' όψιν σας πόσο πούλησαν το 2006 οι αγρότες την καλή και την υψηλής ποιότητας παραγωγή τους σε σιτάρι; Τριάντα τέσσερις δραχμές, δηλαδή δέκα λεπτά του ευρώ. Ξέρετε πόσο πουλούσαν το 2003; Πενήντα πέντε δραχμές. Ξέρετε πόση είναι η αύξηση στο ψωμί φέτος, που οι αγρότες πούλησαν 10 λεπτά το κιλό το σιτάρι; Είναι δέκα λεπτά, δηλαδή, η αύξηση που πήρε το ψωμί. Όσο πούλησαν οι αγρότες το κιλό το σιτάρι, τόση ήταν η αύξηση που πήρε το ψωμί!
    Και το ερώτημα είναι το εξής: Ακρίβεια υπήρχε το 2003, όταν το σιτάρι κόστιζε 55 δραχμές το κιλό και σήμερα παραδεχθήκατε ότι το ψωμί είναι πολύ ακριβό, όταν το σιτάρι κοστίζει 34 δραχμές το κιλό;
    Και τι έγιναν οι εξολοθρευτές της ακρίβειας, κύριε Υπουργέ; Προεκλογικά, μαζί με τον παρακαθήμενο Υφυπουργό σας είχατε αυτοαναγορευτεί ως οι επερχόμενοι εξολοθρευτές της ακρίβειας. Μπορείτε να μας πείτε τι συνέβη με την ακρίβεια, τι συνέβη με την αισχροκέρδεια; Υπάρχει αγροτικό προϊόν σήμερα, το οποίο να μην πωλείται στο 1/3 της τιμής του 2003; Και υπάρχει προϊόν, το οποίο φθάνει στον καταναλωτή, χωρίς να πωλείται σ’ αυτόν σε τιμή τριπλάσια του 2003;
    Πώς τα καταφέρνετε τόσο σπουδαία εσείς οι εξολοθρευτές της ακρίβειας; Πως τα καταφέρνουν αυτοί οι καταπληκτικοί πολιτικοί άνδρες, οι οποίοι υποσχέθηκαν στον ελληνικό λαό ότι θα περιδιαβαίνουν τις λαϊκές αγορές, προκειμένου να απολαύσουν τους καρπούς των προσπαθειών τους και προκειμένου η ακρίβεια να χτυπηθεί στη ρίζα της; Εμφανίζεστε σε καμία λαϊκή; Περιδιαβαίνετε την αγορά να δείτε τι γίνεται; Έχετε ρωτήσει σε τι κατάσταση βρίσκονται οι εργαζόμενοι, οι αγρότες, οι συνταξιούχοι, οι έμποροι, οι επαγγελματίες από τη δική σας πολιτική; 
      Η ακρίβεια για σας θα ήταν ένα παιχνίδι να την αντιμετωπίσετε. Και βέβαια, τελικά υπήρξε παιχνίδι, αλλά αυτό το παιχνίδι ήταν σε βάρος των εργαζομένων, σε βάρος των συνταξιούχων, σε βάρος των καταναλωτών και υπέρ των μεγάλων συμφερόντων.
      Κάνατε και έναν υπαινιγμό. Είπατε ότι μ’ αυτές τις ρυθμίσεις μπορεί να μειωθεί και η τιμή του ψωμιού. Κύριε Υπουργέ η Ελλάδα που παράγει σιτάρι για εξαγωγή, θα φάει το κατεψυγμένο ψωμί, που εσείς ρυθμίζετε τώρα να μειωθεί η τιμή του;
      Είπατε ότι διαβουλευθήκατε. Θέλω να σας θυμίσω το εξής: Το Σεπτέμβριο του 2004 πήρατε αιτιολογημένη γνώμη από την Ευρωπαϊκή Επιτροπή, η οποία ανέγραφε ότι τους υποσχεθήκατε ότι θα προχωρήσετε άμεσα σε ρυθμίσεις αυτού του πεδίου.
      Από το 2004, είμαστε στο 2007. Μπορείτε να μας πείτε τι κάνατε; Διαβουλευόσασταν; Και αν είχατε κάνει σωστή διαβούλευση, μπορείτε να μας εξηγήσετε πώς σε δύο μέρες επιφέρατε σαράντα δύο αλλαγές σ’ ένα νομοσχέδιο, το οποίο υποτίθεται ότι είναι προϊόν μακράς διαβούλευσης με τις παραγωγικές τάξεις και όλους τους ενδιαφερόμενους; Προφανώς, όχι.
      Τι ρυθμίζουμε σήμερα; Τι συζητάει η Βουλή; Η Κυβέρνηση ισχυρίζεται ότι ρυθμίζει μία κατάσταση, η οποία προέκυψε από μία απόφαση του Ευρωπαϊκού Δικαστηρίου. Τι έκρινε το Ευρωπαϊκό Δικαστήριο; 
      Το Ευρωπαϊκό Δικαστήριο, αγαπητοί συνάδελφοι, κλήθηκε να αποφασίσει για το εάν η υποχρέωση στους χρησιμοποιούντες κατεψυγμένη ζύμη, η οποία εισάγεται από χώρες της Ευρωπαϊκής Ένωσης, να τηρούν ένα ολόκληρο αρτοποιείο, συνιστά δραματικό περιορισμό ή μη επιτρεπόμενο περιορισμό στην ελεύθερη διακίνηση των προϊόντων, που προστατεύεται βεβαίως από τις ευρωπαϊκές συνθήκες.
       Αυτό έκρινε το Ευρωπαϊκό Δικαστήριο και επ’ αυτού απεφάνθη –με την απουσία της Ελλάδας, όπως λέει η απόφαση- ότι δηλαδή, πράγματι, όταν υποχρεώνεις κάποιον, ο οποίος εισάγει κατεψυγμένη ζύμη, να έχει ένα ολόκληρο αρτοποιείο, αυτό ενδεχομένως συνιστά περιορισμό στην ελεύθερη διακίνηση των προϊόντων και αυτό πρέπει να ρυθμιστεί.
      Το Ευρωπαϊκό Δικαστήριο, λοιπόν, έκρινε έως εκεί. Το ζήτημα τώρα είναι να δούμε εάν οι ρυθμίσεις που κάνει η Κυβέρνηση είναι τέτοιες, ώστε να κινούνται μέσα στα όρια που έθεσε το Ευρωπαϊκό Δικαστήριο και ποιο είναι το πεδίο εκείνο το οποίο καλείται να ρυθμίσει η Κυβέρνηση έξω από το ρυθμιστικό πεδίο της απόφασης του Ευρωπαϊκού Δικαστηρίου, γιατί το Ευρωπαϊκό Δικαστήριο νοιάστηκε και απεφάνθη για το εάν αυτοί οι περιορισμοί που επιβάλλονται είναι υπέρμετροι ή όχι και δεν δικαιολογούνται.
      Ποιος κρίνει εδώ, λοιπόν, εάν με τις ρυθμίσεις που κάνετε εσείς κατ’ αρχήν ενισχύετε τον υγιή ανταγωνισμό; Τι σημαίνει υγιής ανταγωνισμός εδώ;
      Είχατε φέρει το πρώτο νομοσχέδιο πριν από ένα χρόνο περίπου. Εκεί ρυθμίσατε σε εξήντα τα τετραγωνικά μέτρα που απαιτείται να έχει ένας, ο οποίος θα επεξεργαστεί κατεψυγμένη ζύμη. Μπορείτε να μας εξηγήσετε γιατί σήμερα αυτά τα εξήντα τετραγωνικά μέτρα έγιναν τριάντα δύο; Όταν ρωτάτε με ποιον είναι το ΠΑ.ΣΟ.Κ., σας απαντάω ότι το ΠΑ.ΣΟ.Κ. είναι με τον υγιή ανταγωνισμό, με την προστασία της δημόσιας υγείας και με την προστασία του καταναλωτή. Μ’ αυτούς είναι το ΠΑ.ΣΟ.Κ..
      Υπάρχει, λοιπόν, υγιής ανταγωνισμός, όταν αυτό το οποίο εισάγετε τελικά είναι ανταγωνισμός σε βάρος των αρτοποιείων, τα οποία λειτουργούν; Και εννοώ με τα τετραγωνικά μέτρα, το πιο απλό πράγμα.
      Έρχομαι τώρα σ’ ένα κρίσιμο ζήτημα, το οποίο αφορά το ρυθμιστικό πεδίο της προστασίας της δημόσιας υγείας. Κύριε Υπουργέ, αναφέρεστε διαρκώς στις σημάνσεις και επικαλείσθε μία σχετική ευρωπαϊκή Οδηγία, έναν ευρωπαϊκό Κανονισμό, που έχει ενσωματωθεί στο ευρωπαϊκό δίκαιο. Αυτό που σας ρώτησαν οι συνάδελφοι στην Επιτροπή και σας ρωτώ και εγώ τώρα εδώ είναι το εξής: Εκεί τίθενται κάποιες υποχρεωτικές σημάνσεις. Σας απαγορεύει ο Κανονισμός να βάλετε παραπάνω;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ναι.
      ΓΕΩΡΓΙΟΣ ΦΛΩΡΙΔΗΣ: Θα σας ρωτήσω, λοιπόν, τώρα για το «ναι». Αυτό το «ναι» που λέτε πολύ εύκολα, αφορά ή δεν αφορά μόνο τις χώρες της Ευρωπαϊκής Ένωσης;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αφορά την Ελλάδα που είναι μέλος της Ευρωπαϊκής Ένωσης.
      ΓΕΩΡΓΙΟΣ ΦΛΩΡΙΔΗΣ: Ναι, αφορά την Ελλάδα, αλλά θα σας κάνω μία ερώτηση, κύριε Υπουργέ, που τα λέτε τόσο εύκολα τα «ναι». Έλληνας μπορεί να εισάγει κατεψυγμένη ζύμη από τρίτη χώρα; Ερώτηση είναι, απαντήστε τώρα εάν Έλληνας δικαιούται να εισάγει κατεψυγμένη ζύμη από τη Νιγηρία, από την Αφρική, απ’ όπου θέλει. Μπορεί; Γιατί δεν απαντάτε εύκολα με «ναι» τώρα;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Απαντάω με «ναι» σ’ αυτά που ξέρω, κύριε Φλωρίδη. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Δεν κατάλαβα, γιατί διαμαρτύρεστε; Όταν μιλάνε οι Υπουργοί, διαμαρτύρεστε. Όταν δεν μιλάνε, πάλι διαμαρτύρεστε; Μονά-ζυγά, δικά σας; Σας παρακαλώ.
      Ορίστε, κύριε Φλωρίδη, συνεχίστε.
      ΓΕΩΡΓΙΟΣ ΦΛΩΡΙΔΗΣ: Βλέπετε, λοιπόν, κύριε Υφυπουργέ…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Απαντώ σ’ αυτά που ξέρω. Εγώ δεν είμαι παντογνώστης. Παντογνώστες και λαϊκιστές, θα τους βρείτε αλλού.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΦΛΩΡΙΔΗΣ: Αν μου επιτρέπει ο Υφυπουργός, θα συνεχίσω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Όχι. Αν σας επιτρέπουν οι συνάδελφοί σας από την από κει πλευρά, θα συνεχίσετε.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Αφήστε τα αυτά, δεν περνάνε εδώ.
      Ορίστε, κύριε Φλωρίδη, συνεχίστε.
      ΓΕΩΡΓΙΟΣ ΦΛΩΡΙΔΗΣ: Κύριε Υφυπουργέ, βλέπετε λοιπόν τι παθαίνει κάποιος, όταν κάνει τον έξυπνο; Γιατί εδώ συζητούμε για ζητήματα δημόσιας υγείας. Εάν ο Υπουργός που ρυθμίζει αυτή τη στιγμή ζητήματα που αφορούν τη δημόσια υγεία δεν μπορεί να βεβαιώσει ποια θα είναι η σήμανση, όταν η εισαγωγή είναι από τρίτη χώρα, τότε αντιλαμβάνεστε ότι υπάρχει ένα τεράστιο πρόβλημα σχετικά με το τι αντιλαμβάνεται αυτή η Κυβέρνηση με τον τρόπο που κυβερνά και αντιλαμβάνεστε τι κινδύνους θα διατρέξει η δημόσια υγεία.
      Προχωρώ λίγο παρακάτω. Αναφερθήκατε στο ότι ο Κανονισμός δεν μας επιτρέπει να βάλουμε τη χώρα προέλευσης. Είναι η ίδια ερώτηση, θα σας την κάνω τώρα πάλι. Ενδεχομένως, αυτό, όπως λέτε –εγώ να το δεχθώ- να αφορά τις χώρες της Ευρωπαϊκής Ένωσης. Όταν είναι τρίτη χώρα; Δεν πρέπει, λοιπόν, να έχουμε τη χώρα προέλευσης και την ημερομηνία παραγωγής;
(Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Γιατί, παρακαλώ, δεν αφήνετε τον κ. Φλωρίδη να μιλήσει;
	ΓΕΩΡΓΙΟΣ ΦΛΩΡΙΔΗΣ: Γίνεται σύσκεψη τώρα για να μάθει ο κύριος Υπουργός αυτά, που με περισσή έπαρση ισχυρίζεται εδώ και πολλές μέρες ότι τα έμαθε πάρα πολύ καλά εδώ και τρία χρόνια που ασχολείται με το θέμα, γιατί από το 2004…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Φλωρίδη, μου επιτρέπετε μία διακοπή;
      ΓΕΩΡΓΙΟΣ ΦΛΩΡΙΔΗΣ: Παρακαλώ, ορίστε.
      ΠΡΟΕΔΡΕΥΩΝ (Ιωάννης Τραγάκης): Διακόπτω το χρόνο σας, κύριε Φλωρίδη, αφού εσείς επιτρέψατε τη διακοπή.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, εσείς είστε ο αρμόδιος να επιτρέψετε τη διακοπή, εγώ συναινώ απλώς.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, όχι. Τον ομιλούντα ρώτησα. Εάν δεν επιτρέπετε, έχει καλώς.
      ΓΕΩΡΓΙΟΣ ΦΛΩΡΙΔΗΣ: Εγώ σας είπα ναι, ο Πρόεδρος όμως διευθύνει τη συζήτηση.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Φλωρίδη και κύριοι του ΠΑ.ΣΟ.Κ., που σας αρέσει να γελάτε, εγώ δεν ισχυρίστηκα και δεν θα ισχυριστώ ποτέ ότι ξέρω τα πάντα. Και εκεί που απαντώ με κατηγορηματικό τρόπο, είναι όταν γνωρίζω.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτά είναι σοβαρά πράγματα. Δεν τα ξέρετε;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Είναι σοβαρά θέματα, κύριε Υπουργέ.
       ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ούτε θεωρώ υποτιμητικό σε μία πολύ συγκεκριμένη τεχνική ερώτηση, πριν απαντήσω επιπόλαια και λαϊκίστικα, όπως πολλοί εξ υμών συνηθίζουν, να ενημερωθώ. Και όταν θα ενημερωθώ για το πολύ συγκεκριμένο τεχνικό θέμα, σχετικά με τις διαδικασίες για τις εισαγωγές από τρίτες χώρες και τι επιβάλλεται, τότε θα λάβω το λόγο και θα σας απαντήσω.
      Αυτό το λέω για τις ειρωνείες που εκφράζει τώρα ο κ. Φλωρίδης. Δεν με αφορούν, δεν με αγγίζουν και δεν θα με κάνουν να αλλάξω τακτική.
      ΕΥΑΓΓΕΛΟΣ ΒΕΝΙΖΕΛΟΣ: Τότε τι το φέρνει το νομοσχέδιο από πριν; Άμα δεν ξέρει, τι το φέρνει το νομοσχέδιο;
      ΠΡΟΕΔΡΕΥΩΝ (Ιωάννης Τραγάκης): Μα, τι πάθατε σήμερα; Δεν κατάλαβα. Σας παρακαλώ.
      Ορίστε, κύριε Φλωρίδη. Αρχίζει να μετράει ο χρόνος σας, αν σας το επιτρέπουν οι συνάδελφοί σας.
      ΓΕΩΡΓΙΟΣ ΦΛΩΡΙΔΗΣ: Συνεχίζω, κύριε Πρόεδρε και ευχαριστώ.
      Κύριε Πρόεδρε, επειδή όπως αντιλαμβάνεστε –και απευθύνομαι σ’ εσάς, κύριε Πρόεδρε- σ’ ένα μείζον ζήτημα που αφορά την ασφάλεια των τροφίμων και τη δημόσια υγεία της χώρας, η Κυβέρνηση δεν έχει να δώσει απάντηση σε πολύ απλά ερωτήματα, αυτό που πρέπει να κάνει αυτή τη στιγμή είναι να αποσύρει το νομοσχέδιο. Και όταν μάθει και ενημερωθεί τι θα συμβεί με την υγεία των ανθρώπων στην Ελλάδα, τότε να το ξαναφέρει.
    (Χειροκροτήματα από την πτέρυγα του ΠΑ.ΣΟ.Κ.)
       Το επόμενο ερώτημα, κύριε Υφυπουργέ, είναι το εξής: Η νομοθεσία για τα μεταλλαγμένα στην οποία αναφερθήκατε, προφανώς αφορά προέλευση πάλι ευρωπαϊκή. Αν είναι από τρίτη χώρα και είναι μεταλλαγμένα, πώς πιστοποιείται;
      Προχωρώ παρακάτω. Ξέρετε ότι η ελληνική γλώσσα έχει πολλές δυνατότητες χρήσης, γιατί έχει πολλές λέξεις, εξαιρετικές λέξεις, που η κάθε μία, όμως, έχει τη σημασία της. Υπάρχουν πολλές λέξεις που έχουν το ίδιο νόημα. Όμως, όταν νομοθετούμε, σημασία έχει αυτά τα οποία αναγράφουμε ως υποχρέωση των παραγωγών και των πωλητών να είναι απολύτως κατανοητά από τους καταναλωτές και τους πολίτες.
      Γιατί επιλέξατε τη φράση «διατηρημένος άρτος»; Γιατί τόσο εξεζητημένη διατύπωση; Γιατί δεν πάτε στο «κατεψυγμένος άρτος»; Ποιο καταλαβαίνει καλύτερα ο απλός πολίτης, το «διατηρημένος άρτος» ή το «κατεψυγμένος άρτος»; Γιατί αποφεύγετε να το γράψετε αυτό, για να λυθεί ένα απλό πρόβλημα σε όλα όσα δεν μπορείτε να λύσετε, εν πάση περιπτώσει;
      Αγαπητοί συνάδελφοι, βρισκόμαστε πάλι μπροστά σε μία νομοθετική πρωτοβουλία της Κυβέρνησης, η οποία είναι ενταγμένη στη βασική πολιτική της φιλοσοφία, η οποία κατευθύνεται στο να ενισχύει διαρκώς τη συγκέντρωση κεφαλαίου στην Ελλάδα.
      Επειδή εξανίστασθε όταν σας λέμε αυτά τα πράγματα, σας υπενθυμίζω τα βασικά σας νομοθετήματα, τα οποία συμπληρώνει αυτό το νομοθέτημα.
Μήπως ξέρετε υπέρ ποιων λειτούργησε η προκλητική ρύθμιση για την αμνήστευση των φορολογικών παραβάσεων από τη χρήση εικονικών και πλαστών τιμολογίων; Προφανώς, όχι το λαό!
      Μήπως ξέρετε ποιοί ευνοήθηκαν από τη ρύθμιση που επαναφέρει τις εργασιακές σχέσεις σ’ έναν εργασιακό μεσαίωνα, όπου δουλεύεις δώδεκα ώρες και πληρώνεσαι για τέσσερις; Το περίφημο ελαστικό σας ωράριο! 
      Μήπως ξέρετε ποιούς ευνόησε η ρύθμιση για την μείωση των αμοιβών στις υπερωρίες; 
      Μήπως ξέρετε, εσείς ειδικά, ποιούς ευνόησε η ρύθμιση για το ωράριο των καταστημάτων; Είναι τα μεγάλα πολυεθνικά καταστήματα, ωφελημένα από τη ρύθμιση αυτή ναι ή όχι; Υπάρχει, λοιπόν, νομοθετική πρωτοβουλία, την οποία πήρατε και η οποία να μην ευνόησε την περαιτέρω συγκέντρωση κεφαλαίου στην Ελλάδα; Αυτή, λοιπόν, η σημερινή νομοθετική σας πρωτοβουλία είναι ενταγμένη σ’ αυτό το πλαίσιο. 
      Μπορείτε επίσης να μας πείτε –έφυγε ο κ. Σιούφας- γιατί οδηγήσατε μία από τις καλύτερες επιχειρήσεις στην Ευρώπη, τη Δ.Ε.Η., σε μια λεηλασία, προκειμένου αυτή να αποδοθεί στα σύγχρονα «αρπακτικά» του δημόσιου πλούτου στην Ελλάδα και σήμερα παραιτείται, όπως παραιτείται, ο Διευθύνων Σύμβουλος; 
      Όπως σας είπα και πριν, τρεις μονάδες δεν προχώρησαν με βάση το αναπτυξιακό της πρόγραμμα, προκειμένου να προετοιμαστούν τα συμφέροντα, τα οποία θέλουν να τη λεηλατήσουν. Και αυτή τη στιγμή είμαστε σε περίοδο μεγάλης ανομβρίας. Και στην Ελλάδα και στην Ευρώπη χρησιμοποιούνται τα υδάτινα αποθέματα κάθε χώρας με τεράστιους κινδύνους. 
      Είναι πολιτική αυτή που οδήγησε τον Ο.Τ.Ε., τη «χρυσοτόκο όρνιθα», όπως μας είπε εδώ ο κ. Βουρλούμης, σε πλήρη απαξίωση, διότι ετοιμάζει ο κ. Αλογοσκούφης, ο κ. Καραμανλής να τον πουλήσουν και αυτόν αντί πινακίου φακής; 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό τελειώνω, κύριε Πρόεδρε.
      Όλες αυτές οι πολιτικές υπηρετούν αυτό το στόχο που έχετε θέσει, δηλαδή να μετατρέψετε ξανά τη χώρα σε μια χώρα υποτελή σε ξένα συμφέροντα. Και αφήστε τα μεγάλα λόγια. Οι εφαρμοσμένες πρακτικές και οι πολιτικές κρίνουν την πορεία μιας κυβέρνησης. Και δυστυχώς, δεν είναι απλώς ότι σήμερα «πιαστήκατε αδιάβαστοι» σε βαθμό επικίνδυνο για τον ελληνικό λαό, αλλά είναι ότι όλα αυτά τα οποία κάνετε έχουν ένα σκληρό αντίτιμο για τους εργαζόμενους και κυρίως, οδηγούν τη χώρα σε διεθνή στρατηγική υποχώρηση. Αντιλαμβάνεσθε ότι το αντίτιμο αυτής της πολιτικής, θα σας πληρωθεί στις επόμενες εκλογές, όπως σας αξίζει, και τότε θα πάτε ξανά στην «κατάψυξη»!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Το λόγο έχει ο συνάδελφος Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, αυτά τα οποία κατάφερε σήμερα αυτή η Κυβέρνηση να επιδείξει μπροστά στον ελληνικό λαό είναι να μπει μια τάξη στα δημόσια οικονομικά, που ο κ. Φλωρίδης και η Κυβέρνησή του άφησε. 
      Ο κ. Φλωρίδης υπέγραφε προϋπολογισμούς ως μέλος της Κυβέρνησης, όπως και πάρα πολλοί εδώ μέσα σ’ αυτή την Αίθουσα, στους οποίους το έλλειμμα φαινόταν στο 1,7, ενώ ήταν σχεδόν πενταπλάσιο. Υπέγραφε προϋπολογισμούς στους οποίους δεν κάλυπτε τις εκλογικές δαπάνες, που ήταν υποχρεωμένη η χώρα να κάνει για τη διεξαγωγή των εκλογών. Συγκάλυπτε διοικήσεις δημοσίων επιχειρήσεων, όπως της Δ.Ε.Κ.Α, που διαχειρίστηκαν με τρομερή επιπολαιότητα και μόνο με στόχο το κομματικό όφελος και τη διατήρηση ψηλά ενός δείκτη, του χρηματιστηρίου και οδήγησαν, όχι μόνο στην απαξία το Ελληνικό Χρηματιστήριο, όχι μόνο στην φτώχεια και στην απώλεια περιουσίας ενάμισι εκατομμύριο επενδυτές, αλλά πάνω απ’ όλα στην απώλεια σημαντικών κρατικών κεφαλαίων, συμμετοχών στις εταιρείες, για τις οποίες προ ολίγου μίλησε είτε της Δ.Ε.Η είτε του Ο.Τ.Ε ή των άλλων επιχειρήσεων στις οποίες συμμετείχε το δημόσιο. 
      Τι κατάφερε αυτή η Κυβέρνηση; Κατάφερε, μέσα από τη μείωση της φορολογίας, να έχει περισσότερα χρήματα στη διάθεσή της σήμερα η μέση ελληνική οικογένεια. Κατάφερε να αναστρέψει, έναν δείκτη τον οποίο διατηρούσατε σταθερά αυξητικά -το δείκτη της ανεργίας- και σήμερα, δυόμισι χρόνια μετά, να την έχει μειώσει περίπου δύο ποσοστιαίες μονάδες.
      Κατάφερε να μειώσει το έλλειμμα και να το φέρει κάτω από το 3%. Κατάφερε να μειώσει το δημόσιο χρέος και σήμερα να είμαστε σε μία λογική που βγαίνουμε πλέον από την επιτήρηση που επεβλήθη ως αποτέλεσμα της δικής σας πολιτικής, πολιτικής για την οποία είστε υπόλογοι, πολιτικής για την οποία καταδικαστήκατε και θα συνεχίσετε να καταδικάζεστε, γιατί γι’ αυτή την πολιτική ουδέποτε έχετε αλλάξει γνώμη, ουδέποτε έχετε βάλει μυαλό! 
      Κυρίες και κύριοι συνάδελφοι, αυτό το οποίο δεν μας είπε ούτε ο Κοινοβουλευτικός Εκπρόσωπος του ΠΑ.ΣΟ.Κ. ούτε ο πρώην Πρόεδρος της Βουλής κ. Κακλαμάνης ούτε ο Εισηγητής του ΠΑ.ΣΟ.Κ. ούτε οι άλλοι συνάδελφοι που μίλησαν από την Αντιπολίτευση, είναι ποιος ευθύνεται, γιατί παραπέμφθηκε η χώρα στο Δικαστήριο των Ευρωπαϊκών Κοινοτήτων για τη μη εφαρμογή νομοθεσίας σχετικά με τα bake off.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Το ΠΑ.ΣΟ.Κ.! Εμείς! Το ξέρουμε!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ευθύνεται η Κυβέρνηση της Νέας Δημοκρατίας; 
      Ο κ. Κουλούρης πριν είχε εξαπολίσει μύδρους εδώ για τον Κανονισμό, τον οποίο εισηγήθηκε η προηγούμενη κυβέρνηση, εφάρμοσε το προηγούμενο Προεδρείο και η σημερινή Κυβέρνηση δεν εκμεταλλεύεται στο άκρατο και στο υπερβολικό, όπως είχε συμβεί στις προηγούμενες περιόδους. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς ευθυνόμαστε, το ξέρουμε!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Και σε όλες τις περιπτώσεις γίνονται υπερβάσεις του χρόνου, ιδιαίτερα από τους αγορητές της Αντιπολίτευσης.
      ΚΙΜΩΝ ΚΟΥΛΟΥΡΗΣ: Όταν το μάθεις καλά, θα σου απαντήσω!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό το οποίο και εγώ και όλοι μαθαίνουμε είναι ότι αυτή η Κυβέρνηση μ’ αυτή τη νομοθετική της πρωτοβουλία κάνει κάτι για το οποίο ενδεχομένως –ενδεχομένως, λέω- μπορεί και να κριθεί αυστηρά. Υπερασπίζει το ελληνικό αρτοποιείο με το μέγιστο των δυνάμεών της, δίνοντας όρους και προϋποθέσεις για τη λειτουργία των bake off σε σημείο δυσβάσταχτο για τις επιχειρήσεις, καθ’ ομολογίαν τους, διότι, όπως σήμερα κάποιοι φέρνουν εδώ επιστολές μερίδας των αρτοποιών της χώρας, έχουμε την ολοκληρωτική άρνηση και της αρτοβιομηχανίας και του κλάδου των σούπερ μάρκετ, μεγαλύτερων ή μικρότερων, οι οποίοι λένε ότι αδυνατούν με τις παραπάνω ρυθμίσεις να συνεχίσουν να λειτουργούν bake off μέσα στα σούπερ μάρκετ. 
      Και μάλιστα, για να μη λαϊκίζετε μ’ αυτόν τον τρόπο – και θα ήθελα να ήταν εδώ ο κ. Φλωρίδης, ο οποίος πριν από λίγο μας ρώτησε τι θα μπορούσαμε να κάνουμε παραπάνω για να προστατεύσουμε- εγώ θα σας παρουσιάσω την ανακοίνωση της Επιτροπής, πάνω στις ρυθμίσεις του συγκεκριμένου νομοσχεδίου που περιλαμβάνει τα τριάντα δύο τετραγωνικά μέτρα και όχι τα εξήντα που ήταν η διάθεση της Κυβέρνησης στην οποία λέει: «Στο σχέδιο νόμου αναφέρεται ότι στην περίπτωση ενός αρτοποιείου ο απαιτούμενος χώρος για τον κλίβανο και τον θερμοθάλαμο πρέπει να είναι η επιφάνεια που καταλαμβάνουν αυτές οι συσκευές. Ωστόσο, στην περίπτωση μιας εγκατάστασης περάτωσης έψησης απαιτούνται οκτώ τετραγωνικά μέτρα για τον καταψύκτη και τέσσερα τετραγωνικά μέτρα για τον κλίβανο. Θα ανέμενε κανείς λογικά ότι οι απαιτούμενες επιφάνειες για καταψύκτη και κλίβανο σε μια εγκατάσταση περάτωσης έψησης, θα ήταν επίσης πραγματικές επιφάνειες που καταλαμβάνουν αυτές οι συσκευές. Ως εκ τούτου, επιφυλασσόμεθα του δικαιώματος να εξετάσουμε την εφαρμογή της νομοθεσίας μετά την θέσπισή της». 
      Τι σημαίνει αυτό; Σημαίνει ότι ήδη η Ευρωπαϊκή Επιτροπή εκφράζει αμφιβολίες για τους υπέρμετρους περιορισμούς που βάζουμε. Και γιατί βάζουμε αυτούς τους περιορισμούς; Τους βάζουμε για έναν και μόνο λόγο. Υπερασπιζόμαστε τους αρτοποιούς, υπερασπιζόμαστε έναν κλάδο δεκαπέντε χιλιάδων μικρομεσαίων επιχειρηματιών τους οποίους θεωρούμε κομβικούς, ουσιαστικούς για την κοινωνική και οικονομική εξέλιξη αυτού του τόπου.
      Κυρίες και κύριοι συνάδελφοι, το δεύτερο στοιχείο του λαϊκισμού, πάνω στο οποίο στηρίχθηκε όλη η κριτική του ΠΑ.ΣΟ.Κ., ήταν το θέμα της δημόσιας υγείας. Στο σημείο αυτό, θα ήθελα να σημειώσω ότι η κριτική του ΠΑ.ΣΟ.Κ. ήταν κριτική χωρίς προτάσεις, χωρίς ουσία, χωρίς αντιπρόταση ή έστω μία ελάχιστη βελτιωτική ρήση, την οποία θα ήθελαν να μπει μέσα στο νομοσχέδιο, γιατί μέχρι τώρα έχουμε ακούσει συνολικά να αρνούνται το νομοσχέδιο, αλλά δεν μας έχουν πει τι θα ήταν αυτό που θα μπορούσε να αλλάξει στο νομοσχέδιο και θα το έκαναν δεκτό.  
      (Θόρυβος στην Αίθουσα)
      Κύριε Πρόεδρε, θα σας παρακαλούσα μέσα στην Αίθουσα να υπάρχει ηρεμία και όχι να είναι εκτεταμένο πηγαδάκι! Ζητώ την ησυχία, την οποία ο ίδιος έδιδα στους προηγούμενους ομιλητές. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι. 
      Ορίστε, κύριε συνάδελφε, συνεχίστε. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Εδώ ετέθη το θέμα της δημόσιας υγείας. Ακούστηκαν εξωφρενικά πράγματα. Ακούστηκε η ιστορία του μεταλλαγμένου σιταριού. Πραγματικά, θα θέλαμε να μας παρουσιάσει κάποιος και να μας πει πού γεννάται αυτό το μεταλλαγμένο σιτάρι. Γιατί μέχρι σήμερα υπάρχει το θέμα του μεταλλαγμένου καλαμποκιού, το θέμα της μεταλλαγμένης σόγιας, αλλά μεταλλαγμένο σιτάρι, γενετικά τροποποιημένο, ακόμη δεν έχει κατορθώσει η ανθρωπότητα να φτιάξει. 
      ΜΑΡΚΟΣ ΜΠΟΛΑΡΗΣ: Για καλαμποκίσιο ψωμί είπαμε. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Όχι, γιατί άκουσα για μεταλλαγμένο σιτάρι. Εγώ δεν αρνήθηκα το μεταλλαγμένο καλαμπόκι. 
      Πώς εισάγονται τα μεταλλαγμένα στην Ευρωπαϊκή Ένωση; Κάτω από αυστηρότατους περιορισμούς και με αυστηρότατες προϋποθέσεις. Το νομοσχέδιο ασχολείται με τα θέματα δημόσιας υγείας ή εισαγωγής προϊόντων στην Ευρωπαϊκή Ένωση; Σε καμία περίπτωση. Αυτά καλύπτονται από τους ευρωπαϊκούς κανονισμούς που εφαρμόζουν οι αρμόδιες νομαρχίες και ο Ε.Φ.Ε.Τ.. Αυτή είναι η αλήθεια. Τι σχέση έχουν με το νομοσχέδιο οι διατάξεις περί δημόσιας υγείας; 
      Δεύτερο θέμα: Οι διάφορες αγορανομικές διατάξεις. Μα, αλλάζουν οι αγορανομικές διατάξεις για τις οποίες έγινε τόσος λόγος με αυτό το  νομοσχέδιο; Σε καμία περίπτωση. Αυτές παραμένουν ίδιες. Μάλιστα, μετά την τροποποίηση -ιδιαίτερα σε ό,τι αφορά τον υγειονομικό χαρακτήρα- που έκανε ο Υπουργός δεν επιβάλλεται η χρήση του σήματος του HACCP, δηλαδή της πιστοποίησης, μέσα από σκληρές και κοστοβόρες διαδικασίες πιστοποίησης της υγειονομικής πληρότητας ενός αρτοποιείου, αλλά αρκεί μόνο το αρτοποιείο αυτό να συμβαδίζει με τους υγειονομικούς κανόνες, που σήμερα τηρούνται. 
      Γιατί έχετε ανοίξει μια συζήτηση τρομοκρατώντας τον Έλληνα πολίτη για το τι ψωμί θα φάει, αν περάσει από το νομοσχέδιο; Δεν σας τρομοκράτησε τηλεοπτική εκπομπή την προηγούμενη εβδομάδα για το πώς κακοί επαγγελματίες παρουσιάζουν και προσφέρουν προϊόντα; Γιατί δεν είδα μια ερώτηση να κατατίθεται; Γιατί δεν άκουσα κανέναν να τοποθετείται πάνω σε αυτό το θέμα για την τήρηση των κανόνων δημόσιας υγείας; 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Παρακαλώ!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Σήμερα ο κ. Κακλαμάνης έχει αποφασίσει ότι δεν πρέπει να μιλήσει κανένας άλλος σε αυτήν την Αίθουσα. Είτε από Βήματος είτε από κάτω, κύριε Πρόεδρε, συνεχώς διακόπτετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Είστε νέος και βιαστικός!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Βιαστικός μπορεί να είμαι. Ευχαριστώ για το κομπλιμάν της νεότητας!
      Άρα, ποια είναι η ρύθμιση που θα μετέβαλε αυτό το νομοσχέδιο, ώστε να το κάνει αποδεκτό η Αντιπολίτευση; Τι ήθελαν παραπάνω οι συνάδελφοι του ΠΑ.ΣΟ.Κ. να περιέχεται μέσα στο νομοσχέδιο; Γιατί δεν μας το έχετε πει από την Επιτροπή; Το μόνο που ζητάτε είναι η απόσυρση. Απόσυρση ποιού; Ενός νομοθετήματος το οποίο όχι μόνο οργανώνει, όχι μόνο κατοχυρώνει, όχι μόνο δίνει λύση σε ερωτήματα των αρτοποιών, αλλά προστατεύει πάνω από όλα. Προστατεύει τη μικρή οικογενειακή επιχείρηση, δίνει διέξοδο στον επαγγελματία, προστατεύει την κάθε γειτονιά, το κάθε αρτοποιείο. 
      Θα σας πω ότι με αυτό το νομοσχέδιο η Κυβέρνηση αναλαμβάνει αυτό το οποίο πολλές φορές στην πολιτική θεωρούμε ότι είναι δύσκολο να αναλάβει ένας πολιτικός: Το πολιτικό κόστος. Πολιτικό κόστος, κάνοντας μία τομή σε κάτι το οποίο ήταν αρρύθμιστο, αδιοργάνωτο, κάτι στο οποίο κανένας δεν ήθελε –και ιδιαίτερα κανένας από την Αντιπολίτευση δεν ήθελε μέχρι τώρα- να πάρει μία απόφαση, ακριβώς γιατί ήξερε ότι κάθε απόφαση θα θίξει συμφέροντα. 
      Είναι προς τη σωστή κατεύθυνση και θίγει, βεβαίως, συμφέροντα, όταν γι’ αυτό το νομοσχέδιο είχαμε τη λυσσαλέα αντίδραση τόσο του Συνδέσμου των Ελληνικών Βιομηχανιών και του Συνδέσμου των Αρτοποιητικών Βιομηχανιών, όσο και του Συνδέσμου των Ιδιοκτητών σούπερ μάρκετ. Γιατί ακριβώς με αυτό το νομοσχέδιο προστατεύουμε, κατοχυρώνουμε το επάγγελμα του αρτοποιού στην Ελλάδα, δίνοντας, όμως, υγιείς, σωστές βάσεις στη λειτουργία του. 
      Θα σας πω και κάτι άλλο και κλείνω με αυτό, κύριε Πρόεδρε, γιατί δεν θέλω να είμαι εγώ αυτός που θα στερήσει το χρόνο από τους συναδέλφους Βουλευτές. Ας απευθύνεστε στους δικούς σας, όταν κάνουν την κατάχρηση. 
      Κυρίες και κύριοι συνάδελφοι, αυτό που σήμερα η Κυβέρνηση κάνει είναι κάτι που αδυνατούσατε να κάνετε όλα αυτά τα χρόνια. Τι είναι αυτό; Να ικανοποιήσετε και τις πρωθυπουργικές σας και τις προεκλογικές σας δεσμεύσεις. 
      Σε ό,τι αφορά την τροπολογία του Υπουργείου Απασχόλησης, επειδή φαίνεται ότι ο Πρωθυπουργός όχι μόνο συντονίζει, όχι μόνο χαράσσει, αλλά και επιβάλλει την πολιτική του, αυτή η συγκεκριμένη τροπολογία, που δίνει λύση στους υπαλλήλους της Βιομηχανίας Φωσφορικών Λιπασμάτων. Αυτή τη λύση  πριν από ένα χρόνο ανέλαβε ο ίδιος ο Πρωθυπουργός προσωπικά, κατά την επίσκεψή του στη βόρεια Ελλάδα. Ο τρόπος με τον οποίο δρα η Κυβέρνηση μετά από ένα χρόνο διαπραγματεύσεων, μετά από αλλεπάλληλες συζητήσεις, μετά από την κατάστρωση ενός συγκεκριμένου business plan για την οικονομική βιωσιμότητα αυτής της βιομηχανίας δείχνει ότι η Κυβέρνηση όχι μόνο συντονίζεται, αλλά παράγει και αποτελέσματα στην κατεύθυνση των προεκλογικών της δεσμεύσεων να ρυθμίσει τις αγορές, να δώσει λύσεις σε προβλήματα ανεργίας, να συντηρήσει τα υγιή κομμάτια της ελληνικής οικονομίας, να τα αναπτύξει και με αιχμή αυτά, να μπει στη νέα εποχή. 
      Σε αυτή τη νέα εποχή μπαίνουμε, όταν ρυθμίζουμε εκεί όπου εσείς δεν τολμούσατε. Μπαίνουμε, όταν παίρνουμε αποφάσεις κρίσιμες, ουσιαστικές, ριζικές, που κόβουν γόρδιους δεσμούς και δεν εκθέτουν τη χώρα, παραπέμποντάς την και αφήνοντάς την εκτεθειμένη στα ευρωπαϊκά όργανα.
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε και χαίρομαι που ήσασταν συνεπής στο χρόνο σας. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, μπορώ να πάρω το λόγο; 
      ΠΡΟΕΔΡΕΥΩΝ (Ιωάννης Τραγάκης): Προτού δώσω το λόγο στον κύριο Υφυπουργό, να απαντήσει σε τρία ερωτήματα που έθεσε ο κ. Φλωρίδης. Τον προκάλεσε να απαντήσει κι έτσι, είναι υποχρεωμένος. 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      Τόση ώρα φωνάζατε να απαντήσει και τώρα που απαντάει λέτε γιατί απαντάει; 
      Υπάρχουν ακόμη είκοσι οκτώ εγγεγραμμένοι συνάδελφοι, για να μιλήσουν. Γνωρίζετε ότι στις 00.30΄ είμαστε υποχρεωμένοι να ολοκληρώσουμε τη συνεδρίαση. Θα ήθελα, λοιπόν, να ζητήσω την έγκριση του Σώματος να περιορίσουμε το χρόνο στα έξι λεπτά…
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Όχι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Η ευθύνη δική σας. Το Προεδρείο αθώο του αίματος!
      Κύριε Παπαθανασίου, έχετε το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Φλωρίδη, στο ερώτημα που μου θέσατε για τις εισαγωγές ζύμης από τρίτες χώρες με ποιες διαδικασίες και υπό ποιες προϋποθέσεις η εισαγωγή είναι ελεύθερη: Υπό τις προϋποθέσεις που θέτει η οδηγία και έχει μεταφερθεί στον Κανονισμό Υγείας, όπου στην παράγραφο η΄, που το λέει και στο άρθρο 12 του νομοσχεδίου, γράφει ότι πρέπει να αναφέρεται το όνομα ενός πωλητή ή του αντιπροσώπου ή του εισαγωγέα στο εσωτερικό της Ευρωπαϊκής Ένωσης. Αυτός είναι ο περιορισμός. 
      Με ρωτήσατε. Σας είπα ευθέως ότι πριν σας απαντήσω θα ρωτήσω. Αυτό, λοιπόν, που προβλέπει –και τώρα σας απαντάω που το γνωρίζω- είναι αυτό. Αυτό προβλέπει ο Κανονισμός της Ευρωπαϊκής Ένωσης και γι’ αυτό σας απαντάω. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Παπαγεωργίου έχει το λόγο. 
      Επιμένετε στα οκτώ λεπτά; Έτσι, αδικείτε όλους τους άλλους συναδέλφους σας. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Κυρίες και κύριοι συνάδελφοι, χωρίς να θέλω να κάνω καμία μομφή και χωρίς, βέβαια, να παραγνωρίζω τη μεγάλη σπουδαιότητα του ρόλου του συνδικαλιστή, να πω ότι εζήλωσα δόξα συνδικαλιστού και θέλω να αναφερθώ στα δικαιώματα εδώ στην Αίθουσα. 
      Για όσους συναδέλφους δεν το γνωρίζουν, ήμουν όγδοος να μιλήσω, αλλά ύστερα από την απουσία κάποιου συναδέλφου έγινα έβδομος. Ήδη η ώρα είναι έντεκα παρά είκοσι. Η Βουλή ξεκίνησε στις έξι και κάτι και έρχεται η σειρά μου τώρα. 
      Αυτό δίνει και μια απάντηση, κυρία και κύριοι συνάδελφοι, στο γεγονός ότι πρέπει να προβληματιστούμε πάρα πολύ, γιατί υποβαθμίζεται τόσο πολύ το Κοινοβούλιο και γιατί οι Βουλευτές δεν συμμετέχουν έτσι περιθωριοποιημένοι, όπως τουλάχιστον και σήμερα, σε αυτό το νομοσχέδιο, παρατηρήσαμε. 
        Και μένα δεν με αφορά στο κάτω-κάτω της γραφής, αγαπητέ Κοινοβουλευτικέ Εκπρόσωπε και κύριοι συνάδελφοι της Νέας Δημοκρατίας, τι γινόταν στο παρελθόν. Εγώ έχω μέσα στο μυαλό μου χαραγμένες τις προεκλογικές σας δεσμεύσεις ότι εσείς θα χαράξετε μια καινούρια εποχή, απαλλαγμένη από όλα τα δεινά του παρελθόντος, θα ενισχύσετε την πολυφωνία, θα επεξεργάζεσθε τα νομοθετήματα και όχι ότι θα μας κάνετε και από το Προεδρείο παραβολές πόσα επί ΠΑ.ΣΟ.Κ. συζητήθηκαν με τη διαδικασία του κατεπείγοντος και πόσα σήμερα λιγότερα. 
        Οι διακόσιοι πενήντα Βουλευτές, που δεν είναι μέλη της επιτροπής -είναι πενήντα αν δεν απατώμαι τα μέλη της κάθε επιτροπής- μείον τους Υπουργούς, εάν θέλουν να συμμετέχουν και να διαμορφώσουν άποψη σ’ ένα νομοσχέδιο, ποια περιθώρια τους δίνετε, κύριοι συνάδελφοι, όπως και ο Κανονισμός της Βουλής, με αυτά τα ασφυκτικά περιθώρια; Και αν αυτό το νομοσχέδιο είναι τόσο μείζον, όπως καυχιέστε και αν δίνετε λύσεις μ' αυτό στα προβλήματα, όπως επίσης αυτοσαρκάζεστε, γιατί επιλέξατε αυτήν τη διαδικασία; Προφανώς γιατί γνωρίζετε τα τρωτά του νομοσχεδίου σας και γιατί, στο κάτω-κάτω της γραφής, δεν θέλετε να ακουστούν εδώ όλες οι φωνές και να υπάρχει άνεση χρόνου.
        Είναι τουλάχιστον αλαζονική η συμπεριφορά του να ισχυρίζεται ο εισηγητής της Νέας Δημοκρατίας ότι μ' αυτό το νομοσχέδιο λύει αντικρουόμενα συμφέροντα και ότι τολμάτε να το κάνετε αυτό, βεβαίως όταν επιλέγεις και είναι η πολιτική σου, να ενισχύεις τα μεγάλα συμφέροντα, τις αλυσίδες των σούπερ μάρκετ, τα μεγάλα πολυκαταστήματα και τους μεγαλοεισαγωγείς. 
        Η Ένωση Αρτοποιών μου έδωσε την ευκαιρία να διαβάσω το Σάββατο στην εφημερίδα «ΕΠΕΝΔΥΤΗΣ» άρθρο όπου καυχιέται ο κ. Κατσέλης, ο αρτοβιομήχανος, γι’ αυτό το νομοσχέδιο και ότι επιτέλους αυτός είναι που προβλέπει το μέλλον –δεν ξέρω πώς το προβλέπει το μέλλον- ώστε να βρίσκει τις ευκαιρίες και να προκόβει επιχειρηματικά. Και όλους αυτούς τους χιλιάδες αρτοποιούς, σε όλες τις περιοχές του Λεκανοπεδίου, σε όλες τις περιοχές της χώρας και στο μικρότερο χωριό, μας τους λέτε σήμερα μια μικρή συντεχνία.
        Είναι προφανές ότι λέμε «όχι» και «όχι» και μας κατηγορείτε ότι γινόμαστε μονότονοι. 
        Κύριε Υπουργέ, δεν με προσέχετε, βέβαια. Γιατί να προσέξετε τους απλούς Βουλευτές; Δεν χρειάζεται να τους προσέχετε.
        ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Είμαστε τρεις Υπουργοί εδώ. 
        ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Το λέω σε σας, που μας μαλώσατε, ότι κάνουμε μόνο αντιπολίτευση στα λόγια και γιατί εισπράττετε από μας «όχι, όχι, όχι». Δεν μας έχετε πείσει ότι πρέπει να συναινέσουμε σε κάτι. Εάν υπάρχει κάτι στο οποίο να συναινέσουμε, δεν έχουμε κανένα, μα κανένα, δισταγμό. Αλλά σε τι να συναινέσουμε; Στο ότι δεν προστατεύετε η δημόσια υγεία; Στο ότι εξαφανίζετε χάριν των μεγάλων συμφερόντων τις μικρές επιχειρήσεις, τα αρτοποιεία; Είναι μόνο το επιχειρηματικό, άραγε; Σας είπαν και άλλοι συνάδελφοι το παράδειγμα με τα μεγάλα σούπερ μάρκετ και τα μικρά μαγαζιά της γειτονιάς, που έπαψαν να υπάρχουν με ό,τι αυτό σημαίνει στους τριγμούς της κοινωνικής συνοχής αυτών των περιοχών, όπου νοικοκυραίοι άνθρωποι που ασχολούντο οικογενειακά σε μια επιχείρηση, ξαφνικά έγιναν υπάλληλοι ή ψάχνουν δουλειά τρίμηνη και δίμηνη στα σούπερ μάρκετ, γιατί τους αλλάζουν. Μ’ αυτόν τον τρόπο πατάσσετε εσείς την ανεργία; Αυτό ονειρεύεστε;
        Είπατε, κύριε Υπουργέ, πως το ότι δεν μπορείτε να έχετε σήμανση στα προϊόντα οφείλεται τάχα στο ΠΑ.ΣΟ.Κ., γιατί αυτό έκανε τη νομοθεσία και ότι εμποδίζεστε, αφού εναρμονιστήκαμε με την Ευρωπαϊκή Ένωση, να έχετε σήμανση στα προϊόντα. Είπατε ότι θα δώσετε μάχη στην Ευρωπαϊκή Ένωση ώστε αυτό να το αλλάξετε. Τρία χρόνια γιατί δεν δώσατε αυτήν τη μάχη, ώστε πράγματι να γίνει αυτό το πράγμα; Και παίζετε με τη δημόσια υγεία του ελληνικού λαού. Διότι όταν δεν ξέρει ο καταναλωτής από πού προέρχεται αυτό που τρώει, πότε καταψύχθηκε και πότε λήγει, πείτε μου, σας παρακαλώ, είναι ή δεν είναι επικίνδυνο για τη δημόσια υγεία;
        ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Μπορώ να σας διακόψω;
        ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας):  Βεβαίως μπορείτε.
        ΠΡΟΕΔΡΕΥΩΝ (Ιωάννης Τραγάκης):  Επιτρέπω τη διακοπή και σταματάω το χρόνο σας.
        ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, το ερώτημα το οποίο θέτετε προς την Κυβέρνηση για τον κίνδυνο δημόσιας υγείας, που δεν υπάρχει θέμα κινδύνου δημόσιας υγείας, έπρεπε να το έχετε βάλει επί δώδεκα χρόνια στον εαυτό σας και όχι σήμερα στην Κυβέρνηση.
        ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Ευχαριστώ πάρα πολύ, αλλά δεν μου δώσατε καμία απάντηση. Εγώ σας λέω, αφήστε το παρελθόν. Στο κάτω-κάτω, εάν αυτός είναι ένας από τους λόγους για τους οποίους το ΠΑ.ΣΟ.Κ. πήγε στην Αντιπολίτευση, εντάξει, κύριε Υπουργέ, μπορείτε να το επαναλαμβάνετε και να το επαναλαμβάνετε. 
        Εγώ σας προκαλώ, γιατί άκουσα την ομιλία σας με πολλή προσοχή. Είπατε ότι θα προσπαθήσετε αυτό να το αλλάξετε. Τρία χρόνια που κυβερνάτε δεν είναι αρκετό διάστημα για να προσπαθήσετε; Γιατί βιάζεστε να φέρετε αυτό το νομοσχέδιο, αφήνοντας αρρύθμιστο αυτό το ζήτημα που θίγει τη δημόσια υγεία;
        Είχα πολλά να πω γι’ αυτό το ζήτημα, αλλά επειδή ήμουν ένας από τους διαμαρτυρόμενους και το είπα στην ομιλία μου και βλέπω ότι ο χρόνος μου παρέρχεται, θέλω να έρθω και σ’ ένα άλλο ζήτημα που εκτενώς αναπτύχθηκε και σας αφορά γιατί είπατε ότι είστε προϊστάμενος Υπουργός και άρα η τροπολογία είναι συναφής.
        Σας λέω ότι εγώ εις ένδειξη διαμαρτυρίας –βεβαίως, γνωρίζω ότι θα περάσει αυτή η τροπολογία- καταψηφίζω αυτή την τροπολογία για την επιδότηση των ανέργων στα Λιπάσματα Θεσσαλονίκης. Και την καταψηφίζω σε ένδειξη διαμαρτυρίας για την περιφρόνηση που η Κυβέρνησή σας και το Υπουργείο σας -αν και σεις σχετίζεστε όπως είπατε έμμεσα μ' αυτό το αντικείμενο- επιδεικνύει στο Νομό Ευβοίας. Σας λέω ότι για δεκαπέντε, είκοσι άνεργους που έχουν μείνει με την επιδότηση από το κλείσιμο του Σκαλιστήρη, σας έχουμε καταθέσει είκοσι τροπολογίες, διακόσιες ερωτήσεις και αδιαφορείτε να μας απαντήσετε. Όταν σύρονται οι απολυμένοι του «ΔΑΡΙΓΚ» –έφυγε ο κ. Γιακουμάτος- και αντιμετώπιζαν την περιπαικτική συμπεριφορά του, μας υποσχέθηκε ότι θα φέρει μια παρόμοια ρύθμιση. Αλλά φαίνεται ότι οι Ευβοείς εργαζόμενοι είναι δευτερευούσης σημασίας και μόνο όποιοι έχουν «μπάρμπα στην Κορώνη» μπορούν να επιλύουν αυτά τα ζητήματα. Και λέγοντας «μπάρμπα στην Κορώνη» εννοώ ισχυρή παρέμβαση και πίεση σ’ αυτήν την Κυβέρνηση.
        Λυπάμαι ειλικρινά για την αναλγησία που δείχνει η Νέα Δημοκρατία  σε αυτές τις δύο ομάδες απολυμένων του νομού Ευβοίας.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Ιωάννης Τραγάκης):  Ευχαριστούμε.
        Ο συνάδελφος κ. Αντωνακόπουλος έχει το λόγο.
        ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ:  Κύριε Πρόεδρε, κύριε Υπουργέ, το συζητούμενο νομοσχέδιο πράγματι έχει «πολύ ψωμί», αλλά αυτό δεν είναι ούτε για τους αρτοποιούς ούτε για τους καταναλωτές. Είναι για τη μικρή ομάδα των ιδιοκτητών πολυκαταστημάτων, είναι για τις αλυσίδες των σούπερ μάρκετ. Βέβαια, έχετε κάνει ό,τι μπορείτε μέχρι τώρα για να εξυπηρετήσετε αυτές τις πολυεθνικές. Αφού πρώτα τους ευνοήσατε με την απορρύθμιση στο χώρο της εργασίας, τους ευνοήσατε πολλές φορές με ρυθμίσεις χρεών, τους ευνοήσατε παρεμβαίνοντας στο ωράριο λειτουργίας των καταστημάτων, τώρα έρχεστε και τους δίνετε και την αγορά. Αυτό εξάλλου δεν έχετε κάνει σε όλους τους τομείς της οικονομικής ζωής; Και στον κατασκευαστικό κλάδο έχετε χτυπήσει τις μεσαίες επιχειρήσεις με το σύστημα δημοπράτησης δημοσίων έργων και στον τραπεζικό χώρο το ίδιο έχετε κάνει, ενισχύοντας τα μεγάλα τραστ. Τώρα ήρθε και η ώρα της κατανάλωσης. Αφού ανοίξατε το πεδίο της υγείας και της παιδείας στον ιδιωτικό τομέα για να επενδύσει, τώρα τι άλλο υπάρχει για την αδηφάγο διάθεση της κερδοσκοπίας; Ο χώρος κατανάλωσης. 
        Και ξεκινάμε από το ψωμί, το οποίο ουσιαστικά αποτελεί το 14% των εξόδων για διατροφή μιας μέσης ελληνικής οικογένειας. Αν το ακούτε από εμάς, από το ΠΑ.ΣΟ.Κ., λέτε ότι είναι στείρα αντιπολίτευση. Εδώ όμως συνδικαλιστές του κλάδου που πρόσκεινται στο κόμμα σας, που είναι μέλη της Νέας Δημοκρατίας, σας εγκαλούν ότι τους κοροϊδέψατε, ότι άλλα τους λέγατε πριν και άλλα μετά τις εκλογές. Λέει ο κ. Χρήστου της Συντεχνίας Αρτοποιών Αθήνας, ότι το Σεπτέμβριο του 2004 ο κ. Σιούφας είπε «ό,τι μου πείτε εσείς θα κάνω, σ’ ένα μήνα θα έχω έτοιμο το νομοσχέδιο».
      Αντ’ αυτού εξυπηρέτησε τα συμφέροντα των πολυεθνικών και των σούπερ μάρκετ, αφού μεθόδευσε την καταδίκη της χώρας μας στο Ευρωπαϊκό Δικαστήριο. Αυτό λένε οι συνδικαλιστές του χώρου, οι οποίοι βεβαίως, δεν είναι μέλη του ΠΑ.ΣΟ.Κ.
      ΄Ερχεστε, λοιπόν, σήμερα μ' αυτό το νομοσχέδιο και όλοι βρισκόμαστε μπροστά σε μια μεγάλη έκπληξη. Ο αρμόδιος Υφυπουργός, ο οποίος φέρνει το σχέδιο νόμου, οφείλει να ξέρει όλο το κανονιστικό πλαίσιο που διέπει την Ευρώπη και τον κόσμο, για το πεδίο που νομοθετεί στη χώρα μας, να ψάχνεται τώρα να μάθει απόψε εδώ, εάν ισχύει η υποχρέωση της ιχνηλασιμότητας για εισαγωγή προϊόντων στην Ευρώπη από τρίτες χώρες. Μα, τόσο σοβαρά νομοθετείτε ως Κυβέρνηση; Είναι η πιο ωμή ομολογία ότι προσεγγίζετε πολύ πρόχειρα τα σοβαρά ζητήματα. Και η διατροφή των Ελλήνων πιστεύω ότι είναι από τα πιο σοβαρά ζητήματα που θα έπρεπε ως Κυβέρνηση να σας απασχολεί. Δυστυχώς, δεν σας απασχολεί η δημόσια υγεία και η υγιεινή των τροφίμων. Σας απασχολεί πως θα κερδίσουν πολύ παραπάνω πέντε-έξι αλυσίδες που θα πάρουν όλη αυτή την εμπορία και διακίνηση του κατεψυγμένου άρτου, που κατ’ ευφημισμόν αποφεύγετε να το λέτε κατεψυγμένο ψωμί, γιατί γνωρίζετε πολύ καλά την ψυχολογία του καταναλωτή. Έτσι, λοιπόν, εξυπηρετείτε ακόμη και στις πιο μικρές λεπτομέρειες τις εμπορικές σκοπιμότητες των αλυσίδων.
      Γνωρίζουμε πολύ καλά όλοι ότι κάθε Κυβέρνηση πρέπει να διασφαλίζει μια ποιότητα ζωής στους πολίτες. Δεν το κάνετε, γιατί δεν διασφαλίζετε τον έλεγχο προέλευσης πολλών προϊόντων και ιδίως της κατεψυγμένης ζύμης από τρίτες χώρες. Γνωρίζετε πολύ καλά ότι και αφλατοξίνες μπορεί να υπάρχουν σε κακώς συντηρημένα σιτηρά και μεταλλαγμένα βεβαίως μπορεί να παρεισφρήσουν, γιατί πράγματι η κερδοσκοπία είναι κάτι που το βλέπουμε κάθε μέρα στην αγορά. Το είδατε πολύ καλά εσείς με τα καρτέλ, όπου διορίσατε στην Επιτροπή Ανταγωνισμού, αφού κάνατε ανασύσταση και αλλάξατε και τους συσχετισμούς, όλους τους φίλους σας και μάλιστα, τους είχατε παρουσιάσει και ως Ηρακλειδείς προστασίας της αγοράς και αποδείχτηκαν Ηρακλειδείς που προστάτευαν συμφέροντα συγκεκριμένων βιομηχάνων στην Επιτροπή Ανταγωνισμού. Πώς, λοιπόν, να έχουμε εμπιστοσύνη σήμερα σε μεγαλοεισαγωγείς από τρίτες χώρες ότι δεν θα παραβιάσουν αρχές δημόσιας υγείας; 
      Γνωρίζουμε πολύ καλά ότι μπορεί να γίνουν εισαγωγές κατεψυγμένης ζύμης και από την Τουρκία και από τη Νιγηρία και από χώρες, που είναι εκτός Ευρώπης. Εδώ, βεβαίως, ξετυλίγεται ένα τρομακτικό σενάριο, το σενάριο της διασφάλισης φτηνής διατροφής των Ευρωπαίων πολιτών. Και εδώ, βεβαίως, είναι και ο πυρήνας της φιλοσοφίας της Κοινής Αγροτικής Πολιτικής, που κυρίως πλήττει τη χώρα μας. Γιατί για να χορτάσουν οι Ευρωπαίοι, οι οποίοι πλήττονται καθημερινά όσον αφορά το εισόδημά τους –έχουμε και νέα επίθεση στο εισόδημα, στο μεροκάματο και στη σύνταξη- πρέπει, λοιπόν, να πάρουν φτηνό ψωμί. Και το φτηνό ψωμί δεν μπορεί να προέλθει από σιτηρά της Ευρώπης. Πρέπει να έρθει από τρίτες χώρες. Πρέπει να χορτάσει, λοιπόν, ο Ευρωπαίος εργαζόμενος, που παίρνει φτηνό μεροκάματο, με κατεψυγμένο ψωμί. Αυτό είναι ένα σενάριο που ξετυλίγεται. 
      Εμείς, λοιπόν, έχουμε την υποχρέωση ως πολιτικοί, όχι να γίνουμε αυτοί που υλοποιούν χωρίς διαμαρτυρία και χωρίς πρόταση τέτοιες εντολές. Πρέπει, λοιπόν, ως χώρα να ξέρουμε ότι θα αντιμετωπίσουμε αυτό το πρόβλημα,  αφού και άλλες χώρες έχουν δει τις αγορές τους να καταστρέφονται. Στο Βέλγιο δεν υπάρχει φούρνος μετά τη λειτουργία αυτών των καταστημάτων. Στη Γερμανία έξι χιλιάδες φούρνοι έκλεισαν λίγες ημέρες αφότου εφαρμόστηκε αυτός ο νόμος και βέβαια στην Ισπανία μία εταιρεία κατέχει το 70% της αγοράς μέσω του κατεψυγμένου άρτου. Αυτά είναι τα αποτελέσματα και εσείς εδώ κωφεύετε και κάνετε ότι δεν καταλαβαίνετε πως θα έχουμε τέτοιες εξελίξεις και στη χώρα μας. Γιατί, λοιπόν, παραπλανάτε τον κόσμο; Πρέπει να δούμε την αλήθεια, την πραγματικότητα και να συγκρουστούμε σε όλα τα επίπεδα, για να προστατεύσουμε και την οικονομία της χώρας και την υγεία των πολιτών. Αλλά, μην πανηγυρίζετε για κάτι το οποίο έχει καταστρέψει άλλες οικονομίες και λέτε ότι εδώ δεν θα έχει τέτοια αποτελέσματα. 
      Πιστεύω, λοιπόν, κύριε Υπουργέ, ότι εξυπηρετείτε άλλες σκοπιμότητες, γιατί έχετε παραπλανητικά επιχειρήματα. Δεν προσεγγίζετε αντικειμενικά τις εξελίξεις που θα προέλθουν μέσα από την εφαρμογή αυτής της διαδικασίας πώλησης κατεψυγμένου άρτου. Και βέβαια, οι πρώτοι που θίγονται εκτός από τους καταναλωτές, που απειλείται και η δημόσια υγεία, είναι και οι αγρότες. Γιατί είμαστε χώρα που παράγουμε σιτάρι, έχουμε και ποιότητα του μαλακού σιταριού που παράγεται στη δυτική Μακεδονία. 
      Όλα αυτά εσείς τα αγνοείτε και το μόνο που λέτε είναι ότι θα πάμε στην αγορά, στον ανταγωνισμό και θα αποδώσει. Μα, τι έχει αποδώσει μέχρι τώρα αυτός ο ανταγωνισμός; Το γνωρίζετε; Και για ποιους έχει αποδώσει; Έχει αποδώσει για τους εργαζόμενους το ότι έχουν χάσει 11% του πραγματικού εισοδήματος τα τελευταία τρία χρόνια; Ότι οι αγρότες έχασαν 11% σε ένα χρόνο του πραγματικού εισοδήματος; Έχει αποδώσει μήπως στο ασφαλιστικό; Έχει αποδώσει στις επιχειρήσεις, οι οποίες μεγάλες επιχειρήσεις ζητούν να τους ρυθμίσετε τα χρέη στο Ι.Κ.Α., σε βάρος των εργαζομένων, που είναι οι μόνοι που συνεισφέρουν; Έχει αποδώσει στου καταναλωτές όπου υπάρχει μια τεράστια υπερχρέωση μέσω των καταναλωτικών δανείων...
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Δεν πρόκειται να αποδώσει. Αυτό που φαίνεται είναι ότι εσείς έχετε την αντίληψη «φούρνος μην καπνίσει στη χώρα, αρκεί να κερδίσουν αυτοί για τους οποίους έχουμε εκλεγεί». Αυτό, λοιπόν, δεν πάει μακριά, έχει κοντά ποδάρια.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κύριε Υπουργέ, διαπιστώσαμε εδώ απόψε μια απέλπιδα προσπάθεια και από την πλευρά σας, αλλά και από τους Βουλευτές της Νέας Δημοκρατίας. Ευτυχώς για τον ελληνικό λαό ήταν λίγοι, στους τριάντα έξι που ήταν γραμμένοι να μιλήσουν, ήταν μόνο εννέα. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Δεν χρειάζεται να μιλήσουν περισσότεροι.
      ΕΜΜΑΝΟΥΗΛ ΣΤΡΑΤΑΚΗΣ: Αυτό σημαίνει ότι υπάρχει μία αδυναμία ή μία, αν θέλετε, αδιαφορία για να υποστηρίξουν αυτά τα σπουδαία, όπως τα χαρακτηρίζετε νομοσχέδια, που φέρνετε και βέβαια να προσπαθήσετε όλοι εσείς να πείτε και στο Κοινοβούλιο και στον ελληνικό λαό ότι είστε μια Κυβέρνηση της πράξης, ότι είστε μια Κυβέρνηση που κάνετε έργο και εν πάση περιπτώσει η Αντιπολίτευση κάνει αντιπολίτευση μόνο για την αντιπολίτευση. Όλα αυτά τα ακούμε σαν ένα χιλιοειπωμένο τροπάριο που το έχετε μάθει απέξω και το λέτε συνεχώς. Είναι γεγονός όμως ότι στην πράξη, αυτό δηλαδή που κάνετε, είναι η παράδοση στα μεγάλα συμφέροντα και δεν το αμφισβητεί αυτό κανείς ή τουλάχιστον τα δεδομένα δεν το αμφισβητούν. Είναι πράξη από την άλλη και η αποποίηση των ευθυνών. Όπως είναι και πράξη η προσπάθεια να επιρρίψετε τις ευθύνες στους άλλους. Όλες όμως αυτές οι πράξεις συνθέτουν και συνιστούν την απραξία της Κυβέρνησης για το συμφέρον του ελληνικού λαού. Και αυτό είναι το σημαντικότερο ζήτημα που έπρεπε να αντιμετωπίσετε, αν θέλατε να είστε μια σωστή Κυβέρνηση. 
      Αλλά μην ανησυχείτε. Αυτή την απραξία σας για το συμφέρον του ελληνικού λαού, θα έρθει η ώρα που θα την πληρώσετε. Γιατί, κύριε Υπουργέ και κύριοι συνάδελφοι της Νέας Δημοκρατίας, δεν αρκεί η στήριξη των μεγάλων συμφερόντων για να κρατηθείτε στην εξουσία και αυτό πρέπει να το αντιληφθείτε. 
      Παρατηρεί κανείς ότι προσπαθείτε να πιαστείτε από ζητήματα που τέλος πάντων επηρεάζουν την κοινή γνώμη και λέτε ότι δήθεν η ακρίβεια ήρθε από το ΠΑ.ΣΟ.Κ., ότι είναι δημιούργημα του ΠΑ.ΣΟ.Κ.. 
      Βέβαια, παρατηρούμε τις τελευταίες ημέρες το εξής χαρακτηριστικό: Τα κανάλια των «νταβατζήδων» όπως εσείς τους είπατε και ο Πρωθυπουργός της χώρας τους ονόμασε, να βγαίνουν και να πηγαίνουν στη Γερμανία και στις άλλες χώρες της Ευρώπης για να δείξουν ότι η εδώ ακρίβεια, είναι κατά κάποιο τρόπο υποδεέστερη της ακρίβειας που υπάρχει στις ευρωπαϊκές χώρες ή στις κεντρικές ευρωπαϊκές χώρες και βέβαια σε επιλεγμένες αγορές, όπως το ξέρουμε πάρα πολύ καλά. Και αυτό, γιατί δεν κάνετε καμία σύγκριση σε σχέση με τους μισθούς, δεν κάνετε καμία σύγκριση σε σχέση με το κόστος που διαμορφώνεται στα προϊόντα, όταν φθάνουν εκεί και απλά θέλετε να διαμορφώσετε ένα κλίμα στην κοινή γνώμη ότι εσείς δεν έχετε καμία ευθύνη για την ακρίβεια, ότι είστε αμέτοχοι της όλης διαδικασίας και εν πάση περιπτώσει η ακρίβεια είναι κάτι το οποίο είναι σύνηθες. 
      Ειπώθηκε και κάτι άλλο, ότι παραλάβατε, δήθεν, επιχειρήσεις του δημόσιου τομέα που ήταν χρεωκοπημένες. Ξεχνάτε, όμως, κύριοι Υπουργοί και κύριοι Βουλευτές της Συμπολίτευσης, ότι πολλές από τις Δ.Ε.Κ.Ο. είχαν κέρδη το διάστημα αυτό. Προ ημερών, γράφτηκε στον αθηναϊκό Τύπο ότι όλες αυτές οι επιχειρήσεις έχουν σήμερα ζημιές και η σκοπιμότητα για να παρουσιαστούν αυτές οι ζημιές, είναι συγκεκριμένη. Θέλετε να τις απαξιώσετε για να διαμορφώσετε εργασιακές σχέσεις, όπως ακριβώς θέλετε εσείς να τις διαμορφώσετε και που βέβαια θέλετε πολλές από αυτές να τις ξεπουλήσετε σε συγκεκριμένα συμφέροντα. 
      Κάτι άλλο που έχει να κάνει με τους τεχνικούς όρους. Μιλάμε για μεταλλαγμένα και είπατε κάτι για τα μεταλλαγμένα. Καλά είναι, όμως, να γνωρίζετε ότι για τα μεταλλαγμένα υπάρχουν εξελίξεις, γιατί είμαστε στην εποχή της βιοτεχνολογίας και αν ακόμη και σήμερα είναι στο πειραματικό στάδιο, θα έρθει πολύ γρήγορα η ώρα όπως ήρθε το μεταλλαγμένο ρύζι, όπως ήρθε το μεταλλαγμένο καλαμπόκι και όλα αυτά.
      Πρέπει να ξέρετε και κάτι άλλο, ότι το bake off, αυτή η διαδικασία κατανάλωσης της προψυγμένης ζύμης θα χρησιμοποιηθεί για να περάσει και το μεταλλαγμένο προϊόν στην κατανάλωση, γιατί αυτός είναι ο στόχος, να βρεθούν οι τρόποι που θα περάσουν τα μεταλλαγμένα προϊόντα στην κατανάλωση. Αυτό δεν το διασφαλίζετε με το νομοσχέδιο.
      Υπερηφανεύτηκε εδώ ο Υπουργός ότι μιλάει για όρους, διαδικασίες και ρυθμίσεις που δήθεν βάζει και κάνει, όπως για παράδειγμα για το διατηρημένο άρτο. Επίτευγμα! Γιατί δεν μιλάτε την ελληνική γλώσσα, όπως την καταλαβαίνει ο ελληνικός λαός; Να πείτε «ο κατεψυγμένος άρτος», αν πραγματικά θέλετε να κάνετε τομή και να πείτε πώς προστατεύετε τη δημόσια υγεία και πώς προστατεύετε τον Έλληνα καταναλωτή. 
      Βέβαια, μας λέτε ότι δήθεν τον προφυλάσσετε, αλλά τα ίδια τα άρθρα του νομοσχεδίου που εδώ καλούμαστε να ψηφίσουμε έχουν αντιφάσεις. Για παράδειγμα στο άρθρο 11 λέτε ότι τα προϊόντα αυτής της κατηγορίας πρέπει να είναι συσκευασμένα με προδιαγραφές κ.λπ. και να αναγράφουν τα πάντα. Παρακάτω, όμως, σε άλλη διατύπωση του άρθρου, λέτε ότι οι μεγάλες επιχειρήσεις, τα εστιατόρια κ.λπ. δεν έχουν την υποχρέωση να καταναλώνουν τυποποιημένα προϊόντα, αλλά να καταναλώνουν προϊόντα χύμα. Αυτό τι υποδηλώνει; Ότι οι επιχειρήσεις ευρείας κατανάλωσης, εκεί πραγματικά μπορείτε να διαθέτετε αυτό το προϊόν, χωρίς κανέναν έλεγχο και αυτός είναι ο στόχος σας για να πάμε δήθεν στη φθηνή διατροφή, όπως είπε και πριν ο συνάδελφος. 
      Θέλω, λοιπόν, να σας πω ότι αυτές οι αλχημείες με τις οποίες επιχειρείτε να πείσετε τον ελληνικό λαό ότι κάνετε δημιουργικό έργο προς το συμφέρον του είναι επιχειρήματα που πέφτουν στο κενό και δεν έχουν καμία ανταπόκριση και καμία θετική επίπτωση στους πολλούς.
       Εμείς τι σας ζητούμε; Εμείς σας ζητούμε να αποσύρετε το νομοσχέδιο, γιατί θέλουμε να κάνετε αυτά που λέγατε λίγο πριν έλθετε στην Κυβέρνηση. Αν δούμε την τοποθέτηση του κ. Τρακατέλλη, Ευρωβουλευτού σας στο Ευρωπαϊκό Κοινοβούλιο και την πρότασή του που είχε στο Ευρωπαϊκό Λαϊκό Κόμμα, τι λέει; Ότι η Κυβέρνηση οφείλει να διασφαλίσει ότι δεν γίνεται κατάχρηση της ονομασίας «άρτος» για τα προϊόντα της τεχνικής bake off, καθώς και ότι τηρούνται όλες οι διατάξεις για την προστασία του καταναλωτού στην ελληνική αγορά. Εμείς αυτό δεν σας λέμε; Το λέγατε λίγο πριν εσείς. 
      Αν δούμε ερωτήσεις των συναδέλφων της Νέας Δημοκρατίας –διαβάζω μία του 2001 των Βουλευτών κ. Αντωνίου Μπέζα και Κωνσταντίνου Τασούλα που σήμερα δεν είναι ο Κοινοβουλευτικός σας Εκπρόσωπος- τι λένε; Ζητούσαν τότε από την κυβέρνηση να κάνει αυτά τα οποία εμείς ζητούμε σήμερα από σας. Γιατί δεν κάνετε, λοιπόν, αυτά που λέγατε προεκλογικά σε σχέση μ’ αυτά που πράττετε σήμερα, που είναι τα ακριβώς αντίθετα; 
      Πρέπει να πούμε κάτι άλλο, ότι πραγματικά, ένα σχέδιο νόμου αυτής της μορφής θα ήταν πολύ σημαντικό, εάν λάμβανε μέτρα για την προστασία του καταναλωτού, αν έβαζε όρους και προδιαγραφές για την ποιότητα, αν θέσπιζε διαδικασίες τέτοιες, με τις οποίες να διασφαλιστούν τα ελληνικά προϊόντα και κυρίως να διασφαλιστούν οι μικρομεσαίες επιχειρήσεις, που προωθούν τα ελληνικά προϊόντα στις αγορές του εξωτερικού. Για παράδειγμα ανθεί η βιοτεχνία της παρασκευής παξιμαδιών και όλων αυτών των αρτοσκευασμάτων που προτιμώνται από τους καταναλωτές και έχουν να κάνουν με τη μεσογειακή ή την κρητική –όπως αλλιώς τη λέμε- διατροφή. Κι όμως, εσείς προς αυτή την κατεύθυνση δεν δίνετε καμία σημασία, δεν δείχνετε κανένα ενδιαφέρον. Βέβαια, όλα γίνονται γιατί θέλετε να εισαγάγετε κάποια πράγματα στην ελληνική αγορά με τον τρόπο που έχετε επιλέξει.
      Όσον αφορά τη μεγάλη σας υπερηφάνεια ότι το νομοσχέδιο είναι το μεγάλο επίτευγμα, εγώ δεν σας λέω τίποτε άλλο απ’ αυτό που λέει η Οικονομική και Κοινωνική Επιτροπή, ότι το νομοσχέδιο αυτό στην κυριολεξία είναι διάσπαρτες διατάξεις που έχουν ληφθεί από τον Κώδικα Τροφίμων και ποτών, τον Αγορανομικό Κώδικα και τις ισχύουσες αγορανομικές διατάξεις. 
      Αυτά, λοιπόν, είναι τα επιτεύγματά σας, τα οποία θέλετε να παρουσιάσετε εδώ ως μεγαλουργήματα. Στην πράξη όμως το κάνετε για έναν και μόνο λόγο, γιατί θέλετε μέσα απ’ αυτήν την υποτιθέμενη μεγάλη εντύπωση που θα δημιουργήσετε, να περάσετε «στα μουλωχτά» τα συμφέροντα που θέλετε να εξυπηρετήσετε. Ο στόχος για τον οποίο θέλετε να εξυπηρετήσετε τους μεγάλους εδώ είναι ένας, δηλαδή το πώς θα μπορούν οι μεγάλες αλυσίδες και τα σούπερ μάρκετ φέρνοντας φτηνές ζύμες από τρίτες χώρες του κόσμου να τις πουλάνε εδώ ως διατηρημένο άρτο, ενώ στην πράξη είναι κατεψυγμένος, αμφιβόλου ποιότητας και κυρίως, χωρίς να διασφαλίζεται σε καμία περίπτωση η δημόσια υγεία.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριοι συνάδελφοι, για άλλη μία φορά σήμερα γίναμε μάρτυρες ενός δικομματικού καυγά, χωρίς ουσιαστικά, περιεχόμενο και αντικείμενο διαφωνίας, αφού και τα ίδια τα κόμματα ακολουθούν την ίδια πολιτική. Αυτή η πολιτική που εφαρμόζει σήμερα η Νέα Δημοκρατία είναι συνέχεια της προηγούμενης πολιτικής που ακολουθούσε το ΠΑ.ΣΟ.Κ. και που ξεκίνησε το 1992, με τη διαφορά ότι αλλάζουν οι ρόλοι. Όταν ήταν Αξιωματική Αντιπολίτευση η Νέα Δημοκρατία, η σημερινή Κυβέρνηση, κατηγορούσε με τους ίδιους ακριβώς χαρακτηρισμούς και όρους το ΠΑ.ΣΟ.Κ. για την πολιτική του αυτή κ.λπ.. Σήμερα αντιστράφηκαν οι όροι. Είναι στην Αξιωματική Αντιπολίτευση το ΠΑ.ΣΟ.Κ. και παίζει τον ίδιο ακριβώς ρόλο, που έπαιζε τότε η Νέα Δημοκρατία. Αυτό το γεγονός φαίνεται πολύ χαρακτηριστικά με μία σελίδα με διάφορα σκίτσα που έχουν καταθέσει οι αρτοποιοί στο φάκελο που μας έχουν ενεχειρίσει. Φαίνεται ξεκάθαρα τι έγινε το 1992, τι έλεγε τότε το ΠΑ.ΣΟ.Κ., τι έλεγε η Νέα Δημοκρατία το 1999 όταν κυβέρνηση ήταν το ΠΑ.ΣΟ.Κ., τι γίνεται σήμερα, τι γινόταν το 2005 κ.λπ. Το καταθέτω για να βρίσκεται και στα Πρακτικά.
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο κύριος Υπουργός μίλησε για ανακολουθία της πολιτικής και της συνέπειας του ΠΑ.ΣΟ.Κ.. Κύριε Υπουργέ, αυτό είναι μόνο από το ΠΑ.ΣΟ.Κ.; Δεν ακολουθείτε κι εσείς την ίδια ακριβώς πολιτική; Δεν δείχνετε κι εσείς την ίδια ανακολουθία σε όλους βασικά τους τομείς, ενώ όταν ήσασταν Αντιπολίτευση δημοκοπούσατε και δημαγωγούσατε υπέρ δήθεν των εργαζομένων, των φτωχών λαϊκών στρωμάτων, των αγροτών; Τα ξεχάσατε; Ακριβώς το ίδιο γίνεται. 
      Φυσικά, η Κυβέρνηση αναγνωρίζει, όπως και το ΠΑ.ΣΟ.Κ., ότι έχουμε σταθερές θέσεις. Δεν είναι εκεί όμως το πρόβλημα, κύριε Υπουργέ. Η διαφορά μας δεν είναι γιατί έχουμε σταθερές θέσεις. Η διαφορά μας είναι γιατί έχουμε διαφορετική ταξική πολιτική. Εξυπηρετείτε, όπως και οι προηγούμενες κυβερνήσεις, καθαρά τα συμφέροντα της αστικής τάξης, της πλουτοκρατίας, των μεγάλων συμφερόντων και μονοπωλίων. Είναι ξεκάθαρο ότι εξυπηρετούμε την εργατική τάξη, τους μικρομεσαίους, τους αυτοαπασχολούμενους μικρομεσαίους της πόλης και της υπαίθρου. Εκεί είναι η διαφορά μας και είναι ταξική. 
      Εδώ το πρόβλημα πρέπει να το δούμε, να εξετάσουμε το νομοσχέδιο πολιτικά, κύριοι συνάδελφοι. Εκεί τοποθετούμαστε εμείς, ότι δηλαδή το νομοσχέδιο αυτό είναι ταξικό, είναι αντιλαϊκό, στρέφεται κατά των μικρομεσαίων επιχειρήσεων των αρτοποιών, όπως προηγούμενα στρεφόταν η κυβέρνηση του ΠΑ.ΣΟ.Κ. κατά του μικρού μπακάλη, όπου ήλθαν τα σούπερ μάρκετ για να έχουμε ανά δεύτερη μέρα ανατιμήσεις των προϊόντων πλατιάς λαϊκής κατανάλωσης. Αυτή είναι η κατάσταση.
      Σήμερα, λοιπόν, η Κυβέρνηση επιχειρεί να μπάσει τους μεγαλοεπιχειρηματίες χωρίς κανένα μέτρο ουσιαστικά, αλλά ασύδοτα και μέσα στη διακίνηση των τροφίμων και ιδιαίτερα στα προϊόντα αρτοποιίας για να χτυπήσει τη μικρομεσαία επιχείρηση. 
      Τι είναι αυτή η μικρομεσαία επιχείρηση; Δεν γνώρισα σε όλη μου τη ζωή τουλάχιστον ένα φουρνάρικο που να μην είναι οικογενειακή επιχείρηση, που να μην απασχολείται ο φούρναρης με τη γυναίκα του, τα παιδιά του επί εικοσιτετραώρου βάσεως. Αυτές τις επιχειρήσεις πάμε να κλείσουμε, οι οποίες εν πάση περιπτώσει εγγυώνται ότι τρώμε ψωμί και όχι κατεψυγμένα προϊόντα, ότι δεν τρώμε λάστιχα, ότι δεν τρώμε αυτά που θα μας φέρουν από το εξωτερικό και από άλλους. 
      Από την άλλη μεριά, είπε ο κύριος Υπουργός ότι, εν πάση περιπτώσει, εμείς προσαρμοζόμαστε –και το έλεγε στο ΠΑ.ΣΟ.Κ. φυσικά για να το ακούσουν γιατί έχουν την ίδια αντίληψη για την Ευρωπαϊκή Ένωση- με τις οδηγίες και τις αποφάσεις της Ευρωπαϊκής Ένωσης. 
      Όχι, κύριοι Υπουργοί και κύριοι του ΠΑ.ΣΟ.Κ., δεν προσαρμόζεστε απλώς και μόνο με τις οδηγίες. Πείτε το ξεκάθαρα. Προσαρμόζεστε με τις υποδείξεις που κάνει το μεγάλο κεφάλαιο, που καθοδηγεί με τους πολιτικούς εκπροσώπους, τόσο την Ευρωπαϊκή Ένωση, όσο και τις κυβερνήσεις των χωρών-μελών ανεξάρτητα αν οι κυβερνήσεις τους είναι σοσιαλδημοκρατικές ή κεντροδεξιές ή κεντροαριστερές. Αυτό γίνεται. 
      Πείτε μας μία προσαρμογή που έκανε η ελληνική κυβέρνηση είτε η προηγούμενη είτε αυτή στις οδηγίες και τις αποφάσεις της Ευρωπαϊκής Ένωσης, που δεν ήταν ενάντια στα λαϊκά συμφέροντα είτε αυτά λέγονται εργασιακά δικαιώματα είτε οικονομικά, κοινωνικά, ασφαλιστικά, συνταξιοδοτικά. Πείτε μου ένα μέτρο που να μην ήταν ενάντια σ’ αυτά και υπέρ των μονοπωλίων, υπέρ τελικά της άρχουσας τάξης, υπέρ των λίγων συμφερόντων. Αυτές είναι οι αποφάσεις της Ευρωπαϊκής Ένωσης και νιώθετε μάλιστα και υπερηφάνεια που προσαρμόζεστε. 
      Ε, λοιπόν, εμείς αυτήν την πολιτική την πολεμάμε, αυτήν την πολιτική θέλουμε να καταργήσουμε και εδώ καλούμε τους μικρομεσαίους να τους πούμε ότι δεν είναι δυνατό να γίνεται αυτή η γενικευμένη επίθεση στους εργαζόμενους και οι μικρομεσαίοι να νομίζουν ότι βρίσκονται στον παράδεισο τελικά και ότι κάποτε θα γίνουν «μεγαλοκαρχαρίες» κι αυτοί για να εκμεταλλεύονται δήθεν άλλους.
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Τα συμφέροντα των μικρομεσαίων επιχειρήσεων είναι κοινά με των εργαζομένων και των αγροτών. Τα συμφέροντα έχουν κοινό εχθρό, που είναι τα μονοπώλια, που είναι οι μεγάλες επιχειρήσεις. Εκεί δίνουμε τη μάχη –να το καταλάβει ο κόσμος- γιατί εμάς δεν μας εκπλήσσει αυτή η πολιτική που ακολουθεί σήμερα η Κυβέρνηση. Μας εκπλήσσει, όμως, το γεγονός ότι δεν εκπλήσσονται οι πληττόμενοι αυτής της πολιτικής, για να πάρουν και τα αναγκαία μέτρα, να απορρίψουν τις πολιτικές τους, να τους πολεμήσουν κατά μέτωπο και να φέρουν άλλους συσχετισμούς και στα συνδικάτα τους και στους δήμους και στη γενικότερη διακυβέρνηση της χώρας, που θα εκπροσωπούν τα δικά τους συμφέροντα.
      Κύριοι της Κυβέρνησης, το νομοσχέδιό σας, όπως σας είπα, είναι ταξικό και αυτό φαίνεται. Θέλετε να δούμε ορισμένα παραδείγματα; Κοιτάξτε πρώτον, στο άρθρο 1 πώς διαμορφώνονται τα καταναλωτικά προϊόντα, πώς διαμορφώνεται η κοινή γνώμη: φρέσκο ψωμί, κατεψυγμένη ζύμη, προϊόντα τα οποία είναι εισαγόμενα, όλα είναι προϊόντα αρτοποιίας, χωρίς καμία διάκριση. Όλα να τα φάμε. Κοιτάξτε, δεύτερον, την κατάργηση της αργίας του Σαββατοκύριακου. Έμμεσα και με αυτό το νομοσχέδιο πάτε να καταργήσετε κεκτημένα της εργατικής τάξης, που έχει κατοχυρώσει με πολλούς μεγάλους αγώνες.
      Κοιτάξτε από την άλλη μεριά τις θερμές γωνιές. Μιλάτε για τετραγωνικά και λέτε για αυτά τα μέτρα. Δεν θα ισχύσουν, κύριοι της Κυβέρνησης. Θα προσφύγουν πάλι στο Ευρωπαϊκό Δικαστήριο και τα ευρωπαϊκά δικαστήρια εντελλόμενα να βγάζουν αποφάσεις υπέρ των μεγάλων και ισχυρών, θα πουν ότι χρειάζεται τόσος χώρος όσος να μπει το μηχάνημα για να βγάζει το ψωμί, να κάνει το bake-off κ.λπ.
      Υπεύθυνος αρτοποιίας: Ζητάτε υπεύθυνο από τα αρτοποιεία, δεν ζητάτε όμως από τα σούπερ μάρκετ, που θα έχουν έναν ανειδίκευτο τετραωρίτη εργάτη και θα βρίσκεται εκτός των άλλων και στη θερμή γωνιά. 
      Εμείς, κυρίες και κύριοι Βουλευτές, είμαστε ενάντια στις θερμές γωνιές, ενάντια στο νομοσχέδιο. Θέλουμε να αποσυρθεί. Δεν συμφωνούμε με αυτά τα μέτρα. Καλούμε τον ελληνικό λαό, καλούμε και τους αρτοποιούς, μαζί με τους άλλους μικρομεσαίους που πλήττονται από αυτήν την πολιτική, να την παλέψουν, να την αντιστρέψουν και να φέρουν στην εξουσία τις δυνάμεις εκείνες που παλεύουν πραγματικά για τα συμφέροντά τους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή που ήταν και μέσα στο χρόνο που εδικαιούτο και πιστεύω ότι θα τον ακολουθήσουν και άλλοι συνάδελφοι όπως ο κ. Σγουρίδης που έχει το λόγο.
      Ορίστε, κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ναι, κύριε Πρόεδρε, θα προσπαθήσω να είμαι σύντομος.
      Από όσα είπε ο Κοινοβουλευτικός Εκπρόσωπος της Νέας Δημοκρατίας, κύριοι συνάδελφοι, ένα θα σχολιάσω, ότι ανέβηκε το εισόδημα της μέσης ελληνικής οικογένειας. Αυτό μόνο ως ανέκδοτο μπορώ να το εκλάβω, όπως ανέκδοτο είναι ότι ανέβηκε και το εισόδημα του αγρότη. Ο Υφυπουργός κ. Γιακουμάτος είπε για την τροπολογία ότι είναι μια υπέροχη τροπολογία επί λέξει, που θα γίνει οδηγός και για άλλες περιπτώσεις εξυγίανσης επιχειρήσεων, οι οποίες θα καταστούν προβληματικές, δηλαδή περιμένουμε και άλλες επιχειρήσεις που θα καταστούν προβληματικές. Αυτό μου θυμίζει τη λαϊκή ρήση «να σε κάψω Γιάννη, να σ’ αλείψω λάδι». 
      Έρχομαι στο νομοσχέδιο, κύριοι συνάδελφοι. Σήμερα παίζεται το τελευταίο επεισόδιο του μονόπρακτου θεατρικού έργου «Ο θάνατος του παραδοσιακού αρτοποιού». Παραγωγός της θεατρικής αυτής παραγωγής είναι η Κυβέρνηση της Νέας Δημοκρατίας, σκηνοθέτης ο Υπουργός Ανάπτυξης. Το σενάριο βασίστηκε στο να μπει τάξη στην αναρχία του bake off και να προστατευτεί ο καταναλωτής. Μάλιστα!
      Ας πάρουμε, όμως, την ιστορία από την αρχή. Μετά από δύο προδικαστικές αποφάσεις, την απόφαση 158 και την απόφαση 159/2004 του Ευρωπαϊκού Δικαστηρίου, σε ερώτημα του Διοικητικού Πρωτοδικείου Ιωαννίνων για την υπόθεση «Α.Β. Βασιλόπουλος» και «Carrefour» του Μαρινόπουλου, το Υπουργείο Ανάπτυξης καταρτίζει νομοσχέδιο, που το χαιρετίζουν, όπως διαβάζω στην Καθημερινή, οι αρτοποιοί και λένε πως βρίσκεται στη σωστή κατεύθυνση. Οι αρτοβιομήχανοι, όμως, λένε ότι ξανακλείνει η αγορά με αυθαίρετους περιορισμούς. Καταστροφικό για τα σούπερ μάρκετ. Και η Ο.Κ.Ε., η Οικονομική και Κοινωνική Επιτροπή, εκφράζει αμφιβολίες για τις διατάξεις του νομοσχεδίου.
      Το νομοσχέδιο αυτό, όμως, δεν ψηφίζεται. Το υποβάλλει η Κυβέρνηση στην Ευρωπαϊκή Ένωση το Φεβρουάριο του 2006, επικαλούμενη oδηγία και λέγοντας ότι έχει διατάξεις που περιέχουν τεχνικούς κανόνες και, συνεπώς, πρέπει να το πάμε στην Ευρωπαϊκή Ένωση, λες και δεν ψηφίσαμε άλλο νομοσχέδιο εδώ στη Βουλή που να έχει τεχνικούς όρους και δεν το στείλαμε στην Ευρωπαϊκή Ένωση. Διότι αν κάποιος προσφύγει –και θα το επαναλάβω παρακάτω αυτό- τότε η Ευρωπαϊκή Ένωση επιλαμβάνεται. Εμείς προστρέξαμε και το στείλαμε.
      Φυσικά, η Ευρωπαϊκή Ένωση προβάλλει αντιρρήσεις και κυρίως άλλα δύο μέλη, οι Ισπανοί οι οποίοι είναι οι κονκισταδόρες του ψωμιού και επίσης, η Σλοβενία η οποία είναι η ανερχόμενη δύναμη. Για ποιο λόγο; Γιατί θέλουν να έρθουν εδώ και θα έρθουν εδώ. 
      Έκτοτε εμείς αδρανούμε. Δεν επιχειρηματολογούμε, δεν υπερασπιζόμαστε την παράδοση. Και θέλω να πω εδώ πως ό,τι είναι παραδοσιακό, από τη στιγμή που έχεις σωστά αρθρωμένη επιχειρηματολογία, η Ευρωπαϊκή Ένωση το δέχεται, διότι η Ευρωπαϊκή Ένωση θέλει την παράδοση, δεν θέλει την ισοπέδωση. Δεν παλεύουμε στο Ευρωπαϊκό Δικαστήριο και έτσι έχουμε την απόφαση. Ποια είναι η απόφαση; Σας τη διαβάζω: «Η Ελληνική Δημοκρατία, εξομοιώνοντας τη διαδικασία τελικής έψησης για αναθέρμανση προϊόντων bake off με τη διαδικασία πλήρους αρτοποίησης και υπάγοντάς την στις προϋποθέσεις της σχετικής με την αρτοποιία εθνικής νομοθεσίας, παρέβη τις υποχρεώσεις που παρέχει το άρθρο 28 του Ευρωπαϊκού Κανονισμού για την ελεύθερη κυκλοφορία εμπορευμάτων, ποσοτικούς περιορισμούς, μέτρα ισοδύναμου αποτελέσματος». Και συνεχίζει: «Αναφορικά με τα προδικαστικά ερωτήματα το άρθρο 28 δεν επιτρέπει εθνική κανονιστική ρύθμιση, η οποία να εξαρτά την πώληση προϊόντων bake off από τους ίδιους όρους με τους ισχύοντες για τη μέθοδο πλήρους αρτοποίησης». Καταδικάζει, μάλιστα, την Ελληνική Δημοκρατία και στα δικαστικά έξοδα. Αυτό λέει η απόφαση. 
      Ερχόμαστε, λοιπόν, και φέρνουμε ένα νομοσχέδιο σε μια απόφαση, η οποία δεν μας βάζει περιοριστικούς όρους. Λέει μεν γενικά, αλλά από εκεί και πέρα, τα πάντα βρίσκονται υπό διαπραγμάτευση που έρχεται στην εντελώς αντίθετη κατεύθυνση. Έρχεται εκ των υστέρων, εν είδει «ράβε-ξήλωνε», ο κύριος Υπουργός και προσθέτει αυτές τις τροπολογίες, για να μπορεί να ισορροπήσει ανάμεσα στα αλληλοσυγκρουόμενα συμφέροντα και δεν ξέρω εάν το νομοσχέδιο αυτό στο τέλος ικανοποιεί κανέναν. 
      Αντιθέτως, όμως, διαβάζω στην εφημερίδα «Κόσμος του Επενδυτή» του Σαββάτου και της Κυριακής 14 Ιανουαρίου 2007 τον τίτλο: «Τζακ-ποτ του Κατσέλη στα bake off». Άρα, δηλαδή, το νομοσχέδιο είναι καλό για έναν μόνο. Μπορεί και τα σούπερ μάρκετ να μην τα ενδιαφέρει, αλλά για τον Κατσέλη είναι εντάξει και για τους κονκισταδόρες Ισπανούς. 
      Έρχομαι τώρα στον καταναλωτή. Θα προσπαθήσω στο χρόνο που μου απομένει να πω κάποια πράγματα. Κύριε Υπουργέ, δεν πιστεύω ότι εσείς που ρυθμίζετε τα της υγείας μας έχετε άγνοια. Η στάση σας προηγουμένως αυτό απέδειξε. 
      Έρχομαι τώρα και σε κάτι άλλο. Λέει ότι μας απαγορεύει ο Κώδικας Τροφίμων και Ποτών να βάλουμε επιπλέον σημάνσεις. Ερώτηση: Το επιπλέον απαγορεύεται; Όποιος θεωρεί ότι απαγορεύεται, ας κάνει ένσταση, εφόσον η ελληνική πολιτεία το ζητήσει. Δηλαδή, στο να γράψεις επιπλέον ημερομηνία παραγωγής ζύμης, ημερομηνία ελάχιστης διατηρησιμότητας, χώρα παραγωγής ζύμης, χώρα προέλευσης των αλεύρων και πλήρη στοιχεία παραγωγού, αν τα γράψεις όλα μέσα, θα σου πει η Ευρωπαϊκή Ένωση να μην τα γράφεις; Πιθανόν να στο πει, αλλά πότε; Όταν κάποιος προσφύγει. Προστάτευσε εσύ τον Έλληνα καταναλωτή και εάν κάποιος προσφύγει στα δικαστήρια και σε καταδικάσει, αφαίρεσέ το. Μέχρι τότε ίσως αλλάξει αυτός ο Κανονισμός. Και θα αλλάξει. 
      Από την άλλη μεριά, ως προς τη σήμανση, γιατί δεν βάζουμε «κατεψυγμένη ζύμη»; Γιατί να μην το αναγράφουμε; Ποιο είναι το κακό; 
Γιατί να βγάλουμε όλα τα υπόλοιπα και τα φληναφήματα και δεν γράφουμε καθαρά με κόκκινα γράμματα ότι προέρχεται από κατεψυγμένη ζύμη; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το λέει, κύριε συνάδελφε. Άρθρο 11. «Προψημένη ζύμη».  
      ΠΑΝΑΓΙΩΤΗΣ ΣΓΟΥΡΙΔΗΣ: Όχι σε όλα.
      Έρχομαι στο τελευταίο. Οι χώροι όπου ψήνεται το ψωμί σαφώς θα πρέπει να πληρούν τις συνθήκες υγιεινής και ασφάλειας. Οι εκπομπές που είδα τελευταία στην τηλεόραση μου δείχνουν ότι οι έλεγχοι αυτοί δεν είναι οι έλεγχοι που έπρεπε να γίνονται, δεν είναι επισταμένοι έλεγχοι. 
      Επειδή εγώ αρνούμαι να συμπράξω στο θάνατο του παραδοσιακού αρτοποιού, καταψηφίζω το νομοσχέδιο επί της αρχής και των άρθρων και αφήνω το υπόλοιπο του  χρόνου μου στους συναδέλφους.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Κύριε Κουλούρη, θα προηγηθεί ο Κοινοβουλευτικός Εκπρόσωπος του Κομμουνιστικού Κόμματος Ελλάδος.
      ΚΙΜΩΝ ΚΟΥΛΟΥΡΗΣ: Μα, κύριε Πρόεδρε, σας παρακαλώ. 
      ΠΡΟΕΔΡΕΥΩΝ (Γεώργιος Σούρλας): Είναι Κοινοβουλευτικός Εκπρόσωπος, κύριε Κουλούρη. Κάντε λίγη υπομονή. 
      ΚΙΜΩΝΑΣ ΚΟΥΛΟΥΡΗΣ: Δεν είναι κατάσταση αυτή. Θα συμφωνήσει ο κ. Τζέκης…
      ΠΡΟΕΔΡΕΥΩΝ (Γεώργιος Σούρλας): Χάνουμε χρόνο έτσι.
      Κύριε Τζέκη, συμφωνείτε να μιλήσει πρώτα ο κ. Κουλούρης; 
      ΑΓΓΕΛΟΣ ΤΖΕΚΗΣ: Συμφωνώ να προηγηθεί, αλλά θα πρέπει να ξέρει ότι αυτές τις επισημάνσεις να τις κάνει και στους Κοινοβουλευτικούς Εκπροσώπους και των άλλων κομμάτων. Ξέρετε ότι εμείς περιμέναμε έξι για να μιλήσουμε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κουλούρη, έχετε το λόγο.
      ΚΙΜΩΝ ΚΟΥΛΟΥΡΗΣ: Ευχαριστώ πολύ τον Κοινοβουλευτικό Εκπρόσωπο του Κομμουνιστικού Κόμματος Ελλάδος.
      Δεν θα καταχραστώ καθόλου το χρόνο μου με το σκάνδαλο που αφορά τον Κανονισμό και τη διαδικασία και απαξιώνει τον κοινοβουλευτισμό. Μιλάμε σε άδεια έδρανα γιατί θα πρέπει να περιμένεις εδώ έξι με επτά ώρες για να μιλήσεις οκτώ λεπτά. Δεν θέλω όμως να σταθώ περισσότερο σ’ αυτό.
      Κυρίες και κύριοι συνάδελφοι, εγώ θα συμφωνήσω πλήρως ότι σε μια οικονομία πρέπει να υπάρχει ελεύθερος ανταγωνισμός. Ζούμε σ’ αυτή την πραγματικότητα. Υπάρχει όμως ένας κανόνας για τον ελεύθερο ανταγωνισμό: Να υπάρχουν ίδιες συνθήκες των ανταγωνιζομένων, να υπάρχουν ίδιοι όροι. Εάν δεν υπάρχουν τότε δικαιούται ο καθένας μας να πει ότι αυτός το ανταγωνισμός είναι στρεβλός και μάλιστα είναι και ύποπτος ο τρόπος με τον οποίο ενισχύουμε μονόπλευρα μια οικονομική τάξη. Ακριβώς αυτό γίνεται στο παρόν νομοσχέδιο. 
      Μας μιλάει και ο κ. Σιούφας και ο παριστάμενος Υφυπουργός ότι είναι οι θιασώτες του ανταγωνισμού και μάλιστα λοιδορούσαν την προσπάθεια που έκανα τους έξι μήνες που ήμουν εκεί, στο Υφυπουργείο, γιατί έλεγαν «τρέχει στις λαϊκές με τις κάμερες, ενώ εμείς όταν έρθουμε θα λειτουργήσει ο ανταγωνισμός και οι τιμές θα πέσουν». Σήμερα είναι οι μοιραίοι παρατηρητές της λεηλασίας του Έλληνα αγρότη, του Έλληνα επαγγελματία, του Έλληνα μισθωτού, του Έλληνα συνταξιούχου. Λεηλατείται το εισόδημά τους μέσα από την υπερβολική ακρίβεια. Είναι υπόλογοι απέναντί τους, δεν νομίζω ότι κοιμούνται καλά, εκτός και έχουν το προσκεφάλι εκείνων που τους προσφέρουν την προστασία τους. 
      Θα πω δυο τρία παραδείγματα για να αποδείξω ότι δεν υπάρχουν εδώ οι ίδιοι όροι ανταγωνισμού μεταξύ σούπερ μάρκετ, βιομηχάνων και αρτοποιών. Τα προτεινόμενα τετραγωνικά μέτρα –γιατί είμαι σίγουρος και δεν είμαι αφελής, όπως κανένας αρτοποιός δεν είναι αφελής, ότι τίποτα μέχρι το τέλος δεν πρόκειται να αλλάξει- είναι υπερβολικά για τα αρτοποιεία -αναφέρομαι στο άρθρο 2- ελαστικά όμως για το bake off. 
      Θέση μας. Ό,τι ισχύει για το bake off να ισχύσει και για τα αρτοποιία και αντιστρόφως. Δηλαδή ο χώρος εκλιβάνησης για τα bake off είναι τέσσερα τετραγωνικά, ενώ για τα αρτοποιία είναι δέκα τετραγωνικά.
      Δεύτερον, δεκατέσσερα τετραγωνικά μέτρα για τα αρτοποιεία, ενώ για το bake-off ούτε λέξη. Στα ύψη, ενώ προβλέπονται 3,40 και τέσσερα μέτρα για τα αρτοποιεία, για το bake-off 2,40. Είναι αυτοί ίσοι κανόνες ανταγωνισμού; Δεν είναι. 
      Αγαπητέ συνάδελφε εκ Ρόδου, όταν τους δίνουμε το δικαίωμα να παράγουν άρτο, πρέπει να βάλουμε τους ίδιους όρους που παράγει το αρτοποιείο και η γωνία αυτή. Αλλιώς είναι στρεβλός ανταγωνισμός. Και εδώ υπάρχει και ένα ζήτημα που μπορεί να αντιμετωπιστεί, αν έχουν τη διάθεση να αλλάξουν κάτι. Είναι για τα προτεινόμενα πρόστιμα. Λέει ότι το πρόστιμο είναι από 500 ευρώ έως 50.000 ευρώ. Εγώ πιστεύω ότι είναι λάθος. Θα πρέπει το πρόστιμο να είναι ανάλογο του τζίρου. Δεν μπορεί δηλαδή ένας που έχει 10.000.000 τζίρο να πληρώνει για μία παράβαση το ίδιο πρόστιμο που πληρώνει κάποιος που έχει 100.000 τζίρο. 
      Τώρα, θέλω να πω για ένα μεγάλο μύθο που επικράτησε στην Αίθουσα από πλευράς της Κυβέρνησης. Ο μύθος είναι ο εξής, κυρίες και κύριοι συνάδελφοι. Το αντιμετώπισα το εξάμηνο που ήμουν Υφυπουργός. Είχα αφόρητες πιέσεις από τα σούπερ μάρκετ να αποδεχτώ αυτά που τελικά αποδέχτηκε η Κυβέρνηση. Αρνήθηκα. Γιατί αρνήθηκα; Γιατί ο άρτος δεν ρυθμιζόταν και συνεχίζει να μην ρυθμίζεται σε κοινοτικό επίπεδο, όπου κάθε κράτος-μέλος έχει την ευθύνη και ρυθμίζει σε εθνικό επίπεδο την παραγωγή και διάθεση του άρτου κατά τρόπο που δεν θα αντιβαίνει στις κοινοτικές διατάξεις, όπως το άρθρο 28 της Κοινότητας, το οποίο προβλέπει την ελεύθερη εισαγωγή προϊόντων από άλλες χώρες-μέλη της Ευρωπαϊκής Ένωσης. Την παραβίαση αυτή του άρθρου 28 -και αυτό πρέπει να καταλάβετε, συνάδελφοι της Νέας Δημοκρατίας- με τον δήθεν περιορισμό των εισαγωγών από άλλες χώρες-μέλη της Κοινότητας επικαλέστηκε η Παγκόσμια Οργάνωση Βιομηχάνων Άρτου σε βάρος της χώρας μας. Η καταγγελία αυτή αντιμετωπίστηκε από τις κυβερνήσεις του ΠΑ.ΣΟ.Κ. βάσιμα σε αγαστή συνεργασία και σε πλήρη σύμπνοια με τους αρτοποιούς ολόκληρης της χώρας και τις επαγγελματικές τους οργανώσεις και μέχρι την ημέρα που έφυγα από εκεί, το Μάρτιο του 2004 και υποστήριζε την τεκμηριωμένη άποψη ότι η Ελλάδα δεν υποχρεούταν να αλλάξει τη νομοθεσία της, επειδή απαιτούσε από τους πωλητές των bake-off να συμμορφώνονται με τους όρους παραγωγής και διάθεσης που η εθνική νομοθεσία προέβλεπε και προβλέπει μέχρι και σήμερα για την παραγωγή και διάθεση του άρτου. 
      Η Κυβέρνηση, τώρα, της Νέας Δημοκρατίας τι έκανε; Αμέσως μετά την ανάληψη της ευθύνης της διακυβέρνησης της χώρας, έσπευσε να ανατρέψει τους πολύχρονους αγώνες μας και να ομολογήσει την πρόθεσή της να συμμορφωθεί. Η Κυβέρνηση δηλαδή συμπορεύτηκε με τις θέσεις και τις απόψεις της Παγκόσμιας Οργάνωσης Βιομηχάνων Άρτου και στη συνέχεια, παρ’ ότι είχε κινηθεί η διαδικασία παραπομπής της χώρας μας στο Ευρωπαϊκό Δικαστήριο, με ύποπτη σπουδή προετοίμασε το παρόν σχέδιο νόμου. Και ερχόμαστε σήμερα, εν’ όψει της καταστάσεως που έχει διαμορφωθεί, να νομοθετήσουμε υπό την πίεση των εμπνευστών της καταγγελίας εις βάρος της χώρας μας, που πρέπει να το μάθετε ότι είναι η Παγκόσμια Οργάνωση Βιομηχάνων Άρτου. Και έρχεται τώρα το ντοκουμέντο για το οποίο ούτε ο κ. Παπαθανασίου ούτε ο κ. Σιούφας είπαν λέξη, παρά επικαλούνται συνέχεια εναρμονισμό. Έγινε η αντιπαράθεση –υποτίθεται- των απόψεων της ελληνικής πλευράς με αυτήν τη μεγάλη ευρωπαϊκή βιομηχανία άρτου. 
    Ξέρετε τι ισχυρίστηκε η ελληνική πλευρά αντί να υπερασπιστεί τις θέσεις της Ελλάδας; Η ελληνική κυβέρνηση δεν προέβαλε καμία δικαιολογία προς στήριξη της αιτήσεώς της και λέει ότι δεν αμφισβητεί την προβαλλόμενη παράβαση που ισχυρίστηκε η Ευρωπαϊκή Ένωση Άρτου. Έτσι, λοιπόν, ήρθε η καταδίκη και έτσι ισχυρίζεται η κυβέρνηση ότι εφαρμόζει τις αποφάσεις της  Κοινότητας. Είναι ο μεγάλος μύθος. 
    Αντί, λοιπόν, αγαπητέ κύριε Σιούφα, να βλέπετε φαντάσματα στο χώρο του ΠΑ.ΣΟ.Κ., θα πρέπει να απολογηθείτε σε όλους αυτούς τους αρτοποιούς που μ’ αυτούς μεγαλώσαμε, και οι παππούδες μας και οι πατεράδες μας, και να τους δώσετε ίσα δικαιώματα, ίσους όρους ανταγωνισμούς. Τουναντίον ρίξατε όλο σας το βάρος στο πώς θα στηρίξετε τα σούπερ-μάρκετ. Εγώ τουλάχιστον κοίταξα κατάματα και την Εθνική Αντιπροσωπεία και σας και τους φουρναραίους, αντιστάθηκα και το πέτυχα. Εσείς κοιτάτε τις τιμές της ακρίβειας και βλέπετε ότι το εισόδημα του Έλληνα εργαζόμενου συρρικνώνεται και είστε ευτυχείς που κάνατε το καθήκον σας απέναντι σ’ αυτές τις δυνάμεις που καταδυναστεύουν τον τόπο. 
    Όσο για τη Δ.Ε.Η., επειδή προέρχομαι από τη Δ.Ε.Η., σας δηλώνω ότι την ίδια μοίρα και την τύχη του Ο.Τ.Ε. την επιφυλάσσετε και για τη Δ.Ε.Η. Όλο αυτό το σύστημα το παραδίδετε σε δύο νονούς αυτού του χώρου. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης. 
    ΑΓΓΕΛΟΣ ΤΖΕΚΗΣ: Τόνισε ο κύριος Υπουργός ότι η κυβέρνηση βάζει κανόνες. Πράγματι η κυβέρνηση βάζει κανόνες, αλλά το ζήτημα είναι αυτοί οι κανόνες ποιον θα εξυπηρετήσουν. Διότι δεν μπορούν όλοι να βγουν ικανοποιημένοι. Κάποιοι θα ικανοποιηθούν, κάποιοι θα ζημιωθούν. Και επικαλείστε γι’ αυτό την ανυπαρξία κανόνων επί κυβερνήσεων του ΠΑ.ΣΟ.Κ. Πράγματι είναι αλήθεια αυτό. Όμως το ζήτημα είναι ότι είτε με κανόνες από σήμερα, είτε χωρίς κανόνες μέχρι χθες, ευνοήθηκαν και θα ευνοηθούν συγκεκριμένα συμφέροντα, οι γνωστοί αρτοβιομήχανοι και τα σούπερ-μάρκετ. Και μάλιστα στόχος αυτών είναι η συγκέντρωση του κλάδου στα χέρια τους. Ένα νέο καρτέλ σε ένα νέο κλάδο, όπως έγινε και με τη γαλακτοβιομηχανία. 
    Απευθύνομαι στην κυβέρνηση και τονίζω το εξής: Διαβάσαμε με ποια προκλητικότητα ο Πρόεδρος του Σ.Ε.Β. και γαλακτοβιομήχανος απευθύνθηκε στην ανεξάρτητη Επιτροπή Ανταγωνισμού για το γνωστό πόρισμα. Πιστεύω ότι μ' αυτό τον τρόπο ο συγκεκριμένος Πρόεδρος του Σ.Ε.Β. έδειξε ποιος είναι η πραγματική εξουσία στον τόπο. Και η Κυβέρνηση ποιεί την νήσσα και δεν παίρνει θέση. Εδώ επιβεβαιώνεται η σωστή θέση του κόμματός μας ότι αυτές οι περίφημες ανεξάρτητες αρχές, έγιναν προκειμένου οι κυβερνήσεις να αποσείσουν δικό τους έργο, δικές τους ευθύνες για να αντιμετωπίσουν τα γνωστά καρτέλ που ξεζουμίζουν και τους παραγωγούς και τους καταναλωτές. 
    Είπε ο κύριος Υπουργός, τι να κάνουμε, εναρμονιζόμαστε με την Ευρωπαϊκή Ένωση. Δηλαδή εναρμονίζεται με τον εαυτό του που αυτός αποφασίζει μέσα στην Ευρωπαϊκή Ένωση για το ποια πολιτική θα ακολουθηθεί και στο συγκεκριμένο τομέα. Δηλαδή είναι παράλογο να επικαλούμεθα την Ευρωπαϊκή Ένωση όταν συμμετέχουμε εκεί μέσα, συναποφασίζουμε και εκτελούμε μαζί με τους υπόλοιπους. 
    Αναφέρθηκε στις σύγχρονες απαιτήσεις της αγοράς. Και το ζήτημα είναι ότι δεν μπήκε στον κόπο να μας εξηγήσει ποιος διαμορφώνει αυτές τις σύγχρονες απαιτήσεις της αγοράς. Εδώ έχουμε αποδείξει ότι είναι οι βιομήχανοι, τα σούπερ-μάρκετ γιατί θέλουν να διευρυνθεί το προψημένο ψωμί, η κατεψυγμένη ζύμη και οι αθρόες εισαγωγές. Είναι και μία γενικότερη κατεύθυνση μέσα στην Ευρωπαϊκή Ένωση, η απελευθέρωση των εισαγωγών από τρίτες χώρες σε βάρος και της υγείας των καταναλωτών. 
      Δεν ακούσαμε τίποτε, κύριε Πρόεδρε, για τις τιμές. Πως δικαιολογεί, την ίδια στιγμή που ο σιτοπαραγωγός παίρνει την τιμή που έπαιρνε το 1995, το 2006 η τιμή του καταναλωτή να είναι δωδεκαπλάσια; Και τελικά ποιος καρπώνεται αυτή τη μεγάλη διαφορά; Μα είναι γνωστό ότι την καρπώνονται οι μεσάζοντες, οι έμποροι, οι αλευροβιομήχανοι, τα σούπερ μάρκετ, όλοι αυτοί δηλαδή που κερδοσκοπούν σε βάρος του παραγωγού και του καταναλωτή. Την ίδια ώρα βέβαια δεν είδαμε να αυξάνονται τα εισοδήματα των εργαζομένων και των λαϊκών στρωμάτων. 
      Έκανε και μια προσπάθεια ο κύριος Υπουργός να βάλει τώρα τους μικρούς επαγγελματίες, δηλαδή ζαχαροπλάστες, γαλακτοπώλες, παντοπώλες, απέναντι στους αρτοποιούς. Τι είπε: «Δεν θέλετε και αυτοί να έχουν πρόσβαση και να πουλάνε είδη αρτοποιίας»; Κοιτάξτε τώρα τι γίνεται. Παραδέχεται ο κύριος Υπουργός ότι η «θερμή γωνιά» θα διευρυνθεί. Το ζήτημα είναι ότι αυτό θα γίνει σε βάρος της παραγωγής και κατανάλωσης του φρέσκου ψωμιού. Τα παραδείγματα των άλλων χωρών όπου εφαρμόστηκαν με συγκεκριμένους κανόνες που θέσπισαν ίδιους με τους δικούς σας είδαμε που έφτασαν το φρέσκο ψωμί κλπ. Κύριος στόχος δηλαδή είναι η διεκδίκηση από τους γνωστούς αρτοβιομήχανους για τον τζίρο του 1.000.000.000 ευρώ του κλάδου. 
      Επίσης, δεν ακούσαμε, κύριε Πρόεδρε, τίποτε για την κατάργηση της κυριακάτικης αργίας. Δεν θα δουλεύουν οι φουρναραίοι, αλλά η αρτοβιομηχανία θα δουλεύει Σαββατοκύριακο. Που θα δίνει τα παραγόμενα προϊόντα; Να πως έρχεται δηλαδή να ανοίξει καινούργια δίκτυα αγοράς μέσω των γαλακτοπωλείων, των ζαχαροπλαστείων και άλλων.
      Κύριε Πρόεδρε, θα κλείσω με το ζήτημα των Λιπασμάτων Θεσσαλονίκης. Ανέφερα επτά σημεία τα οποία έχουν αλλάξει προς το χειρότερο σε σχέση με το αρχικό σχέδιο που είχε δώσει η Κυβέρνηση στους εργαζόμενους και που το έχουμε και εμείς. Και μάλιστα μπαίνει πρόσθετο τώρα το εξής, το ζητάει δηλαδή η Κυβέρνηση. Με απόφαση του Υπουργού Απασχόλησης και Κοινωνικής Προστασίας αλλά και του Υπουργείου Οικονομίας θα καθορίζονται οι όροι, οι προϋποθέσεις και η διαδικασία υπαγωγής των μισθωτών που τους καταγγέλθηκε η σύμβαση στα προγράμματα όλα, καθώς και στο επιπλέον της αποζημίωσης. Δηλαδή ζητάει από τη Βουλή, εν λευκώ, η Κυβέρνηση να χειριστεί ένα τόσο μεγάλο και σπουδαίο ζήτημα. 
      Γι αυτό και εμείς δεν μπορούμε να δώσουμε λευκή εξουσιοδότηση στην Κυβέρνηση και επαναλαμβάνω ότι οι εργαζόμενοι με τους αγώνες τους και την πλατιά λαϊκή συσπείρωση, αλληλεγγύη που εκφράστηκε εδώ και ένα χρόνο στη Θεσσαλονίκη κατάφεραν να διατηρήσουν το θέμα στην επιφάνεια. Αυτός ο αγώνας ήταν που ανάγκασε την Κυβέρνηση και τον κύριο Πρωθυπουργό – και κλείνω με αυτό- να δεσμεύεται δήθεν για τη λειτουργία του εργοστασίου ενώ μέσα από την τροπολογία βγαίνει το συμπέρασμα ότι δεν θα υπάρξει νέα λειτουργία του εργοστασίου, αφού οι 24 μήνες γίνονται 6 για να ενταχθούν στο πρόγραμμα.
      Να επαναλάβω εδώ ότι και εσείς στην περιφέρειά σας έχετε πολλά κλειστά εργοστάσια. Τι θα γίνει με τη «ΒΑΛΚΑΝ», με τη «ΒΙΑΜΥΛ», με τη «GOOD YEAR», που και αυτοί οι εργαζόμενοι έχουν πραγματικά βρεθεί σε σημείο απόγνωσης.
      Με αυτά κλείνω κύριε Πρόεδρε, και λέω για την τροπολογία για μία ακόμη φορά ότι θα δηλώσουμε «παρών». Θέλουμε να μπουν οι εργαζόμενοι στο Πρόγραμμα της Ειδικής Ανεργίας αλλά δεν μπορούμε να δεχθούμε μερική απασχόληση, επανακατάρτιση και δήθεν αυτοαπασχόληση. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ο κύριος Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κυρίες και κύριοι συνάδελφοι, ομιλούμε βέβαια για «τον άρτον τον επιούσιον» αλλά, δυστυχώς, δεν άκουσα από κανέναν αυτό που θα έπρεπε. Δεν θα έλεγα ότι έχω την εντύπωση, αλλά είμαι πεπεισμένος ότι από όσα είπε ο κύριος Υπουργός απόψε, ο κ. Σιούφας, απεδείχθη πέρα για πέρα η ορθότητα του Νομοσχεδίου. Δεν μπορώ να καταλάβω κύριοι συνάδελφοι, γιατί ασχολούμαστε και μας ακούει όλος ο κόσμος με οτιδήποτε άλλο εκτός από το νομοσχέδιο. Αν θα βλέπαμε τα άρθρα του νομοσχεδίου, τα οποία εξειδικεύουν από το άλφα ως το ωμέγα όλες τις λεπτομέρειες, γενικά της αρτοβιομηχανίας, δεν θα βρισκόμασταν στο σημείο σήμερα να λέμε αυτά που λέμε μόνο και μόνο γιατί μπαίνουμε στην τελευταία χρονιά, την προεκλογική και φυσικά όλοι οι συνάδελφοι, πολύ περισσότερο της Αντιπολιτεύσεως, έχουν κάθε λόγο από το Βήμα αυτό να πουν τις απόψεις τους για να φανούν αρεστοί στις περιοχές τους.
        Κυρίες και κύριοι συνάδελφοι, είναι ένα νομοσχέδιο που αποβλέπει σ' αυτό που πραγματικά είπε ο κύριος Υπουργός, στην προστασία του καταναλωτή. Αυτός είναι ο επιδιωκόμενος σκοπός. Ύστερα από εβδομήντα χρόνια, όπως προελέχθη, ερχόμαστε σήμερα εμείς, η Νέα Δημοκρατία, να μαζέψουμε όλες αυτές τις διάσπαρτες νομοθετικές ρυθμίσεις τόσων χρόνων σ’ ένα νέο νομοσχέδιο, το οποίο να είναι σύγχρονο και προσαρμοσμένο στην πραγματικότητα. 
        Τι θα κάνουμε τώρα, όπως έλεγα μεταξύ σοβαρού και αστείου, σ’ ένα συνάδελφο του Κ.Κ.Ε. που έφευγε;  Τι θέλετε να κάνουμε; Να κάνουμε φούρνους του Κ.Κ.Ε., του ΠΑ.ΣΟ.Κ. και της Νέας Δημοκρατίας; Για όνομα του Θεού! Να σοβαρευθούμε λίγο, κύριοι συνάδελφοι. Ποιες είναι οι αντιρρήσεις σας στα άρθρα; Τόσες μέρες στην επιτροπή κανένας σας δεν είπε τίποτα. Ερχόμαστε όλοι και κρίνουμε και κατακρίνουμε, γιατί δεν κάνουμε καλά τη δουλειά μας.
        Κύριοι συνάδελφοι, στα χωριά μας έχουμε παραδοσιακούς φούρνους. Οι ίδιοι οι φουρναραίοι έφτιαξαν νέες αρτοβιομηχανίες, σύγχρονα αρτοποιεία. Οι παραδοσιακοί όμως εξακολουθούν να μένουν. Γιατί εγώ που αγοράζω το ψωμί, αν θέλω χωριάτικο πάω σ' αυτόν που φτιάχνει ψωμί στο χωριό και αν θέλω διαφορετικό πηγαίνω αλλού.
        Τι συζητάτε εδώ; Δεν ξέρετε ότι όλα αυτά που κάνουμε σήμερα είναι για να διορθώσουμε αυτά που είναι εσφαλμένα; Κύριε Υπουργέ, μην ματαιοπονείτε. Μην περιμένετε να ακούσετε άλλες απόψεις, ούτε καμία κριτική για τα άρθρα του νομοσχεδίου, γιατί απλούστατα οι συνάδελφοι δεν έχουν να παρουσιάσουν τίποτε άλλο.
        Ενώ πράγματι η Ολομέλεια, εμείς, είναι εκείνη που πρέπει να διορθώσει τελικά όποιο νομοσχέδιο φέρει κάθε Υπουργείο -γι’ αυτό και στις Διαρκείς Επιτροπές γίνονται αυτά που γίνονται- και αντί να επαινέσουν οι συνάδελφοι την προσπάθειά σας, που έχετε φέρει σήμερα ουσιαστικές παρεμβάσεις και νομοτεχνικά, αρχίζουμε να κρίνουμε γιατί δεν τις ξαναστέλνουμε για διαβούλευση. 
        Μα, επιτέλους, κύριοι συνάδελφοι, δεν έχετε αντιληφθεί ότι αυτοί που νομοθετούν είμαστε εμείς, η Βουλή; Όλα αυτά τα οποία προηγούνται είναι γνωμοδοτήσεις, είτε είναι η Ο.Κ.Ε. είτε η Νομοπαρασκευαστική Επιτροπή της Βουλής. Εμείς οι Βουλευτές αναλαμβάνουμε την ευθύνη. Εμείς θα προτείνουμε, εμείς θα ψηφίσουμε, εμάς αύριο θα κατακρίνουν αν  οι διατάξεις  δεν είναι σωστές.
        Η Ο.Κ.Ε. εξεφράσθη πριν από καιρό. Ήρθαν Διαρκείς Επιτροπές, ήρθε το νομοσχέδιο, ήρθαμε σήμερα και διορθώνουμε αυτά που πρέπει. Ασχολείστε τώρα με αυτά που είπε η Ο.Κ.Ε., ότι τάχα βάζουμε πρόστιμα 50.000. Οι διατάξεις όμως είναι απλούστατες και λένε μέχρι 50.000. Επιτέλους, μακάρι να διαβάζατε τι γράφουν τα νομοσχέδια.
        Θα ήθελα, όμως, κύριε Υπουργέ, να παρατηρήσω κάτι. Ήδη έχω συντάξει και μια μικρή τροπολογία ακριβώς για το φόβο των Ιουδαίων, μην τυχόν και δεν προλάβαινα, ώστε με τον τεχνικό αυτό τρόπο να γίνει η τροπολογία. 
        Κύριε Υπουργέ, όπως ξέρετε με το άρθρο 101 του Συντάγματος είναι υποχρεωμένη η Κυβέρνηση και η Βουλή, όταν νομοθετεί στα νησιά μας, να λαμβάνει υπ’ όψιν τις ιδιαιτερότητες των νησιών. 
        Θέλω να σας πω ότι στα Δωδεκάνησα υπάρχει μία κοινότητα. Δεν υπάρχει μεγαλύτερη και καλύτερη ιστορική κοινότητα στην Ελλάδα. Αυτή είναι ο Όλυμπος Καρπάθου, κύριοι Υπουργοί. Έχει περίπου οκτακόσιους με χίλιους κατοίκους. Την ξέρετε αυτήν την κοινότητα; Είναι η μοναδική στα Δωδεκάνησα και ελάχιστες κοινότητες υπάρχουν σ’ όλη την Ελλάδα.
Εάν πούμε ότι εξαιρείται αυτή η κοινότητα της Καρπάθου, που μόνο το Θεό βλέπει κάθε μέρα και τη γη και έχουμε ακόμη παραδοσιακές στολές, γιατί να μην διατηρήσει το φούρνο τον παραδοσιακό; Έρχεστε και -πολύ σωστά πράγματι- επιδοτείτε τους παραδοσιακούς φούρνους. Άρα λοιπόν πρέπει σ’ αυτή τη διόρθωση που έχετε κάνει -και είναι σωστή- να εξαιρέσετε τις κοινότητες, να πείτε «μόνο τοπικά διαμερίσματα μέχρι τετρακόσιους κατοίκους», διότι είναι προς τιμήν αυτών των λίγων κοινοτήτων που διατήρησε ο καποδιστριακός νόμος. Να τις βοηθήσετε τις κοινότητες να συνεχίσουν τη μορφή την οποία έχουν.
      Άρα λοιπόν, πέραν αυτών των κοινοτήτων, πρέπει να σεβαστείτε τις ιδιαιτερότητες των νησιών. Γιατί εγώ από τα νησιά μου, όπως και από τα νησιά των Κυκλάδων που ξέρω, υπάρχουν νησιά-δήμοι, όπως για παράδειγμα, Δήμος-νησί Πάτμος. Είναι Δήμος Πάτμου κι έχει τρεις οικισμούς σε ξεχωριστά μέρη. Εκεί λοιπόν…
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: (Δεν ακούστηκε)
      ΑΝΑΣΤΑΣΙΟΣ ΚΑΡΑΜΑΡΙΟΣ: Όχι. Δεν υπάρχουν οικισμοί, αγαπητέ κύριε συνάδελφε, διότι από τον καποδιστριακό νόμο υπάρχουν μόνο δήμοι και τοπικά διαμερίσματα. Δεν υπάρχουν πλέον κοινότητες. Οικισμοί ως διοικητικές μονάδες δεν υπάρχουν. Άρα λοιπόν κύριε Υπουργέ, σας παρακαλώ πολύ να σβήσετε τη λέξη «κοινότητες» και αντίθετα, να προστεθεί αυτό που με την τροπολογία μου σας κατέθεσα, ότι «στα νησιά κάτω των τριών χιλιάδων εκατό κατοίκων θα ισχύουν αυτές οι ευεργετικές διατάξεις των επιδοτήσεων» –ένα νούμερο που έχει θεσμοθετηθεί από χρόνια- αφήνοντας έξω το «εξαιρέσει των κοινοτήτων, ανεξαρτήτως κατοίκων».  Δεν υπάρχουν κοινότητες στην Ελλάδα με πάνω από χίλιους ή χίλιους πεντακόσιους κατοίκους. Πουθενά. Ε, αυτές θα τις απαγορεύσουμε; Η Κάρπαθος έχει μια ιστορική κοινότητα. Τριάντα χρόνια, κύριοι συνάδελφοι, δεν κάνατε δρόμο και ακόμη προσπαθούμε να πάμε. Και κύριε Υπουργέ, πρέπει με αυτή τη διάταξη όπως σας είπα, στα νησιά όλα, κάτω των τριών χιλιάδων εκατό κατοίκων, που δεν υπάρχουν τοπικά διαμερίσματα, να συμπεριληφθούν στις διατάξεις και οι κοινότητες ανεξαρτήτως κατοίκων.
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραμάριο. 
      Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ξηροτύρη για έξι λεπτά. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:   Ευχαριστώ, κύριε Πρόεδρε.
      Απ΄ όλες τις πτέρυγες της Αντιπολίτευσης ακούστηκε ότι αυτό το νομοσχέδιο τελικά δεν έχει ως κεντρική πολιτική στόχευση την προστασία και του καταναλωτή, αλλά και του παραδοσιακού κλάδου της αρτοποιίας. Πολλές διατάξεις αυτού του νομοσχεδίου, είναι σε βάρος των μικρομεσαίων επιχειρήσεων, σε βάρος των βιοτεχνικών αρτοποιείων, σε βάρος του Έλληνα καταναλωτή. Ευνοούν οι διατάξεις αυτές τελικά τους εισαγωγείς κατεψυγμένου άρτου και τα μεγάλα σούπερ μάρκετ με τις λεγόμενες «θερμές γωνιές», θερμές γωνιές που παρέμειναν και επί ΠΑ.ΣΟ.Κ. χωρίς να ελέγχονται ούτως ώστε να μπορέσουν να δημιουργήσουν αυτό το θερμό περιβάλλον, για να έρθει τούτο εδώ το νομοσχέδιο και να τις ενισχύσει ακόμη περισσότερο. 
      Και βεβαίως, όπως κι εσείς λέτε στην αιτιολογική έκθεση, το νομοσχέδιο αυτό στοχεύει στο να δημιουργήσει προϋποθέσεις υγιεινής και ασφάλειας στα θέματα της παραγωγής του προϊόντος του άρτου. Όμως δεν ολοκληρώνονται οι διατάξεις του. Ο καταναλωτής, όπως τονίσαμε πάρα πολλές φορές, έχει δικαίωμα για μια πλήρη, με σαφήνεια και για μία κατανοητή πληροφόρηση. Η σήμανση μπορεί και πρέπει να περιλαμβάνει την ημερομηνία παραγωγής της ζύμης, την ημερομηνία ελάχιστης διατηρησιμότητας, την χώρα παρασκευής της ζύμης, τη χώρα προέλευσης των αλεύρων, πλήρη στοιχεία για τον παραγωγό και τον κατασκευαστή, για να αποφύγουμε έτσι και τα θέματα των προσμείξεων με γενετικά τροποποιημένους οργανισμούς, με δημητριακά γενετικά τροποποιημένα, που σε ορισμένες χώρες επιτρέπονται και κυκλοφορούν ελεύθερα.
      Σ’ αυτά εδώ τα θέματα, λοιπόν, δεν μας δώσατε καμία απάντηση. Θα το παλέψετε! Τρία χρόνια γιατί δεν το παλεύατε; Θα το παλέψετε τώρα  για να μπορέσουν να γίνουν αυτές οι προσθήκες στη σήμανση. Αυτή δεν είναι αιτιολογία. Επί δέκα μέρες μας λέτε αυτό το σαθρό επιχείρημα. 
      Εμείς θεωρούμε ότι εάν θέλατε να προστατέψετε τον καταναλωτή, εάν θέλατε να δημιουργήσετε ευνοϊκές συνθήκες γιατί πρέπει, γιατί είναι καλύτερης ποιότητος, γιατί έχει σημαντικά ποιοτικά χαρακτηριστικά το ελληνικό φρέσκο ψωμί, αν θέλατε όλα αυτά να τα προστατεύσετε, πράγματι θα είχατε συμπληρώσει τις διατάξεις για τη σήμανση αυτών των προϊόντων.
      Δεν το κάνετε αυτό και εμείς θεωρούμε ότι αυτό δεν γίνεται, διότι πράγματι θα πρέπει να υπάρχει στην αγορά μία συγκεχυμένη κατάσταση, ούτως ώστε άρον-άρον και όπως-όπως να αποκτήσουν ένα προβάδισμα τα κατεψυγμένα ή τα προεψημένα προϊόντα, τα οποία θα πωλούνται στα σούπερ μάρκετ και μάλιστα με πολύ ευνοϊκότερες συνθήκες για την επιχείρηση αυτή, για την εγκατάσταση αυτή έψησης από ό,τι ισχύει για τα αρτοποιεία.
      Δεν θέλετε να κάνετε κάποια προσθήκη σ’ αυτό. Από την άλλη πλευρά μας κατηγορείτε ότι εμείς εμμένουμε στην ορολογία ή σε κάποιες λεπτομέρειες, οι οποίες δεν έχουν καμία σχέση με τη μεγάλη αλλαγή την οποία επιφέρει η Κυβέρνησή σας με τούτο εδώ το νομοσχέδιο.
      Αυτή η μεγάλη αλλαγή, κύριε Υπουργέ, φοβάμαι ότι θα στοιχίσει στις μικρές βιομηχανίες του άρτου, αλλά και στον Έλληνα καταναλωτή το φθηνό, σωστό, παραδοσιακό, φρεσκοψημένο ψωμί και θα καταλήξουμε τελικά σαν μία απ’ αυτές τις χώρες της Ευρωπαϊκής Ένωσης που τελικά ψάχνει κανείς με το «φακό ή με το κυάλι» για να βρει τα παραδοσιακά αρτοποιεία. Και όλες αυτές οι βιοτεχνίες έχουν οδηγηθεί στο κλείσιμο και οι εργαζόμενοι σ’ αυτές και γύρω τους στην ανεργία.
      Τελειώνω με την τροπολογία για τους απολυόμενους της Βιομηχανίας Φωσφορικών Λιπασμάτων Θεσσαλονίκης. Κοιτάξτε να δείτε, τελικά έτσι όπως πάνε τα πράγματα κλείνετε τις επιχειρήσεις δημόσιου χαρακτήρα, σημαντικές επιχειρήσεις, όπως είναι η Βιομηχανία Φωσφορικών Λιπασμάτων για τη βόρεια Ελλάδα, επιχειρήσεις με προοπτικές. Εκεί θα μπορούσε πραγματικά να γίνει σωστή διοίκηση και εκσυγχρονισμός και να αναπτυχθούν και νέοι τομείς.
      Κλείνετε, λοιπόν, αυτές τις επιχειρήσεις σταδιακά, για να «χρυσώσετε το χάπι». Απολύετε τους εργαζόμενους. Και βέβαια τι κάνετε; Δεν ζούμε και σε καμία ζούγκλα για να τους αφήσετε έτσι τους απολυμένους στη μοίρα τους! Βεβαίως προβλέπετε και για δύο χρόνια μέχρι τη συνταξιοδότησή τους όλες αυτές εδώ τις διατάξεις. Αυτό να το χειροκροτήσουμε; 
      ΘΕΟΔΩΡΟΣ ΚΟΛΙΟΠΑΝΟΣ: Θέλουμε να μιλήσουμε και εμείς! Κοντεύει δώδεκα η ώρα!
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτό είναι μία αναγκαστική προσαρμογή, την οποία είναι υποχρεωμένη να κάνει η πολιτεία απέναντι σε αυτούς τους εργαζόμενους που από τη μια στιγμή στην άλλη βρίσκονται στο δρόμο.
      Για το λόγο αυτό εμείς, όπως σας είπα και στην πρωτολογία μου, θα ψηφίσουμε «παρών» και λυπόμαστε πάρα πολύ που αυτή η Βιομηχανία Φωσφορικών Λιπασμάτων, απ’ ό,τι φαίνεται και από τις διατάξεις της τροπολογίας, έχει ακόμα ζωή για έξι μήνες και μετά τελειώνει για τη βόρεια Ελλάδα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Ξηροτύρη.
      Στις 00.30΄ τελειώνει η συζήτησή μας. Θα μπορέσουν να μιλήσουν και οι τρεις τελευταίοι συνάδελφοι που είναι στον κατάλογο και παραμένουν στην Αίθουσα –ο κ. Παπαγεωργίου, ο κ. Κουσελάς και η κ. Μερεντίτη- μόνο εάν εφαρμόσουμε το εξάλεπτο. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, έξι ώρες δεν είναι η συνεδρίαση; Στις 18.45΄ ξεκινήσαμε.
      ΠΡΟΕΔΡΕΥΩΝ (Γεώργιος Σούρλας): Αυτό θα γίνει μόνο με εξάλεπτο. Στις 12.30΄ ολοκληρώνεται η συζήτηση. Παράκληση να διευκολύνετε και τους άλλους συναδέλφους, οι οποίοι παραμένουν στην Αίθουσα.
      Ορίστε, κύριε Αγγελή, έχετε το λόγο.
    ΑΝΕΣΤΗΣ ΑΓΓΕΛΗΣ: Αν είχε κατανοηθεί το νομοσχέδιο, δεν θα χρειαζόταν ούτε πεντάλεπτο, κύριε Πρόεδρε. Κατά συνέπεια, πάω στα πέντε λεπτά, αγαπητοί συνάδελφοι, για να είμαι εντάξει απέναντί σας.
    Ακούστηκαν χίλια δυο από τον τέως Πρόεδρο της Βουλής. Κριτική για τον Πρωθυπουργό, κριτική για το άρθρο 72, κριτική για την αγροτική πολιτική. Για το νομοσχέδιο, όμως, λίγοι συνάδελφοι ήταν συγκεκριμένοι και αυτό το σημειώνουμε. 
    Κατά συνέπεια, για να μην ακολουθήσω την ίδια τακτική και εγώ, θέλω να σας πω δεν είναι το ίδιο η Νέα Δημοκρατία και το ΠΑ.ΣΟ.Κ. και αυτό κατηγγέλθη κατά κάποιον τρόπο. Κατετέθει ερώτηση στις 19.12.2001, την οποία υπέγραφαν ο νυν Υφυπουργός Οικονομικών κ. Αντώνης Μπέζας και ο κ. Τασούλας, που έλεγε τι; Αφού ανέλυε την κατάσταση που είχε διαμορφωθεί με την εισαγωγή του bake-off, των «θερμών γωνιών», ρωτούσε τι μέτρα θα ελάμβανε η τότε κυβέρνηση ούτως ώστε να υπάρχει πλήρης διάκριση μεταξύ ζεστού και φρέσκου ψωμιού και προϊόντων bake-off. Βέβαια δεν έκανε καμία ενέργεια η τότε κυβέρνηση του ΠΑ.ΣΟ.Κ. 
    Κάτι αντίστοιχο έχει συμβεί με παρέμβαση του Ευρωβουλευτή της Νέας Δημοκρατίας του κυρίου Τρακατέλλη, ο οποίος εξέδωσε τότε Δελτίο Τύπου στις 9.1.2003 και ανέλυε τις θέσεις του τότε Επιτρόπου του Ντέιβιντ Μπερν που ανέφερε ότι η κυβέρνηση οφείλει να διασφαλίσει ότι δεν γίνεται κατάχρηση της ονομασίας «άρτος» για τα προϊόντα της τεχνικής bake-off, καθώς και ότι τηρούνται όλες οι διατάξεις για την προστασία του καταναλωτή στην ελληνική αγορά.
    Τι κάνει αυτό το νομοσχέδιο; Εγώ, αγαπητοί συνάδελφοι, στην επιτροπή κατά κάποιον τρόπο σε ορισμένα σημεία εναντιώθηκα. Είχα κάνει λάθος, δεν είχα διαβάσει καλά το νομοσχέδιο. Και εδώ μέσα στην Ολομέλεια …
    ΑΘΑΝΑΣΙΑ ΜΕΡΕΝΤΙΤΗ: Και τώρα το καταλάβατε!
    ΑΝΕΣΤΗΣ ΑΓΓΕΛΗΣ: Όχι, το κατάλαβα, δεν το είχα μελετήσει. Όπως νομίζω ότι πολλοί από εσάς δεν το έχετε μελετήσει.
    Και γίνομαι συγκεκριμένος, για να μην είμαι αόριστος. Στο άρθρο 13 γίνεται πλήρης διάκριση. Λέει ότι δεν μιλάμε για διατηρημένο άρτο, αλλά για διατηρημένο άρτο από κατεψυγμένη ζύμη. Αυτό είναι ξεκάθαρο. 
    Κάτι αντίστοιχο συμβαίνει και στο άρθρο 10, όπου απαγορεύεται η χρήση του όρου «φρέσκος άρτος» και «φρέσκο αρτοπαρασκεύασμα ή αρτοσκεύασμα» σε συγκεκριμένες περιπτώσεις ολοκλήρωσης της έψησης και κατεψυγμένου άρτου. Αυτά είναι συγκεκριμένα. Δεν μπορεί να τα αμφισβητήσει κανένας και βεβαίως θα πρέπει να συγχαρούμε αυτή την Κυβέρνηση και το Υπουργείο Ανάπτυξης. 
    Όλα τα άλλα είναι βεβαίως, θέματα, τα οποία εξυπηρετούν περισσότερο αντιπολιτευτικούς λόγους και όχι την ουσία.
    Αγαπητοί συνάδελφοι, το νομοσχέδιο είναι αποτέλεσμα διαβούλευσης με τις παραγωγικές τάξεις, είναι αποτέλεσμα, αν θέλετε, συμβολής ξένων νομοθετημάτων που υπάρχουν στην Ευρώπη και βεβαίως είναι μια κωδικοποίηση της νομοθεσίας που επί μια δεκαετία είναι διάσπαρτη. 
    Πρώτη φορά τώρα, κατά την προσωπική μου άποψη, κατοχυρώνεται το επάγγελμα του αρτοποιού και δεν υπάρχουν αντιδράσεις, οι οποίες να ξεπερνούν κάποια όρια. Υπάρχει συναίνεση των αρτοποιών. Είχα την τύχη να έχω επαφές στην επαρχία μου στο Νομό Καστοριάς με αρτοποιούς που είναι υπέρ του νομοσχεδίου.
      Κατά συνέπεια, γιατί δημιουργείται αυτό το κλίμα; Ο τζίρος, βεβαίως, είναι πάρα πολύ μεγάλος, είναι 1.000.000.000 ευρώ περίπου και αφορά, βεβαίως επτά χιλιάδες πεντακόσια αρτοποιεία. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Είναι φυσικό να υπάρχει ενδιαφέρον, αλλά θα πρέπει να λάβουμε υπ’ όψιν μας ότι ζούμε σε μία εποχή που το καινούργιο είναι αναπόφευκτο, έρχεται. Και βεβαίως, υπάρχει κυβέρνηση, υπάρχουν συγκεκριμένες πρωτοβουλίες. Και αναφέρομαι, βεβαίως, στην πρωτοβουλία για την επιδότηση των ξυλόφουρνων. 
      Εκεί, κύριε Υπουργέ, θα συμφωνήσουμε με την πρόταση του κ. Καραμάριου να ισχύσει το μέτρο για τις κοινότητες όλης της Ελλάδος και ιδιαίτερα για την Κάρπαθο, στην οποία αναφέρθηκε ο αγαπητός συνάδελφος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ενισχύονται οι αρτοποιοί σε προγράμματα εκπαίδευσης με συναποφάσεις των Υπουργών Παιδείας, Απασχόλησης και Ανάπτυξης. Εντάσσονται στα αναπτυξιακά προγράμματα, στον Αναπτυξιακό Νόμο, στο Πρόγραμμα Ανταγωνισμού.
      Κατά συνέπεια, απαντάμε με ευθύνη απέναντι στους καιρούς και στις προκλήσεις που υπάρχουν.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Μαγκριώτης έχει το λόγο με την παράκληση να τηρηθεί το εξάλεπτο, αλλιώς δεν θα μιλήσουν οι συνάδελφοι που περιμένουν ώρες.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ,  κύριε Πρόεδρε.
      Κύριε Υπουργέ, κάθε μεταρρύθμιση αξιολογείται από τους πολίτες και από την οικονομία με βάση τρεις παραμέτρους. 
      Πρώτον, από το αναπτυξιακό της αντίκρισμα. Εκτίμηση όλων είναι πως η εφαρμογή του νομοσχεδίου σε ένα χρόνο θα φέρει το τέλος του 30% τουλάχιστον των αρτοποιείων στα μεγάλα αστικά κέντρα. Αναπτυξιακό αντίκρισμα λοιπόν, αρνητικό. 
      Δεύτερον, από το κοινωνικό αντίκρισμα, τις θέσεις απασχόλησης που δημιουργεί. Θέσεις απασχόλησης θα χαθούν. Και μάλιστα, μιλάμε για σταθερές θέσεις απασχόλησης, με καλά εισοδήματα, διασφαλισμένες θέσεις απασχόλησης. Θα δημιουργηθούν, βέβαια, λίγες, ελάχιστες στα υπερμάρκετ, με τις γνωστές συνθήκες εργασίας και τις ανάλογες χαμηλότατες απολαβές. 
      Τρίτον, από τους καταναλωτές. Οι καταναλωτικές οργανώσεις αντιδρούν και επισημαίνουν δύο πράγματα για τους καταναλωτές: Πρώτον, τη μεγάλη συγκέντρωση. Φοβούνται ότι με την εφαρμογή του νόμου αυτού θα υπάρξει μεγάλη συγκέντρωση στην παραγωγή και στη διανομή και από την άλλη πλευρά φοβούνται, όπως και εσείς ομολογήσατε, προηγουμένως, κύριε Υφυπουργέ, ότι δεν θα τηρούνται οι κανόνες  υγιεινής, ιδιαίτερα στη μεταφορά του ψωμιού. Δεν θα τηρούνται –ιδιαίτερα στην κατεψυγμένη ζύμη- γιατί από τρίτες χώρες δεν έχουν ταυτότητα, δεν υπάρχει δυστυχώς καμία εγγύηση. Και το ομολογήσατε –και είναι προς τιμήν σας- αλλά η πραγματικότητα είναι «γκρίζα» και πρέπει να το λάβετε πολύ σοβαρά  υπ’ όψιν αυτό. 
      Οφείλω να ομολογήσω ότι η ρύθμιση είναι δύσκολη, γιατί πρέπει να εξισορροπήσετε ανταγωνιστικά συμφέροντα, να εφαρμόσετε την κοινοτική Οδηγία να εξυγιάνετε και να ενισχύσετε τον κλάδο. Να εξισορροπήσετε ανάμεσα στις μεγάλες βιομηχανίες, στις μεγάλες παραγωγές, στα μεγάλα δίκτυα διανομής και φυσικά στους μεγάλους εισαγωγείς και στη μεσαία και μικρή επιχείρηση, την επιχείρηση της γειτονιάς.
      Όμως, παρ’ ότι ο Υπουργός προσπάθησε να συμβιβάσει ανταγωνιστικά συμφέροντα, στο τέλος τα έγειρε. Και έγειρε, κύριε Υφυπουργέ, προς τους ισχυρούς. Αυτή είναι η αλήθεια, αυτή είναι η πραγματικότητα. Πολλές φορές ο κ. Σιούφας αναφέρθηκε στην ηγεσία της Ομοσπονδίας Αρτοποιών Ελλάδας και είπε πως με τη συνεργασία τους διαμορφώθηκε το τελικό νομοσχέδιο. Κατακρίνει δε τις σαράντα ενώσεις που είναι στα μεγάλα αστικά κέντρα, τη συντριπτική πλειοψηφία δηλαδή των αρτοποιών και των αρτοποιείων της χώρας μας. 
      Αυτή είναι η πραγματικότητα, αυτά θα πληγούν πρωτίστως, γιατί οι μεγάλες παραγωγικές μονάδες, τα μεγάλα δίκτυα εκεί θα απευθυνθούν. Δεν θα πάνε στην ακριτική Ελλάδα, στα μικρά χωριά και στους μικρούς οικισμούς, καθώς εκεί δεν υπάρχει αγορά, δεν υπάρχει τζίρος και είναι πιο υψηλά τα κόστη. Δεν έχουν κανένα λόγο να πάνε εκεί. Γι’ αυτό αντιδρούν οι μεγάλες ενώσεις, οι ενώσεις των μεγάλων αστικών κέντρων, όπου είναι και η συντριπτική πλειοψηφία των αρτοποιών. 
      Αυτήν την αλήθεια δεν πρέπει να την αποκρύπτετε προσπαθώντας να πείσετε ότι έχετε και τη συναίνεση του κλάδου. 
      Πρέπει να παραδεχθείτε, επίσης, κύριε Υπουργέ, ότι έγιναν επενδύσεις την τελευταία δεκαετία στον κλάδο. Έχουν εκσυγχρονιστεί και έχουν αναπτυχθεί τα αρτοποιεία. Η σημερινή τους εικόνα, ειδικά στα μεγάλα αστικά κέντρα, αλλά και στις κωμοπόλεις, καμία σχέση δεν έχει με την εικόνα της προηγούμενης δεκαετίας.
Και αυτές οι επενδύσεις δεν έχουν ακόμα αποσβεστεί και θα δουν τα αρτοποιεία τους να κλείνουν. 
      Αυτό είναι το οικονομικό, το αναπτυξιακό και το κοινωνικό αντίκρισμα της πολιτικής σας. Αυτό πρέπει να το αποδεχθείτε γιατί αδικείτε ένα πολύ σημαντικό νευραλγικό και παραγωγικό κλάδο, κλάδο που δημιουργεί πολλές και σταθερές θέσεις καλά αμειβόμενης απασχόλησης.
      Μας ρωτήσατε τι θα κάναμε αν είχαμε στα χέρια μας αυτήν την «καυτή πατάτα». Είναι πάρα πολύ απλό -σας το είπε και ο Εισηγητής, και ο Κοινοβουλευτικός Εκπρόσωπος, αλλά και όλοι οι αγορητές του ΠΑ.ΣΟ.Κ. και της Αντιπολίτευσης- θα κάναμε τέσσερα απλά πράγματα. 
      Πρώτον, περισσότερα τετραγωνικά μέτρα για τα σούπερ μάρκετ. Είναι απλό και σας το ζητούν οι αρτοποιοί.
      Δεύτερον, ο χώρος να είναι χώρος κύριας χρήσης και όχι να χαρακτηρίζεται κυρίως χώρος για τα σούπερ μάρκετ το υπόγειο, που σημαίνει χαμηλότερο κόστους. Στοιχειωδώς διαμορφώστε όρους ίσου ανταγωνισμού. Αυτό ζητούν. Δεν ζητούν καμιά προστασία και καμιά «ομπρέλα». Γνωρίζουν οι αρτοποιοί ότι είναι στον ανεκτό ανταγωνισμό και ξέρουν να ανταποκρίνονται με το μεράκι, με το γούστο, με το κέφι τους, με την αγάπη για τη δουλειά τους και τους πελάτες τους. Άλλωστε, οι αρτοποιοί στη χώρα μας κουβαλάνε μια παράδοση, τη σέβονται, την τιμούν και την περνούν από γενιά σε γενιά. 
      Από την άλλη πλευρά, θεσμοθετήστε περισσότερα μέτρα για τις θερμές γωνιές. 
      Τρίτον, ο καταναλωτής πρέπει να νιώσει ασφαλής. Και σας είπα τους τρεις όρους κάτω από τους οποίους ο καταναλωτής μπορεί να νιώσει ασφαλής όσον αφορά το κόστος, την ποιότητα και τους κανόνες υγιεινής.
       Είναι πολύ συγκεκριμένες οι προτάσεις. Η Ένωση των Αρτοποιών της Θεσσαλονίκης και γενικότερα της βόρειας Ελλάδας έχουν μεγάλη αγωνία, κάτι που παραδεχτήκατε και εσείς. Η ζύμη από τη Βουλγαρία φθηνή και ελεγχόμενης ποιότητας, χωρίς πιστοποίηση, χωρίς ταυτότητα, θα κατακλύσει ειδικά την αγορά της βόρειας Ελλάδας, θα συνθλίψει την εσωτερική παραγωγή, θα χτυπήσει τον καταναλωτή.
      Τέλος, συγκρίνετε συνεχώς αυτά που έχει θεσμοθετήσει το ΠΑ.ΣΟ.Κ. την προηγούμενη πενταετία-δεκαετία με αυτά που θεσμοθετείτε σήμερα ειδικά οσον αφορά τους κανόνες υγιεινής. Μα, η ζωή προχωράει μπροστά. Ο πολίτης ζητά κάθε φορά μεγαλύτερη διασφάλιση. Μη συγκρίνεστε με το παρελθόν. Να συγκριθείτε με το παρόν και με το μέλλον. Διαφορετικά, είστε μια Κυβέρνηση του παρελθόντος. Δεν είστε μια Κυβέρνηση του παρόντος, πολύ περισσότερο του μέλλοντος! 
      Θα κλείσω, κύριε Πρόεδρε, με την τροπολογία για τη Βιομηχανία Φωσφορικών Λιπασμάτων Είπε ο κύριος Γιακουμάτος -και ήταν εξοργιστικό αυτό που είπε, κύριε Υπουργέ- ότι το 2006 ξαφνικά, λέει, στην αρχή η εταιρεία αποφάσισε να κλείσει. Έτσι από μόνη της. Ξύπνησαν οι εταίροι, το διοικητικό συμβούλιο και είπαν να κλείσουν. Και ο κύριος Καραμανλής, λέει, ότι αποφάσισε το Πάσχα και πριν την Ανάσταση να ανοίξει την επιχείρηση. Καλό το παραμύθι, αλλά μέχρι εδώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Όμως, το εργοστάσιο δεν έκλεισε ξαφνικά. Το έκλεισε η Εμπορική Τράπεζα κατ’ εντολή της Κυβέρνησης για να πουλήσει την Τράπεζα στους Γάλλους. Ήταν προδιαγεγραμμένο το σενάριο και ολοκληρωμένο το σχέδιό σας. Μάλιστα, οι Γάλλοι διατήρησαν την ίδια διοίκηση που είχατε και εσείς για να ολοκληρώσουν τη δουλειά, όπως την είχαν συμφωνήσει από την αρχή. 
      Σήμερα, απλώς κάνετε το ετήσιο «μνημόσυνο» της Βιομηχανίας, χτυπώντας τον παραγωγικό ιστό της περιοχής. Η περιοχή χάνει τετρακόσιες τουλάχιστον θέσεις απασχόλησης και πολλοί επαγγελματίες και μικρομεσαίες επιχειρήσεις που συνεργαζόταν με την επιχείρηση, θα χάσουν μεγάλο κύκλο εργασιών. 
      ΠΡΟΕΔΡΕΥΩΝ (Γεώργιος Σούρλας): Κλείστε, κύριε Μαγκριώτη! 
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε.
      Οφείλω να ομολογήσω ότι κάτω από την πίεση των εργαζομένων, καλύπτετε –και το τονίζω, κάτω από την πίεση των εργαζομένων και των κομμάτων της Αντιπολίτευσης και της κοινωνίας- ένα μέρος των εργαζομένων. Όχι όμως όλους, και ιδιαίτερα αυτούς που βάζετε σε προγράμματα επανακατάρτισης. 
      Η αλήθεια, λοιπόν, κύριε Υπουργέ, είναι ότι είχατε σχέδιο να κλείσετε τη Βιομηχανία οριστικά. Μάλιστα, τις τελευταίες ώρες φέρατε τροπολογία και τα δυο χρόνια τα κάνατε έξι μήνες. Έξι μήνες για την κατάθεση της αίτησης για την εθελουσία έξοδο.
      ΠΡΟΕΔΡΕΥΩΝ (Γεώργιος Σούρλας): Κλείστε, κύριε συνάδελφε!
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Τι κλείνετε; Δυο φορές έχετε κλείσει! Θα μείνουν συνάδελφοι χωρίς να μιλήσουν. Σας παρακαλώ πάρα πολύ! 
      ΙΩΑΝΝΗΣ ΜΑΓΚΡΙΩΤΗΣ: Έκλεισα, κύριε Πρόεδρε.
      Αυτή η βιασύνη αποκαλύπτει ότι είχατε στόχο για «καθαρές δουλειές» με «καθαρούς στόχους». Δυστυχώς, δεν είναι καθαρές οι επιλογές σας!
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Σας παρακαλώ να μην υπερβαίνετε το χρόνο.
      Το λόγο έχει ο κ. Παντούλας. 
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, το υπό συζήτηση σχέδιο νόμου αποτελεί κρίσιμη νομοθετική πρωτοβουλία, αφού οι διατάξεις του επηρεάζουν όχι μόνο τους δεκαπέντε χιλιάδες αρτοποιούς και τους εβδομήντα χιλιάδες εργαζομένους στα αρτοποιεία, αλλά και το σύνολο των καταναλωτών και ως εκ τούτου, το σύνολο των πολιτών αυτής της χώρας.
      Το παρασκήνιο της υπόθεσης που συζητούμε σήμερα μέσω του νομοσχεδίου σάς είναι γνωστό. Εντός των ελληνικών ορίων η Κυβέρνηση υπόσχονταν ψευδώς, όπως αποδεικνύεται, στους αρτοποιούς ότι ταυτίζεται μαζί τους.
      Ταυτοχρόνως, στα όργανα της Ευρωπαϊκής Ένωσης υποστήριζε τα επιχειρήματα των αρτοβιομηχάνων.
      Είναι χαρακτηριστικό το γεγονός ότι σε μια επίδειξη ακραίας ιδεολογικής προτίμησης η Κυβέρνηση συμμορφώθηκε με τα συμφέροντα αυτών που κατήγγειλαν τη χώρα στην Ευρωπαϊκή Ένωση, δηλαδή των αρτοβιομηχάνων, πριν από την απόφαση του Ευρωδικαστηρίου. Αυτό δεν ονομάζεται «υλοποίηση ευρωπαϊκών αποφάσεων», κύριε Υφυπουργέ. Αυτό ονομάζεται «δουλική συμπεριφορά». 
      Άλλα μέτρα και άλλα σταθμά για τους αρτοποιούς. Διαφορετικά πράγματα για τις αρτοβιομηχανίες σε μια σειρά ρυθμίσεων που κατέγραψαν –και με το τελευταίο κείμενό τους- το σύνολο των αρτοποιών της χώρας. Τα ανταγωνιστικά πλεονεκτήματα υπέρ των αρτοβιομηχάνων και των πολυκαταστημάτων είναι διάχυτα μέσα στο νομοσχέδιο. 
      Ο Υπουργός Ανάπτυξης, όταν πήρε το λόγο, για να ανακοινώσει τις τροπολογίες, έκανε μνεία στους αρτοποιούς και μάλιστα έκανε ιδιαίτερη αναφορά στους Ηπειρώτες αρτοποιούς, που αποτελούν τεράστιο ποσοστό αυτού του κλάδου. Αν δεν ήταν σκόπιμη ή τυχαία αυτή η αναφορά θέλω να σημειώσω ότι η εξ αυτού του λόγου ρητορική επίκληση ενδιαφέροντος από την πλευρά του κυρίου Υπουργού για να έχει ουσία θα πρέπει να συνοδεύεται από μέτρα που θα διασφαλίζουν τη βιωσιμότητα του παραδοσιακού αυτού επαγγέλματος, του παραδοσιακού ηπειρωτικού επαγγέλματος του αρτοποιού. 
      Ερωτώ τον κύριο Υπουργό. Οι διατάξεις για τον υγιή ανταγωνισμό του νομοσχεδίου προστατεύουν ή παραπλανούν τον καταναλωτή; Οι διατάξεις για την ποιότητα και την ταυτότητα του προϊόντος, τη σήμανση ή τα ζητήματα γύρω από την ποιότητα του προϊόντος ικανοποιούν τη σύγχρονη αντίληψη γύρω απ’ αυτά τα θέματα και ενισχύουν τους αρτοποιούς της πατρίδας μας; 
      Να επισημάνω δύο-τρία ζητήματα, προσβλέποντας στην αυτονόητη ευαισθησία των Βουλευτών της συμπολίτευσης, καθότι ο ρόλος τους είναι πάρα πολύ σημαντικός στην οριστικοποίηση των διατάξεων που θα ψηφιστούν σε λίγο. 
      Είναι ή δεν είναι ρουσφέτι της Κυβέρνησης προς συγκεκριμένα τεράστια συμφέροντα η άγνοια του καταναλωτή για το τι αγοράζει και τι τρώει, πότε παρήχθη το προϊόν, ποιος είναι ο παραγωγός, ποια είναι η χώρα προέλευσής του –σας θυμίζω το διάλογο μεταξύ του κ. Φλωρίδη και του κυρίου Υφυπουργού, πριν από λίγο- και ακόμη η διαφορά στους όρους λειτουργίας, όπως το ύψος οι άδειες, των αρτοποιείων και των χώρων των πολυκαταστημάτων του bake-off, ο χώρος εγκατάστασης περάτωσης έψησης και τόσα άλλα;
      Επιπλέον, κύριε Υφυπουργέ, σε ποια αναπτυξιακή λογική της ελληνικής επαρχίας υπακούει η δυνατότητα οικονομικής ενίσχυσης των παραδοσιακών αρτοποιείων μόνο για κοινότητες ή δημοτικά διαμερίσματα ή δήμους έως τετρακόσιους κατοίκους; Ειπώθηκε προηγουμένως η επέκταση του μέτρου και για τα νησιά από τον κ. Καραμάριο, κάτι που είναι σωστό. 
      Ταυτοχρόνως, στο νομοσχέδιο προβλέπεται η απαγόρευση παραγωγής παραδοσιακών ζυμαρικών από τους παραδοσιακούς φούρνους. Προτείνω την επέκταση της δυνατότητας επιχορήγησης λειτουργίας παραδοσιακών φούρνων όπως στα νησιά και για τις ορεινές και τις παραμεθόριες περιοχές της πατρίδας μας ή τις μειονεκτούσες περιοχές, που σαφώς είναι ορισμένες με προεδρικά διατάγματα και με νόμους; 
      Αν δηλαδή υπάρξει αυτή η ρύθμιση –και εγώ πιστεύω ότι πρέπει να υπάρξει για τα νησιά- πρέπει να υπάρξει αντίστοιχη ρύθμιση για τους ορεινούς όγκους, για τις φθίνουσες περιοχές, όπως επίσης και για τις παραμεθόριες περιοχές. 
      Φανταστείτε δηλαδή σε μια παραμεθόριο περιοχή όπως στο Δελβινάκι, στο Κεφαλόβρυσο ή στα ορεινά, όπως στα Άγναντα, στα Πράμαντα, στο Βουλγαρέλι, στο Δίστρατο Κονίτσης επειδή είναι απογεγραμμένοι πάνω από τετρακόσια άτομα –και ξέρετε πώς γίνονται οι απογραφές, μετακινούνται δηλαδή όλοι οι απόδημοι μέσω των αδελφοτήτων- εκεί να μην μπορεί να επιδοτηθεί ένας παραδοσιακός φούρνος. 
      Σας προτείνω, λοιπόν, και στο άρθρο 1 να άρετε την επιφύλαξη για τα ζυμαρικά στους παραδοσιακούς φούρνους, όπως επίσης στο άρθρο 7 να προβλέπεται η δυνατότητα ενίσχυσης λειτουργίας παραδοσιακών φούρνων σε όλες τις παραμεθόριες και μειονεκτούσες και φθίνουσες περιοχές της πατρίδας μας. 
      Κύριε Υφυπουργέ, μπορεί η σήμανση να μην προβλέπεται καθαρά στο νομοσχέδιο ή να μην προβλέπεται καθόλου. Όμως, η εξαπάτηση των αρτοποιών από την Κυβέρνηση έχει σήμανση και μάλιστα αυτή είναι ευκρινής. Όπως ευκρινής θα είναι και η απάντησή τους στις επικείμενες εθνικές εκλογές. 
      Οι αρτοποιοί, ανεξαρτήτως πολιτικής ιδεολογίας και κομματικής τοποθέτησης, είναι περήφανοι άνθρωποι, με θέληση και πολλή δύναμη. Δίνουν καθημερινά τη μάχη της γειτονιάς και την κερδίζουν. Γι’ αυτό και τους εμπιστεύονται οι πολίτες. Δεν τους εμπιστεύεται η Νέα Δημοκρατία. Δεν είναι δύσκολο, βέβαια, να αντιληφθεί κανείς ότι η άρση εμπιστοσύνης από την πλευρά των αρτοποιών θα είναι αμοιβαία. 
      Καταψηφίζω το παρόν σχέδιο νόμου. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και τον κ. Παντούλα. 
      Το λόγο έχει ο κ. Κολιοπάνος. 
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε. 
      Κύριε Πρόεδρε, εκτός απ’ αυτά που λέμε από το Βήμα της Βουλής, ξέρετε πολύ καλά ότι μιλάμε οι Βουλευτές μεταξύ μας, όπως και εσείς μιλάτε με τους Βουλευτές. 
      Θα σας πω, λοιπόν, ότι οι περισσότεροι συνάδελφοι Βουλευτές της Νέας Δημοκρατίας έχουν πολύ μεγάλες αντιρρήσεις για το συγκεκριμένο σχέδιο νόμου και αυτό εξηγεί την απουσία τους. Έχει μείνει μόνο ο εισηγητής ο κ. Καραμπίνας ο οποίος έκανε φιλότιμες προσπάθειες και στην επιτροπή και στην Ολομέλεια για να μπορέσει να κατευνάσει τη μεγάλη αντίδραση όλων των αρτοποιών της Ελλάδας. Βέβαια οι πολλές αλλαγές που δέχθηκαν ο κύριος Υπουργός και ο κύριος Υφυπουργός δείχνουν την προχειρότητα με την οποία ετοιμάστηκε το νομοσχέδιο, παρά το γεγονός ότι μεσολάβησε πολύς χρόνος αφότου ξεκίνησε να συντάσσεται.
      Είμαι βέβαιος, κύριε Πρόεδρε, ότι αν απόψε δεν συζητιόνταν με τη διαδικασία μιας μόνο ημέρας αυτό το νομοσχέδιο και υπήρχε η δυνατότητα από την Αντιπολίτευση, από μας, από το ΠΑ.ΣΟ.Κ. να προκαλέσουμε μια ονομαστική ψηφοφορία, οι εκπλήξεις που θα αντιμετώπιζε η Κυβέρνηση θα ήταν πολύ μεγάλες από τους συναδέλφους της Νέας Δημοκρατίας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γιατί δεν το κάνατε;
      ΘΕΟΔΩΡΟΣ ΚΟΛΙΟΠΑΝΟΣ: Ξέρετε πολύ καλά την απάντηση, κύριε Υπουργέ. Διότι η συζήτηση έγινε με επείγουσα διαδικασία, μέσα σε μια μέρα. Γι’ αυτό ήταν πρακτικά αδύνατο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το ξέρατε εδώ και είκοσι μέρες…
      ΘΕΟΔΩΡΟΣ ΚΟΛΙΟΠΑΝΟΣ: Ξέρετε πόσο σας εκτιμώ, αλλά ξέρετε και εσείς πολύ καλά τις αντίθετες απόψεις και τις αντιδράσεις των Βουλευτών σας. Ουσιαστικά απόψε, κύριε Υπουργέ και κύριε Πρόεδρε, νομοθετεί μόνη της η εκτελεστική εξουσία. Αυτή είναι η αλήθεια.
      Κύριε Υπουργέ, οι αρτοποιοί, ένας κλάδος που όπως ξέρετε είναι πολύ μεγάλος, δεκατέσσερις περίπου χιλιάδες βιοτέχνες, δεν σας είπαν να απαγορευτούν οι νέες τεχνολογίες όπως κι αν αυτές λέγονται, bake off κ.λπ.. Σας ζήτησαν απλά πράγματα. Σας ζήτησαν να ισχύσουν στην αγορά οι κανόνες του ανταγωνισμού, τους οποίους και γνωρίζετε και υποτίθεται υποστηρίζετε. Σας ζήτησαν να ολοκληρώνεται η παραγωγή bake off σε ισόγειο, αυτοτελές, ανεξάρτητο κατάστημα κ.λπ.. Δεν έχω χρόνο να αναφερθώ περαιτέρω. Σας μίλησαν για τα εμβαδά που είναι σε βάρος του ανταγωνισμού, για τον κλασικό παραδοσιακό φούρνο σε σχέση με ένα πολυκατάστημα. Σας μίλησαν για τη σήμανση. Και είπατε ότι δεν μπορείτε να κάνετε περαιτέρω σήμανση.
      Θα σας διαβάσω λοιπόν και τη γνώμη της Ο.Κ.Ε., την οποία νομίζω ότι και εσείς κύριε Υπουργέ και ο κ. Παπαθανασίου, σέβεστε. Λέει με σαφήνεια η Οικονομική και Κοινωνική Επιτροπή: «Η προστασία του καταναλωτή επιβάλλει να αναγράφεται στη συσκευασία ο τόπος παραγωγής, η ημερομηνία παραγωγής και ο παραγωγός του προψημένου ψωμιού έτσι ώστε να είναι γνωστό στον καταναλωτή τι αγοράζει ή καλύτερα, τι τρώει». Περισσότερο σαφές δεν μπορούσε να γίνει. 
      Επίσης όσον αφορά τα μεταλλαγμένα, η Ο.Κ.Ε. θεωρεί ότι η χρήση μεταλλαγμένων σιτηρών θα έπρεπε να απαγορεύεται στην παραγωγή αρτοσκευασμάτων. Σε κάθε περίπτωση και στο βαθμό που αυτό δεν είναι εφικτό θα πρέπει η χρήση τους να αναγράφεται με εμφανή σήμανση στη συσκευασία. Δεν είναι σημαντική η σήμανση; Είναι πολύ σημαντική. Και είναι σημαντική η σήμανση για νέα προϊόντα ή για καινοφανή προϊόντα στην πρώτη τους περίοδο. Το ίδιο προσπαθούμε να πετύχουμε και με τα μεταλλαγμένα, διότι αν για ένα μεγάλο διάστημα η σήμανση είτε στα μεταλλαγμένα είτε στα bake off είναι πλημμελής, αργότερα που με αποφάσεις της Ευρωπαϊκής Ένωσης θα επιβληθεί η πλήρης και όχι πλημμελής σήμανση, δεν θα έχει νόημα. Όπως δεν έχει πλέον νόημα σήμερα η σήμανση πάνω στο πακέτο των τσιγάρων που λέει ότι «το κάπνισμα σκοτώνει». Πλέον είναι αργά για τη σήμανση. Έτσι θα είναι αργά και για μεταλλαγμένα και για τα bake off και για όλα τα άλλα.
      Υπάρχει κάποιος καταναλωτής σ’ αυτή τη χώρα, κύριε Υπουργέ, που να πιστεύει ότι το ψωμί που παρασκευάζεται από τον παραδοσιακό ελληνικό φούρνο, δεν είναι καλό; 
      Έπειτα διερωτώμαι: Όταν νομοθετούμε προσπαθούμε να δούμε ποιοι ωφελούνται απ’ αυτήν τη νομοθεσία και προφανώς κάποιοι πρέπει να ωφελούνται. Μήπως ωφελούνται οι καταναλωτές; Αν ήσασταν στη συγκέντρωση που διοργάνωσαν σε κεντρικό ξενοδοχείο οι αρτοποιοί, θα βλέπατε ότι οι οργανώσεις των καταναλωτών είναι εντελώς αντίθετες. Ή μήπως ωφελούνται οι καταναλωτές είναι της Νέας Δημοκρατίας; Όχι βέβαια, αυτό το σχέδιο νόμου δεν έχει το χαρακτήρα της «συνέντευξης» του Α.Σ.Ε.Π. που κάποιοι μπορεί να ωφελούνται. Λέτε ότι το κάνετε για τους αρτοποιούς. Μα, οι αρτοποιοί είναι όλοι σχεδόν, σαράντα μεγάλες οργανώσεις απ’ όλη τη χώρα, Αθήνα, Θεσσαλονίκη, Γιάννενα, Άρτα, Έδεσσα. Γιατί τα λέω αυτά; Διότι ένας συνάδελφος είπε «στη δικιά μου πόλη» -κάποια μικρή πόλη της Μακεδονίας- «δεν διαμαρτύρεται κανένας». Δεν είναι σοβαρά αυτά. 
      Ποιος ωφελείται τελικά; Θα είμαστε καχύποπτοι αν πιστεύουμε ότι ένας, δύο, τρεις κύριοι πρώην αρτοποιοί και νυν επιχειρηματίες και βιομήχανοι, ένας εκ των οποίων με θράσος κιόλας στην επιτροπή ήθελε να επιβάλει ολωσδιόλου τις απόψεις του, είναι οι μόνοι που ωφελούνται και σας τιμά αυτό; Εγώ δεν θα ήθελα να φτάσω σ’ αυτό το σημείο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κολιοπάνο.
      ΘΕΟΔΩΡΟΣ ΚΟΛΙΟΠΑΝΟΣ: Τελειώνω, κύριε Πρόεδρε.
      Θέλω να πω ότι κακώς χειριστήκατε αυτό το ζήτημα, κακώς αποδιαρθρώνετε ένα πολύ μεγάλο βιοτεχνικό κλάδο. Εμείς το καταψηφίζουμε για όλους αυτούς τους λόγους και φοβάμαι ότι κι εσείς θα μετανιώσετε στο μέλλον με την προσφυγή των αρτοποιών στο Ευρωπαϊκό Δικαστήριο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Η Κυβέρνηση επαίρεται ότι το παρόν νομοσχέδιο που εισηγείται για ψήφιση στη Βουλή είναι προϊόν μιας δίχρονης διαβούλευσης, μιας δίχρονης διαπραγμάτευσης με τους φορείς. Είναι πράγματι εντυπωσιακό πώς μετά από δύο χρόνια και μετά από ένα απίθανο σούρτα-φέρτα, μετά από παλινωδίες, αναιρέσεις των υπεσχημένων συμφωνιών, όπως τουλάχιστον καταμαρτυρήθηκε από πολλούς φορείς, κατάφερε η Κυβέρνηση να φέρει ένα νομοσχέδιο που δεν το αποδέχεται κανένας φορέας. Είναι απίθανο πώς μετά από μία δίχρονη διαβούλευση έφερε ένα νομοσχέδιο που κατά τη γνώμη μας είναι κατώτερο των αναγκών, κατώτερο των απαιτήσεων του κλάδου, αλλά και των καταναλωτών.
      Τρία πράγματα δεν γίνονται μ’ αυτό το νομοσχέδιο ή δεν πετυχαίνει αυτό το νομοσχέδιο. Πρώτον, να προστατεύσει τους καταναλωτές, δεύτερο να βοηθήσει στην παραγωγή υγιών και ασφαλών προϊόντων, τρίτο να δημιουργήσει συνθήκες υγιούς ανταγωνισμού. Δεν προστατεύει τον καταναλωτή γιατί με το νέο τύπο προϊόντων δεν ενημερώνεται ο καταναλωτής με σημάνσεις. Δεν προβλέπει σημάνσεις για το χρόνο παραγωγής και για το χώρο προέλευσης, δεν προβλέπει σημάνσεις που να κυριολεκτούν αναφορικά με τον τύπο του προϊόντος. Κατεψυγμένα έπρεπε να λέει, όπως ισχυρίζονται οι φορείς. 
      Δεύτερον, γιατί δεν δέχεστε μία άλλη άποψη για τον υγιή ανταγωνισμό; Γιατί δεν δέχεστε την αρχή της αναλογικότητας; Γιατί δεν περιγράφετε στο νομοσχέδιο χώρους που να είναι αντίστοιχοι για ισοδύναμες μονάδες παραγωγικής ικανότητας του bake off; Γιατί 35%, γιατί 36% και όχι στο 50% για παράδειγμα του μέσου αρτοποιείου στη χώρα μας; Γιατί δεν το κάνετε αυτό; 
      Φυσικά τι λέτε; Λέτε ότι δεν το επιτρέπει ο κανονισμός της Ευρωπαϊκής Ένωσης. Δεν λέτε την αλήθεια, κύριε Υπουργέ. Ο κανονισμός της Ευρωπαϊκής Ένωσης προβλέπει τα ελάχιστα, δεν προβλέπει τα μέγιστα, δεν σας απαγορεύει να πείτε κατεψυγμένο, δεν σας απαγορεύει να πείτε ότι προέρχεται από τη Γουαδελούπη. Δεν σας το απαγορεύει. Φυσικά τι λέτε; Ότι το ΠΑ.ΣΟ.Κ. ευθύνεται για τις καταδίκες. Μα, είστε εκτεθειμένοι, κύριε Υπουργέ, γιατί στο δια ταύτα της απόφασης του Ευρωπαϊκού Δικαστηρίου τι γράφει το κείμενο; Ότι η Κυβέρνηση δεν έχει καμία αντίρρηση επί της τελικής απόφασης. Δεν αντέτεινε τίποτα, μα τίποτα. 
      Κύριε Υπουργέ, σας είπαμε και κάτι άλλο για τα τροποποιημένα γενετικά. Λέτε ότι δεν παράγονται. Όντως δεν είναι νομιμοποιημένα στην Ευρώπη. Ποιος σας λέει όμως ότι δεν παράγονται στάρια γενετικά τροποποιημένα; Τότε γιατί ο Υπουργός της Κυβέρνησης, ο κ. Κοντός, με τυμπανοκρουσίες μας είπε ότι μπλοκάρισε τρία καράβια από τον Καναδά πριν από έξι μήνες στα οποία ευρέθησαν στάρια γενετικά τροποποιημένα; 
      Αν ακόμα δεχτούμε να προσχωρήσουμε στην άποψη ότι δεν υπάρχει σίτος τροποποιημένος γενετικά, μέσα από τις προσμείξεις φαίνεται και έχει καταγραφεί ότι μπορεί να παραχθεί τροποποιημένος γενετικά σίτος. Αυτή είναι η πραγματικότητα.
      Όμως, δεν λαμβάνετε υπ’ όψιν ότι εδώ έχουμε και έναν κλάδο πέραν όλων των άλλων ο οποίος έχει μια παράδοση σ’ αυτήν τη χώρα. Παράγει παραδοσιακά προϊόντα, είναι μια πολυπληθής τάξη, απασχολούνται σε αυτές τις βιοτεχνίες πάρα πολλοί άνθρωποι. Δεν προστατεύετε αυτόν τον  κλάδο. Φυσικά είστε συνεπής –σας ενοχλεί αυτό που λέμε- με την πάγια αντίληψη την κλασική νεοφιλελεύθερη. Όμως όλες οι ευρωπαϊκές συντηρητικές κυβερνήσεις έχουν εγκαταλείψει πια αυτήν τη θατσερική λογική που λέει κίνητρα στους λίγους, γιατί αν δώσουμε κίνητρα στους λίγους και τους μεγάλους αυτοί θα επενδύσουν, θα δημιουργήσουν θέσεις απασχόλησης, θα δημιουργήσουν πλούτο κ.ο.κ. Όλες οι ενέργειές σας σε όλα τα νομοθετήματα είναι σ’ αυτό το μοντέλο, το κλασικό νεοφιλελεύθερο. Κίνητρα στους λίγους και «δωράκια» και φυσικά οι πολλοί είναι αυτοί που ζουν σε δύσκολες συνθήκες. Γίνεται βίαια μεταφορά πλούτου από τους πολλούς στους λίγους και αυτό είναι πανθομολογούμενο, το αισθάνονται όλοι, είναι μετρήσιμο πια στα οικονομικά μεγέθη. 
      Τελειώνω με μια παρατήρηση. Είπατε ότι θα παραχθεί προϊόν, το οποίο θα είναι ανταγωνιστικό από άποψη τιμής. Δεν θα γίνει έτσι. Οι τιμές από τότε που ατύπως μπήκαν τα bake off αντί να μειωθούν στα ψωμιά αυξήθηκαν. Αυτή είναι η πραγματικότητα. Γιατί δεν υπάρχουν κανόνες, γιατί δεν υπάρχει έλεγχος. Και μη γελάτε κύριε Παπαθανασίου…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ξέρετε τι είπατε; Είπατε ότι οι τιμές  μειώθηκαν από τότε που μπήκαν τα bake off. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Παπαθανασίου, τρία χρόνια είστε Υπουργός και δεν κάνατε τίποτα. Θα πρέπει να κρύβεστε. Έλεος πια! Είστε τρία χρόνια Κυβέρνηση και το bake off «ανδρώθηκε» τα τελευταία χρόνια. Δεν μπορείτε να μας λέτε ότι είναι υπεύθυνο το ΠΑ.ΣΟ.Κ..
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ και κύριε συνάδελφε. Μεταμεσονύκτιος ένταση δεν επιτρέπεται! 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχετε συνειδητοποιήσει τι είπατε; Είπατε ότι οι τιμές μειώθηκαν, επαναλαμβάνω από τότε που μπήκαν τα bake off. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αυξήθηκαν κύριε Υπουργέ οι τιμές. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μη με κακολογείτε λοιπόν εμένα, όταν εσείς χάνετε τα λόγια σας. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τέλος, δέκα λεπτά αυξήθηκε το στάρι, δέκα λεπτά αυξήθηκε το ψωμί. Τα συμπεράσματα είναι για όλους τους πολίτες, αλλά θεωρώ ότι και για τους Υπουργούς πρέπει να βγουν τα συμπεράσματα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση σήμερα αποκαλύφθηκε. Ο καθ’ ύλην αρμόδιος Υφυπουργός ομολόγησε ότι δεν γνωρίζει εάν επιτρέπεται η εισαγωγή ζύμης στη χώρα μας από Τρίτες χώρες. Να υποθέσουμε, κύριε Υπουργέ, ότι εξίσου δεν γνωρίζετε ποιες θα είναι οι ολέθριες συνέπειες του νομοσχεδίου που ζητάτε σήμερα να ψηφίσει η Βουλή στις δεκαπέντε χιλιάδες οικοτεχνικές βιοτεχνικές επιχειρήσεις αρτοποιητικές σ’ όλη την Ελλάδα; Να  υποθέσουμε ότι δεν γνωρίζετε ποιες θα είναι οι επιπτώσεις στους καταναλωτές και στους αγρότες; Εάν και αυτά δεν τα γνωρίζετε, τότε είστε μια Κυβέρνηση επικίνδυνη για τα συμφέροντα της χώρας και των πολιτών.
      Κυρίες και κύριοι συνάδελφοι, τόσο από τις διατάξεις του συγκεκριμένου νομοσχεδίου όσο και από τη φιλοσοφία του προκύπτουν μια σειρά από ζητήματα. 
      Πρώτον, δεν επιτυγχάνεται μια εύλογη εξισορρόπηση μεταξύ των αντικειμενικά αντιτιθέμενων συμφερόντων των μικρομεσαίων παραδοσιακών αρτοποιών από τη μια πλευρά και των αρτοβιομηχανιών και των σούπερ μάρκετ από την άλλη. Η Κυβέρνηση επικαλείται την απόφαση του Ευρωπαϊκού Δικαστηρίου ενώπιον του οποίου βέβαια δεν υπεράσπισε ούτε την ελληνική νομοθεσία ούτε τις μικρομεσαίες επιχειρήσεις. Την επικαλείται απλά και μόνο για να δικαιολογήσει τις ευνοϊκότερες διατάξεις που θεσπίζει υπέρ των αρτοβιομηχάνων και των σούπερ μάρκετ. 
      Δεύτερον, απουσιάζει πλήρως η ουσιαστική προστασία των Ελλήνων αγροτών που παράγουν υψηλής ποιότητας σιτηρά από ανεξέλεγκτες εισαγωγές και πρακτικές ελληνοποίησης σιτηρών, αλεύρων, κατεψυγμένης ζύμης κ.λπ., όπως και ενδιάμεσων προϊόντων αρτοποιίας. Όλοι γνωρίζουμε πόσο συμφέρουσες είναι για τους κερδοσκόπους, αλλά και πόσο επικίνδυνες είναι για τον καταναλωτή τέτοιου είδους πρακτικές ελληνοποίησης.
Εμείς στη Μεσσηνία τις έχουμε βιώσει με την ελληνοποίηση της εισαγόμενης ελιάς Καλαμάτας και μίας σειράς άλλων προϊόντων.
      Τρίτον, με αυτό το νομοσχέδιο όχι μόνο δεν στηρίζεται όπως θα έπρεπε, αλλά αντίθετα υπονομεύεται η παραδοσιακή βιοτεχνική αρτοποιεία, που κατέχει ιδιαίτερα σημαντική θέση στην περιφέρεια, επιτελώντας ένα σημαντικό κοινωνικό έργο στην ύπαιθρο. Αυτές οι μικρές, οικογενειακές στην πλειοψηφία τους, μονάδες, έχουν επενδύσει σε σύγχρονους μηχανολογικούς εξοπλισμούς, με αποτέλεσμα σήμερα τα ελληνικά αρτοποιεία να θεωρούνται τα καλύτερα στην Ευρώπη.
      Ωστόσο, κύριοι της Κυβέρνησης, όπως έδειξε η ευρωπαϊκή εμπειρία (Γερμανία, Ισπανία, Νότια Γαλλία, Βέλγιο κ.λπ.) η επιχειρούμενη άνιση και ουσιαστικά προνομιακή για τα μεγάλα καταστήματα, τους εισαγωγείς και τις αρτοβιομηχανίες καθιέρωση του bake off θα απειλήσει με εξαφάνιση τα αρτοποιεία και τους παραδοσιακούς αρτεργάτες στα μεγάλα αστικά κέντρα, αλλά ιδιαίτερα στην περιφέρεια. Κατά τα άλλα υποτίθεται ότι και στη χώρα μας και στην Ενωμένη Ευρώπη κάθε προτεινόμενη ρύθμιση θα πρέπει πρώτα και κύρια να λαμβάνει υπ’ όψιν της τις επιπτώσεις που θα έχει στις μικρομεσαίες επιχειρήσεις.
      Τέταρτον, με αυτό το σχέδιο νόμου δεν εξυπηρετούνται, ούτε διασφαλίζονται τα συμφέροντα των καταναλωτών με ρητή και ξεκάθαρη αποτροπή κάθε παραπλανητικής ονομασίας, σήμανσης ή πρακτικής. Πώς, λόγου χάριν, θα αποτραπούν οι παράνομες αλλά συνήθεις πρακτικές ελληνοποίησης εισαγόμενων ζυμών και πρώτων υλών αγνώστου προέλευσης και ποιότητας, ακόμα και μεταλλαγμένων;
      Τι εξυπηρετεί, κύριε Υπουργέ, η απόκρυψη σημαντικών για τον καταναλωτή πληροφοριών, όπως η ημερομηνία παρασκευής του προϊόντος, η προέλευση των πρώτων υλών και της κατεψυγμένης ζύμης; Ποιον εξυπηρετεί η μη υποχρεωτική επισήμανση των τυχών συντηρητικών ή άλλων πρόσθετων ουσιών, αλλά και της τυχόν χρησιμοποίησης στο προϊόν ή στη ζύμη μεταλλαγμένων πρώτων υλών, που κανονικά η παραγωγή και η χρήση τους θα έπρεπε να απαγορεύεται στη χώρα μας; Ποιον εξυπηρετεί, τέλος, η έλλειψη σαφούς και ολοκληρωμένης διάκρισης άρτου και αρτοσκευάσματος;
      Πέμπτον, δεν επιχειρείται ούτε στο ελάχιστο μ’ αυτό το σχέδιο νόμου η αναγκαία εξυγίανση του κυκλώματος σίτος-άλευρα-ζύμη-άρτος, όπου η απουσία ελέγχου τιμών και κοστολόγησης αναγκάζει τον καταναλωτή να πληρώνει το ψωμί σε τιμές πολλαπλάσιες του εύλογου κόστους. Ομνύοντας τους αυτοματισμούς της αγοράς, η Κυβέρνηση πιστεύει πως η εξυγίανση του ανταγωνισμού θα επέλθει αυτόματα με τη «σφαγή» των μικρομεσαίων, με τις αθρόες εισαγωγές, με την επικράτηση των ισχυρών.
      Κυρίες και κύριοι συνάδελφοι, αυτό το σχέδιο νόμου αποτελεί ακόμα μια χειροπιαστή απόδειξη του πόσο λίγο υπολογίζει η Κυβέρνηση τα συμφέροντα των Ελλήνων παραγωγών, των μικρομεσαίων, των καταναλωτών, μπροστά στη σπουδή της να στηρίξει τα συμφέροντα των λίγων και ισχυρών. Γι’ αυτό και οι Έλληνες πολίτες, οι παραγωγοί, οι μικρομεσαίοι, οι καταναλωτές θα πληρώσουν αυτή την Κυβέρνηση με το ίδιο νόμισμα, όποτε και να γίνουν οι εκλογές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
      Το λόγο έχει η κα Μερεντίτη με την αγόρευση της οποία ολοκληρώνεται και η συζήτηση.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και εγώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και ο κ. Υπουργός βεβαίως.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν θα δευτερολογήσουν οι εισηγητές;
      ΠΡΟΕΔΡΕΥΩΝ (Γεώργιος Σούρλας): Δεν υπάρχει περιθώριο για δευτερόλεπτο παραπάνω. Και αυτό καθ’ υπέρβαση γίνεται.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Το δικαίωμα της δευτερολογίας με βάση τον Κανονισμό;
      ΠΡΟΕΔΡΕΥΩΝ (Γεώργιος Σούρλας): Δεν υπάρχει κανένα περιθώριο. Ήδη έχουμε υπερβεί το συμφωνηθέντα χρόνο.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Λόγω του χρόνου ναι, αλλά το δικαίωμα υπάρχει.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει κανένα περιθώριο.
      Ορίστε, κυρία Μερεντίτη, έχετε το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που με τη δική μου τοποθέτηση κλείνει η συζήτησή του απόψε, θεωρώ ότι είναι από τα πιο σοβαρά που συζητήσαμε ή θα συζητήσουμε στη Βουλή, διότι αφορά, πρώτον, το ψωμί, που είναι το πιο παραδοσιακό είδος διατροφής για την ελληνική οικογένεια και το οποίο παρά τα όποια σκάνδαλα διατροφικά έχει παραμείνει αγνό, δεύτερον, αφορά τη δημόσια υγεία και την υποχρέωση της πολιτείας να την προστατεύει. Τρίτον, αφορά τον Έλληνα αγρότη, τον Έλληνα σιτοπαραγωγό που θα δει –βλέπει ήδη- το εισόδημά του να συρρικνώνεται και τέταρτον –το αφήνω τελευταίο για έμφαση- αφορά δεκαπέντε χιλιάδες Έλληνες αρτοποιούς και τις οικογένειές τους. Αφορά το δυναμικότερο και αντιπροσωπευτικότερο κλάδο της ελληνικής μικρομεσαίας επιχείρησης, που η Κυβέρνηση της Νέας Δημοκρατίας κατ’ επανάληψη είχε υποσχεθεί πως θα στηρίξει.
      Το επάγγελμα του φούρναρη συμβάλλει ουσιαστικά, κύριε Υπουργέ, όχι μόνο στην οικονομία, αλλά και στον κοινωνικό ιστό της ελληνικής κοινωνίας, διότι δίπλα από το φούρνο θα δημιουργηθούν και άλλα επαγγέλματα, όπως του μανάβη, του κρεοπώλη, θα γίνει γειτονιά, θα υπάρχει ζωή, θα υπάρχει ανάπτυξη. 
      Το σημερινό νομοσχέδιο στρέφεται εναντίον των αρτοποιών. Σας το δήλωσαν με κάθε τρόπο και στη Βουλή και με τα συνδικάτα τους. Ειδικά χθες το βράδυ στην τελευταία συνάντηση που είχαν οι αρτοποιοί σε κεντρικό ξενοδοχείο των Αθηνών έδειξαν την αγωνία τους και, θα έλεγα, και τον πανικό τους. Και εσείς δεν τους ακούτε. Αντιδρούν και, μολονότι είχατε πει με χίλιους τρόπους -ειδικά ο κύριος Υπουργός- πολλές φορές ότι θα είναι δίπλα τους, σήμερα οι αρτοποιοί ζουν την υπαναχώρησή σας, την εγκατάλειψη και την εξαπάτησή τους. 
      Ο κύριος Υπουργός είχε πει τα εξής. Διαβάζω τα λόγια του: «Ο κλάδος των αρτοποιών αποτελεί μια από τις μεγάλες παραγωγικές ομάδες της ελληνικής κοινωνίας και μεγάλη σημασία δίνουμε στην ενίσχυση της παρουσίας του κλάδου τους. Θέλω να θεωρείτε την ευαισθησία της πολιτικής ηγεσίας του Υπουργείου δεδομένη. Η αρτοποιία στην Ελλάδα δεν θα θιγεί, αλλά θα βγει δυναμωμένη». Και τι ζούμε σήμερα; Την υπαναχώρηση του Υπουργείου και το μεγάλο κίνδυνο σιγά-σιγά οι αρτοποιοί να κλείνουν τα αρτοποιεία τους. 
      Οφείλατε να τους ακούσετε, κύριε Υπουργέ. Οφείλετε να ακούσετε τους βιοτέχνες αρτοποιούς που, όπως αναφέρθηκε εδώ πέρα, έκαναν επενδύσεις σε μηχανήματα, σε τεχνογνωσία, με μεγάλες προσπάθειες, με μεγάλα ρίσκα και των ιδίων και των οικογενειών τους. Οφείλετε να το κάνετε για την προστασία του καταναλωτή, για τα συμφέροντα του καταναλωτή, οφείλετε να το κάνετε από σεβασμό στη συνέπεια λόγων και έργων. 
      Όμως, αυτά φαίνεται καθημερινά πως για την Κυβέρνηση σας είναι άγνωστα λόγια, άγνωστες ηθικές αξίες. Με το σημερινό νομοσχέδιο όλες αυτές οι δεσμεύσεις έγιναν «καπνός». Το μόνο μέλημά σας είναι να κατηγορείτε το ΠΑ.ΣΟ.Κ.. Κύριε Υπουργέ, συνειδητοποιείστε ότι εσείς κρίνεστε. Το τι έκανε το ΠΑ.ΣΟ.Κ. κρίθηκε και θα ξανακριθούμε στο μέλλον από τον ελληνικό λαό. Σήμερα, εδώ μέσα συζητάμε το δικό σας νομοθέτημα, τι νομοθετείτε εσείς και προς τα πού πάει η όλη ιστορία. Κρίνεστε για το παρόν και για το μέλλον και μαζί με εσάς κρίνεται το μέλλον δεκαπέντε χιλιάδων οικογενειών των αρτοποιών.
      Απαξιώσατε, όμως, εσείς οι ίδιοι το νομοσχέδιο που φέρατε στο οποίο, αφού διαβουλευτήκατε τόσο καιρό, κάνατε αμέσως-αμέσως τριάντα δύο διορθώσεις, προσβάλλοντας και τους εαυτούς σας, αλλά και εμάς. Γιατί πόσο μπορούμε να είμαστε έτοιμοι να κατανοήσουμε και να τοποθετηθούμε στις τριάντα δύο διορθώσεις και αυτές που τώρα τελευταία έκανε ο Υπουργός; 
      Δεν μπορώ να μην σημειώσω και εγώ, όπως και ο προηγούμενος συνάδελφος, το για μένα πρωτοφανές γεγονός να σας θέτει ερώτημα ο Κοινοβουλευτικός μας Εκπρόσωπος σε σχέση με το σημερινό νομοσχέδιο και να δηλώνετε ότι αγνοείτε. Πώς νομοθετείτε, αφού αγνοείτε; Και αν αγνοούσατε τόσες μέρες, τόσο καιρό, δεν μπήκατε στον κόπο να μελετήσετε και να μάθετε; 
      Οφείλετε, λοιπόν, να φροντίσετε να λειτουργήσει ο υγιής ανταγωνισμός, να προστατέψετε τη μικρομεσαία επιχείρηση και κυρίως να γνωρίζει η Ελληνική οικογένεια τι ψωμί τρώει. Εάν θέλει ο Έλληνας να φάει ψωμί με κατεψυγμένη ζύμη και αν θέλει να είναι και από μεταλλαγμένα σιτηρά, εάν θέλει να προέρχεται από χώρες που δεν μπορεί να είναι σίγουρος για τον έλεγχο της παραγωγής τους, είναι δικαίωμά του. Εσείς, όμως, και εμείς, η πολιτεία οφείλει να του παρέχει αυτήν τη γνώση. Και αυτό το αποκρύπτετε.
      Το νομοσχέδιο παρουσιάζει κενά, δημιουργεί σύγχυση και αφήνει τεράστια περιθώρια εξαπάτησης του καταναλωτή. Οι αρτοποιοί διαφωνούν για πολλά και δεν τους ακούτε σε τίποτα. Επειδή δεν θέλω να κάνω κατάχρηση του χρόνου, θα μπορούσα να σας πω και για όλα όσα λέτε, για το πόσο πρέπει να είμαστε συμβατοί με την Ευρωπαϊκή Ένωση, για το τι σας καταγγέλλουν οι αρτοποιοί ότι δεν δώσατε καμία μάχη και ότι απλώς παρευρέθη η Κυβέρνηση, για να αποδεχθεί την καταδικαστική απόφαση. Σας θυμίζω ότι πρέπει έστω και τώρα να νοιαστείτε τους αρτοποιούς, να θυμηθείτε ότι σε αντίστοιχες ευρωπαϊκές χώρες έκλεισαν τα αρτοποιεία εν μια νυχτί. 
      Κύριε  Υπουργέ, το νομοσχέδιο που φτιάχνατε τόσο καιρό, που το αποσύρατε και το ξαναφέρατε, που υποσχεθήκατε ατελείωτα πράγματα στους αρτοποιούς, που τα αποσύρατε, τα ξεχάσατε, τα διαγράψατε, σιγοψήνει καιρό τώρα τους αρτοποιούς και τις οικογένειές τους. Έστω και την τελευταία στιγμή σας καλώ να μην τους «κάψετε». Βεβαίως, καταψηφίζουμε το παρόν νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο εισηγητής της πλειοψηφίας κ. Καραμπίνας έχει το λόγο για ένα λεπτό.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, οι αρτοποιοί καταλαβαίνουν καλά εάν και κατά πόσο προασπίζονται και προωθούνται τα αιτήματά τους με το παρόν σχέδιο νόμου. Μην υποτιμάτε, λοιπόν, τη νοημοσύνη τους, αγαπητοί συνάδελφοι και διατηρήστε ψηλά το κύρος της αντιπολίτευσης. 
      Παράκληση κύριε Υπουργέ, για δύο τροποποιήσεις της τελευταίας στιγμής. Στο άρθρο 2, παράγραφος 5β, αντί του «δεν επιτρέπεται να είναι χώροι υπογείου», να μπει «πρέπει να είναι χώροι κύριας χρήσης». Και στο άρθρο 1, παράγραφος 1, εδάφιο β, να προστεθεί «εξαιρουμένων των αρτοποιιών σε ορεινές, νησιωτικές και παραμεθόριες περιοχές». 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να κλείσουμε τη συζήτηση.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μετά από την εξάωρη συζήτηση σήμερα και τις τρεις ημέρες που είχε συζητηθεί στην Επιτροπή, νομίζω ότι αυτό το οποίο κατέστη σαφές είναι το εξής: Πρώτον, η κατάσταση η οποία επικρατεί μέχρι σήμερα είναι μια κατάσταση στην οποία ενώ όλοι τρώμε “bake off” ψωμί εδώ και πολλά χρόνια, κανείς δεν το γνωρίζει, δεν υπάρχει κανένας νόμος που να ορίζει το “bake off”, να βάζει κανένα περιορισμό, να έχει την παραμικρή επισήμανση, να έχει την παραμικρή υποχρέωση κάποιος ο οποίος κάνει “bake off”. Αυτή είναι η κατάσταση η οποία επικρατεί μέχρι σήμερα και υπ’ αυτή την έννοια ασφαλώς και είναι υποκρισία όλων των Βουλευτών του ΠΑ.ΣΟ.Κ., οι οποίοι κατακρίνουν την Κυβέρνηση ότι δεν κάνει τίποτα και ζητάνε την απόσυρση του νομοσχεδίου, ζητάνε δηλαδή στην ουσία την παράταση της υπάρχουσας σήμερα απαράδεκτης κατάστασης και για τους αρτοποιούς και για τους καταναλωτές. 
      Είπε ο κ. Μαγκριώτης και είχε δίκιο -είχε λεχθεί και στην Επιτροπή- ότι ήταν δύσκολο νομοσχέδιο. Πράγματι ήταν δύσκολο διότι όλοι αυτοί που λέτε ότι είναι απέναντι, το ξαναλέω, δεν είναι για τους ίδιους λόγους απέναντι. Οι αρτοποιοί είναι απέναντι διότι θέλουν να απαγορεύσουν το “bake off” ή να το κάνουν ακόμη πιο δύσκολο. Τα μεγάλα σούπερ μάρκετ διότι θέλουν να το κάνουν πιο εύκολο. Τα χιλιάδες μίνι μάρκετ και τα μπακάλικα της γειτονιάς, για το οποία κανένας δεν ακούστηκε να μιλάει αλλά ασφαλώς και δεν πρόκειται για μεγάλους, ασφαλώς και δεν πρόκειται για «μεγαλοκαρχαρίες» ή μεγάλα συμφέροντα, είναι μικροί επαγγελματίες, αυτοαπασχολούμενοι, διαμαρτύρονται, διότι και αυτά τα σαράντα δύο τετραγωνικά δεν μπορούν να τα διαθέσουν από το χώρο που έχουν, αφού πολλές φορές το μαγαζί τους είναι όλο-όλο σαράντα δύο τετραγωνικά ή εκατό τετραγωνικά. Πώς θα δώσουν τα σαράντα δύο για να κάνουν κάτι το οποίο κάνει κάποιος άλλος και το οποίο τώρα αυτοί δεν μπορούν να κάνουν στην ουσία; Και αυτοί είναι χιλιάδες, είναι μικροί και δεν τους υπολογίζετε εσείς. Υπάρχει και η βιομηχανία η οποία αφενός μεν απασχολεί εργατικό δυναμικό, με το οποίο κανένας δεν νομίζω ότι είναι αντίθετος -άλλωστε βλέπουμε τι συμβαίνει όταν μια βιομηχανία κλείνει και πολύ σωστά συμβαίνει- και η οποία πουλάει τα προϊόντα της όχι μόνο στα σούπερ μάρκετ αλλά και σε αυτούς τους χιλιάδες μικρούς οι οποίοι δεν έχουν την οικονομική δυνατότητα να κάνουν δικό τους φούρνο και να παράξουν. Βεβαίως υπάρχει και ο καταναλωτής.
      Άρα όλοι αυτοί που είναι απέναντι ο καθένας είναι για διαφορετικό λόγο απέναντι και ακριβώς αυτή ήταν και είναι η δυσκολία του νομοθετήματος. 
      Επειδή είπε ο κ. Μαγκριώτης ότι «γέρνει» το νομοσχέδιο, εάν κάπου «γέρνει» το νομοσχέδιο, ασφαλώς και «γέρνει» υπέρ των αρτοποιών. Και «γέρνει» υπέρ των αρτοποιών διότι αναγνωρίζεται η κοινωνική συνεισφορά του φούρνου και όλα αυτά τα οποία είπαν όλοι και αποδεχθήκανε. Και αν πιστεύει ότι δεν γέρνει, σας έχει  προκαλέσει ο Υπουργός να φέρετε οποιαδήποτε νομοθεσία οποιασδήποτε χώρας της Ευρωπαϊκής Ένωσης των είκοσι πέντε και θα την προσυπογράψει. Αλλά ξέρετε πάρα πολύ καλά ότι πουθενά δεν μπορεί να περάσει τέτοιο νομοσχέδιο. Και αυτό έγινε εδώ μετά από πολύμηνες, δύσκολες διαπραγματεύσεις με την Ευρωπαϊκή Ένωση. Εκεί έγκειται η δυσκολία. Διότι έχουμε και την Ευρωπαϊκή Ένωση, της οποίας είμαστε μέλη και δεν μπορούμε να νομοθετούμε όπως μας βολεύει.
      Είπατε τρία πράγματα. Πρώτον, τα τετραγωνικά. Λέτε να είναι περισσότερα τα τετραγωνικά και μάλιστα είπατε να είναι τα ίδια που ισχύουν για τους φούρνους. Μα, αν εγώ δεν γνωρίζω κάτι, εσείς μετά από τόσες μέρες συζήτηση δεν γνωρίζετε ότι ακριβώς ο λόγος που καταδικαστήκαμε είναι επειδή θεωρούσε τόσο καιρό η ελληνική πολιτεία, η Ελληνική Κυβέρνηση ότι ταυτίζει το φούρνο με τη διαδικασία “bake off” και αυτός είναι ο λόγος καταδίκης; Γι' αυτό και δεν μπορεί να ισχύσει και αυτή η περιβόητη αναλογικότητα, που μερικοί τη λένε τόσο εύκολα. Αντίθετα αν ίσχυε η αναλογικότητα...
      ΔΗΜΗΤΡΙΟΣ ΚΟΥΣΕΛΑΣ: ....(δεν ακούστηκε)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Κουσελά, σας άκουσα με πολύ μεγάλη ψυχραιμία και ηρεμία. Αφήστε με να ολοκληρώσω τουλάχιστον για να τελειώσουμε μια ώρα αρχύτερα όλοι.
      Εάν ίσχυε, μάλιστα, η αρχή της αναλογικότητας που λέτε, τότε για λιγότερα από τρεις χιλιάδες κιλά bake-off, θα σήμαινε ότι δεν θα χρειάζονταν 42 τετραγωνικά, θα χρειάζονταν λιγότερα. Μην λέτε λοιπόν πράγματα, τα οποία γυρίζουν εις βάρος των ίδιων των δικών σας στόχων, διότι, αν ίσχυε η αρχή της αναλογικότητας, τότε για bake-off λιγότερο από τρεις χιλιάδες κιλά, θα έπρεπε να μην έχουμε σαράντα δύο τετραγωνικά και να έχουμε είκοσι ένα τετραγωνικά ή και αναλογικά λιγότερα. Όπως επίσης…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε, σας παρακαλώ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Με συγχωρείτε, κύριε Πρόεδρε. Θα μπορούσα να ζητήσω το λόγο πολύ πριν. Αφήσαμε χρόνο να μιλήσουν οι βουλευτές, αλλά δεν μπορεί να μείνουν αναπάντητα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ. Δεν θα αρχίσουμε τη συζήτηση από την αρχή!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν αρχίζω τη συζήτηση από την αρχή, κλείνω και συμπεραίνω, με συγχωρείτε. 
      Από την άλλη μεριά ξαναλέω, επειδή μιλήσατε και για την καταδικαστική απόφαση, ότι η διαδικασία και η ανταλλαγή επιστολών και αλληλογραφίας και από την παρούσα Κυβέρνηση, ακριβώς, για να υπερασπιστεί αυτήν τη γραμμή είχε εξαντληθεί. Τίποτα καινούργιο δεν μπορούσε να εμφανίσει κανείς στο δικαστήριο, όταν, παρ’ όλες τις δικαιολογίες μας, παραπεμφθήκαμε, ακριβώς διότι όσα είχαμε πει -και είχαμε εξαντλήσει όλα μας τα επιχειρήματα- δεν κρίθηκαν αρκετά.
      Για την επισήμανση, για πολλοστή φορά το λέμε ότι στην υπόθεση των μεταλλαγμένων υπάρχει κοινοτικός κανονισμός για οποιοδήποτε μεταλλαγμένο που εφαρμόζεται και εδώ, εάν και εφόσον υπάρξει θέμα. Για τα υπόλοιπα, το κατεψυγμένο, το οποίο λέτε σαν καραμέλα, προβλέπεται στο άρθρο 11 –διαβάστε το αν θέλετε- που αναφέρει την κατεψυγμένη ζύμη σε δέκα διαφορετικά σημεία και μην λέτε ότι δεν το αναφέρει, αφού το αναφέρει. 
      Επιπλέον, για την άλλη επισήμανση, για τις εισαγωγές από οποιαδήποτε άλλη χώρα, ξαναλέω ότι δεν είναι κακό να ρωτάς πριν πεις το οτιδήποτε και τους συμβούλους, γι’ αυτό τους έχουμε από πίσω, κακό είναι να «πετάς μια ρουκέτα» ακόμη και αν δεν είναι σωστή, διότι ποιος θα βρεθεί να σε διαψεύσει. Άρα, λοιπόν, η διαδικασία εισαγωγής από τρίτες χώρες είναι μεν ελεύθερη με τις προβλέψεις όμως που έχει το άρθρο 11 που λέει ότι πρέπει να υπάρχει, σε μία χώρα της Ευρωπαϊκής Ένωσης εισαγωγέας  ο οποίος είναι εκείνος ο οποίος είναι υπεύθυνος και στον οποίο θα πας, θα ανατρέξεις για οποιοδήποτε πρόβλημα ήθελε προκύψει.
      Και τελευταία παρατήρηση όσον αφορά τον καταναλωτή και την τιμή. Εδώ θα σας πω αυτό που σας είπε ο Υπουργός στην αρχή και φαίνεται ότι δεν το καταλάβατε. Εσείς οι ίδιοι που κόπτεστε και καλά κάνετε και υποστηρίζετε σωστά το επάγγελμα του αρτοποιού, είστε οι ίδιοι που αναφέρετε ότι η τιμή του αλευριού ή η τιμή του σιταριού ανέβηκε τόσο και πόσο περισσότερο ανέβηκε η τιμή του ψωμιού. Όταν με όλα τα στοιχεία αποδεικνύεται ότι το 95% διακινείται μέσω των αρτοποιών. Λέγοντας αυτά, τους αρτοποιούς κατηγορείτε, λέγοντας αυτά, τους αρτοποιούς στήνετε στον τοίχο, λέγοντας αυτά, δίνετε επιχειρήματα σε όλους τους άλλους που λένε να ανοίξει η αγορά για να πέσει η τιμή.
      Και τέλος, επειδή λέτε ότι πρέπει να κοιτάμε μπροστά και είπατε και μερικοί πολύ σωστά …
      (Θόρυβος στην Αίθουσα)
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …(Δεν ακούστηκε)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Παπαγεωργίου, έχετε μία πολύ κακή συνήθεια να διακόπτετε.
      Κλείνω με μια τελευταία πρόταση. Επειδή προβλέπετε καταστροφές, επειδή τα πάντα είναι ισοπεδωτικά, ότι θα εξαφανιστεί ο φούρνος και άλλα τέτοια, είστε εσείς οι ίδιοι που πριν από λίγο –και ο κ. Μαγκριώτης το είπε και στην επιτροπή συνέβη- είπατε ότι οι φούρνοι του σήμερα δεν έχουν καμία σχέση με τους φούρνους προ δεκαετίας. Διαβάστε, λοιπόν, τα Πρακτικά αυτών που λέγατε εσείς το 1992, όταν απελευθερώθηκε η αγορά του ψωμιού, που και τότε προβλέπατε ότι θα εξαφανιστούν οι φούρνοι, ότι δεν θα τρώμε ψωμί, ότι θα χαλάσει η ποιότητα, και διαβάστε και τα σημερινά Πρακτικά που παραδέχεστε ότι και η ποιότητα του ψωμιού βελτιώθηκε και οι φούρνοι βελτιώθηκαν και οι φούρνοι μεγάλωσαν, άρα λοιπόν, αφήστε την καταστροφολογία, όταν εσείς δεν είστε ικανοί να προβλέψετε τι θα συμβεί, να νομοθετήσετε εγκαίρως, να προστατέψετε το επάγγελμα, προστατεύοντας ταυτόχρονα και τον καταναλωτή. Τον έχετε οδηγήσει στο χάος που επικρατεί σήμερα και έχετε και το θράσος –με συγχωρείτε- «να ζητάτε και τα ρέστα».
      (Θόρυβος στην Αίθουσα)
      ΔΗΜΗΤΡΙΟΣ ΚΟΥΣΕΛΑΣ: Θα μας κάνετε να πούμε το ψωμί ψωμάκι!
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ. Μα τώρα, μετά τα μεσάνυχτα επιτρέπονται αυτές οι εντάσεις; Θα κάνω παρέμβαση ως γιατρός πλέον και όχι ως Προεδρεύων. Υπάρχουν και τα στεφανιαία αγγεία, τα οποία δεν αντέχουν!
      Το λόγο έχει ο κύριος Υπουργός.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Στην περίπτωση 5 των βελτιώσεων που κατέθεσα μετά από τη συζήτηση να γίνει η εξής επαναδιατύπωση: «Σε δημοτικά διαμερίσματα με πληθυσμό κάτω των τετρακοσίων κατοίκων, σε νησιά με πληθυσμό κάτω των τριών χιλιάδων εκατό κατοίκων, καθώς σε δημοτικά διαμερίσματα και κοινότητες των ορεινών περιοχών ανεξαρτήτως πληθυσμού, και σε κοινότητες ανεξαρτήτως πληθυσμού».
      ΜΙΧΑΗΛ ΠΑΝΤΟΥΛΑΣ: Κύριε Υπουργέ, και παραμεθορίων περιοχών.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ, κύριε Παντούλα, νομίζω ότι η ρύθμιση την οποία κάνω καλύπτει πλήρως όλες τις περιοχές. 
      ΠΡΟΕΔΡΕΥΩΝ (Γεώργιος Σούρλας): Και τις παραμεθόριες. Η δήλωση του Υπουργού αποτελεί και ερμηνεία. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον, μια ερμηνευτική δήλωση επί του τελευταίου εδαφίου της παραγράφου 1 του άρθρου 4. Στο εδάφιο αυτό προβλέπεται ότι τα πρατήρια άρτου, που βρίσκονται εντός χώρου καταστημάτων τροφίμων, μικτών καταστημάτων τροφίμων ή υπεραγοράς τροφίμων, διαχωρίζονται απ’ αυτούς τους χώρους, όπου πωλούνται άλλα προϊόντα με κατάλληλο υλικό που συνδέεται στερεά με το δάπεδο και έχει ύψος τουλάχιστον δύο μέτρα. Είναι προφανές, και αποσαφηνίζεται με την παρούσα ερμηνευτική δήλωση, ότι ο διαχωρισμός αυτός δεν επιβάλλεται να γίνει με τοίχο, γιατί ετέθησαν και τέτοια ερωτήματα. Ανήκει στην ευχέρεια του κάθε ενδιαφερόμενου να χωρίσει το χώρο του πρατηρίου άρτου με κατάλληλο υλικό, διαφανές ή μη, το οποίο θα πρέπει να συνδέεται στερεά με το δάπεδο. Το υλικό αυτό μπορεί να είναι από άθραυστο γυαλί plexi glass, νοβο παν, ξύλο και από οποιοδήποτε άλλο υλικό μη διαπερατό και κατάλληλο να αποτρέπει διασταυρούμενες επιμολύνσεις των τροφίμων. 
      Τρίτον, ο κοινοβουλευτικός ιστορικός που θα διαβάσει τα Πρακτικά της σημερινής συνεδρίασης θα μείνει έκπληκτος μπροστά στην πρωτοφανή άγνοια, την οποία ορισμένοι συνάδελφοι εξεδήλωσαν όσον αφορά στις σημάνσεις των προϊόντων. Ή δεν διάβασαν ή παρασύρθηκαν με τέτοιο τρόπο που να εκτίθενται ανεπανόρθωτα. Και όταν αύριο διαβάσουν αυτά που είπαν σήμερα ενδεχομένως, να ζητήσουν να μην περιληφθεί η οδηγία τους στα Πρακτικά. 
      Εξηγούμαι τι εννοώ και το απευθύνω, ιδιαίτερα, σε εσάς, κύριε Παπαγεωργίου, και στους υπόλοιπους συναδέλφους που μίλησαν και έφυγαν. Ακούστε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Το να το κάνετε αυτό στις 01.00΄ η ώρα είναι απαράδεκτο. 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Παπαγεωργίου. 
      (Θόρυβος - διαμαρτυρίες από την πτέρυγα του ΠΑ.ΣΟ.Κ.)
      Επιτέλους ακούστε, κύριε Παπαγεωργίου. Είναι δυνατόν να συνεχίζουμε έτσι; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Παντούλα, ζητήσατε να κάνω τροποποιήσεις και οι συνάδελφοι σας διαμαρτύρονται γιατί βελτιώνω το νομοσχέδιο. 
      (Θόρυβος - διαμαρτυρίες από την πτέρυγα του ΠΑ.ΣΟ.Κ.)
      Κύριε Πρόεδρε, να προστατεύσετε τον ομιλητή. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. 
      ΑΓΓΕΛΟΣ ΤΖΕΚΗΣ: Κύριε Πρόεδρε, παρακαλώ το λόγο επί του Κανονισμού. 
      ΠΡΟΕΔΡΕΥΩΝ (Γεώργιος Σούρλας): Όχι, δεν μπορώ να διακόψω τον Υπουργό για να δοθεί ο λόγος επί του Κανονισμού. Να ολοκληρώσει ο Υπουργός. 
      Κύριε Υπουργέ, να μην ανοίξουμε πάλι τη συζήτηση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, στο άρθρο 11, διαβάζω: «Τα διατηρημένα προϊόντα αρτοποιίας πωλούνται υποχρεωτικά σε συσκευασία, στην οποία αναγράφονται οι πληροφορίες, που ορίζουν οι κανόνες της επισήμανσης και σε εμφανή θέση οι ενδείξεις, διατηρημένος άρτος από κατεψυγμένη ή με άλλη μέθοδο συντηρημένη ζύμη ή αρτοπαρασκευάσματα από κατεψυγμένη ή με άλλη μέθοδο συντηρημένη ζύμη ή αρτοσκεύασμα από κατεψυγμένη ή με άλλη μέθοδο συντηρημένη ζύμη. Οι ενδείξεις αυτές συμπληρώνονται από την ένδειξη της χρησιμοποιούμενης μεθόδου συντήρησης, η οποία μπορεί να είναι κατάψυξη, ταχεία κατάψυξη ή συντήρηση σε τροποποιημένη ατμόσφαιρα, καθώς και από τις τυχόν συνθήκες συντήρησης και χρήσης. Δεύτερον, τα προϊόντα αρτοποιίας, που υποβάλλονται σε διαδικασίες ξήρανσης, φρυγανίσματος και πρόσθετης έψησης, πωλούνται υποχρεωτικά σε συσκευασία που φέρνει την ένδειξη αποξηραμένο, φρυγανισμένο ή διπλοψημένο προϊόν αρτοποιίας».
      ΑΓΓΕΛΟΣ ΤΖΕΚΗΣ: Θα μας διαβάσει τώρα όλο το νομοσχέδιο;
      (Θόρυβος - διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ενοχλείσθε, ενοχλείσθε! 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε όμως, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επίσης σύμφωνα με τον κώδικα ποτών και τροφίμων, άρθρο 12 αναγράφονται τα ακόλουθα στοιχεία…
      ΑΓΓΕΛΟΣ ΤΖΕΚΗΣ: Τον Κανονισμό της Βουλής τον γράφετε στα «παλιά σας τα παπούτσια».
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η ένδειξη κατά τα οριζόμενα στην παράγραφο 3 του άρθρου 11 του παραπάνω κώδικα. Ο κατάλογος των συστατικών του προϊόντος, η  καθαρή ποσότητα ή το βάρος του προϊόντος, η ημερομηνία ελάχιστης διατηρησιμότητας με την ένδειξη «ανάλωση κατά προτίμηση πριν» …
      (Θόρυβος, διαμαρτυρίες)
      ΑΓΓΕΛΟΣ ΤΖΕΚΗΣ: Τώρα δεν μιλάτε…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ, ολοκληρώστε. Δεν μπορούμε να συνεχίσουμε. Έχουμε υπερβεί το χρόνο. Υπάρχει δικαιολογημένη διαμαρτυρία. 
      Αν όμως ο Υπουργός μιλούσε πριν από το πέρας της συζήτησης θα είχε …
      (Θόρυβος, διαμαρτυρίες)
      Αν είχαν μιλήσει οι Υπουργοί πριν από τις 00.30΄ θα είχε αφαιρεθεί ο χρόνος από τους Βουλευτές. Αυτό προφανώς είναι εις βάρος του Προεδρείου και όχι εις βάρος σας, το οποίο Προεδρείο παραμένει στην Έδρα. Ακούστε λίγο τον Υπουργό, τον οποίο παρακαλώ να είναι σύντομος. Μη διακόπτετε, σας παρακαλώ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα είμαι αρκετά σύντομος, κύριε Πρόεδρε.
      Τι προκύπτει απ’ όλα αυτά; Αυτό το οποίο είπα πριν, ότι οι κύριοι συνάδελφοι δεν διάβασαν ούτε το νομοσχέδιο.
      ΔΗΜΗΤΡΙΟΣ ΚΟΥΣΕΛΑΣ: Ούτε οι αρτοποιοί το διάβασαν; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κλείνω με ορισμένες πολιτικές παρατηρήσεις. Το ΠΑ.ΣΟ.Κ. έχει πλέον διαμορφώσει μία κοινοβουλευτική τακτική. Όταν είναι στην Κυβέρνηση, οι Βουλευτές του λένε «ΝΑΙ» σε όλα. Όταν είναι στην Αντιπολίτευση, οι Βουλευτές του λένε «ΟΧΙ» σε όλα. Έτσι γίνονται εύκολα όλα για την ηγεσία του ΠΑ.ΣΟ.Κ. Το μόνο που δυσκολεύει είναι η προσέγγιση των ψήφων του ελληνικού λαού. 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Μας προκαλείτε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ο λαός όμως θέλει θέσεις για όλα και προτάσεις για όλα. Αυτό είναι το καθήκον και όλων των κομμάτων και όλων των πολιτικών.
      Ήλθατε να κουβεντιάσουμε για το ψωμί και κάνατε, κύριοι συνάδελφοι του ΠΑ.ΣΟ.Κ., το «ΟΧΙ» ψωμοτύρι. Όταν κάποια συντεχνία συγκρούεται με το γενικότερο συμφέρον του ελληνικού λαού, παίρνετε πάντοτε το μέρος της συντεχνίας. Γι’ αυτό γίνατε και «Πανελλήνιο Συντεχνιακό Κόμμα», όπως σας είπα μία προηγούμενη φορά από Πανελλήνιο…
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Επιτρέπετε τέτοιες αναφορές, κύριε Πρόεδρε, για ένα κόμμα;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …από Πανελλήνιο Σοσιαλιστικό Κίνημα γίνατε «Πανελλήνιο Σοσιαλιστικό Οπισθοδρομικό Κόμμα»…
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Δεν μπορείτε να λέτε για συντεχνία. Να ανακαλέσετε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Όλα έχουν ένα όριο. Να ανακαλέσετε. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, ολοκληρώστε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κλείνω, κύριε Πρόεδρε.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Να ανακαλέσει, κύριε Πρόεδρε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Φέραμε νόμο για το ψωμί. Χορταστική η τακτική του ΠΑ.ΣΟ.Κ. Η Αντιπολίτευση με την τακτική μας έφερε ψήφους για τις εκλογές. Αυτή είναι η απάντηση την οποία έχει να δώσει η Κυβέρνηση και το κόμμα της Πλειοψηφίας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Επαναλαμβάνω για μια ακόμη φορά ότι έχετε δίκιο γιατί ο Υπουργός αγορεύει επί πολύ ώρα. Αν αγόρευε όμως ο Υπουργός όπως είχε δικαίωμα …
      ΑΓΓΕΛΟΣ ΤΖΕΚΗΣ: Ναι, αλλά είπατε ότι θα κλείσουμε στις 00.30’.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Είμαστε τόσες ώρες εδώ.
      ΠΡΟΕΔΡΕΥΩΝ (Γεώργιος Σούρλας): Κύριε Σιδηρόπουλε, έχετε λίγο υπομονή. Εδώ υπάρχουν συνάδελφοι με πολύ περισσότερες ώρες από εσάς μέσα στην Αίθουσα. 
      Αν είχε πάρει ο κ. Υπουργός το χρόνο που δικαιούται, δεν θα μιλούσαν τέσσερις, πέντε συνάδελφοι και ιδιαίτερα του ΠΑ.ΣΟ.Κ.. Μην διαμαρτύρεστε στο Προεδρείο. Σας παρακαλώ πάρα πολύ. Μα, επιτρέπετε, κύριε Σιδηρόπουλε, εσείς και ως εισηγητής του κόμματος να θορυβείτε και μετά τα μεσάνυχτα;    
    ΑΓΓΕΛΟΣ ΤΖΕΚΗΣ: Κύριε Πρόεδρε, εμείς έχουμε δηλώσει ότι κατά τη ψήφιση της τροπολογίας δηλώνουμε «παρών». 
    ΠΡΟΕΔΡΕΥΩΝ (Γεώργιος Σούρλας): Καλώς, το έχετε δηλώσει και θα γραφτεί στα Πρακτικά. 
    Κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Παραγωγή και διάθεση προϊόντων αρτοποιίας και συναφείς διατάξεις» και θα προχωρήσουμε στη ψήφισή του. 
    Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολό του με τις νομοτεχνικές βελτιώσεις του κ. Υπουργού και της υπ’ αριθμό 902/56 τροπολογίας, όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κατά  πλειοψηφία. 
    ΑΓΓΕΛΟΣ ΤΖΕΚΗΣ: Κατά πλειοψηφία. 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Παραγωγή και διάθεση προϊόντων αρτοποιίας και συναφείς διατάξεις»  έγινε δεκτό κατά πλειοψηφία ενιαία επί της αρχής, των άρθρων και στο σύνολό του με τις νομοτεχνικές βελτιώσεις του κυρίου Υπουργού και της υπ’ αριθμόν 902/56 τροπολογίας, όπως τροποποιήθηκε από τον κύριο Υπουργό  και έχει ως εξής:
    (Να μπει το νομοσχέδιο)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 1.03’ λύεται η συνεδρίαση για σήμερα ημέρα Τετάρτη 17 Ιανουαρίου 2007 και ώρα 10.30΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί. 
    Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
                                                                    1

Τελευταία Αποθήκευση:	23/1/2007 10:17:00 μμ	Από:	S.boulia
Εκτυπώθηκε:	23/1/2007 12:15:00 μμ

