Σελίδα 1219 
Η σελίδα σε PDF 

Σελίδα 1220 
Η σελίδα σε PDF 

το οποίο αποδίδεται στην "Εταιρεία Παγίων Ε.ΥΔ.Α.Π." 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Στο τέλος του τρίτου εδαφίου, το οποίο με την αναρίθμηση ήδη έχει γίνει τέταρτο, προστίθενται οι λέξεις και οι αριθμοί: "σύμφωνα με τα οριζόμενα στο ν. 1739/1987". 

Στο άρθρο 8 παράγραφος 2 τίθεται εδάφιο δεύτερο ως εξής: "Το τεχνικό και εξειδικευμένο προσωπικό που απασχολείται στις υπηρεσίες ύδρευσης και αποχέτευσης των ανωτέρω Ο.Τ.Α. ή των οικείων Δ.Ε.Υ.Α." -δηλαδή των Δημοτικών Επιχειρήσεων 'Υδρευσης Αποχέτευσης- "δύναται να μεταφέρεται στην Ε.ΥΔ.Α.Π. με την ίδια σχέση εργασίας. Η εν λόγω μεταφορά διενεργείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και ΠΕΧΩΔΕ. Με όμοια απόφαση ρυθμίζονται οι αναγκαίες λεπτομέρειες για την εφαρμογή των διατάξεων της παρούσας παραγράφου". 

Στο άρθρο 9 προστίθεται νέα παράγραφος 5, ως εξής: "Το προσωπικό της εταιρείας δύναται να μεταφέρεται σε θυγατρικές της εταιρείες που συνιστώνται ή σε άλλες εταιρείες στις οποίες αυτή συμμετέχει. Για το ανωτέρο προσωπικό εξακολουθούν να εφαρμόζονται, κατά τα λοιπά, οι διατάξεις που διέπουν τις εργασιακές σχέσεις του προσωπικού της Ε.ΥΔ.Α.Π." 

Πιστεύω, κυρίες και κύριοι συνάδελφοι, ότι με αυτές τις προσθήκες και βελτιώσεις η Κυβέρνηση ανταποκρίθηκε τόσο στις εισηγήσεις και προτάσεις οι οποίες έγιναν όσο και στο γενικότερο πνεύμα, να διευκρινιστούν μία σειρά από σημεία, έτσι ώστε να γίνει λυσιτελέστερη αυτή η επιχείρηση μετοχοποίησης για την αναβάθμιση των υπηρεσιών τις οποίες προσφέρει η Ε.ΥΔ.Α.Π. στο κοινωνικό σύνολο. 

Σας ευχαριστώ πολύ. 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά τις προαναφερθείσες προσθήκες-βελτιώσεις, οι οποίες έχουν ως εξής: 

" 'Αρθρο 2

Παράγραφος 1 

Προστίθεται στο τέλος της παραγράφου αυτής εδάφιο ως εξής: 

"Η διάρκεια του παραπάνω δικαιώματος ορίζεται σε είκοσι (20) έτη που αρχίζει από τη δημοσίευση του παρόντος νόμου στην Εφημερίδα της Κυβερνήσεως, με δυνατότητα ανανέωσης, υπό τους όρους που θα ορισθούν στη σύμβαση της επόμενης παραγράφου". 

Παράγραφος 2 

Οι λέξεις "ρυθμίζονται ιδίως η διάρκεια του αποκλειστικού δικαιώματος της παραγράφου 1 και ο τρόπος ανανέωσης του" αντικαθίστανται ως εξής: 

"ορίζονται οι όροι και ο τρόπος ανανέωσης του δικαιώματος της παραγράφου 1, το καταβαλλόμενο από την Ε.ΥΔ.Α.Π. τίμημα για τη διάθεση του ακατέργαστού ύδατος κατά τα οριζόμενα στην παράγραφο 1 του άρθρου 6,". 

Επίσης, μετά τις λέξεις "μεταξύ των συμβαλλομένων και" προσστίθεται η λέξη "ρυθμίζεται". 

Παρ. 3 στο άρθρο 2 

3. Με αποφάσεις του Δ.Σ. της ΕΥΔΑΠ Α.Ε. δύναται να πωλείται πάσης φύσεως πλεονάζον ή πεπαλαιωμένο υλικό της Εταιρείας, με ή χωρίς τη διαμεσολάβηση του Ο.Δ.Δ.Υ. Το προϊόν της εκποίησης περιέρχεται στην ΕΥΔΑΠ Α.Ε. εκτός ποσοστού πενήντα τους εκατό (50%) που αποτελεί έσοδο του Δημοσίου και εισάγεται στον Κρατικό Προϋπολογισμό. Με απόφαση του Υπουργού Οικονομικών ρυθμίζονται ο τρόπος και ο χρόνος απόδοσης του ανωτέρω εδόδου, καθώς και κάθε άλλη αναγκαία λεπτομέρεια. 

'Αρθρο 6

Παράγραφος 1 

Μεταξύ δευτέρου του τρίτου εδαφίου προστίθεται εδάφιο ως εξής: 

"Με την ίδια σύμβαση ορίζεται το ύψος του τμήματος που καταβάλλεται από την Ε.ΥΔ.Α.Π. για τη διάθεση σε αυτή του ακατέργαστου ύδατος, το οποίο αποδίδεται στην "Εταιρεία Παγίων Ε.ΥΔ.Α.Π.". 

Στο τέλος του τρίτου εδαφίου (ήδη τετάρτου) προστίθενται οι λέξεις και οι αριθμοί: 

"σύμφωνα με τα οριζόμενα στο ν. 1739/1987". 

Δεύτερο εδάφιο της παρ.2 του άρθρου 8 

Το τεχνικό και εξειδικευμένο προσωπικό, που απασχολείται στις υπηρεσίες ύδρευσης και αποχέτευσης των ανωτέρω Ο.Τ.Α. ή των οικείων Δ.Ε.Υ.Α. δύναται να μεταφέρεται στην ΕΥΔΑΠ με την ίδια σχέση εργασίας. Η εν λόγω μεταφορά διενεργείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και ΠΕΧΩΔΕ. Με όμοια απόφαση ρυθμίζονται οι ανάγκαίες λεπτομέρειες για την εφαρμογή των διατάξεων της παρούσας παραγράφου. 

Προσθήκη νέας παρ. 5 στο άρθρο 9. 

"Το προσωπικό της Εταιρείας δύναται να μεταφέρεται σε θυγατρικές της εταιρείες, που συνιστώνται ή σε άλλες εταιρείες στις οποίες αυτή συμμετέχει. Για το ανωτέρω προσωπικό εξακολουθούν να εφαρμόζονται, κατά τα λοιπά, οι διατάξεις που διέπουν τις εργασιακές σχέσεις του προσωπικού της ΕΥΔΑΠ".") 

ΠΡΟΕΔΡΕΥΩΝ (Νικόλαος Κατσαρός): Ο κ. Σταυρακάκης έχει το λόγο. 

ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, μπαίνοντας στην κατ' άρθρο συζήτηση του νομοσχεδίου που αφορά τη ρύθμιση θεμάτων της Εταιρείας 'Υδρευσης και Αποχέτευσης έχω να πω τα εξής: 

'Οσον αφορά το άρθρο 1, επανακαθορίζεται το νομοθετικό πλαίσιο ώστε να εκπληρώσει τους σκοπούς της εταιρείας που διευρύνονται, για να μπορεί να λειτουργεί σε ευρύτερο περιβάλλον αλλά και σε διευρυμένη γεωγραφική περιοχή. 

Η εμπειρία από άλλες χώρες, όπως η Γαλλία και η Γερμανία, όπου οι αντίστοιχοι φορείς μπορούν να έχουν κερδοφορία από άλλες δραστηριότητες, πιο αναβαθμισμένες, ενσωματώνεται σε αυτό το άρθρο στο οποίο, με στόχο να μην παρασυρθεί, να μην πολυδιασπαστεί η εταιρεία σε δραστηριότητες, όπως προβλέπεται στην παράγραφο 6, συνεργαζόμενη με εταιρείες, να συνιστά κοινοπραξίες ή εταιρικής μορφής πράξεις. Kαι βεβαίως με όποιες ή όσες συνδεδεμένες επιχειρήσεις θα συνεργάζεται, εννοείται ότι θα έχει αξιολογήσει τους πιθανούς κινδύνους και θα επιβάλει διασφαλίσεις. 

Αυτές οι συνεργασίες πρέπει να τονισθεί ότι δεν θα προκύπτουν τυχαία, αλλά θα έχει διερευνηθεί η σκοπιμότητα και ωφελημότητα, ώστε να μη λειτουργήσει ως όχημα για διάφορες εταιρείες που τη σύνδεση και συνεργασία τους καθορίζει αποκλειστικά και μόνο η προσδοκία του κέρδους. Και υπάρχουν στην παράγραφο 6 και 7 του συζητούμενου άρθρου σαφείς ρήτρες τόσο για την παρεμπόδιση προνομιακής μεταχείρισης όσο και σε διασφαλίσεις που θα πρέπει στο προβλεπόμενο καταστατικό να επεξεργασθούν εξαντλητικά και πλήρως. 

Αναδιαρθρώνεται -και αυτό είναι ίσως το πιο σημαντικό σημείο -η κεφαλαιακή σύνδεση της εταιρείας στην παράγραφο 8- ενώ στην παράγραφο 10 -αυτό είναι ένα σημείο-κλειδί, αξονικό σημείο θα έλεγα για όλο το νομοσχέδιο- προβλέπεται η δυνατότητα διάθεσης μετοχών μέχρι ποσοστού 49%, ώστε η ΕΥΔΑΠ να διατηρεί το δημόσιο χαρακτήρα της. Γίνεται ευρεία διανομή μετοχών στους καταναλωτές και στους εργαζόμενους. 

Η δυνατότητα αυτή της μετοχοποίησης με την πρόβλεψη στο τέταρτο άρθρο της δημιουργίας φορέα παγίων με 100% διατήρηση της ιδιοκτησίας παγίων στρατηγικής σημασίας εξασφαλίζει τη διατήρηση του δημοσίου ελέγχου και στους φυσικούς πόρους και στα περιουσιακά στοιχεία της ΕΥΔΑΠ, τα οποία πρέπει να υπενθυμίσω, τα σχεδίασε χρηματοδότησε και υλοποίησε το ελληνικό δημόσιο. 

Κύριε Πρόεδρε, εδώ κρίνεται η ουσία. Στη συζήτηση μετεωριζόμαστε ουσιαστικά ανάμεσα σε δύο επιλογές: Να μείνουν τα πράγματα όπως είναι ή να υλοποιηθεί η εξαγγελθείσα μετοχοποίηση. Η μετοχοποίηση εμπεριέχει όρους που είναι η εισαγωγή στο χρηματιστήριο με άντληση κεφαλαίων από τους μετόχους. Δεύτερον, με ρυθμιστική πολιτική επί των τιμολογίων. Και εδώ το κράτος διατηρεί, προστατεύει το φυσικό μονοπώλιο και με ευρεία, τρίτον, διασπορά μετοχών, που βεβαίως το μεγαλύτερό τους ποσοστό που υπολογίζεται 20-30%, όπως και ο κύριος Υπουργός είπε χθες, θα αφορά καταναλωτές και εργαζομένους. Η μετοχοποίηση όμως για να είναι επιτυχής, εκτός των όρων που ικανοποιούνται, κατά την άποψή μας πρέπει να ικανοποιεί και προϋποθέσεις και να ωθεί στην ικανοποίηση στόχων με το να συμβάλλει στη καλύτερη χρήση και σχέση των συντελεστών της παραγωγής που σήμερα δεν είναι η άριστη, με το να μπορεί για την πραγματοποίηση των σκοπών της να εξασφαλίσει ευκίνητο πλαίσιο συνεργασιών με επιχειρήσεις, να συνιστά ή να μετέχει σε κοινοπραξίες, ή δικαιοπραξίες και όλα όσα θα εξασφαλίσουν μια προνομιακή σχέση με την αγορά. Και αυτό κατοχυρώνεται αφού τα πάγιά της παραμένουν στο σκληρό πυρήνα του ελληνικού δημοσίου κατά 100%. Το δίκτυο, η εταιρεία, με το 51% εξασφαλίζει πλήρη έλεγχο, ενώ δεν προωθείται ένα εταιρικό σχήμα με απόλυτη τη μεγίστη θα έλεγα αυτονομία του μάνατζμεντ της διοίκησης. Δηλαδή διατηρείται το φυσικό μονοπώλιο, δηλαδή διατηρείται η προνομιακή ισχύς διαπραγμάτευσης του δημοσίου και της εταιρείας. 

Τρίτον, οι ευκαιρίες που δίδει το τοπικό περιβάλλον στη Βαλκανική, τα μεγάλα επενδυτικά προγράμματα προϋποθέτουν πόρους. Από πού αυτοί θα αντληθούν; 

Η προοπτική της εταιρείας συμφύεται με ανάπτυξη και επέκταση. Παραδείγματος χάρη η σύνδεσή της με έναν τραπεζικό λογαριασμό και η επένδυση κεφαλαίων ως παραδείγματα, θα εξασφαλίσει μια άλλη αναβαθμισμένη χρηματοοικονομική διαχείριση και τεχνογνωσία που δεν διαθέτει. 

'Ενα επόμενο παράδειγμα. Η μετοχοποίηση θα εντείνει την παρακολούθηση και αξιολόγηση των επιδόσεων της εταιρείας με έλεγχο, με αλλαγή νοοτροπίας, που θα οδηγήσει σε ποιότητα υπηρεσιών υπέρ των καταναλωτών, σε αύξηση της παραγωγικότητας, που είναι μειωμένη, όπως χθες αποδείξαμε και στην αύξηση, ενίσχυση της ανταγωνιστικότητάς της. 

Πέραν όμως της διατήρησης του μονοπωλίου υπάρχει και η άλλη δικλείδα της ρυθμιστικής πολιτικής επί των τιμολογίων, ώστε το κράτος να προστατεύει το μονοπωλιακό χαρακτήρα του αγαθού προς όφελος κοινωνικό. 

Στο δεύτερο άρθρο και με τη διάταξη της παραγράφου 1 χορηγείται στην ΕΥΔΑΠ το αποκλειστικό δικαίωμα παροχής υπηρεσιών ύδρευσης και αποχέτευσης στη γεωγραφική περιοχή που ορίζεται στο άρθρο 8, ουσιαστικά του άρθρου 1 παράγραφος 10 του ν. 1086. 

Με την επόμενη παράγραφο προβλέπεται σύμβαση του δημοσίου, ΥΠΕΘΟ, ΥΠΕΧΩΔΕ και της ΕΥΔΑΠ και καθορίζεται το πλαίσιο της σύμβασης -το οποίο νομίζω ότι με τις προσθήκες του Υπουργού γίνεται ευκρινέστερο και ορθότερο- που θα υλοποιεί όσα διαλαμβάνονται στην παράγραφο 1 του συζητούμενου άρθρου. 

Στο άρθρο 3 ρυθμίζονται θέματα τιμολογιακής πολιτικής. Ο τρόπος που αυτή διαμορφώνεται αποτελεί τη δεύτερη ασφαλιστική δικλείδα για τον πολίτη, τον καταναλωτή. Διασφαλίζεται η διατήρηση του τρόπου, διαμορφώνονται οι τιμές για τις εννιά κατηγορίες τιμολογίου ύδρευσης και τις τέσσερις του τιμολογίου αποχέτευσης. Διασφαλίζεται πλήρως ότι τα τιμολόγια παραμένουν στην αρμοδιότητα του κράτους όπως πάντα. Πρέπει να σημειωθεί -όπως και η έκθεση της ΕΤΕΒΑ επισημαίνει- ότι η τελευταία αναπροσαρμογή των τιμολογίων έλαβε χώρα το 1992, ενώ στο διαρρεύσαν διάστημα ο Δείκτης Τιμών Καταναλωτή έχει σημειώσει σωρευτική αύξηση. 

Με τις ρυθμίσεις του άρθρου 4 δεν απεμπολείται κανένα δικαίωμα, όπως ασκήθηκε κριτική στην επιτροπή. Ισχύει η απολύτως αντίστροφη λογική. Εκχωρήθηκαν έργα, υποδομές, φράγματα, σήραγγες στην ΕΥΔΑΠ, που ουσιαστικά ανήκαν στο δημόσιο. Τα έκανε το δημόσιο, τα χρηματοδότησε, τα σχεδίασε και όχι μία εταιρεία διαχείρισης ύδατος. Ασφαλώς πολλά από αυτά είναι και παραμένουν φυσικοί πόροι, διότι έστω και αν υπήρξε η ανθρώπινη επέμβαση, -για την αποθήκευση, μεταφορά και διανομή τους, όλα αυτά που έκανε η πολιτεία- πρέπει να ανήκουν στο στενό δημόσιο τομέα. Αυτό το νομικό πρόσωπο δημοσίου δικαίου που προβλέπεται είναι 100% ιδιοκτησία, φορέας του ελληνικού δημοσίου. Δεν προβλέπεται, δεν υπάρχει διατύπωση που να ενθαρρύνει υπαινιγμό για μετοχοποίησή του ή οποιαδήποτε αλλαγή του ιδιοκτησιακού καθεστώτος. 

Στο άρθρο 6 περιγράφονται οι υποχρεώσεις του δημοσίου, το οποίο διαθέτει ακατέργαστο νερό στην ΕΥΔΑΠ καθώς και οι υποχρεώσεις της εταιρείας σε σχέση με το έργο το οποίο αναλαμβάνει. Αυτό θα καθορίζεται και θα εξειδικεύεται με την προβλεπόμενη στην παράγραφο 2 του άρθρου 2 σύμβαση που θα περιέχει υποχρεώσεις παροχής υπηρεσιών ύδρευσης, ποσότητες, ποιότητες, μεθόδους. Νομίζω ότι με την προσθήκη την οποία κάνατε βελτιώνεται κατά πολύ σημαντικό τρόπο και ανταποκρίνεται στην κριτική και στις υποδείξεις -τις οποίες κατά τη γνώμη μου σε ένα σημαντικό ποσοστό περιλαμβάνει- που έγιναν χθες από συναδέλφους. 

Το Υπουργείο Ανάπτυξης και το ΥΠΕΧΩΔΕ ουσιαστικά έχουν την εποπτεία και την ευθύνη διαχείρισης, συλλογής της πρώτης ύλης, την ευθύνη μελέτης, κατασκευής και λειτουργίας νέων έργων. 

Στο άρθρο 7 η ΕΥΔΑΠ, όπως γνωρίζουμε, έχει ήδη ένα φιλόδοξο επενδυτικό πρόγραμμα, το οποίο προτείνεται και που ανέρχεται σε πολλά δισεκατομμύρια. Εξασφαλίζεται η πιο ευέλικτη και αποτελεσματικότερη διαχείριση των παγίων, ενώ η προβλεπόμενη στην παράγραφο 1 του συζητούμενου άρθρου επιχορήγηση δεν μπορεί να υπερβαίνει το 60% του επενδυτικού της προγράμματος. Επιλύεται το σοβαρό ζήτημα των ληξιπρόθεσμων και μη εξοφλούμενων οφειλών των ΟΤΑ με την πρόβλεψη ότι οι οφειλές των ΟΤΑ θα καθίστανται ληξιπρόθεσμες και θα εξοφλούνται από τα έξοδα των αντίστοιχων ΟΤΑ που καταβάλλονται στο Ταμείο Παρακαταθηκών και Δανείων. 

Στο άρθρο 8 επεκτείνεται η δραστηριότητα της ΕΥΔΑΠ και εξυγιαίνεται η σχέση της εταιρείας με τους ΟΤΑ. Η πρόβλεψη της δυνατότητας επεκτάσεως της αρμοδιότητας της ΕΥΔΑΠ σε άλλες περιοχές είναι αναγκαία και αναφέρομαι ξανά στο master-plan του 1997, όπου και εκεί διατυπώνεται πρόταση επέκτασης της ΕΥΔΑΠ στην ανατολική όσο και στη βορειοανατολική Αττική. 

Η αντικατάσταση της παραγράφου 4 βελτιώνει όχι μόνο νομοτεχνικά το περιεχόμενο, αλλά συμπληρώνει με ρήτρες και συγκεκριμένα την υποχρέωση της ΕΥΔΑΠ για επενδύσεις σε καινούριες γεωγραφικές ενότητες μόνο εφόσον θα έχει εξασφαλιστεί η αποδοτικότητα της επένδυσης αλλά και η δυνατότητα της εταιρείας να τη χρηματοδοτήσει, άρα να εκπληρώσει την υποχρέωση την οποία αναλαμβάνει. Πολλοί εξάλλου λόγοι συνηγορούν, ώστε η ΕΥΔΑΠ θα πρέπει να αναλάβει το έργο ύδρευσης και αποχέτευσης στους ΟΤΑ εκτός περιοχής ευθύνης. Ο ένας λόγος σχετίζεται με την αδυναμία των ΟΤΑ να διαχειριστούν ορθολογικά το δημόσιο αυτό αγαθό και αναφορικά με επεκτάσεις δικτύων και ο δεύτερος, όσον αφορά την είσπραξη και πληρωμή των τιμολογίων. Και δεν 

εννοούμε την πελατειακή σχέση, αλλά την ασθενή υποδομή των μηχανισμών αυτών καθ'εαυτών να εισπράξουν. 

Αυτή η ρύθμιση εξασφαλίζει ορθολογικότερη διαχείριση αυτού του δημοσίου αγαθού, διότι ένας φορέας που έχει τεχνογνωσία θα μπορεί και το δίκτυο να συντηρεί και να ελέγχει τη διανομή, την τήρηση του τιμολογιακού καθεστώτος και να μεριμνά για την είσπραξη των οφειλομένων. Αυτή η αλλαγή δεν θα θίξει κανέναν και θα είναι προς όφελος του καταναλωτή. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδόγγονας έχει ζητήσει το λόγο για να κάνει κάποια δήλωση. 

Ορίστε, κύριε Παπαδόγγονα. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, επειδή ο τρόπος με τον οποίον εψήφισαν οι κύριοι συνάδελφοι αλλά και η απουσία κάποιων συναδέλφων όπως εγώ από την ψηφοφορία είναι δυνατόν να ερμηνευθεί με διάφορες ερμηνείες, θέλω να δηλώσω ότι ο λόγος της απουσίας μου οφείλεται στο κυκλοφοριακό πρόβλημα. Η κυκλοφορία έχει σταματήσει από το "ΧΙΛΤΟΝ" και κάτω. Αυτός ήταν ο λόγος της απουσίας μου. Εάν ήμουν εδώ, θα εψήφιζα καθ' ον τρόπον εψήφισαν και οι λοιποί συνάδελφοι της Νέας Δημοκρατίας. 

ΠΡΟΕΔΡΕΥΩΝ (Νικόλαος Κατσαρός): Ο κ. Ανδρεουλάκος έχει το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, στο άρθρο 1 παράγραφος 4α' αναφέρεται ότι στους σκοπούς της εταιρείας είναι η μελέτη, κατασκευή, εγκατάσταση, λειτουργία, εκμετάλλευση και η ανανέωση των συστημάτων ύδρευσης και αποχέτευσης. 'Ομως στο άρθρο 6 στην παράγραφο 1 αναφέρεται ότι το Υπουργείο Χωροταξίας, Περιβάλλοντος και Δημοσίων 'Εργων μεριμνά για τη μελέτη, κατασκευή και λειτουργία νέων έργων και για τη λειτουργία συντήρηση και επέκταση υφισταμένων έργων. 

'Οταν λέμε συντήρηση και επέκταση έργων εννοούμε συντήρηση και επέκταση και των συστημάτων ύδρευσης και αποχέτευσης; Εάν δεν διευκρινιστεί αυτό και μέσα στη συντήρηση και στα νέα έργα περιλαμβάνεται και το υπάρχον σύστημα ύδρευσης και αποχέτευσης, τότε η νέα εταιρεία δεν θα έχει καμία απολύτως υποχρέωση. 

Επίσης, πρέπει να γίνει σαφές τι εννοούμε με την τελευταία παράγραφο της παραγράφου 1 του άρθρου 6, όπου λέει ότι κατ' εξαίρεση για τη λειτουργία και συντήρηση υδραγωγείων ή άλλων εκ των παγίων, τα οποία ενδεχομένως θα μεταβιβαστούν, είναι υπεύθυνη η ΕΥΔΑΠ, εφόσον η τελευταία ζητήσει να αναλάβει τη λειτουργία και συντήρησή τους με δικές της δαπάνες. 

Στις παραγράφους 1, 2, 3 του άρθρου 4 αναγράφονται ποια είναι τα υποχρεωτικώς μεταβιβαστέα πάγια στη νέα εταιρεία παγίων της ΕΥΔΑΠ. Παραλλήλως όμως αφήνεται η ευχέρεια να μεταβιβαστούν και άλλα πάγια πέρα από τα υποχρεωτικώς μεταβιβαστέα. Εάν επεκταθεί η μεταβίβαση και στα άλλα πάγια, τότε πλέον η νέα εταιρεία η οποία δημιουργείται δεν θα έχει καμία υποχρέωση συντήρησης κανενός παγίου. 'Ετσι ολοκληρώνεται το σχήμα ότι όλες οι υποχρεώσεις περιέχονται στο δημόσιο και καμία υποχρέωση στη νέα ΕΥΔΑΠ. Πρόκειται για λεόντειο σχέση. 

'Ερχομαι στις άλλες δραστηριότητες της ΕΥΔΑΠ, δηλαδή το να μπορεί να συμμετέχει σε άλλες εταιρείες, κοινοπραξίες με οποιοδήποτε ποσοστό και αυτές τις εταιρείες να μπορεί να τις χρηματοδοτεί με δάνεια και εγγυήσεις υπέρ τρίτων. 

Αντιλαμβανόμεθα, κύριοι συνάδελφοι, ποια δραστηριότητα θα λάβει χώρα και εντός Ελλάδος και εκτός γεωγραφικής περιοχής της ΕΥΔΑΠ, αλλά κυρίως στο εξωτερικό. Εδώ θα έρθει η ΕΥΔΑΠ να βάλει τη τεχνογνωσία της, να βάλει το καλό της όνομα με ένα ασήμαντο ποσοστό, για να κερδοσκοπούν αετονύχηδες επιχειρηματίες. Δηλαδή, η αποτυχημένη πατέντα δράσεως του ΟΤΕ στο εξωτερικό θα επαναληφθεί και στην ΕΥΔΑΠ. 

Οι βελτιώσεις που επιφέρετε είναι ασήμαντιες. Δεν αλλάζει η ουσία του νομοσχεδίου, που είναι οι υποχρεώσεις στο δημόσιο και το φιλέτο στη νέα εταιρεία, η οποία μετοχοποιείται και εισάγεται στο χρηματιστήριο. 

'Αρθρο 7 παράγραφος 1. Λέει: Το δημόσιο επιχορηγεί την ΕΥΔΑΠ είτε από κοινοτικούς πόρους είτε από το πρόγραμμα δημοσίων επενδύσεων. Οι επιχορηγήσεις αυτές για το διάστημα 2000-2008 δεν μπορούν να υπερβούν το 60% του επενδυτικού προγράμματός της για τις δραστηριότητές της. 

Τι σημαίνουν αυτές οι ρυθμίσεις; Το δημόσιο θα επιχορηγεί την ΕΥΔΑΠ και μετά το 2009; Μόνο για το χρονικό διάστημα από 2000 εως 2008 θα υπάρχει το πλαφόν το 60%; Εδώ πρέπει να διευκρινιστεί και να αποσαφηνιστεί ότι η επιχορήγηση θα είναι μέχρι το 2009. Διότι διαφορετικά η επιχορήγηση θα είναι εσαεί και απλώς περιορισμός στο πλαφόν της επιχορήγησης θα υπάρχει μόνο για τα εννέα έτη από το 2000 έως το 2008. 

Και έρχομαι τώρα στο προσωπικό της εταιρείας, το οποίο δύναται να μεταφέρεται σε θυγατρικές της εταιρείας, που συνιστώνται, ή σε άλλες εταιρείες στις οποίες η νέα ΕΥΔΑΠ συμμετέχει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι σαφές ότι... 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Εδώ ποια κατοχύρωση δίνετε στο προσωπικό της ΕΥΔΑΠ το οποίο θα μεταφερθεί σε άλλες εταιρείες; Δεν είναι καθόλου σαφές. Τι προστασία θα έχει το προσωπικό, το οποίο θα μεταφέρεται σε μια εταιρεία του ιδιωτικού τομέα, στην οποία η νέα ΕΥΔΑΠ θα συμμετέχει με ένα μικρό ποσοστό; Πώς μπορείτε να δεσμεύσετε την οποιαδήποτε ιδιωτική εταιρεία, ότι το μεταφερόμενο σ' αυτήν προσωπικό της ΕΥΔΑΠ, θα διέπεται από το ίδιο εργασιακό καθεστώς το ισχύον σήμερα για το προσωπικό το σημερινό προσωπικό της ΕΥΔΑΠ είτε είναι το παλιό της Ελληνικής Εταιρείας Υδάτων, το οποίο διέπεται από το Δημοσιοϋπαλληλικό Κώδικα, είτε είναι το άλλο προσωπικό το οποίο συνδέεται με σχέση εργασίας αορίστου χρόνου, σύμφωνα με τον κανονισμό ο οποίος ισχύει για το προσωπικό της ΕΥΔΑΠ; Δηλαδή, απολύεται σε ειδικές περιπτώσεις και με αυστηρές διαδικασίες, οι οποίες είναι άκρως προστατευτικές του προσωπικού. Πώς θα έρχεσθε εσείς μ' αυτήν τη διάταξη να προστατεύσετε κατ' αυτόν τον τρόπο το προσωπικό το οποίο υποχρεωτικά θα μεταφερθεί σε ιδιωτικές επιχειρήσεις; Και μιλάτε μόνο για εργασιακές σχέσεις, δεν μιλάτε για συνταξιοδοτικά και ασφαλιστικά δικαιώματα. Δεν μιλάτε ακόμα για μισθοδοτικά δικαιώματα. Δεν πρόκειται λοιπόν περί προστασίας, απλούστατα θα ρίξετε στον Καιάδα αυτό το προσωπικό το οποίο θα είναι εντελώς απροστάτευτο, αφού η ρύθμιση, που εισηγείσθε είναι πρωτίστως αντισυνταγματική, αφού προσκρούει στη συνταγματικά κατοχυρωμένη οικονομική ελευθερία των ιδιωτικών επιχειρήσεων. 

Οι τροποποιήσεις που επιφέρατε δεν αλλάζουν σε τίποτα τη δομή των διατάξεων που αναφέρονται στην ΕΥΔΑΠ και μας βρίσκουν εντελώς αντίθετους και γι' αυτό καταψηφίζουμε. 

ΠΡΟΕΔΡΕΥΩΝ (Νικόλαος Κατσαρός): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, και στην κατ' άρθρον συζήτηση θα φανεί ακόμα πιο ανάγλυφα ο χαρακτήρας της προωθούμενης ρύθμισης από την Κυβέρνηση. 

Θέλω να πω εισαγωγικά, να σημειώσω, ότι με τις προτάσεις που παρουσίασε ο κύριος Υπουργός πράγματι ήθελε να δώσει την εντύπωση ότι πήρε υπόψη του κατά τη χθεσινή συζήτηση ορισμένα θέματα που τέθηκαν. 

Ωστόσο, κατά τη γνώμη μας, δεν αλλάζει η ουσία και πολύ περισσότερο δεν αλλάζει και η φιλοσοφία της συγκεκριμένης ρύθμισης. Εν πάση περιπτώσει, το ότι η Κυβέρνηση αντέδρασε με τον τρόπο που αντέδρασε δείχνει ότι οι ενστάσεις ήταν δικαιολογημένες και είχαν βάση. 

Τώρα, όσον αφορά τα συγκεκριμένα άρθρα που συζητάμε, θα ήθελα σχετικά με το πρώτο άρθρο να αναφέρω το γεγονός -άρθρο 1 παράγραφος 4- όπου κατά τη γνώμη μου υπάρχει μια αοριστία σχετικά με την έννοια ότι "στους σκοπούς της εταιρείας περιλαμβάνονται ιδίως". Βεβαίως μετά υπάρχει μια περιγραφή. Αυτό το "ιδίως" τι σημαίνει; 'Οτι μπορούν κάποτε να περιληφθούν και άλλοι σκοποί; 

'Ενας από τους σκοπούς που μπορώ να φανταστώ, κύριε Υφυπουργέ, είναι παραδείγματος χάρη η χρησιμοποίηση του δικτύου της ΕΥΔΑΠ για τηλεπικοινωνίες. Από ό,τι ξέρω έχουν γίνει και στο παρελθόν κάποιες συζητήσεις. Είχε γίνει στο παρελθόν συζήτηση για δεύτερο, τρίτο ΟΤΕ. Ξέρω ότι σε ορισμένες χώρες το δίκτυο αυτό θεωρείται και αυτό μεγάλο φιλέτο για τέτοιου είδους υπηρεσίες. Αυτό έχετε στο νου σας; 'Η, εν πάση περιπτώσει, πώς είναι δυνατόν να νομοθετούμε με διατυπώσεις του είδους "ιδίως"; 

Το δεύτερο που θα ήθελα να σημειώσω στο συγκεκριμένο θέμα και αφορά όλη τη λογική του σχεδίου νόμου είναι ότι η Κυβέρνηση θα έλεγα προσπαθεί να μπερδέψει -επιτρέψτε μου την έκφραση- τους σκοπούς με τα μέσα. Αυτό που περιγράφετε στο άρθρο 4 είναι "μέσα". Διάφορα μέσα με τα οποία η ΕΥΔΑΠ έχει ένα σκοπό. Ο τελικός σκοπός, δηλαδή χαμηλή τιμή για τον καταναλωτή, καλή ποιότητα νερού, διασφάλιση του δικαιώματος του καθενός πρόσβασης σε πόσιμο νερό και μια σειρά από τέτοια στοιχεία πολιτικής, δεν αναφέρεται σε κανένα σημείο του νομοσχεδίου.

Και βέβαια εμένα δεν με καλύπτει η αναφορά που έγινε σήμερα σε συγκεκριμένο νόμο του παρελθόντος. Δεν με καλύπτει, γιατί όταν γίνεται τέτοια λεπτομερής περιγραφή των μέσων της ΕΥΔΑΠ νομίζω ότι στοιχειώδης ανάγκη θα ήταν να υπάρχουν έστω και επιγραμματικά κάποιοι κοινωνικοί, αν θέλετε, ή κάποιοι στόχοι πολιτικής, βάσει των οποίων πρέπει να ελέγχεται και η απόδοση της συγκεκριμένης επιχείρησης ή όχι. 

Το τρίτο που θα ήθελα να σημειώσω είναι ότι σέβομαι απόλυτα την εμπειρία και τις τεράστιες γνώσεις του κ. Πεπονή. 'Ομως δεν θεωρώ καθόλου τυχαία την αναφορά στο άρθρο 4, ότι ένας από τους σκοπούς της ΕΥΔΑΠ είναι η άντληση και η αφαλάτωση. Αυτήν τη στιγμή δεν ξέρω τι όγκο στη διαχείριση των υδάτινων πόρων έχουν αυτά τα δύο στοιχεία, όμως ο προσδιορισμός τους στους σκοπούς της ΕΥΔΑΠ με τη διαδικασία της ιδιωτικοποίησης δημιουργεί βεβαίως σημαντικά προβλήματα. 

'Οσον αφορά επίσης το συγκεκριμένο άρθρο, θα ήθελα να σημειώσω -μιλάω για την παράγραφο 5 εδάφιο δ' -πως γίνεται λόγος για το γεγονός ότι η ΕΥΔΑΠ έχει το δικαίωμα να συνάπτει δάνεια ή να λαμβάνει και να χορηγεί πιστώσεις κάθε μορφής καθώς και να συνάπτει συμβάσεις επί παραγώγων χρηματοοικονομικών προϊόντων αποκλειστικώς προς το σκοπό της κάλυψης συναλλαγματικών ή άλλων συναφών κινδύνων. Από αυτό πρέπει να καταλάβω εγώ ότι η ΕΥΔΑΠ δεν έχει το δικαίωμα να δανείζεται για αναπτυξιακά της pro jects και έργα και τα όποια δάνεια θα είναι μόνο για τους σκοπούς τους οποίους αναφέρετε στο συγκεκριμένο άρθρο; 

Παρακάτω θα ήθελα να πω για την παράγραφο 6 που γίνεται λόγος για τις δραστηριότητες της ΕΥΔΑΠ. Βεβαίως γίνεται λόγος για το γεγονός ότι η ΕΥΔΑΠ δεν δύναται να αναλαμβάνει μια σειρά από δραστηριότητες. Σημειώνω χαρακτηριστικά εδάφιο α' "η ΕΥΔΑΠ δεν δύναται να αναλαμβάνει δραστηριότητες μέσα στα πλαίσια του σκοπού της εκτός της περιοχής αρμοδιότητάς της στην Ελλάδα ή στο εξωτερικό". 

Αυτή η αναφορά ότι δεν αναλαμβάνει δραστηριότητα μέσα στα πλαίσια του σκοπού της σημαίνει ότι μπορεί να αναλαμβάνει δραστηριότητες εκτός του σκοπού της; Είναι ένα ερώτημα. 

Το δεύτερο και επίσης σημαντικό είναι ότι βεβαίως η ΕΥΔΑΠ σαν τέτοιος οργανισμός που είναι δεν θα μπορέσει να δράσει στο εξωτερικό ή σε περιοχές που βρίσκονται εκτός ευθύνης της, όμως μπορεί μέσω διαφόρων κοινοπραξιών, διαφόρων σχημάτων, στα οποία γίνεται λόγος στο συγκεκριμένο άρθρο, να δραστηριοποιείται στο εξωτερικό, δηλαδή μικτές επιχειρήσεις, συμμετοχές και όλα αυτά. 

Πιστεύουμε ότι ένας από τους βασικούς λόγους της ιδιωτικοποίησης της ΕΥΔΑΠ είναι ακριβώς αυτός ο σκοπός. Και αν δούμε λίγο την εμπειρία του ΟΤΕ, ένα μέρος των όποιων επενδύσεων γίνουν, θα χρησιμοποιηθούν για εξαγορές και επενδύσεις στις βαλκανικές χώρες, στα πλαίσια αν θέλετε και της περιβόητης διείσδυσης, που στην πράξη σημαίνει εκμετάλλευση των πλουτοπαραγωγικών δυνατοτήτων και του εργατικού δυναμικού της περιοχής αυτής, πολύ περισσότερο τώρα που και με το λεγόμενο Σύμφωνο Σταθερότητας, βεβαίως διαμορφώνονται καινούριες καταστάσεις. 

Θα ήθελα επίσης να σημειώσω στο ίδιο άρθρο, παράγραφος 7, ότι η ΕΥΔΑΠ δύναται να επενδύσει σε επιχειρήσεις και εταιρείες της προηγούμενης παραγράφου μόνο εφόσον δεν επηρεάζεται αρνητικά η ικανότητά της να χρηματοδοτεί τις τρέχουσες ή μελλοντικές υποχρεώσεις της υπό όρους και προϋποθέσεις που θα καθορισθούν στο καταστατικό της. Αυτό σημαίνει ότι και εδώ δεν υπάρχει καμία, αν θέλετε, κοινωνική αναφορά σε στόχους σαν αυτούς που ειχα πει και πριν. 

Θα ήθελα επίσης να σημειώσω ότι στο άρθρο 7, παράγραφος 11, γίνεται λόγος για τις διαδικασίες κατάρτισης του καταστατικού. Πέρα από πολλά άλλα ζητήματα που είναι σημαντικά, νομίζω ότι εδώ πρέπει να σημειώσει κανείς το γεγονός ότι μέσω του καταστατικού θα ρυθμίζεται και κάθε άλλο θέμα με επιφύλαξη, λέει, των διατάξεων του ν.2190 ή του ν.2414. Αυτό σημαίνει ότι στο όλο θέμα του καταστατικού κάλλιστα μπορούν να ρυθμίζονται και ζητήματα εργασιακών σχέσεων, εφόσον δεν θίγουν ορισμένες διατάξεις του ν.2414 και κάθε άλλο θέμα. 

Κλείνοντας τις παρατηρήσεις στο άρθρο αυτό θα ήθελα να σημειώσω κάτι που λέει και η Επιστημονική Επιτροπή της Βουλής, το γεγονός δηλαδή ότι η διάρκεια της συμφωνίας μπορεί να προσαρμόζεται και με απόφαση του Διοικητικού Συμβουλίου της ΕΥΔΑΠ. Λέει για τα εκατό χρόνια -βέβαια σημειώνω τα είκοσι χρόνια στα οποία θα ανανεώνεται- και ενώ η Βουλή θα αποφασίζει για τη διάρκεια, το Διοικητικό Συμβούλιο της ΕΥΔΑΠ θα μπορεί μόνο του ενδεχομένως να καθορίζει καινούρια όρια. 

Θα ήθελα επίσης να σημειώσω ότι στο άρθρο 2 γίνεται λόγος για μία άλλη σύμβαση μεταξύ δημοσίου και ΕΥΔΑΠ, όσον αφορά το αποκλειστικό δικαίωμα, αλλά όπως επίσης και για τον τρόπο ελέγχου και μετρήσεων της ποιότητας των παρεχόμενων υπηρεσιών. Δηλαδή τα κριτήρια, τα standards, τα μεγέθη, είναι ακόμα αντικείμενο της σύμβασης. Θα έπρεπε εδώ νομίζω να υπάρχει πιο συγκεκριμένη αποσαφήνιση. 

'Οσον αφορά την τιμολογιακή πολιτική, νομίζω ότι εδώ τα πράγματα είναι ξεκάθαρα. Γίνεται λόγος και για καταναλωτές αλλά και για χρήστες, κύριε Υπουργέ -γίνεται αυτός ο διαχωρισμός- και γίνεται λόγος για διαφορετικά τιμολόγια. Εν πάση περιπτώσει, ο καθένας μπορεί να πιστεύει ό,τι εκείνος νομίζει, όμως είναι φανερό ότι ήδη με αυτόν τον τρόπο θα υπάρχουν διαφορετικά τιμολόγια τα οποία θα επηρεαστούν πάρα πολύ με το πώς θα πάει η μετοχή. Αυτό είναι βέβαιο και άρα θα υπάρξουν σοβαρές συνέπειες όσον αφορά τις περαιτέρω εξελίξεις. 

Θα ήθελα επίσης να σημειώσω το γεγονός -για τις σχέσεις της Εταιρείας Παγίων με την ίδια την ΕΥΔΑΠ και τις ρυθμίσεις που γίνονται- να σημειώσω, επαναλαμβάνω το γεγονός ότι για τα έργα της ΕΥΔΑΠ, η ΕΥΔΑΠ δεν είναι υποχρεωμένη να εφαρμόζει τις διατάξεις για τα δημόσια έργα, αλλά τα έργα που θα κατασκευάζει το ΥΠΕΧΩΔΕ -γι' αυτά δεν γίνεται κανένας λόγος- και επίσης να σημειώσω το γεγονός ότι βεβαίως ο τρόπος με τον οποίο ρυθμίζετε τα θέματα εδώ, δηλαδή κατασκευή από το ΥΠΕΧΩΔΕ, παράδοση ορισμένων πάγιων στοιχείων στην ΕΥΔΑΠ με ή χωρίς αντίτιμο εύλογο ή όχι, εκτός των άλλων βεβαίως θα αυξήσει παρα πολύ το κόστος κατασκευής και, όπως είχα πει και στην επί της αρχής τοποθέτηση, θα αναδείξει σοβαρά ζητήματα κοστολόγησης κλπ. 

Και τελειώνω με τα εργασιακά ζητήματα. Στις μεταβατικές διατάξεις βεβαίως γίνεται λόγος για το ότι θα εκδοθούν τα προεδρικά διατάγματα, τα οποία εκκρεμούν από το 1980 και αφορούν ζητήματα εργασιακά, πουθενά όμως δεν γίνεται η ρητή αναφορά ότι, εν πάση περιπτώσει, οι όποιες ρυθμίσεις θα αναβαθμίσουν τα εργασιακά δικαιώματα και γενικότερα τις εργασιακές σχέσεις όπως είναι σήμερα, διότι αυτό είναι το ζητούμενο και όχι μία γενική και αόριστη αναφορά σαν αυτή που γίνεται στο συγκεκριμένο σχέδιο νόμου. 

Γι' αυτούς και άλλους λόγους που δεν πρόλαβα τώρα να αναπτύξω, εμείς καταψηφίζουμε και κατ' άρθρον το συγκεκριμένο σχέδιο νόμου. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής Β' Περιφέρειας Θεσσαλονίκης κ. Τζιτζικώστας ζητεί ολιγοήμερη άδεια απουσίας του στο εξωτερικό. 

Εγκρίνει το Τμήμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συνεπώς παρεσχέθη η ζητηθείσα άδεια. 

Ο κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, οι προσθήκες που παρουσίασε ο Υπουργός δεν αλλάζουν κατά τη γνώμη μας την ουσία του νομοσχεδίου και επομένως τα άρθρα 1 έως 9 υλοποιούν την αρχή του και ισχύουν όσα είπαμε χθες. 

Το μόνο που θα ήθελα να πω ως συγκεκριμένη παρατήρηση και πέρα από τη διαφωνία μας επί της αρχής είναι κατά πόσο θα έπρεπε η σύμβαση παραχώρησης των παγίων στοιχείων των δικτύων, η σύμβαση δηλαδή η οποία στην ουσία θα υλοποιεί και θα συγκεκριμενοποιεί όλα αυτά τα οποία συζητήθηκαν εδώ θα έπρεπε να έρθει στη Βουλή προς επικύρωση, δεδομένου ότι από ό,τι φαίνεται δεν είναι η Κυβέρνηση σε θέση να δώσει ένα διάγραμμα για το τι θα περιλαμβάνει η σύμβαση αυτή ή, εν πάση περιπτώσει, πώς θα ρυθμισθούν διάφορα θέματα. Ενδεχομένως να μην μπορεί να γίνει αυτό, διότι εξαρτάται από τη συγκυρία, το ενδιαφέρον των επενδυτών, που θα προκύψει ή δεν θα προκύψει κλπ. 

Επομένως η μόνη παρατήρηση είναι αυτή. Επειδή δηλαδή τα πιο ουσιώδη θέματα θα αποτελούν το περιεχόμενο της σύμβασης, θα ήταν σκόπιμο η Βουλή να επανέλθει στο θέμα και να έχει μια πιο συγκεκριμένη γνώμη με βάση το συγκεκριμένο περιεχόμενο της σύμβασης όταν θα διαμορφωθεί. 

ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, επί του άρθρου 1 δεν έχω να κάνω καμία ειδικότερη παρατήρηση και αναφέρομαι σε όσα είπα επί της αρχής. 

Στο άρθρο 2 αυτό που έχω να παρατηρήσω είναι στην παράγραφο 2 που προβλέπεται να συναφθεί σύμβαση μεταξύ του ελληνικού δημοσίου και της "ΕΥΔΑΠ Α.Ε.", στην οποία ρυθμίζονται σοβαρά θέματα, όπως είναι η διάρκεια του αποκλειστικού δικαιώματος χρήσης όλων των παγίων εγκαταστάσεων που θα ανήκουν στην "ΕΤΑΙΡΕΙΑ ΠΑΓΙΩΝ ΕΥΔΑΠ Α.Ε. ΝΠΔΔ". 

Εδώ έπρεπε, κύριε Πρόεδρε, να περιγραφεί το πλαίσιο δηλαδή ένα ελάχιστο διασφάλισης των δικαιωμάτων του "ΝΠΔΔ ΕΤΑΙΡΕΙΑ ΠΑΓΙΩΝ ΕΥΔΑΠ Α.Ε.", διότι αλλιώς η "ΕΥΔΑΠ Α.Ε." θα είναι αυτή που θα καταγράψει, θα επιλέξει, θα εκτιμήσει τι θα παραμείνει στην "ΕΤΑΙΡΕΙΑ ΠΑΓΙΩΝ Α.Ε. ΝΠΔΔ" και τι θα κρατήσει η ιδία. 

Στο άρθρο 3 έχω να κάνω την παρατήρηση σε σχέση με την τιμολογιακή πολιτική. Είπα χθες πολλά στην κατ'άρθρον συζήτηση. Και πάλι αυτό που δεν διευκρινίζεται είναι πώς αυτή η τιμολογιακή πολιτική -θα είναι μεν προσαρμοσμένη με την κυβερνητική πολιτική κάθε φορά- θα επιφέρει και κέρδη. Δηλαδή, θα καλύπτει το κόστος, θα καλύπτει ένα αποθεματικό για τη συνέχιση νέων έργων συντήρησης, κατασκευής, επέκτασης του δικτύου και βελτίωση του παρεχομένου ύδατος και ένα εύλογο κέρδος. Το "εύλογο" είναι απροσδιόριστο ως έννοια νομική και οικονομική. Το εύλογο είναι πάντα σε σχέση με κάτι άλλο. 

Στο άρθρο 4 παράγραφος 2 εν σχέσει με τα περιουσιακά στοιχεία. Εδώ αναφέρεται ότι τα περιουσιακά στοιχεία που θα μείνουν στην Εταιρεία Παγίων είναι τα φράγματα και οι ταμιευτήρες του Μόρνου και του Μαραθώνα και τα έργα και οι εγκαταστάσεις της Υλίκης και το έργο, όταν αποπερατωθεί, του Ευήνου. 

Με την ευκαιρία αυτή, κύριε Πρόεδρε, θα ήθελα να κάνω μια παρένθεση και να θέσω υπόψη του κυρίου Υπουργού, το εύλογο αίτημα της Νομαρχίας Φωκίδος -ο νομός στερείται μιας πηγής ζωής, τα νερά του ποταμού Ευήνου τα οποία όλα διοχετεύονται προς το Λεκανοπέδιο- είναι να θεσπιστεί ένα ανταποδοτικό τέλος για να καλυφθούν οι ζημιές και ό,τι προκύψει άμεσα ή έμμεσα απ'αυτήν την απώλεια του νερού στο νομό σε άλλα έργα, για να επέλθει μια ισορροπία σ'αυτήν την αφαίμαξη μιας πηγής ζωής και οικονομικής ανάπτυξης. 

Στο άρθρο 6 παράγραφος 1, αναφέρονται οι υποχρεώσεις του δημοσίου για την παροχή ακατέργαστου νερού στην "ΕΥΔΑΠ Α.Ε." Δεν αναφέρονται όμως, κύριε Πρόεδρε, και αντίστοιχες υποχρεώσεις της ΕΥΔΑΠ έναντι των υποχρεώσεων, όταν θα τις εκπληροί το δημόσιο. 

Επίσης, στην ίδια παράγραφο προβλέπεται η ανάθεση εκτέλεσης έργων με κάποια εύλογη αμοιβή. Αν έτσι έχει το πράγμα, η εταιρεία αυτή θα περιορίζεται μόνο στη διανομή του νερού; Δεν έχει καμία άλλη υποχρέωση; 'Οταν την κύρια δαπάνη για την εξασφάλιση αυτού του νερού την έχει η Εταιρεία Παγίων. Και όπως ξέρουμε, κύριε Πρόεδρε, τα μεγάλα κεφάλαια για να λειτουργήσει αυτή η εταιρεία είναι τα έργα υποδομής, συλλογής και εξασφάλισης του νερού. 

Επιπλέον, στην παράγραφο 3 του ιδίου άρθρου 6 προβλέπεται η παροχή κινήτρων στην ΕΥΔΑΠ για την εκτέλεση ορισμένων έργων. 

Δηλαδή δεν έχει καμία υποχρέωση η "ΕΥΔΑΠ Α.Ε.", αλλά ό,τι θα κάνει θα το κάνει είτε με εύλογη αμοιβή είτε με κάποια κίνητρα. Γι'αυτό είχα πει και χθες στη συζήτηση επί της αρχής ότι είναι μία ετεροβαρής σύμβαση ή μία λεόντεια εταιρεία έναντι του δημοσίου. 

Στο άρθρο 7 στην παράγραφο 1, όπως είπαμε και χθες, αναλαμβάνει το δημόσιο την υποχρέωση από το 2000 έως το 2008 να συμμετέχει στο επενδυτικό πρόγραμμα της ΕΥΔΑΠ με το 60% των κονδυλίων προς επένδυση και αυτή η συμμετοχή του δημοσίου είναι μία χαριστική πράξη υπέρ της "ΕΥΔΑΠ Α.Ε.", χωρίς καμία υποχρέωση. 

Κύριε Πρόεδρε, στο άρθρο 9 στην παράγραφο 4 γίνεται μία αναφορά στους κανονισμούς εσωτερικής λειτουργίας της σημερινής ΕΥΔΑΠ και αυτοί οι κανονισμοί με τη νέα μορφή της "ΕΥΔΑΠ Α.Ε." θα εκδίδονται πλέον από το διοικητικό συμβούλιο με την επιφύλαξη να μη θίγονται τα εργασιακά, ασφαλιστικά και συνταξιοδοτικά δικαιώματα των εργαζομένων, αλλά είναι τόσο ευρεία και αόριστη η διατύπωση αυτών των επιφυλάξεων για διασφάλιση των δικαιωμάτων των εργαζομένων, που δεν παρέχουν τελικά αυτήν τη διασφάλιση. 

Επί τη ευκαιρία, κύριε Πρόεδρε, θα ήθελα να θέσω ένα θέμα στον κύριο Υφυπουργό, να το έχει υπόψη του, όταν θα συζητήσουμε τις τροπολογίες. 'Εχω καταθέσει μία τροπολογία με την οποία ζητώ να ληφθεί πρόνοια για τους εργαζομένους στη Χημική Εταιρεία Λιπασμάτων Δραπετσώνας που πρόκειται να μεταφερθεί για περιβαλλοντικούς λόγους μετά από συμφωνία των Οργανισμών Τοπικής Αυτοδιοίκησης των όμορων δήμων και κοινοτήτων με το δημόσιο. Δημιουργείται, όμως, ένα κοινωνικό πρόβλημα με την αναστολή της λειτουργίας της με τη μετεγκατάσταση, αλλά και με την αλλαγή του τρόπου λειτουργίας της, όπου κάπου τριακόσιοι ογδόντα εργαζόμενοι τίθενται εκτός εργασίας. Γι' αυτό, λοιπόν, προτείνουμε στην Κυβέρνηση να δει εάν υπάρχει τρόπος να απορροφηθούν αυτοί οι εργαζόμενοι σε άλλους οργανισμούς του ευρύτερου δημόσιου τομέα. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μία γενική παρατήρηση και μία απορία θα ήθελα να διατυπώσω. 

Η Κυβέρνηση ορθώς κρατάει την τιμολογιακή πολιτική ως δικό της δικαίωμα. 'Αλλωστε ήτο αυτονόητο, διότι κρατάει και την πλειοψηφία των μετοχών. Ούτως ή άλλως την τιμολογιακή πολιτική πρέπει να την αποφασίζει η Κυβέρνηση. 

Θα θυμίσω ότι όταν η Νέα Δημοκρατία ανέλαβε την κυβέρνηση ευρέθηκε ενώπιον τραγικής ελλείψεως νερού, που οφείλετο και σε ανομβρία και σε σφάλματα του παρελθόντος. Αναγκαστήκαμε τότε να κάνουμε επιγόντως έργα και ταυτόχρονα επιβάλαμε μία τιμολογιακή πολιτική, η οποία ήταν παράλογη, αλλά εξυπηρετούσε μία ανάγκη και η ανάγκη, ως γνωστόν, είναι ο ύψιστος νόμος. Δηλαδή επιβάλαμε αύξηση του τιμολογίου σε μεγαλύτερη κατανάλωση, αντί η τιμή να μειώνεται, όπως συμβαίνει κατά κανόνα, ή τουλάχιστον να μένει η ίδια. 

'Οταν το ΠΑ.ΣΟ.Κ. ήλθε στην εξουσία -αυτά ίσως δεν τα ξέρει ο κ. Χριστοδουλάκης- όπως συνέβει σε πάρα πολλές άλλες περιπτώσεις, τη ρύθμιση αυτή, την πολιτική, που την είχε πολεμήσει τότε, την κράτησε, διότι του απέδιδε έσοδα. 

Τώρα που περνάμε μια φάση καμπής, η Κυβέρνηση τι προτίθεται να κάνει με την τιμολογιακή πολιτική; Είναι μία απορία, την οποία διατυπώνω. Θα κρατήσει επ' άπειρον αυτό το παράλογο καθεστώς, επειδή της αποδίδει έσοδα, ναι ή όχι; 

ΠΡΟΕΔΡΕΥΩΝ (Νικόλαος Κατσαρός): Ο κ. Κατσιμπάρδης έχει το λόγο. 

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, δεν θέλω να κρύψω ότι προβληματίστηκα, θα πω και τη λέξη ταλαντεύτηκα, για να καταλήξω να ψηφίσω επί της αρχής το νομοσχέδιο αυτό. Γνωρίζω όμως από τη μακρά παρουσία μου και εμπειρία μου εδώ ότι αφού αυτό έπραξα, δεν νομιμοποιούμαι να διατυπώσω τις ενστάσεις, που διατυπώνει εκείνος ο οποίος με την ψήφο του αρνείται το νομοσχέδιο. 

Νομίζω όμως ότι δικαιούμαι ή μάλλον νομιμοποιούμαι να καταθέσω τις αντιρρήσεις μου, τις επιφυλάξεις μου τις έντονες, θα έλεγα και τη διαμαρτυρία μου πάνω σε πιο συγκεκριμένες αλλά βασικές διατάξεις, που έχουν να κάνουν με την ενότητα των άρθρων του νομοσχεδίου που συζητούμε. 

Είναι γεγονός ότι αυτό το νομοσχέδιο μπορούσε να έλθει στην Ολομέλεια -σε λίγες μέρες αρχίζει. Είναι γεγονός επίσης ότι δεν υπήρξε η απαιτούμενη ενημέρωση, ενώ μπορούσε να γίνει αυτό και είναι, τέλος, γεγονός αναμφισβήτητο και πανελλαδικά γνωστό ότι υπάρχει σφοδρότατη, εντονότατη αντίδραση από το σύνολο των εργαζομένων της ΕΥΔΑΠ. 

Και δεν είναι μόνον οι εργαζόμενοι -δεν λέω οι συνδικαλιστές μόνο, που μερικές φορές παρεξηγούν, είναι το σύνολο των εργαζομένων- στην ΕΥΔΑΠ του κέντρου και της περιφέρειας. Και εννοώ τη δική μου περιφέρεια, τη Βοιωτία, όπου και τα αντλιοστάσια της Υλίκης και της Παραλίμνης. Αλλά εννοώ και τους εργαζόμενους στις επιχειρήσεις των δήμων, τις λεγόμενες Δ.Ε.Υ.Α., Δημοτικές Επιχειρήσεις 'Υδρευσης και Αποχέτευσης. 

Αυτά τα οποία τώρα καταθέτω, γίνονται ακόμη πιο σημαντικά -θα έλεγα- και αξιοπρόσεκτα από τον αρμόδιο Υπουργό, από το γεγονός, όπως πριν από λίγο ενημερώθηκα από τους εργαζόμενους στην Ε.Α.Β., ότι έφτασε και σ' αυτούς ένα κείμενο ή η πληροφορία έστω, ότι κάτι ανάλογο πάει να γίνει και για την Ε.Α.Β. που, κατά τη γνώμη μου, αν και δεν είναι της στιγμής, κακώς ανήκει -και δεν έχει καμία αιχμή αυτό για τον παριστάμενο Υφυπουργό- στο Υπουργείο Οικονομικών ως αρμοδιότητα, διότι σε όλες τις χώρες του κόσμου οι πολεμικές βιομηχανίες υπάγονται στο Υπουργείο Εθνικής 'Αμυνας. Και αυτήν τη στιγμή είναι και άλλοι εργαζόμενοι, τρεις χιλιάδες έως τρεις χιλιάδες πεντακόσιοι εργαζόμενοι, σε αναστάτωση από τον κίνδυνο, όπως το βλέπουν εκείνοι, για την διαφαινόμενη ιδιωτικοποίηση της Ε.Α.Β. 

Τώρα, ας δούμε ποιος είναι ο συγκεκριμένος κίνδυνος στον οποίο αναφέρθηκα και ο οποίος δεν απαλείφεται με τις ενδιαφέρουσες, θα έλεγα, διατάξεις των άρθρων 6 και 8. 

Ο κίνδυνος, κύριε Υπουργέ, είναι να ανατραπεί ένα συγκεκριμένο πρόγραμμα, το οποίο δεν βρίσκεται απλώς στα σκαριά, που και οι παριστάμενοι εδώ της ηγεσίας της ΕΥΔΑΠ το γνωρίζουν, αλλά είναι- θα έλεγα τη λέξη- "έτοιμο", που έχει να κάνει με τη διάθεση που έδειξαν οι δήμοι της ανατολικής πλευράς της Βοιωτίας, όπου βρίσκονται η Υλίκη και η Παραλίμνη, να υπαχθούν στη σημερινή ΕΥΔΑΠ. 

Η Παραλίμνη στην περίοδο της ανομβρίας -αναφέρθηκε ο κ. Μητσοτάκης προηγουμένως- είχε πάψει να υπάρχει, είχε γίνει σεληνιακό τοπίο και αυτό το έχει πληρώσει η περιοχή η δική μου πάρα πολύ ακριβά. Τώρα πάλι έχει διαμορφωθεί ως λίμνη. Και βεβαίως υπάρχει η Υλίκη, αλλά το πρόβλημα για την περιοχή είναι ότι, ενώ παρέχει νερό στην Αθήνα, υποχρεώνονται οι αγρότες σε γεωτρήσεις μέχρι τετρακόσια μέτρα, ενώ τα νερά γίνονται υφάλμυρα και δεν έχει νερό η περιοχή για ύδρευση της Θήβας. 

Θα ήθελα μία απάντηση πάνω σ' αυτό, γιατί διαμαρτύρονται και οι εργαζόμενοι στις Δ.Ε.Υ.Α. Και ενώ ήταν σύμφωνοι να υπαχθούν στο καθεστώς ακόμα και με τη μεταβίβαση των περιουσιακών στοιχείων των Δ.Ε.Υ.Α. της περιοχής Οινοφύτων, Σχηματαρίου, Τανάγρας, Θηβών, ώστε να πραγματοποιηθεί αυτό με σύμβαση ή με το νόμο, και έτσι να υπαχθούν στην ΕΥΔΑΠ, για να μπορέσει να εκσυγχρονιστεί όλο αυτό το σύστημα της περιοχής, όπου είναι και πολλές βιομηχανίες και επομένως και οι δήμοι να έχουν νερό, όλα αυτά τώρα ανατρέπονται. 

'Εχουμε το ανακόλουθο φαινόμενο, κύριε Πρόεδρε, η περιοχή της Βοιωτίας, που προμηθεύει νερό στα τέσσερα εκατομμύρια κατοίκων του Λεκονοπεδίου, να μην έχει η ίδια νερό. Και, ενώ ήταν όλα έτοιμα, έρχεται τώρα αυτό το νομοσχέδιο με τη διαδικασία ιδιωτικοποίησης της ΕΥΔΑΠ και βγάζει τους εργαζόμενους της ΔΕΥΑ αντίθετους. Αλλά με αντίθεση των εργαζομένων στους δήμους, δεν είναι δυνατόν να πραγματοποιηθεί συμφωνία και έτσι κινδυνεύει να ανατραπεί ένα ολόκληρο πρόγραμμα. Δεν ξέρω πώς θα το δει η Κυβέρνηση -και πρέπει να το δει- δεν ξέρω πώς θα το δει η νέα -και αντιλαμβάνεσθε τι εννοώ- διοίκηση της ΕΥΔΑΠ, που θα βγει μέσα από το νομοσχέδιο. Πάντως για εμάς είναι πρόβλημα το νομοσχέδιο και για μένα ήταν πρόβλημα το νομοσχέδιο και γι' αυτό είχα αυτό το δίλημμα, αν θα έπρεπε να το ψηφίσω ή όχι. 

ΠΡΟΕΔΡΕΥΩΝ (Νικόλαος Κατσαρός): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, ξεκινάω με ερώτημα, με το οποίο εκφράζω έναν απο τους ενδοιασμούς μου. Δεν κατάλαβα από τη συζήτηση γιατί η ΕΥΔΑΠ, εις ό,τι αφορά την εσωτερική λειτουργία της και την απόδοσή της, θα πραγματοποιήσει με τη μετοχοποίηση του 49% ό,τι ενδεχομένως δεν πραγματοποίησε ως τώρα. Γιατί δηλαδή η μετοχοποίηση του 49% θα συμβάλει σε λειτουργικό εκσυγχρονισμό της ΕΥΔΑΠ. Αυτό με την προσθήκη και την υπογράμμιση ότι η ΕΥΔΑΠ, κατά της οποίας στρεφόμαστε εμμέσως, είναι εκείνη η οποία με πρωτοπόρους τους εργαζομένους αντεπεξήλθε στις ανάγκες μιας ραγδαίας επεκτεινόμενης πολεοδομικής περιφέρειας και πολεοδομικά αναρχούμενης περιφέρειας. 

Αντεπεξήλθε η ΕΥΔΑΠ. Πήγε ως τις ακραίες γειτονιές και πήγαν οι εργαζόμενοι. Τι είναι, λοιπόν, εκείνο το οποίο δεν μπόρεσε να κάνει η ΕΥΔΑΠ έως σήμερα και θα το πραγματοποιήσει η μετοχοποίηση; 

'Ερχομαι τώρα σε ειδικές διατάξεις, προτού καταλήξω πάλι σε μια γενική τοποθέτηση. Στο άρθρο 1 διαβάζω ότι η ΕΥΔΑΠ δύναται να εκχωρεί, να ενεχυριάζει, ή να μεταβιβάζει, τις πάσης φύσεως απαιτήσεις της κατά φυσικών προσώπων. Επειδή, όμως, για άλλες απαιτήσεις ορθά αποκλείεται η εκχώρηση, θέλω να ρωτήσω: Δηλαδή οι απαιτήσεις κατά των καταναλωτών είναι επιδεκτικές εκχώρησης ή ενεχυρίασης; Δηλαδή μπορεί κάποιος ιδιώτης να αναλάβει την είσπραξη των απαιτήσεων; 

Νομίζω ότι θα πρέπει τουλάχιστον να προβλέψετε με μια αναδιατύπωση ότι "αποκλειομένων των απαιτήσεων κατά των φυσικών προσώπων των καταναλωτών". Τουλάχιστον αυτό. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ποιό άρθρο είναι; 

ΑΝΑΣΤΑΣΙΟΣ ΠΕΠΟΝΗΣ: Είναι η διάταξη της παραγράφου 5 εδ.δ'. Δύναται να εκχωρεί, να ενεχυριάζει, να μεταβιβάζει τις πάσης φύσεως απαιτήσεις. Προς Θεού ! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σε ποιο άρθρο είναι; 

ΑΝΑΣΤΑΣΙΟΣ ΠΕΠΟΝΗΣ: Σας είπα, η παράγραφος 5 του άρθρου 1, περίπτωση δ'. 

Κύριε Πρόεδρε, κυρίες και κύριοι συνάδελφοι, οι προσθήκες που έφερε σήμερα το πρωί ο κύριος Υπουργός δεν μεταβάλλουν κατά τίποτα τις διαπιστώσεις στις οποίες προβήκαμε χθες, τις σκέψεις και τη στάση μας την οποία θεμελιώσαμε πάνω σε αυτές τις διαπιστώσεις. 

Τι μας είπε σήμερα με την προσθήκη, ο κύριος Υπουργός; 'Οτι δεν θα παίρνει δωρεάν η μετοχοποιούμενη ΕΥΔΑΠ το ακατέργαστο νερό. Ε, αυτό έλειπε, κύριε Υπουργέ, να έπαιρνε και δωρεάν το ακατέργαστο νερό και να το εμπορευόταν με κέρδος 100%, χωρίς κανένα κόστος. Δηλαδή, ξέρετε κανέναν έμπορο, ο οποίος να παίρνει δωρεάν τα εμπορεύματα τα οποία πουλάει για να κερδίσει; Δεν μας είπατε, λοιπόν, απολύτως τίποτα με αυτό. 

Και έχω και μια ερώτηση. Την κατεργασία ποιος θα την κάνει; Οι μηχανισμοί, οι εγκαταστάσεις κατεργασίας, μένουν στην εταιρεία παγίων ή περνάνε στην ΕΥΔΑΠ; Αυτό παραμένει ένα κενό, στο οποίο οφείλετε νομίζω να δώσετε μια απάντηση, κύριε Υπουργέ, διότι εάν παραμένει στα πάγια, τότε σημαίνει ότι οι μέτοχοι τους οποίους θα βάλετε στην ΕΥΔΑΠ δεν θα πληρώνουν. Δηλαδή η εταιρεία δεν θα πληρώνει το κόστος της κατεργασίας, το οποίο θα επιβαρύνεται ποιος; Αυτό θα πρέπει να το αποσαφηνίσετε. 

Και καταλήγω και τελειώνω πολύ σύντομα, κύριε Πρόεδρε, στο ότι δεν μας πείσατε διόλου ότι συντρέχουν για την ΕΥΔΑΠ οι άλλοτε βάσιμοι και άλλοτε αβάσιμοι λόγοι για τους οποίους προβαίνει η Κυβέρνηση, ή προβαίνουν οι κυβερνήσεις, σε μερικές μετοχοποιήσεις δημοσίων επιχειρήσεων. 

Δεν αντλείτε κεφάλαια για επενδυτικούς σκοπούς. Και η επιβεβαίωση αυτών που χθες υπεστήριξα και σήμερα επαναλαμβάνω υπάρχουν στην έκθεση του Γενικού Λογιστηρίου. Σας διαβάζω την παράγραφο β' της εκθέσεως του Γενικού Λογιστηρίου του οποίου προϊστασθε, κύριε Υφυπουργέ, με τίτλο " επί του Προϋπολογισμού Δημοσίων Επενδύσεων". Ακούσατε. " Ετήσια δαπάνη ακαθόριστη πλήν όμως σημαντικού ύψους από: 1) Μελέτη, κατασκευή, λειτουργία νέων έργων για την έρευνα και συλλογή ύδατος για τις ανάγκες της ΕΥΔΑΠ" -δηλαδή της μετοχοποιούμενης- "2) τη μελέτη, κατασκευή, συντήρηση και επέκταση του δικτύου ομβρίων υδάτων καθώς και έργων αντιπλημμυρικής προστασίας". Και παραπέμπει βεβαίως το λογιστήριο στο άρθρο 6, το οποίο από χθες αποτέλεσε το κέντρο των δικών μου τοποθετήσεων και που εξακολουθώ να πιστεύω ότι είναι ο πυρήνας του νομοσχεδίου, ενώ πολλά από τα άλλα είναι περιττά. 

Θα ήθελα να αναφερθώ και στο ότι από τη μια μεριά απαγορεύεται στη μετοχοποιούμενη ΕΥΔΑΠ να αναλάβει δραστηριότητες εκτός περιοχής την οποία ήδη έχει, από την άλλη ανοίγετε την πόρτα, χωρίς να περάσει από τη Βουλή, αλλά με υπουργικές αποφάσεις να επεκτείνεται η δραστηριότητα αυτής της ΕΥΔΑΠ και σε άλλες περιοχές. Οπότε, τελικά, δεν καταλαβαίνουμε. Μιλάμε για την ΕΥΔΑΠ Αθηνών, Πειραιώς και Περιχώρων ή μιλάμε και για μία ΕΥΔΑΠ η οποία θα μπορεί να επεκτείνεται οπουδήποτε και οποτεδήποτε κάποιος Υπουργός αποφασίσει. 

ΠΡΟΕΔΡΕΥΩΝ (Νικόλαος Κατσαρός): Η κ. Κατσέλη έχει το λόγο. 

ΕΛΕΩΝΟΡΑ ΚΑΤΣΕΛΗ: Κύριε Πρόεδρε, επιτρέψτε μου, θα ήθελα και εγώ πραγματικά να ενώσω τη φωνή μου με τη φωνή των άλλων συναδέλφων, που χθες κατέθεσαν τον προβληματισμό τους γι' αυτό το νομοσχέδιο που ήλθε με τέτοια πίεση σ' αυτό το καλοκαιρινό Τμήμα της Βουλής, ενώ θα έπρεπε πραγματικά να συζητηθεί διεξοδικά στην Ολομέλεια, αφού πρώτα είχε γίνει διεξοδική συζήτηση με τη Νομαρχιακή και Τοπική Αυτοδιοίκηση, με τα συνδικάτα και με όλους τους άλλους φορείς. 

'Ηθελα να ρωτήσω τον κύριο Υπουργό, να μου απαντήσει αν αυτή η βιασύνη υπάρχει διότι κυκλοφορούν κάποιες φήμες ότι υπήρξε ανάθεση της εισαγωγής στο χρηματιστήριο από την Εμπορική Τράπεζα, πριν ακόμα ψηφιστεί το νομοσχέδιο. Θα ήθελα λοιπόν να ξέρω, αν οι φήμες αυτές αληθεύουν. 

Πραγματικά, είναι κρίμα η Κυβέρνηση να αποστασιοποιείται αυτήν τη στιγμή από τις βασικές ιδεολογικοπολιτικές της καταβολές και με το επιχείρημα της παγκοσμιοποίησης της αγοράς να ακολουθεί την πολιτική των τυφλών και χωρίς όρων ιδιωτικοποιήσεων και μετοχοποιήσεων όλων των δημόσιων επιχειρήσεων και οργανισμών και κυρίως όσων έχουν σαν αποστολή τους όχι το κέρδος αλλά την παροχή υψίστων κοινωνικών αγαθών στους πολίτες, όπως είναι το νερό. 

'Ομως, κύριε Πρόεδρε, ένα τόσο σημαντικό θέμα, όπως αυτό που αφορά το νερό και τη διαχείριση των υδάτινων πόρων αντιβαίνει στο συμφέρον του καταναλωτή και στην ανάπτυξη και εκσυγχρονισμό της επιχείρησης, με βάση τις ανάγκες των πολιτών και όχι τις απαιτήσεις των κερδοσκόπων. Επιτέλους πρέπει πριν συμφωνήσουμε ή διαφωνήσουμε για την όποια μετοχοποίηση να δούμε τι είναι αυτό που μετοχοποιούμε. Αν, δηλαδή, είναι προϊόν ή αγαθό. Στη συγκεκριμένη περίπτωση σαφώς πρόκειται για αγαθό και δεν μπορεί σε καμία περίπτωση να μπει στη λογική του κέρδους. 

Κύριε Πρόεδρε, το νερό ακόμα και σήμερα, που οι λίμνες είναι γεμάτες, είναι αγαθό σε ανεπάρκεια. Δεν πρέπει να ξεχνάμε τη χρονιά του 1988, που και πάλι οι λίμνες είχαν νερό στον τόπο μας και το 1990-1994, ήταν χρονιά της λειψυδρίας. 

'Αρα αυτό το αγαθό σε καμία περίπτωση δεν μπορεί να μπει στη λογική της υπερκατανάλωσης με σκοπό το μεγαλύτερο κέρδος. 

'Εχετε αλήθεια διερωτηθεί πώς θα προπαγάνδιζαν οι ιδιώτες οικονομία σε αντίστοιχες περιπτώσεις λειψυδρίας; 

Επιπρόσθετα θα ήθελα να πω ότι πρόκειται για μία επιχείρηση που ούτε είναι ελλειμματική ούτε μπορεί να μπει σε συνθήκες ανταγωνισμού. Και για το οποιοδήποτε ιδιοκτησιακό καθεστώς η ΕΥΔΑΠ είναι μονοπώλιο και μάλιστα μονοπώλιο φυσικό. 

Ποιος λοιπόν ο λόγος, κύριε Υπουργέ, από τη στιγμή που δεν μπορεί να υπάρξει ανταγωνισμός να μπαίνουμε στη λογική στου χρηματιστηρίου; Η δε ιδιωτική συμμετοχή θα διαθέτει άραγε πλέον τα αντίστοιχα κεφάλαια, ώστε να διασφαλίσει την ίδια ποιότητα νερού και αποχέτευσης; 

Σε κάθε περίπτωση είναι σαφές ότι από το άρθρο 3 παράγραφος 2 προκύπτει ότι μετά το 2004 το τιμολόγιο διαμορφώνεται με βάση την ανταποδοτικότητα. Σήμερα όμως αυτό το τιμολόγιο, νομίζω από 1.7.92, μένει παγωμένο, συμβάλλοντας έτσι στην αποπληθωριστική πολιτική της Κυβέρνησης. Συνεπώς είναι εύλογα τα ερωτηματικά που διαμορφώνονται στον καθένα για το τι εξυπηρετεί αυτό το νομοσχέδιο που αφορά την εμπορευματοποίηση κοινωνικού αγαθού εν ανεπαρκεία, με ιδιαίτερη ανάγκη χρηστής διαχείρισης. 

Θα ήθελα, παρακαλώ, να μου απαντήσει ο κύριος Υπουργός στα ερωτηματικά. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα ήθελα να επισημάνω και εγώ τη βελτιωτική συναινετική διαδικασία που προέκυψε μέσα από τη συζήτηση επί της αρχής του νομοσχεδίου και στην οποία διαδικασία χωρίς να αλλοιώνει το γενικό αξονικό πλαίσιο η Κυβέρνηση έκανε τις αναγκαίες βελτιώσεις. 

Επίσης, θα ήθελα να αναφέρω ότι ο συνδυασμός των άρθρων από 1 μέχρι 9 καθορίζει ένα νέο πλαίσιο λειτουργίας κάτω από τον αυστηρό έλεγχο του κράτους. Και αυτό πρέπει να το υπογραμμίσουμε ιδιαιτέρως, διότι δεν αλλάζει και πρέπει να μείνει. Κανένα άρθρο της πρώτης ενότητας που συζητούμε δεν ανατρέπει το υφιστάμενο νομικό καθεστώς σε ό,τι έχει σχέση με την ευθύνη, το δημόσιο χαρακτήρα, το προσωπικό κλπ. Δηλαδή, τα κρίσιμα σημεία που συναποτελούν ειδικά κεφάλαια του συζητουμένου νομοσχεδίου. 

Πιστεύω λοιπόν ότι δεν αλλάζει τίποτα σε όλες αυτές τις διαδικασίες, ούτε σε ό,τι αφορά το θεμελιακό νόμο του 1980 ούτε το νόμο2414/96. Απλά βελτιώνεται το νομικό καθεστώς και αποκτά μια ευλυγισία το νέο σχήμα, που προσλαμβάνει, επιτρέποντας να διολισθήσουν νέα κεφάλαια προς την επιχείρηση, να αναπτυχθεί με έναν πιο εύκαμπτο τρόπο στην αποστολή της, διατηρουμένου του αποκλειστικού δικαιώματος του κράτους. 

Μπαίνει δηλαδή ένα πλαίσιο ελεγχόμενο με την παρουσία των δύο Υπουργείων, που δεν θα μπορεί ούτε το καθεστώς του τιμολογίου να αλλάξει ούτε η περιουσία των παγίων να μεταβληθεί ή να μεταβιβαστεί κλπ. 

Στο δεύτερο άρθρο καθορίζονται με διαύγεια και οι υποχρεώσεις και τα δικαιώματα και δεν νομίζω ότι εγείρεται κανένα θέμα. 

Στο άρθρο 3 που αφορά την τιμολογιακή πολιτική είναι απολύτως καθορισμένο το πλαίσιο. Θα μπορούμε να πούμε ότι το Υπουργείο άλφα ή βήτα αύριο θα αρχίσει να αυξάνει τα τιμολόγια, χωρίς να συνειδητοποιεί την ανάγκη να είναι ελεγχόμενο; Λέει ότι είναι ελεγχόμενο και ότι η τιμολογιακή πολιτική θα περνά μέσα από την κοινωνική αντίληψη, θα περνά μέσα από την ανάγκη, που σαφώς θα υπάρχει ένα κέρδος. Πώς θα γίνουν όλες αυτές οι επενδύσεις, οι προοπτικές, χωρίς να υπάρχει και η έννοια του κέρδους; Μα και στο ίδιο το κράτος υπάρχει η έννοια του κέρδους. Δεν αγωνιζόμαστε για όλες τις δημόσιες επιχειρήσεις να έχουν κέρδη; 

'Ολες αυτές οι δισεκατομμυρίων ή τρισεκατομμυρίων επενδύσεις δεν έχουν μέσα τους το σπέρμα να αφήνουν ένα θετικό; Αυτό δεν αυξάνει τις επενδυτικές δυνατότητες; Δεν βελτιώνει τις θέσεις του προσωπικού; Δεν είναι δηλαδή μέσα στο γίγνεσθαι το οικονομικό η επιδίωξη θετικών προϋπολογισμών και ισολογισμών; 

Στο άρθρο 4 υπάρχει η σύσταση του νέου νομικού προσώπου, που θα είναι η πάγια περιουσία, η στρατηγική περιουσία της ΕΥΔΑΠ, με όλες τις διατάξεις που απεικονίζουν τις συγκεκριμένες διαδικασίες και προοπτικές. 

Αναφορικά με το άρθρο 6 προσπάθησα, κύριε Υπουργέ, κι εγώ να βρω ενοχές. Δεν βλέπω. Αναμφισβητήτως αυτοί που θα συναλλαγούνε και θα κάνουν συνεργασία με την ΕΥΔΑΠ, οι ιδιώτες επιχειρηματίες, θα εισέρχονται μέσα στο παιχνίδι της όλης διαδικασίας με βάση τις συναπτόμενες συμβάσεις. Αυτές οι συναπτόμενες συμβάσεις θα γίνονται κάτω από τον αυστηρό και συνειδητό έλεγχο του κράτους. 

'Οταν λοιπόν διατηρείται το 51%, το κράτος έχει τον κυρίαρχο ρόλο. Και δεν μπορούμε σε καμία εικόνα του να αμφισβητήσουμε ότι δεν θα υπάρξει ευθύνη, δεν θα υπάρξει κοινωνική ευαισθησία, δεν θα υπάρξει μέριμνα, ώστε η ΕΥΔΑΠ να πηγαίνει καλύτερα εκπληρώνουσα την αποστολή της και στον έναν και στον άλλον κλάδο κατά τον καλύτερο τρόπο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε, αλλά εξάλλου είμαστε πολύ λίγοι. Ας ομιλούμε κανένα λεπτό παραπάνω. Δεν χάλασε ο κόσμος. Δικαιώνετε αυτό που αισθάνομαι, διότι σας βλέπω έτσι με δυσθυμία. Δεν πρόφτασε ακόμα να γράψει το ρολόι πέντε λεπτά και με αντιμετωπίζετε με δυσθυμία. 

ΠΡΟΕΔΡΕΥΩΝ (Νικόλαος Κατσαρός): Δυστυχώς ο Κανονισμός είναι αμείλικτος. 

ΚΥΡΙΑΚΟΣ ΣΠΥΡΙΟΥΝΗΣ: Δηλαδή, δεν πιστεύω να θέλετε να φύγω από την Αίθουσα. Μήπως σας ενοχλεί η παρουσία μου, κύριε Πρόεδρε; 

ΠΡΟΕΔΡΕΥΩΝ (Νικόλαος Κατσαρός): Σας είπα τίποτα, κύριε Σπυριούνη; Παρακαλώ, να τελειώσετε. Ο Κανονισμός ισχύει για όλα τα νομοσχέδια και για όλους τους συναδέλφους. 

ΚΥΡΙΑΚΟΣ ΣΠΥΡΙΟΥΝΗΣ: Σας το λέγω, κύριε Πρόεδρε, διότι κάθε φορά που ομιλώ και πλησιάζει ο χρόνος, αλλάζετε χρώμα. Και αυτό το κάνετε με σύστημα. 

ΠΡΟΕΔΡΕΥΩΝ (Νικόλαος Κατσαρός): Λυπούμαι πάρα πολύ. 

ΚΥΡΙΑΚΟΣ ΣΠΥΡΙΟΥΝΗΣ: Να μη λυπάστε καθόλου. Με αναγκάζετε να σας το πω. 

ΠΡΟΕΔΡΕΥΩΝ (Νικόλαος Κατσαρός): Λυπούμαι πάρα πολύ. Αλλά θα ήθελα να σας πω ότι δεν κάνετε καλές διαπιστώσεις. Δεν έχω κανένα λόγο. 

ΚΥΡΙΑΚΟΣ ΣΠΥΡΙΟΥΝΗΣ: Μα σας βλέπω ότι ενοχλείστε. 

ΠΡΟΕΔΡΕΥΩΝ (Νικόλαος Κατσαρός): Παρατήρηση σας έκανα μερικές φορές, διότι αναφέρεστε σε γενικά θέματα ενώ συζητούνται τα άρθρα. Μόνο τότε. Κι έχω δικαίωμα να το κάνω, από τον Κανονισμό της Βουλής. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, σας ενδιαφέρει αυτό που θα σας πω. Πρέπει να σας ενδιαφέρει, διότι έχετε ευαισθησία. Με αναγκάζετε να σας πω ότι μου δίνετε την αίσθηση ότι σας ενοχλεί η παρουσία μου εδώ και λυπάμαι που σας το λέω. 

ΠΡΟΕΔΡΕΥΩΝ (Νικόλαος Κατσαρός): Κάνετε λάθος. 

ΚΥΡΙΑΚΟΣ ΣΠΥΡΙΟΥΝΗΣ: Μπορεί να κάνω λάθος. 

ΠΡΟΕΔΡΕΥΩΝ (Νικόλαος Κατσαρός): Κάνετε λάθος. Και η παρουσία σας δεν με ενοχλεί και τα όσα λέτε επίσης είναι αξιοπρόσεκτα. Παρακαλώ, τελειώνετε. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, σας ευχαριστώ. Πιστεύω ότι η ευαισθησία σας είναι ακριβώς όπως την περιγράφετε ο ίδιος κι εγώ κάνω λάθος στην εκτίμησή μου. Αλλά επειδή έχω αυτήν την αίσθηση, θέλω να το ξεκαθαρίσω αυτό. 

ΠΡΟΕΔΡΕΥΩΝ (Νικόλαος Κατσαρός): Κάνετε λάθος. Πώς να σας το πω. 

ΚΥΡΙΑΚΟΣ ΣΠΥΡΙΟΥΝΗΣ: Καλώς. 

Τελειώνοντας, για να συμμορφωθώ και με τις υποδείξεις σας, θέλω να πω ότι ειλικρινά, κύριοι συνάδελφοι, δεν βρήκα σημεία που να με ανησυχούν ούτε στο άρθρο 6 του αξιοσέβαστου και πολύ αγαπητού σε εμένα συναδέλφου κ. Πεπονή, του ιδιαιτέρως εκτιμόμενου από εμένα για πολλούς λόγους -την προσωπική του ποιότητα, την αίσθηση αξιοπρέπειας που τον διακρίνει. 'Εχει πάρει και σχετικά τηλεγραφήματα από εμένα, γιατί εγώ συνήθιζα έτσι σταράτα στη ζωή μου να μιλώ, κύριε Πρόεδρε. Και αυτό ίσως είναι ελάττωμα στην πολιτική. 

Πιστεύω, λοιπόν, ότι οι αρμονικοί συνδυασμοί που εξασφαλίζονται με την πρώτη ενότητα των άρθρων, δικαιώνουν την προοπτική και το σκοπό της εταιρείας. 

ΠΡΟΕΔΡΕΥΩΝ (Νικόλαος Κατσαρός): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, όπως ανέφερα χθες στην ομιλία μου επί της αρχής, η Νομαρχιακή Αυτοδιοίκηση Φωκίδας με το υπ' αριθμόν πρωτοκόλλου 901 στις 27 Σεπτεμβρίου 1999 έγγραφό της προς όλους τους Βουλευτές μέλη του παρόντος Τμήματος Διακοπής Εργασιών της Βουλής αναφέρει ότι η Φωκίδα προσφέρει το νερό του Μόρνου για την ύδρευση του λεκανοπεδίου Αττικής χωρίς κανένα αντισταθμιστικό όφελος για τη στέρηση των υδάτων, για την απομόνωση της βορειοδυτικής Δωρίδας, για τους περιορισμούς που έχουν επιβληθεί στην ευρύτερη περιοχή της λίμνης, με την υπ' αριθμόν Α5/2280/13.12.1983 απόφαση των Υπουργών Εσωτερικών και Υγείας και Πρόνοιας, για τις δυσμενείς επιπτώσεις στο οικοσύστημα της περιοχής και τη σεισμικότητα του εδάφους, καθώς και για την αύξηση του μεταφορικού κόστους επικοινωνίας με την περιοχή, καθ' όσον εξαιτίας του φράγματος της λίμνης αυξήθηκαν οι χιλιομετρικές αποστάσεις κατά πενήντα χιλιόμετρα, πέραν της αρνητικής εξέλιξης του μαθητικού πληθυσμού. 

Κατόπιν αυτών προτείνω διάταξη, σύμφωνα με την από 11 Μαρτίου 1996 ομόφωνη απόφαση του Νομαρχιακού Συμβουλίου Φωκίδας, για την καθιέρωση πάγιου ειδικού τέλους υπέρ της Νομαρχιακής Αυτοδιοίκησης Φωκίδας. 

Στο άρθρο 6 να προστεθεί παράγραφος 5, που θα έχει ως εξής: "5. Καθιερώνεται πάγιο ειδικό τέλος υπέρ της Νομαρχιακής Αυτοδιοίκησης Φωκίδας ανερχομένου σε ποσοστό 6% επί της κατά κυβικό μέτρο νερού τιμής, σύμφωνα με το εκάστοτε ισχύον τιμολόγιο της ΕΥΔΑΠ, ως αντισταθμιστικού οφέλους για την προσφερόμενη κατ' έτος ποσότητα νερών του Μόρνου για την ύδρευση του λεκανοπεδίου Αττικής". 

Και στο θέμα αυτό, κύριε Πρόεδρε, που απασχολεί το σύνολο των συμπατριωτών μου στο Νομό Φωκίδας, θα πρέπει να τοποθετηθεί ο κύριος Υφυπουργός Οικονομικών. 

Με τις προσθήκες που έφερε ο κύριος Υφυπουργός Οικονομικών, κύριε Πρόεδρε, προσθέτει παράγραφο 3 στο άρθρο 2: "Με αποφάσεις του Δ.Σ. της "ΕΥΔΑΠ Α.Ε." δύναται να πωλείται πάσης φύσεως πλεονάζον ή πεπαλαιωμένο υλικό της εταιρείας με ή χωρίς τη διαμεσολάβηση του Ο.Δ.Δ.Υ.. Το προϊόν της εκποίησης περιέρχεται στην "ΕΥΔΑΠ Α.Ε.", εκτός ποσοστού 50% που αποτελεί έσοδο του δημοσίου και εισάγεται στον κρατικό προϋπολογισμό. Με απόφαση του Υπουργού Οικονομικών ρυθμίζονται ο τρόπος και ο χρόνος της απόδοσης του ανωτέρω εσόδου καθώς και κάθε άλλη αναγκαία λεπτομέρεια". 

Δίκαιο όμως και σκόπιμο θα είναι το ποσοστό αυτό του 50%, που θα περιέρχεται στην "ΕΥΔΑΠ Α.Ε.", η οποία κατά το 49% ιδιωτικοποιείται, να περιέρχεται στον ασφαλιστικό οργανισμό του συνόλου του προσωπικού των εργαζομένων στην ΕΥΔΑΠ, όπως αυτό συμβαίνει και σε άλλους δημόσιους τομείς. 

Με την παράγραφο 1 του άρθρου 3 καθορίζεται ότι τα τιμολόγια των υπηρεσιών υδρεύσεως και αποχετεύσεως στις διάφορες κατηγορίες καταναλωτών και χρηστών στα πλαίσια της κυβερνητικής πολιτικής, θα καθορίζονται από τους συναρμόδιους Υπουργούς. Μα, εφόσον το 49% της εταιρείας εκμετάλλευσης της ΕΥΔΑΠ ιδιωτικοποιείται, πώς είναι δυνατόν η Κυβέρνηση να καθορίζει τα τιμολόγια αυτά; Ποιοι θα είναι εκείνοι οι επενδυτές οι οποίοι θα πάρουν το 49% της εταιρείας, εφόσον τα έσοδα της εταιρείας, δηλαδή το τιμολόγιο του νερού θα καθορίζεται από την Κυβέρνηση. Αυτό δεν μπόρεσε να μας το εξηγήσει ο κύριος Υφυπουργός Οικονομικών και παρακαλείται να μας δώσει μια σχετική απάντηση. 

Το άρθρο 7 παράγραφος 1 καθορίζει τις επιχορηγήσεις, που θα γίνουν από το τρίτο Κοινοτικό Πλαίσιο Στήριξης και από το Πρόγραμμα Δημοσίων Επενδύσεων προς την ΕΥΔΑΠ, δηλαδή την εταιρεία εκμετάλλευσης του νερού. 

Μα, εφόσον το 49% της εταιρείας αυτής ιδιωτικοποιείται, δηλαδή ο κρατικός προϋπολογισμός, πέραν των κοινοτικών πόρων, θα επιχορηγεί αυτούς τους ιδιώτες, οι οποίοι θα έχουν πάρει το 49%. Αυτά δεν μπορούμε να καταλάβουμε πώς θεσμοθετούνται και θα περιμένουμε μια εξήγηση από τον κύριο Υφυπουργό Οικονομικών. 

Με την παράγραφο 5 του άρθρου 7 καθορίζεται ο τρόπος με τον οποίον αναγκαστικά οι Οργανισμοί Τοπικής Αυτοδιοίκησης μέσω του μηχανιμού του Ταμείου Παρακαταθηκών και Δανείων θα υποχρεώνονται να καταβάλλουν τις οφειλές τους προς την ΕΥΔΑΠ. 

Μα, το ίδιο συμβαίνει και στην περίπτωση αυτή. Εφόσον το 49% των μετόχων θα είναι ιδιώτες, δηλαδή το κράτος αναγκαστικά θα εισπράττει τις οφειλές αυτές για να τις αποδίδει κατά το 49% στους μετόχους ιδιώτες; Νομίζω ότι η διάταξη αυτή πρέπει να τροποποιηθεί. 

Με την προσθήκη της παραγράφου 2 στο άρθρο 8 καθορίζεται ότι: "Το τεχνικό και εξειδικευμένο προσωπικό που απασχολείται στις υπηρεσίες ύδρευσης και αποχέτευσης των ανωτέρω Ο.Τ.Α. ή των οικείων Δημοσίων Επιχειρήσεων Υδρεύσεως Αποχετεύσεως δύναται να μεταφέρεται στην Ε.ΥΔ.Α.Π. με την ίδια σχέση εργασίας. Η εν λόγω μεταφορά διενεργείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και ΠΕΧΩΔΕ. Με όμοια απόφαση ρυθμίζονται οι αναγκαίες λεπτομέρειες για την εφαρμογή των διατάξεων της παρούσας παραγράφου". Δηλαδή, χωρίς καμία διαδικασία, χωρίς τη σύμφωνη γνώμη των εργαζομένων, εσείς θα μπορείτε να τους μεταφέρετε; Αυτό νομίζω ότι δεν είναι καθόλου σωστό. Βλάπτει τις εργασιακές σχέσεις που υφίστανται σήμερα στο προσωπικό της Ε.ΥΔ.Α.Π. και θα πρέπει να καθορισθεί μία διαδικασία, που να είναι σύμφωνοι οι εργαζόμενοι. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Αυτό, κύριε Πρόεδρε, είναι σε συνδυασμό με την προσθήκη νέας παραγράφου 5 στο άρθρο 9: "Το προσωπικό της εταιρείας δύναται να μεταφέρεται σε θυγατρικές της εταιρείας, που συνιστώνται, ή σε άλλες εταιρείες στις οποίες αυτή συμμετέχει. Για το ανωτέρο προσωπικό εξακολουθούν να εφαρμόζονται κατά τα λοιπά οι διατάξεις που διέπουν τις εργασιακές σχέσεις του προσωπικού της Ε.ΥΔ.Α.Π.". Μα αυτά είναι αντιδημοκρατικά. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, ολοκληρώστε. 

ΝΙΚΟΛΑΟΣ ΓΚΕΛΕΣΤΑΘΗΣ: Πώς δηλαδή μπορείτε εσείς να μεταφέρετε το προσωπικό και σε άλλες ιδιωτικές επιχειρήσεις, στις οποίες θα συμμετέχει η Ε.ΥΔ.Α.Π. χωρίς τη σύμφωνη γνώμη τους; Νομίζω ότι σε ιδιωτικές επιχειρήσεις δεν μπορεί να μεταφερθούν οι ίδιες εργασιακές σχέσεις που υφίστανται σήμερα για τους απασχολούμενους στην Ε.ΥΔ.Α.Π. 

Για το λόγο αυτόν, κύριε Πρόεδρε, θα πρέπει οι προσθήκες αυτές, που έφερε ο κύριος Υφυπουργός Οικονομικών, να τροποποιηθούν ανάλογα, ώστε να προστατευθούν τα δικαιώματα των εργαζομένων στην Ε.ΥΔ.Α.Π. 

ΠΡΟΕΔΡΕΥΩΝ (Νικόλαος Κατσαρός): Ο κ. Σουφλιάς έχει το λόγο. 

ΓΕΩΡΓΙΟΣ ΣΟΥΦΛΙΑΣ: Κύριοι συνάδελφοι, όταν το 1987 ως υπεύθυνος τότε κατάρτισης του προγράμματος της Νέας Δημοκρατίας και φυσικά με τη συνεργασία και τη συμπαράσταση του τότε Αρχηγού της Νέας Δημοκρατίας, του κ. Μητσοτάκη, παρουσίασα το οικονομικό πρόγραμμα, τότε για πρώτη φορά εμφανίστηκε στον τόπο ολοκληρωμένη μελέτη για την αποκρατικοποίηση. 

Βασικές αρχές του προγράμματος τότε -και ήταν και πολύ ξεκάθαρες- ήταν ότι όλες οι κρατικές επιχειρήσεις θα πάνε στον ιδιωτικό τομέα, πλην αυτών που έχουν μονοπωλιακό χαρακτήρα, όπου όμως προβλέπαμε τότε στο πρόγραμμα ότι μπορεί να συνεργαστεί το δημόσιο με τον ιδιωτικό τομέα και ορισμένες δραστηριότητες αυτών των μονοπωλιακών κρατικών οργανισμών μπορούν να ασκηθούν και από τον ιδιωτικό τομέα. 

Τότε ήταν δύο χρόνια προτού πέσει το "Τείχος του Βερολίνου", τότε μας κυνηγούσαν και οι πάντες ήταν εναντίον αυτών των απόψεων. Εγώ προσωπικά χαίρομαι μετά από δεκατρία χρόνια, που σχεδόν όλοι συζητούν ότι, ναι, πρέπει να γίνει αποκρατικοποίηση και υπάρχει μια διαφωνία στα επί μέρους πράγματα. 

Οφείλω να πω από την αρχή ότι τάσσομαι υπέρ της αρχής του νομοσχεδίου και θα εξηγήσω γιατί. Και ας μη δοθούν διάφορες ερμηνείες για το πρόσωπό μου. Το κάνω όμως βάσει μιας αρχής. Αυτήν που ακολούθησα είκοσι πέντε χρόνια στην πολιτική, ότι δηλαδή θέλω να είμαι συνεπής σε αυτά τα οποία πιστεύω. 

Επίσης, το πρόγραμμα της Νέας Δημοκρατίας του 1995-1996, όπου έγιναν κάποιες αλλαγές -και συμμετείχα πάλι στην κατάρτισή του- πάλι τα ίδια λέει. Και λέει τα ίδια, διότι είναι αυτά που πρέπει να γίνουν. 

Και έρχομαι τώρα στο νομοσχέδιο. Κυρίες και κύριοι συνάδελφοι, όταν ήμουν Υφυπουργός Συντονισμού το 1980, τότε τα πάντα ό,τι και να γινόταν και στο παραμικρότερο χωριό της Ελλάδος έπρεπε να έχει την απόφαση του Υπουργού. Δηλαδή, ακόμα και ένα χιλιόμετρο γραμμής ύδρευσης ή αποχέτευσης. 'Εφερα τότε δύο νομοσχέδια στη Βουλή. Το ένα νομοσχέδιο, που έφερα, ήταν για τη δημιουργία εταιρειών ύδρευσης και αποχέτευσης -έτσι μπορούσαμε και αντλούσαμε χρήματα από την Ευρωπαϊκή Τράπεζα Επενδύσεων αλλά και από τα διάφορα ταμεία της Ελλάδος και νομίζω ότι το αποτέλεσμα είναι ορατό- και το δεύτερο νομοσχέδιο ήταν ο ν. 1068, που ενοποίησα τότε τις δύο εταιρείες αποχέτευσης και ύδρευσης. 

Και ευχαριστώ τον εισηγητή της Νέας Δημοκρατίας τον κ. Ανδρεουλάκο, ο οποίος είπε ότι ήταν ένας νόμος καύχημα, ένας νόμος μνημείο νομοτεχνικής αρτιότητας. Και πράγματι πέρασαν είκοσι χρόνια και δεν χρειάστηκε να αλλάξει τίποτα. Ακόμα δε και η εισηγητική έκθεση του νομοσχεδίου παραδέχεται ότι δεν ήταν λάθη του νόμου, αλλά ό,τι ανωμαλίες προέκυψαν είναι απ' αυτό το αναποτελεσματικό, διαβρωμένο κομματικό κράτος. 

Ερχόμαστε στη σημερινή κατάσταση. Σήμερα, κυρίες και κύριοι συνάδελφοι, η ΕΥΔΑΠ πρέπει να αποκτήσει μία άλλη δυναμική, πρέπει να αντλήσει κεφάλαια. Είναι κακό να αντλήσει κεφάλαια από το χρηματιστήριο; Πρέπει δηλαδή να χρηματοδοτείται συνεχώς από το κράτος; Και βεβαίως υπάρχει το μεγάλο ερωτηματικό: Αποκρατικοποίηση; Αλλά το νερό είναι ένα δημόσιο κοινωνικό αγαθό και το δίκτυο διανομής είναι μονοπωλιακή κατάσταση. Δηλαδή, δεν μπορείς να πεις ότι εγώ δεν θέλω νερό από την ΕΥΔΑΠ, παίρνω από κάπου αλλού. Παραδείγματος χάρη, κύριε Χριστοδουλάκη, γιατί λίγο διάβασα τα Πρακτικά, αναφερθήκατε πολύ στον ΟΤΕ. Στον ΟΤΕ ο πολίτης ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είπα ακριβώς αυτά που λέτε για το νερό. 

ΓΕΩΡΓΙΟΣ ΣΟΥΦΛΙΑΣ: Αφήστε με να ολοκληρώσω. 

Στον ΟΤΕ ο πολίτης έχει το δικαίωμα της επιλογής. Ελευθερώνονται οι τηλεπικοινωνίες. Εδώ δεν θα έχει κανένα δικαίωμα επιλογής. 

Εδώ, λοιπόν, ορθά πράττετε που χωρίζετε σε δύο σκέλη την εταιρεία, σε ένα σκέλος δηλαδή που τα πάγια, τα βασικά στοιχεία πάνε στο κράτος και σε ένα δεύτερο σκέλος όπου το 51% μένει στο κράτος που είναι η εταιρεία εκμετάλλευσης, διανομής του ύδατος. Και δεν είμαι συνήγορος εγώ του δικού σας νόμου, αλλά σκέπτομαι και τα λέω καθαρά. 

Μα, η τιμολογιακή πολιτική τελικώς θα καθορίζεται από το κράτος. Το διοικητικό συμβούλιο θα το ορίζει το κράτος. Λέει σαφώς το νομοσχέδιο ότι η τιμολογιακή πολιτική θα καθορίζεται από το κράτος. Σε ό,τι αφορά την ποιότητα του νερού, υπάρχουν προδιαγραφές διεθνείς κλπ. που είναι υποχρεωμένη η νέα ΕΥΔΑΠ, με την καινούρια της ας πούμε αποστολή και αυτή να παρέχει υψηλή ποιότητα νερού. 

Επομένως, δεν υπάρχει κανένας κίνδυνος. Ξέρετε ποιος είναι ο προβληματισμός για μένα; Ορθά κάνει το νομοσχέδιο και πάει στη μετοχοποίηση. Ορθά χωρίζει σε δύο εταιρείες την ΕΥΔΑΠ. Και δεν υπάρχει κανένας κίνδυνος για να αυξήσει παραδείγματος χάρη η καινούρια ΕΥΔΑΠ πάρα πολύ το τιμολόγιο. Βεβαίως, ένα άρθρο λέει ότι η τιμολογιακή πολιτική πρέπει να ασκείται έτσι ώστε να υπάρχει και απόδοση των επενδύσεων. Φυσικά και πρέπει να υπάρχει από τη στιγμή που δέχεται κανένας ότι πρέπει να πάει σε μετοχοποίηση. Εγώ ο μέτοχος γιατί να αγοράσω τη μετοχή -που κατά παρακολουθητικό τρόπο αντλεί η ΕΥΔΑΠ έτσι χρήματα πολλά για να αναπτύξει επενδύσεις- αν δεν υπάρχει και μία απόδοση των επενδύσεων; 

Εγώ δεν καταλαβαίνω όλα αυτά τα πράγματα. Ειλικρινά σας λέω ότι θεωρώ πως πρέπει να προχωρήσει αυτό το νομοσχέδιο. 

Σε ό,τι αφορά τη δομή του, κύριε Υφυπουργέ, και σε ό,τι αφορά τα επιμέρους πράγματα, αφήνετε πολλές ασάφειες. Για ποιο λόγο; Αρκετά ενισχύετε την ΕΥΔΑΠ, ελκυστική θα είναι η μετοχή της. Λέτε ότι θα δώσετε δεκαπέντε δισεκατομμύρια, λέτε ότι θα δίνετε από το πρόγραμμα δημοσίων επενδύσεων, από το τρίτο Κοινοτικό Πλαίσιο Στήριξης και ότι η τιμολογιακή πολιτική θα είναι τέτοια, ώστε να υπάρχει απόδοση επενδύσεων. Δεν αρκούν όλα αυτά τα πράγματα; Γιατί να είστε ασαφής; Αυτό που ρώτησε ο κ. Πεπονής είναι πάρα πολύ σωστό. Μα, είναι δυνατό να μην αποσαφηνίζετε ποιος επιτέλους αυτό το νερό θα το παίρνει να το επεξεργάζεται και τίνος δαπάνη θα είναι και τίνος αρμοδιότητα θα είναι; Γιατί δεν είστε σαφής ας πούμε στα θέματα του προσωπικού; 

Διάβασα τα Πρακτικά, γιατί δεν σας άκουσα χθες και είπατε ότι θα μιλήσετε σήμερα για τα θέματα του προσωπικού. Λοιπόν, γιατί δεν είστε σαφής στα θέματα του προσωπικού; Ο ν.1068 είχε εξασφαλίσει πλήρως τους εργαζόμενους. Και ξέρετε με ποια συλλογιστική; Το ότι τελικώς τις αλλαγές της πολιτικής του κράτους δεν μπορεί να τις πληρώνει ο εργαζόμενος, ο οποίος έχει μία δυναμική ζωής και μία δυναμική ασφάλισης και μία δυναμική εισοδήματος. Οι αποκρατικοποιήσεις και οι μετοχοποιήσεις έχουν και αυτές το κόστος τους. 

'Οταν το 1990 δημιουργήσαμε το πρώτο πλαίσιο αποκρατικοποίησης, που πρωθυπουργός ήταν ο κ. Μητσοτάκης και υπουργός Εθνικής Οικονομίας εγώ, δεχθήκαμε αυτό το κοστολόγιο. 

Σε εκείνο το νόμο λέγαμε ότι για να απολυθεί ένας εργαζόμενος θα πάρει τόση αποζημίωση. Αυξήσαμε δε τα επιδόματα των έργων και είπαμε ότι θα μπορεί να επιλέξει να εκπαιδευτεί σε άλλα αντικείμενα. Πρέπει να μιλήσετε με τους εργαζομένους. Θα έχουν το δικαίωμα της εκούσιας μετάταξης; Θα μπορούν να συμμετέχουν στις θυγατρικές της ΕΥΔΑΠ; Θα ενισχύσετε τα ασφαλιστικά ταμεία; 'Ολα αυτά δεν τα περιγράφετε. 

Λέτε ότι με προεδρικό διάταγμα θα καθορίζονται οι πόροι της εταιρείας των παγίων κεφαλαίων. Γιατί δεν λέτε από πού θα προέρχονται οι πόροι; Γιατί τόση ασάφεια; Φοβάσθε μήπως δεν "περπατήσει" η μετοχή; Αν δεν "περπατήσει" η μετοχή, αυτό θα είναι από την πιθανή δυσπιστία που θα έχει ο μέτοχος προς το κράτος, διότι το κράτος ελέγχει απολύτως την ΕΥΔΑΠ αφού έχει το 51% και 100% των παγίων στοιχείων. 

Εγώ είμαι υπέρ της αρχής του νομοσχεδίου, αλλά σας ζητώ να διευκρινίσετε ορισμένες ασάφειες. Εγώ φοβάμαι το εξής: Πράγματι μπαίνει μια εταιρεία στο χρηματιστήριο. Γιατί θέλουμε τη μετοχοποίηση όμως; Διότι αυτή η εταιρεία θα αντλήσει κεφάλαια για να κάνει επενδύσεις. Το επενδυτικό κοινό και οι εργαζόμενοι θα πάρουν μετοχές. Το επενδυτικό κοινό θα ασκεί περισσότερο έλεγχο και οι εργαζόμενοι θα έχουν μεγαλύτερο ενδιαφέρον να δουλέψουν. Κατά κανόνα όμως τα κεφάλαια που αντλούνται δεν πάνε σε επενδύσεις. Πρέπει να αποφασιστεί τελικώς να έχουμε μια συνέπεια σε κάποιες μεγάλες πολιτικές. Μόνο έτσι θα φτιάξουμε κράτος. Εάν δεν το αποφασίζουμε αυτό και παίζουμε "κουϊνάκια" -έτσι λέγαμε τις μπίλιες- τότε τίποτε καθαρό δεν θα γίνει. 

ΠΡΟΕΔΡΕΥΩΝ (Νικόλαος Κατσαρός): Κύριε Σουφλιά, ολοκληρώστε, έχει τελειώσει ο χρόνος σας. 

ΓΕΩΡΓΙΟΣ ΣΟΥΦΛΙΑΣ: Μια κουβέντα για το χρηματιστήριο, κύριε Πρόεδρε, γιατί ήμουν ο δημιουργός του νόμου. 

Κύριε Υπουργέ, το χρηματιστήριο είναι μία αγορά η οποία δεν μπορεί να δεχτεί παρεμβάσεις. Πρέπει μόνο να έχει σαφείς κανόνες κωδικοποιημένους τους οποίους άπαντες οφείλουν να σέβονται. Εσείς έρχεσθε αποσπασματικά και προσθέτετε μέτρα και κανόνες. Το αποτέλεσμα φάνηκε. Πολλές δε φορές επιχειρήσατε να χρησιμοποιήσετε ως πολιτική παράμετρο το χρηματιστήριο. 'Οταν γίνεται αυτό το χρηματιστήριο καταστρέφεται. 

Τώρα τελευταία ο διοικητής της Τράπεζας της Ελλάδος πήρε μέτρα τα οποία κατ' εμέ είναι σωστά αλλά δεν έπρεπε να τα πάρει τώρα, διότι ο καθένας θα πιστεύει ότι κάθε φορά που έχει κρίση το χρηματιστήριο θα παρεμβαίνει ο διοικητής. Να κάνετε μια ομάδα εργασίας, να αποφασίσετε το πλαίσιο, να το εξαγγείλετε στον κόσμο, να το εφαρμόσετε με αυστηρές ποινές και έτσι θα υπάρχει αξιοπιστία και το χρηματιστήριο δεν θα έχει πρόβλημα. 

(Χειροκροτήματα) 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα επιχειρήσω να απαντήσω σε ορισμένες παρατηρήσεις των κυρίων συναδέλφων. 

Κατ' αρχήν στο θέμα της τιμολογιακής πολιτικής στο οποίο αναφέρθηκε και ο Επίτιμος Πρόεδρος της Νέας Δημοκρατίας, θέλω να πω ότι κατά τη διετία 1991-1992 λόγω της μεγάλης λειψυδρίας επήλθε μια αύξηση της τιμής του νερού κατά 57%. Η αύξηση αυτή μετά διατηρήθηκε και απετέλεσε το μέσον για να αντιμετωπιστεί μια σειρά από χρόνια προβλήματα τα οποία είχε η επιχείρηση και για να χρηματοδοτηθούν έργα και υποδομές, ώστε εφεξής να μην υπάρχει πρόβλημα επάρκειας νερού. 

Η τιμολογιακή πολιτική η οποία είχε διαμορφωθεί σε υψηλά επίπεδα τότε από τη δημόσια ΕΥΔΑΠ, είναι προφανές ότι απορρόφησε εν τω μεταξύ όχι μόνο τις εκκρεμότητες τις οικονομικές που υπήρχαν, αλλά και την αύξηση του κόστους παραγωγής και κόστους εργασίας στα χρόνια τα οποία μεσολάβησαν και οδήγησε σε μία οικονομική κατάσταση η οποία ήταν πολύ λιγότερο προβληματική απ' αυτήν που επικρατούσε στις αρχές της δεκαετίας. 

Η τιμολογιακή πολιτική δεν αποκλείεται στο μέλλον να λάβει υπόψη της το πώς κατανέμεται σε διάφορα επίπεδα κατανάλωσης, αλλά δεν είναι θέμα του παρόντος. Η τιμολογιακή πολιτική η οποία θα ακολουθηθεί και που διατηρείται στον αυστηρό έλεγχο του κράτους ως κορυφαίο ρυθμιστικό εργαλείο για τη συμπεριφορά της επιχείρησης απέναντι στους καταναλωτές, θα συνεχίσει να έχει αντιπληθωριστικό, φιλοκοινωνικό και φιλοκαταναλωτικό χαρακτήρα, όπως είχε μέχρι σήμερα. Δικαιούμαι να πω ότι αυτό δεν είναι μόνο διακήρυξη, γιατί υπάρχει και η πρακτική ανάλογης τιμολογιακής πολιτικής ρυθμιστικού χαρακτήρα, που γίνεται και στις τηλεπικοινωνίες. Θα έχουμε την ευκαιρία να τα συζητήσουμε στο άρθρο 2 του νομοσχεδίου, μια που υπάρχει ένα άρθρο το οποίο κάνει πιο ευέλικτη την άσκηση της τιμολογιακής πολιτικής. 

Κατά συνέπεια, νομίζω πως δεν πρέπει να υπάρχει η παραμικρή ανησυχία για το πως θα ασκείται και τι συμφέροντα θα εξυπηρετεί η τιμολογιακή πολιτική. Θα πρέπει εδώ να πω ότι η ρυθμιστική τιμολογιακή πολιτική είναι ο κύριος παράγων μέσω του οποίου το κράτος παρεμβαίνει και περιορίζει τη μονοπωλιακή συμπεριφορά μιας επιχείρησης η οποία είναι φυσικό μονοπώλιο είτε αυτή είναι ιδιωτική είτε αυτή είναι δημόσια. Αυτό είναι το κύριο και πολύ λιγότερο ρόλο παίζει ο βαθμός συμμετοχής του ιδιωτικού κεφαλαίου σ' αυτήν τη μονοπωλιακή συμπεριφορά. Το κρίσιμο σημείο είναι η κατάλληλη άσκηση ρυθμιστικής πολιτικής, η οποία πάνω απ' όλα εκδηλώνεται στην τιμολογιακή πολιτική της εταιρείας. 

Σε ορισμένα άλλα θέματα που ανεφέρθησαν, για παράδειγμα ποιος θα κατεργάζεται το νερό, για το ποιος θα συντηρεί το δίκτυο, νομίζω ότι ο νόμος προσφέρει ευθείες απαντήσεις. 

Το δίκτυο, κύριε Ανδρεουλάκο, είναι προφανές ότι θα συντηρείται από την ΕΥΔΑΠ. Με τις διευκρινίσεις και προσθήκες δε που έκανα σήμερα, ρητά αναφέρεται ότι αυτό θα περιλαμβάνεται και στους όρους της σύμβασης. Το θέμα της κατεργασίας του νερού το περιγράφει νομίζω το άρθρο 2, όπου αναφέρεται ότι θα γίνεται από την ΕΥΔΑΠ. Είναι η πρώτη παράγραφος, εκεί που λέει "...της συλλογής, μεταφοράς, επεξεργασίας των αποβλήτων..." κλπ., όπως επίσης "αντλήσεως, συλλογής, αφαλατώσεως, αποθηκεύσεως, μεταφοράς, επεξεργασίας ύδατος πάσης χρήσεως". Είναι ρητές αναφορές, οι οποίες γίνονται και αφορούν το θέμα που θίχτηκε στο άρθρο 2, στην πρώτη παράγραφο. 

ΑΝΑΣΤΑΣΙΟΣ ΠΕΠΟΝΗΣ: Μου επιτρέπετε μία ερώτηση; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Βεβαίως. 

ΑΝΑΣΤΑΣΙΟΣ ΠΕΠΟΝΗΣ: Οι εγκαταστάσεις κατεργασίας μεταφέρονται στην Εταιρεία Παγίων ή μένουν στην ΕΥΔΑΠ; Από εκεί ξεκινάει το ερώτημα. Εάν δεν μας απαντήσετε σ' αυτό, αυτές οι διατάξεις του 1, 2 κλπ., σας είπα ότι είναι λίγο... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Οι εγκαταστάσεις θα είναι στην ΕΥΔΑΠ και φυσικά η ΕΥΔΑΠ θα έχει αναλάβει και το κόστος κατεργασίας. 

ΑΝΑΣΤΑΣΙΟΣ ΠΕΠΟΝΗΣ: Τότε ισχύει αυτό που λέτε στο άρθρο 7, ότι τη λειτουργία των παγίων την αναλαμβάνει η ΕΥΔΑΠ, εάν πληρώνεται η εύλογη αμοιβή. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οχι όμως για τις εγκαταστάσεις κατεργασίας. 

Θα ήθελα να αναφερθώ σε ορισμένα γενικότερα θέματα που έθιξε ο κ. Πεπονής, αλλά και άλλοι ομιλητές σχετικά με την αναγκαιότητα συμμετοχής επιχειρηματικών κεφαλαίων στην ΕΥΔΑΠ. Υπάρχει κάποιος λόγος για να γίνει αυτό, πολύ δε περισσότερο που η πλειοψηφία των μετοχών διατηρείται κατά 51% στο κράτος; Πιστεύω ότι καμία κρατική δραστηριότητα δεν μπορεί να αποκλείσει, αντιθέτως θα πρέπει να επιδιώκει τη συμμετοχή, τη συνεργασία και τη σύμπραξη με επιχειρηματικά κεφάλαια. 

Τα επιχειρηματικά κεφάλαια και οι σύγχρονες αγορές οι οποίες έχουν δημιουργηθεί, δίνουν πολύ συχνά την ευκαιρία σε κρατικές παραγωγικές δραστηριότητες να εκσυγχρονίζονται, να εισάγουν μία τεχνολογία και τεχνογνωσία, να είναι και αυτές κοινωνοί των νέων εξελίξεων και να μην παραμένει το κράτος "ο φτωχός συγγενής" στην πορεία της οικονομικής ανάπτυξης. Είναι άλλο θέμα η συμμετοχή επιχειρηματικών κεφαλαίων σε ένα λογικό ποσοστό και άλλο θέμα ο έλεγχος, η ιδιοκτησία και η ρυθμιστική πολιτική, την οποία θα πρέπει να ασκεί η Κυβέρνηση σε στρατηγικούς τομείς, ιδιαίτερα σε τομείς όπως το νερό, όπου δεν είναι εύκολο -και για την περίπτωση του δικτύου του νερού δεν είναι και νοητό φυσικά- να υπάρχει ανταγωνιστής, ο οποίος θα παρέχει παρεμφερείς υπηρεσίες. 

Γι' αυτό ακριβώς το λόγο, όπως σας εξήγησα και χθες, το κράτος διαχωρίζει τα αναντικατάστατα και πολύτιμα φυσικά στοιχεία σε μία Εταιρεία Παγίων, η οποία ανήκει στο σκληρό πυρήνα της κρατικής ιδιοκτησίας και μετά στην Εταιρεία Εκμετάλλευσης και Διανομής, επειδή και αυτή έχει χαρακτηριστικά φυσικού μονοπωλίου, λόγω του δικτύου που διαθέτει, διατηρεί την πλειοψηφία του 51%. 

Από κει και πέρα, έχοντας διασφαλίσει την καθοριστική κρατική παρουσία και ιδιοκτησία στα κρίσιμα στρατηγικά ζητήματα, δίνει την ευκαιρία συμμετοχής σε επιχειρηματικά κεφάλαια, δίνει την ευκαιρία άντλησης κεφαλαίων από το χρηματιστήριο, προκειμένου να αυξήσει τη χρηματοδότηση των αναγκαιουσών επενδύσεων. Γιατί μία δημόσια επιχείρηση δεν μπορεί να κάνει χρήση των δυνατοτήτων που προσφέρουν οι νέες αγορές, είτε εγχώριες είτε διεθνείς και θα πρέπει να στενάζει και να συμμορφώνεται υποχρεωτικά στο προκρούστιο πλαίσιο του κρατικού προϋπολογισμού και να μην αναζητεί και αυτή με άλλους τρόπους και άλλες μεθόδους χρηματοδότηση ακριβώς για να αυξήσει τη δυναμικότητά της, ακριβώς για να βελτιώσει τη θέση των εργαζομένων μέσα σ' αυτήν και τις υπηρεσίες που παρέχει στους καταναλωτές; Αυτό ακριβώς γίνεται. 

Αναφέρθηκαν επίσης και από τον κ. Πεπονή, αλλά και από τον κ. Σουφλιά, ποια θα είναι τα ασφαλιστικά δικαιώματα για τους εργαζόμενους. Υπάρχει ρητή αναφορά ότι διατηρούνται αλώβητα τα εργασιακά και ασφαλιστικά δικαιώματα, στο άρθρο 9, όπου λέει στην παράγραφο 4, ότι οι κανονισμοί θα βγαίνουν με απόφαση του διοικητικού συμβουλίου, χωρίς να θίγονται τα εργασιακά, ασφαλιστικά και συνταξιοδοτικά δικαιώματα των εργαζομένων. 

Επιπλέον όμως, αναφέρθηκα δια μακρόν χθες και το συγκεκριμενοποίησα σήμερα, θα υπάρξουν σημαντικές ρυθμίσεις προνομιακού χαρακτήρα για τους εργαζόμενους και τους ασφαλισμένους στην ΕΥΔΑΠ με πολλούς τρόπους. Πρώτον, οποιαδήποτε μεταβολή προσωπικού θα γίνει με καλυτέρευση της εργασιακής τους σχέσης, δεύτερον, θα γίνει με την προνομιακή διάθεση μετοχών στο προσωπικό -και έχουμε δει τα θετικά αποτελέσματα που έχει αυτή η πολιτική σε άλλους οργανισμούς που εφαρμόσαμε παρόμοια πολιτική και φυσικά υπάρχει εκτενής διεθνής εμπειρία- και τρίτον, με την απευθείας ενίσχυση των ασφαλιστικών ταμείων με μέρος του τμήματος αποκρατικοποίησης, όπως ακριβώς για παράδειγμα γίνεται και στον Ο.Τ.Ε., όπως και με τη δυνατότητα είσπραξης μιας προσόδου από την εκποίηση πλεονάζοντος υλικού το οποίο κατά 50% θα πηγαίνει στο Υπουργείο Οικονομικών και κατά 50% θα καταλήγει εις όφελος των ασφαλιστικών ταμείων των εργαζομένων. 

'Ετσι πιστεύω ότι απαντούμε με σαφήνεια ότι όχι μόνο δεν θα υπάρξει η παραμικρή αμφισβήτηση και η χειροτέρευση ασφαλιστικών εργασιακών δικαιωμάτων, αλλά αντίθετα θα υπάρξει μία σοβαρή προικοδότησή τους, η οποία φυσικά θα βελτιώσει τη θέση των συνταξιούχων και των ασφαλισμένων της ΕΥΔΑΠ. 

Αναφέρθηκε επίσης από την κ. Κατσέλη, εάν η ιδιότητα του φυσικού μονοπωλίου δεν θα έπρεπε να αποκλείει τη συμμετοχή ιδιωτικών κεφαλαίων. Απήντησα σ' αυτό. Αλλά ίσως μία ισχυρότερη απάντηση είναι να δει κανείς και να παρακολουθήσει τι γίνεται σε άλλες χώρες. Είναι άραγε τυχαίο ότι αντίστοιχες εταιρείες εκμετάλλευσης και διανομής ύδατος σε όλες τις μεγάλες ευρωπαϊκές πόλεις -για να μην μιλήσω για τις Η.Π.Α.- έχουν πολύ μεγαλύτερες, εντονότερες και στρατηγικού χαρακτήρα επενδύσεις από ιδιωτικές επιχειρήσεις; 

Δεν γίνεται αυτό για να εξυπηρετήσουν τους καταναλωτές; Δηλαδή όλοι έχουν παραδοθεί στην άγρα του ιδιωτικού κεφαλαίου το οποίο υπονομεύει την παροχή υπηρεσιών και την επάρκεια του ύδατος; 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Υφυπουργού) 

Παρακαλώ, κύριε Πρόεδρε, να μου δώσετε λίγο χρόνο για να απαντήσω. 

Αναφέρθηκε επίσης ότι ενδέχεται με την εισαγωγή επιχειρηματικών κεφαλαίων τα οποία φυσικό είναι να προσδοκούν μια απόδοση -γι' αυτό άλλωστε θα τοποθετηθούν μέσω του χρηματιστηρίου στη μετοχή της ΕΥΔΑΠ, δεν υπάρχει επενδυτής ο οποίος τοποθετεί τα κεφάλαιά του μη περιμένοντας απόδοση, αυτό είναι φιλανθρωπία, είναι άλλης τάξεως δραστηριότητα- να οδηγηθεί σε υπερκατανάλωση το είδος. Νομίζω ότι καμία επιχείρηση όταν διαχειρίζεται ένα αγαθό το οποίο βρίσκεται σε μια σχετική σπάνη δεν φροντίζει να μεγιστοποιήσει τη διάθεσή του. Δεν έχουν παρατηρηθεί τέτοια φαινόμενα. Διότι η διαφύλαξή του και η εξασφάλιση της μέλλουσας κατανάλωσης αποδεικνύεται ότι αποδίδει πολύ περισσότερα και μακροχρονιότερα οφέλη και για την ίδια την εταιρεία είτε κρατική είναι αυτή είτε ιδιωτική, αλλά και για το κοινωνικό σύνολο. 

Και εδώ επιτρέψτε μου να πω ότι δεν είναι δυνατόν να ευσταθούν και τα δύο επιχειρήματα εναντίον της επιχειρούμενης μετοχοποίησης, δηλαδή ότι η εισαγωγή επιχειρηματικών κεφαλαίων θα οδηγήσει σε ανεπάρκεια του παρεχόμενου νερού αλλά και σε υπερκανατάλωση του παρεχόμενου νερού. Προφανώς ή το ένα ενδέχεται να συμβεί ή το άλλο. Νομίζω ότι κανένα δεν θα συμβεί, αλλά δεν μπορεί αυτά τα διασταυρούμενα επιχειρήματα να ισχύουν ταυτοχρόνως. 

Σχετικά με την αναφορά που έγινε, εάν έχουν γίνει ήδη αναθέσεις για την εισαγωγή της μετοχοποίησης, η Κυβέρνηση έχει ζητήσει από όμιλο τραπεζών όπου περιλαμβάνονται οι μεγαλύτερες ελληνικές τράπεζες να αρχίσουν να προετοιμάζουν σε συμβουλευτικό επίπεδο και σε επίπεδο ανάλυσης την ενδεχόμενη εισαγωγή της ΕΥΔΑΠ στο χρηματιστήριο. Και φυσικά η διαδικασία αυτή περιμένει και αναμένει την ψήφιση του νόμου αυτού από το Κοινοβούλιο προκειμένου να προχωρήσει την τελική διαδικασία. Δεν υπάρχει κανένα μυστικό, ότι έχει γίνει ήδη μια ανάθεση γι' αυτήν τη προετοιμασία. 'Ισα-ίσα αυτό νομίζω ότι θα έπρεπε να είναι υπέρ της κυβέρνησης η οποία προνοεί και δεν περιμένει να γίνονται τα πράγματα με μεγάλες καθυστερήσεις, πρώτα αυτό έπειτα το άλλο έπειτα από τόσους μήνες κ.λπ. 

Θα ήθελα να απαντήσω στα όσα έθεσε ο κ. Κατσιμπάρδης αλλά απουσιάζει σχετκά με την ιδιωτικοποίηση της ΕΑΒ και την επέκταση αρμοδιότητος σε δίκτυα του Νομού Βοιωτίας. 

Να ξεκινήσουμε από το δεύτερο το οποίο ίσως έχει ευρύτερο ενδιαφέρον. Το άρθρο 8 ρητώς περιγράφει και προνοεί ότι σε περίπτωση που ένας οργανισμός τοπικής αυτοδιοίκησης διαθέτει ένα δίκτυο και κρίνεται απαραίτητο και μεγάλης σημασίας αυτό το δίκτυο να ενταχθεί στο δίκτυο της ΕΥΔΑΠ δύναται να προχωρήσει η εταιρεία στην ενσωμάτωση αυτού του δικτύου και το προσωπικό θα χαίρει των ίδιων εργασιακών σχέσεων που είχε και πριν καθώς θα εντάσσεται στην επιχείρηση της ΕΥΔΑΠ. 

'Οσον αφορά τώρα τους φόβους τους οποίους εξέφρασε για την ΕΑΒ ισχύει και εδώ το ίδιο πράγμα. Η ΕΑΒ προφανώς είναι μια στρατηγικής σημασίας επιχείρηση. Προφανώς η Κυβέρνηση θέλει να την αναβαθμίσει και να την επεκτείνει. Αλλά αυτά τα δύο δεν συγκρούονται καθόλου με την συμμετοχή επιχειρηματικών κεφαλαίων η οποία είναι ευκτέα προκειμένου να προσδώσει και νέα τεχνολογία και νέα τεχνογνωσία και μια καλύτερη επιχειρηματική λογική και πιο άρτιες και αποτελεσματικότερες οργανωτικές δομές στην επιτήρηση και όλα αυτά τα πράγματα. Το βασικό είναι ποιος διατηρεί το στρατηγικό έλεγχο, ποιος έχει το ρυθμιστικό παράγοντα, ποιος παίρνει τις αποφάσεις. Και σε όλα αυτά τα ζητήματα είναι δεδηλωμένη η θέση της Κυβέρνησης ότι τα διατηρεί το δημόσιο ακριβώς λόγω του στρατηγικού χαρακτήρα που έχουν όλα αυτά τα ζητήματα. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Υπουργέ, τελειώστε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κλείνω, κάνοντας μια διευκρίνιση σε όσα ιδιαίτέρως ενδιαφέροντα ανέφερε ο κ. Σουφλιάς, κατά τα άλλα ότι ο ν.1068 όσον αφορά μια σειρά προβλέψεων και για το πώς επεκτείνονται τα δίκτυα της ΕΥΔΑΠ και για το πώς διασφαλίζονται οι εργαζόμενοι, εξακολουθούν να παραμένουν σε ισχύ όπως φαίνεται στο άρθρο 9 στην παράγραφο 4 που ανέγνωσα. 

Σας ευχαριστώ πολύ. 

ΝΙΚΟΛΑΟΣ ΓΚΕΛΕΣΤΑΘΗΣ: Για την πρότασή μου, κύριε Υφυπουργέ ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι δεν αφορά την παρούσα συζήτηση. Αυτό είναι ένα άλλο θέμα μεγάλο, ιδιαίτερης σημασίας και δεν θα ήθελα να αναφερθώ στην παρούσα συζήτηση. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Χθες ανέπτυξα τα επιχειρήματα, αλλά και στη συνέχεια ο ειδικός αγορητής του ΔΗ.Κ.ΚΙ. κ. Ιντζές, γιατί δεν πρέπει να ψηφιστεί από τη Βουλή αυτό το νομοσχέδιο και ζητήσαμε από την Κυβέρνηση την απόσυρσή του. Βέβαια, η κυβερνητική πλειοψηφία αποφάσισε ως συνήθως διαφορετικά, με κραδασμούς που προέκυψαν κατά τη διάρκεια της συζήτησης και κατά την ψηφοφορία. 

Εκείνο που προκύπτει και από τα άρθρα αυτού του νομοσχεδίου, είναι ότι η Κυβέρνηση κοινωνικοποιεί τις δαπάνες και για τη διαχείριση του νερού και ιδιωτικοποιεί τα οφέλη υπέρ του ιδιωτικού τομέα μέσα από τις ρυθμίσεις που περιλαμβάνονται σε αυτό το νομοσχέδιο. Και τι εννοώ: 'Οτι τελικά το κράτος κρατάει το ζημιογόνο τμήμα σε όλην αυτήν την υπόθεση παροχής υπηρεσιών ύδρευσης και αποχέτευσης, κρατάει τη συντήρηση των εγκαταστάσεων και όλα τα υπόλοιπα και τελικά, ο ιδιώτης, ο ιδιωτικός τομέας θα πάρει το μπον φιλέ σε όλη αυτήν τη διαδικασία. Δηλαδή, διασφαλίζεται το κέρδος το οποίο ασφαλώς -η πορεία θα δείξει αν επιμείνει η Κυβέρνηση- θα πληρώσει και ο κρατικός προϋπολογισμός, αλλά και ο απλός καταναλωτής. 

Η Κυβέρνηση επιμένει σε μία λογική άκριτης ιδιωτικοποίσης, φθάνοντας ακόμη στο σημείο να ιδιωτικοποιήσει και να στείλει στο χρηματιστήριο ακόμη και το νερό, που είναι φυσικό προϊόν, όπως είπα χθες, δεν παράγεται, ούτε είναι προϊόν τεχνολογίας και ασφαλώς τουλάχιστον αυτό, παρά τον άκρατο νεοφιλελευθερισμό που διέπει την Κυβέρνηση, δεν θα έπρεπε να το ιδιωτικοποιήσει. 

'Ενα δεύτερο σημείο που θέλω να επισημάνω είναι το άρθρο 9 παράγραφος 4 που αναφέρεται στο προσωπικό. Κατά την άποψή μας, αυτή η αόριστη, η γενικόλογη διατύπωση της παραγράφου 4 του άρθρου 9, δεν διασφαλίζει απόλυτα τα συμφέροντα των εργαζομένων, εργασιακά, ασφαλιστικά και συνταξιοδοτικά, από την ώρα μάλιστα κατά την οποία στην αρχή της παραγράφου 4 του άρθρου 9 αναφέρεται κατ'επέκταση των διατάξεων του ν. 2414 -που τον έχει καταστήσει διάτρητο η Κυβέρνηση με αλλεπάλληλες τροποποιήσεις- ότι με απόφαση του Δ.Σ. θα τροποποιούνται, θα αλλάζουν τελείως ενδεχομένως οι κανονισμοί λειτουργίας. 'Αρα, μέσα από την αλλαγή του κανονισμού λειτουργίας και τη διοικητική διάρθρωση των υπηρεσιών της Ε.ΥΔ.Α.Π. μπορεί πράγματι να βλαβούν τα διοικητικά δικαιώματα κατ'επέκταση και τα εργασιακά δικαιώματα των εργαζομένων. Οι εργαζόμενοι, όπως είναι γνωστό, αντιδρούν ομόφωνα, όχι μόνο για τη διασφάλιση των δικαιωμάτων τους, που είναι δικαίωμά τους να αντιδρούν, όταν πράγματι τίθενται σε κίνδυνο τα δικαιώματά τους, γιατί ακριβώς έχουν μπροστά τους την εξέλιξη της δημόσιας επιχείρησης που λέγεται Ε.ΥΔ.Α.Π., η οποία αναπτύχθηκε από τότε που έγινε κρατική σε σχέση με τον τρόπο που λειτούργησε προηγουμένως, όταν ήταν και πάλι στον ιδιωτικό τομέα. Τα στοιχεία είναι αδιαμφισβήτητα, είναι απολογιστικά και από πλευράς παραγωγικότητας, αλλά και από πλευράς αποδοτικότητας της επιχείρησης. Οι εργαζόμενοι προτείνουν εκσυγχρονισμό και ανάπτυξη της Ε.ΥΔ.Α.Π. Και μάλιστα, κοινοποιήθηκαν σε όλα τα κόμματα και σε μας, οι προτάσεις του 17ου συνεδρίου της που είναι συγκεκριμένες, αλλά η Κυβέρνηση απορρίπτει τα πάντα γιατί θέλει οπωσδήποτε τα πάντα να τα οδηγήσει στον ιδιωτικό τομέα και στο χρηματιστήριο. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Κάνω μια πρόβλεψη ότι και η ΕΥΔΑΠ, αλλά και άλλες δημόσιες επιχειρήσεις που ιδιωτικοποιήθηκαν εν όλω ή εν μέρει, τελικά μετά από κάποια χρόνια, όπως έγινε και στο παρελθόν, θα έλθουν πάλι στο δημόσιο τομέα, αλλά καταχρεωμένες, να τις ξεχρεώσει πάλι ο ελληνικός λαός και ο κρατικός προϋπολογισμός, όπως έγινε την περιόδο 1974-1981. 

Καλούμε, λοιπόν, την Κυβέρνηση έστω αυτήν την τελευταία στιγμή να αντιληφθεί ότι αυτός ο δρόμος δεν δίνει λύση ούτε στα οικονομικά ούτε στα κοινωνικά προβλήματα. Ο δρόμος που επέλεξε και πολύ περισσότερο της ιδιωτικοποίησης, ακόμη και αυτού του φυσικού προϊόντος, είναι δρόμος που θα πολλαπλασιάσει τα κοινωνικά και οικονομικά προβλήματα και ασφαλώς θα επιβαρύνει οπωσδήποτε στην πορεία τον καταναλωτή. Αυτός ο δρόμος, λόγω της μονοπωλιακής κατάστασης που θα έχει το προϊόν αυτό και αυτή η επιχείρηση, ασφαλώς θα οδηγήσει εκεί που οδηγήθηκε και ο ΟΤΕ και άλλες επιχειρήσεις που ιδιωτικοποιήθηκαν στο παρελθόν, αλλά και ο ΟΤΕ, όπως ανέφερα χθες και τελευταία με την απόφαση που πήρε και αύξησε κατά 16,7% τα αστικά τηλέφωνα, που εκεί είναι ο απλός καταναλωτής, η πλειοψηφία των καταναλωτών. 

(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΔΗ.Κ.ΚΙ.) 

Τελειώνω, κύριε Πρόεδρε, λέγοντας το εξής: Επισημαίνω και πάλι ότι σήμερα ο κατ'εξοχήν αρμόδιος Υπουργός, που κατά το νομοσχέδιο αυτό θα εποπτεύει την ΕΥΔΑΠ, είναι απών και σήμερα. 

Δεύτερον, ο παριστάμενος Υφυπουργός Οικονομικών που είναι ο κατά νόμου αρμόδιος Υπουργός να απαντήσει στα καίρια ερωτήματα που έβαλα χθες το βράδυ, για το πόσα λεφτά πληρώνονται από τον κρατικό προϋπολογισμό, πόσα λεφτά πληρώνετε για τις διαφημίσεις του λογαριασμού που έχετε ανοίξει στην Τράπεζα Ελλάδος, που είναι πάνω από το δισεκατομμύριο, που υποτίθεται ότι συγκεντρώνονται για να δοθούν στους σεισμόπληκτους και εσείς τα παίρνετε και τα δίνετε στα Μέσα Μαζικής Ενημέρωσης, αλλά και σε κάποιες διαφημιστικές εταιρείες, αποφεύγει να απαντήσει. 

(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του Προέδρου του ΔΗ.Κ.ΚΙ.) 

'Οσο και αν το αποφεύγετε, θα δώσετε απάντηση εδώ στη Βουλή και στον ελληνικό λαό, γιατί δεν είναι δικά σας χρήματα, είναι χρήματα του κρατικού προϋπολογισμού, είναι χρήματα του ελληνικού λαού και δεν μπορείτε εσείς, όπως προέβλεψα και χθες, να μη λέτε τίποτε ακόμα και σήμερα. Τίποτε δεν αναφέρει καμία σχεδόν εφημερίδα για δεύτερη φορά. Αυτή είναι η δημοκρατία σας και ασφαλώς τα Μέσα Μαζικής Επικοινωνίας πολύ καλά κάνουν και δεν αναφέρουν τίποτε, αφού σε αυτούς δίνετε τα λεφτά ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Πρόεδρε, ολοκληρώστε παρακαλώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ... αυτές τις εκατοντάδες εκατομμύρια και ενδεχομένως και πάνω από δισεκατομμύρια. 

ΠΡΟΕΔΡΕΥΩΝ (Παναγιώτης Σγουρίδης): Κύριε Τσοβόλα, σας παρακαλώ. Κάποια στιγμή θα πρέπει να υπάρχει και λίγος σεβασμός στο χρόνο. 

Ο κ. Αλογοσκούφης έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, με συγχωρείτε, μην αφήνετε τέτοιους υπαινιγμούς. 

ΠΡΟΕΔΡΕΥΩΝ (Παναγιώτης Σγουρίδης): Σεβασμός στο χρόνο είπα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, στο χρόνο, κύριε Πρόεδρε. Πόσα άρθρα συζητάμε; Δηλαδή, θα βγείτε και από πάνω; Δεν φθάνει ότι καταντήσατε τη Βουλή να συζητά στην ουσία με τη διαδικασία του επείγοντος όλα τα νομοσχέδια, θα μας πείτε κιόλας ότι ξεπέρασε Αρχηγός κόμματος ένα-δύο λεπτά το χρόνο των πέντε λεπτών και ότι αυτό αποτελεί κατάχρηση. Κατάχρηση είναι από την πλευρά σας. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, ο χρόνος κανονικά έπρεπε να είναι δεκαπέντε λεπτά όπως και για όλους μας εδώ μέσα. 

ΠΡΟΕΔΡΕΥΩΝ (Παναγιώτης Σγουρίδης): Ακούστε, κύριε Ιντζέ και κύριε Τσοβόλα, υπήρξε απόφαση της Βουλής να τηρηθεί αυτή η διαδικασία. 'Ηταν απόφαση της Βουλής. Δεν την πήραμε από μόνοι μας. Από εκεί και πέρα, επί της ουσίας των πραγμάτων, θα έπρεπε να πούμε ότι στο τάδε άρθρο πρέπει να γίνει αυτό ή πρέπει να γίνει εκείνο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, παρακαλώ το λόγο για μισό λεπτό για μία διευκρίνιση σε ένα θέμα που έθεσε ο κ. Τσοβόλας. 

ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν θα σας δώσω το λόγο. 'Εδωσα το λόγο στον κ. Αλογοσκούφη. 

Ορίστε, κύριε Αλογοσκούφη, έχετε το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, έκανα την παραχώρηση να μιλήσει ο κ. Τσοβόλας, νομίζω ότι δεν πρέπει να εμπλακούμε σε μία αντιδικία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μία διευκρίνιση θέλω να κάνω. 

ΓΕΩΡΓΙΟΣ ΑΛΟΓΟΣΚΟΥΦΗΣ: Διευκρινίστε, κύριε Υπουργέ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, σας έχω δώσει το λόγο. Σας παρακαλώ! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μα, θέλω να κάνω μία διευκρίνιση ... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ. 

Να μη γράφεται τίποτα στα Πρακτικά από αυτά που λέει ο κύριος Υφυπουργός. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, έχετε το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ο κύριος Υφυπουργός έχει όλο το χρόνο και την άνεση να απαντήσει μετά. 'Αλλωστε πρέπει να απαντήσει ολοκληρωμένα γιατί θα τεθούν και άλλα ερωτήματα. 

Νομίζω ότι καταδείχθηκε, κύριε Πρόεδρε -υπάρχουν διάφοροι εδώ που το υποστηρίζουν, πολλοί έγκυροι άνθρωποι- ότι στα χρόνια που έρχονται, το νερό θα είναι αιτία ακόμη και πολέμων. Και ήδη έχουμε τέτοιες περιπτώσεις σε ορισμένες περιοχές της υδρογείου. Αυτό που καταδείχθηκε χθες και σήμερα, είναι ότι και το νερό παραλίγο να γίνει αιτία διάσπασης και στο Kυβερνών κόμμα. 

Είχαμε το παράδοξο να τοποθετείται η μεγάλη πλειοψηφία των Βουλευτών τoυ Κυβερνώντος κόμματος εναντίον του νομοσχεδίου και να μην μιλούν παρά ελάχιστοι, νομίζω ένας, υπέρ της αρχής του νομοσχεδίου. Στην ψηφοφορία βεβαίως, με τον τρόπο που είδαμε, ορισμένοι απείχαν, ορισμένοι αντικαταστάθηκαν και τελικά πέρασε το νομοσχέδιο. Η Βουλή βεβαίως δεν έχει πειστεί σε καμιά περίπτωση ότι η μετοχοποίηση της συγκεκριμένης εταιρείας, της ΕΥΔΑΠ, πρέπει να αποτελεί τόσο μεγάλη προτεραιότητα. 

Και επειδή ακούστηκαν διάφοροι ισχυρισμοί στη Βουλή, η Νέα Δημοκρατία ξεκαθάρισε ότι το θέμα της συγκεκριμένης μετοχοποίησης και του συγκεκριμένου αγαθού δεν είναι πρώτης προτεραιότητας στο πρόγραμμά της και γι' αυτό δεν συμπεριλαμβάνεται στο πρόγραμμά μας. 

Γιατί το θεωρούμε φυσικό μονοπώλιο, το ανέφερε πριν και ο κ. Σουφλιάς, και διότι η προτεραιότητα της αποκρατικοποίησης πρέπει να είναι στους τομείς, όπου μπορεί να λειτουργήσει ο ανταγωνισμός. Δεν έχουμε πειστεί καθόλου από την επιχειρηματολογία του κυρίου Υφυπουργού και του εκπροσώπου του Κυβερνώντος κόμματος, ότι ο καταναλωτής έχει κάτι να ωφεληθεί από αυτή τη συγκεκριμένη μετοχοποίηση. 

Μίλησε ο κύριος Υφυπουργός για το συμφέρον του καταναλωτή. Δεν μας έδωσε ούτε ένα παράδειγμα, που να αποδεικνύει ότι ο καταναλωτής θα ωφεληθεί από αυτήν τη συγκεκριμένη μετοχοποίηση. Σε τι θα ωφεληθεί; Οι τιμές θα ανέβουν. Το γράφουν οι εκθέσεις και των συμβούλων της Κυβέρνησης, το γράφει και η φετινή έκθεση του ΟΟΣΑ για τις δημόσιες επιχειρήσεις, την οποία ανέγνωσα κατά την πρωτολογία μου. 

Οι τιμές θα ανέβουν, οι επενδύσεις θα εξακολουθήσουν να γίνονται, κυρίως μέσω του προϋπολογισμού δημοσίων επενδύσεων... 

ΑΝΑΣΤΑΣΙΟΣ ΙΝΤΖΕΣ: Κατά 60%... 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά 60% τουλάχιστον. 

Λοιπόν, μιλάμε για μία μετοχοποίηση στην οποία το κράτος θα κάνει τις επενδύσεις, στη μεγάλη πλειοψηφία. Ο καταναλωτής δεν έχει να ωφεληθεί τίποτε, διότι οι τιμές οπωσδήποτε θα ανέβουν. Αναπτυξιακό αποτέλεσμα δεν προβλέπεται να υπάρξει, δεν υπάρχει τουλάχιστον στην εισηγητική έκθεση κανένα επιχείρημα που να μας πείθει, ότι εδώ μιλάμε για μία πολιτική, η οποία θα οδηγήσει και στην ανάπτυξη. 

Και έχουμε επιπλέον και την εμπειρία από τις δύο μετοχοποιήσεις, που ήδη έχει κάνει η Κυβέρνηση, του ΟΤΕ και των Ελληνικών Πετρελαίων, όπου δεν έχει προκύψει κανένα όφελος. Εγώ θα περίμενα από τον κύριο Υφυπουργό να έρθει εδώ και να μας πει "κύριοι, εμείς κάναμε δύο μετοχοποιήσεις, στον ΟΤΕ και στα Ελληνικά Πετρέλαια, που είναι και τομείς στους οποίους μπορεί να λειτουργήσει ο ανταγωνισμός". Δεν ανοίξατε τους τομείς στον ανταγωνισμό, δεν καταπολεμήσατε τις ολιγοπωλιακές καταστάσεις που υπάρχουν στην αγορά του πετρελαίου. 

Κάνατε τις μετοχοποιήσεις, ωραία, να το δεχθώ. Ποια οφέλη προέκυψαν για τους καταναλωτές από τη μετοχοποίηση του ΟΤΕ; Ανέβηκαν τα τιμολόγια. Αυτό είναι το όφελος; Οποιαδήποτε βελτίωση υπάρχει στο τηλεπικοινωνιακό δίκτυο, οφείλεται στο crash program του ΟΤΕ, που ήταν Πρόγραμμα Δημοσίων Επενδύσεων, που έγιναν στις αρχές της δεκαετίας του '90. Καμμία άλλη ωφέλεια δεν έχει προκύψει από τη λειτουργία της επιχείρησης. 

'Εχει βελτιωθεί το μάνατζμεντ του ΟΤΕ; Γιατί άλλαξαν διαδοχικά οι διοικήσεις; Γιατί σήμερα δεν μιλούν μεταξύ τους ο Πρόεδρος του Διοικητικού Συμβουλίου του ΟΤΕ και ο διευθύνων σύμβουλος; Γιατί δεν μπορούν να συμφωνήσουν μεταξύ τους; 

Στα Ελληνικά Πετρέλαια, είχαμε πρόσφατα τη μεγάλη ανατίμηση του πετρελαίου, τη διεθνή. Βoήθησαν σε τίποτε τα Ελληνικά Πετρέλαια; Υπήρξε κάποια αύξηση του ανταγωνισμού, ώστε να καταργηθεί το ολιγοπώλιο που υπάρχει στην αγορά πετρελαίου; Το αντίθετο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κρατούν τα διύλιστρα ψηλά, για να έχουν κέρδος τα Ελληνικά Πετρέλαια. 

ΓΕΩΡΓΙΟΣ ΑΛΟΓΟΣΚΟΥΦΗΣ; Ακριβώς, για να έχουν κέρδη τα Ελληνικά Πετρέλαια. Και τι αναγκάστηκε να κάνει το δημόσιο; Αναγκάστηκε, για να καταπολεμήσει τον πληθωρισμό, να μειώσει τους φόρους πάνω στα καύσιμα, αντί να έχουμε μια πραγματική διαρθρωτική αλλαγή, που να οδηγήσει σε οφέλη για τον καταναλωτή. 

Ούτε στον ΟΤΕ υπήρξε όφελος για τον καταναλωτή μέχρι τώρα, γιατί ακριβώς δεν απελευθερώθηκε η αγορά ούτε στα Ελληνικά Πετρέλαια. Και μας καλείτε τώρα αυτήν την αποτυχημένη πολιτική των μετοχοποιήσεων, αυτήν τη μεσοβέζικη πολιτική, να έρθουμε να την επικυρώσουμε πάλι σε ένα τομέα, όπου ξέρουμε εκ των προτέρων, λόγω της φύσης του αγαθού, ότι δεν μπορεί να λειτουργήσει ο ανταγωνισμός. 

Εάν δεν αποδειχθεί μία πολιτική, δεν μπορούμε να εμμένουμε σε αυτή. Η πολιτική της μετοχοποίησης είναι μία μεσοβέζικη πολιτική και πρέπει να πάμε σε μία πολιτική πραγματικής αποκρατικοποίησης εκεί που γνωρίζουμε ότι θα λειτουργήσει ο ανταγωνισμός και σε καθαρές λύσεις εκεί που ξέρουμε ότι ο ανταγωνισμός δεν μπορεί να λειτουργήσει. Και στο νερό δυστυχώς, δεν μπορεί να λειτουργήσει ο ανταγωνισμός και λόγω της φύσης του δικτύου της διανομής, που είναι φυσικό μονοπώλιο, και λόγω του γεγονότος ότι η Ελλάδα ως άνυδρη χώρα έχει πρόβλημα υδατίνων πόρων. Δεν είναι θέμα παραγωγής εδώ. Τι να ενισχύσουμε, την παραγωγή του νερού μέσω ανταγωνισμού; Δεν μπορεί να γίνει αυτό στη χώρα μας, πώς να το κάνουμε; 

Και θα τελειώσω θέλοντας να υποστηρίξω μία πρόταση που έκανε ο συνάδελφος κ. Γκελεστάθης για το αντισταθμιστικό τέλος. Δεν θέλω να μπω σε θέματα ποσοστών, αλλά τη στιγμή που στην παραγωγή του ηλεκτρισμού η Κοζάνη, η Φλώρινα, η Αρκαδία και άλλες περιοχές της χώρας έχουν αντισταθμιστικά τέλη για το κόστος που υφίστανται από την παραγωγή του ηλεκτρικού ρεύματος, νομίζω ότι είναι δίκαιο τουλάχιστον ως θέμα αρχής να αναγνωρισθεί εδώ στη Βουλή ότι θα πρέπει να υπάρχει αυτό το αντισταθμιστικό τέλος, χωρίς βεβαίως να επιβαρυνθούν οι καταναλωτές, διότι τελικά αυτό που πρέπει να μας ενδιαφέρει είναι οι καταναλωτές και το εθνικό συμφέρον. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. 

Είχα ζητήσει προηγουμένως το λόγο για μισό λεπτό γιατί δεν θέλω να αφήνονται σκιές σε θέματα, τα οποία έχουν ένα μείζονα κοινωνικό χαρακτήρα αλληλεγγύης. 

Σας είχα απαντήσει και χθες, κύριε Πρόεδρε, ότι ο λογαριασμός αλληλεγγύης τον οποίο άνοιξε το Υπουργείο Οικονομικών στην Τράπεζα Ελλάδος είναι απολύτως διαφανής, ανοικτός σε οποιονσδήποτε 'Ελληνα πολίτη ή κάτοικο άλλης χώρας για να καταθέσει τη συνεισφορά του για την παροχή αλληλεγγύης στους σεισμόπληκτους. Ο λογαριασμός αυτός τηρείται με σχολαστική επιμέλεια, θα γίνει πλήρης αξιολόγηση και θα αποδοθεί όλη του η χρήση δημοσίως. Δεν νομίζω ότι επιτρέπεται σε αυτό το κρίσιμο και κοινωνικά ευαίσθητο θέμα να υπεισέρχονται άλλες δημαγωγικές επιδιώξεις. 

Αναφέρατε και αφήσατε να πλανάται ότι παίρνουμε λεφτά από τον κρατικό προϋπολογισμό για να διαφημίζουμε το λογαριασμό αυτό. Σας παρακαλώ πάρα πολύ. Η προβολή του λογαριασμού που έγινε, έγινε δωρεάν από τα τηλεοπτικά μέσα, διότι κρίθηκε από το Ραδιοτηλεοπτικό Συμβούλιο ως ζήτημα μείζονος κοινωνικής σημασίας, χωρίς πολιτική χροιά. 

Θα σας παρακαλούσα, λοιπόν, ιδιαιτέρως -και είμαι βέβαιος ότι θα το σκεφτείτε- να αποχρωματίσετε πολιτικά αυτήν την πρωτοβουλία της Κυβέρνησης, διότι προέχει η κοινωνική αλληλεγγύη να εκφραστεί όσο το δυνατόν εκτενέστερα, συντομότερα και αποτελεσματικότερα για τους σεισμόπληκτους. 

Σε ορισμένα θέματα τα οποία έθεσε ο κ. Αλογοσκούφης, βλέπω ότι έρχονται και επανέρχονται μία σειρά από ζητήματα που αφορούν την πορεία των εν μέρει αποκρατικοποιημένων επιχειρήσεων κυρίως του ΟΤΕ και των Πετραλαίων. 

Επιτρέψτε μου να πω ότι σήμερα όντως υπήρξατε κάπως περισσότερο διαφωτιστικός σχετικά με τις πραγματικές θέσεις και την πολιτική της Νέας Δημοκρατίας. 

ΓΕΩΡΓΙΟΣ ΑΛΟΓΟΣΚΟΥΦΗΣ: Φαίνεται ότι δεν με παρακολουθήσατε... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μισό λεπτό. Αφήστε τώρα τα ευφυολογήματα. 

Είπατε ότι εσείς θέλετε την πλήρη ιδιωτικοποίηση όσων τομέων μπορούν να βγουν στον ανταγωνισμό. Αναφέρατε επανειλημμένα ότι ο ΟΤΕ και τα Πετρέλαια λειτουργούν σε καθεστώς ανταγωνισμού είτε τώρα είτε πολύ σύντομα. 

Τεκμαίρω λοιπόν -και νομίζω ότι βάσιμα το κάνω αυτό- ότι η δική σας επιδίωξη είναι η πλήρης ιδιωτικοποίηση και του ΟΤΕ και των Πετρελαίων. Εάν αυτή είναι η θέση σας, πιστεύω ότι διακινδυνεύετε πολλά στρατηγικά συμφέροντα του ελληνικού δημοσίου και του ελληνικού λαού και πιστεύω ότι στις συγκεκριμένες συνθήκες ανάπτυξης της αγοράς αυτή η πολιτική θα αποδειχθεί εξίσου αναποτελεσματική, εξίσου ζημιογόνα με την άρον-άρον πολιτική των ιδιωτικοποιήσεων, την οποία επιχειρήσατε να θέσετε σε κίνηση λίγους μήνες πριν των εκλογών του 1993. 

Επίσης, επειδή ορισμένα θέματα στρατηγικών επιχειρήσεων είναι μείζονος εθνικής σημασίας και παρατηρώ ότι θέτετε συνεχώς ζητήματα αποτελεσματικότητος του ΟΤΕ και των Πετρελαίων, θέλω να σας πω το εξής: 

Μπορώ βέβαια εκτενώς να σας ενημερώσω ότι και οι δύο επιχειρήσεις έχουν πραγματοποιήσει πολύ μεγάλη πρόοδο. Από τη μία όμως η διαρκής αμφισβήτηση, που παράγεται και σ' αυτήν την Αίθουσα για την πορεία αυτών των δύο επιχειρήσεων, από την άλλη η ανεξήγητη εμμονή του Προέδρου του κόμματός σας να ζητήσει όλες τις χρηματιστηριακές συναλλαγές που έγιναν ειδικά γι' αυτές τις δύο μετοχές, αντιλαμβάνεσθε ότι μπορεί να δημιουργούν θέμα για την πορεία των μετοχών αυτών. 

Πιστεύω ότι θα πρέπει να διαφυλάσσουμε -ασχέτως της κριτικής που μπορούμε να κάνουμε από καιρό σε καιρό για τέτοια θέματα- ως εθνική περιουσία αυτές της στρατηγικής αξίας επιχειρήσεις, οι οποίες έχουν βελτιώσει όχι μόνο το δυναμισμό της ελληνικής οικονομίας, αλλά έχουν βελτιώσει πάνω απ' όλα και τα οφέλη του καταναλωτή. 

Πιστεύω ότι οι τηλεπικοινωνιακές υπηρεσίες που έχει σήμερα ο 'Ελληνας πολίτης είναι πολύ αναβαθμισμένες σε σύγκριση με αυτές που είχε μερικά χρόνια πριν. Σας ευχαριστώ πολύ. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο για ένα λεπτό. 

ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, έχει ζητήσει πρώτος το λόγο ο κ. Τσοβόλας. 

Ορίστε, κύριε Τσοβόλα, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ο κύριος Υφυπουργός τεχνηέντως απέφυγε να δώσει απάντηση επί της ουσίας των ερωτημάτων, που έβαλα χθες και σήμερα. 

Εγώ έβαλα δύο ερωτήματα και δεν μου δώσατε απάντηση, κύριε Υφυπουργέ, ούτε χθες, ούτε σήμερα. Κατ' αρχήν, την προπερασμένη Κυριακή όλες οι κυριακάτικες εφημερίδες είχαν δισέλιδη διαφήμιση με τον τίτλο "ΘΑ ΤΑ ΚΑΤΑΦΕΡΟΥΜΕ". 

Ρώτησα και ξαναρωτώ: Πληρώθηκαν χρήματα γι' αυτές τις διαφημίσεις στις κυριακάτικες εφημερίδες; Μιλάμε για δισέλιδη διαφήμιση, κομματική διαφήμιση. Αν πληρώθηκαν, από ποιο φορέα πληρώθηκαν; Πληρώθηκαν από τον κρατικό προϋπολογισμό, ναι ή όχι; Σε περίπτωση καταφατικής απάντησης, από ποιο κωδικό αριθμό του προϋπολογισμού και τίνος Υπουργείου; 

Το δεύτερο ερώτημα που έβαλα, είναι, αυτές οι επαναλαμβανόμενες, πάνω από δέκα ημέρες διαφημίσεις από τα ιδιωτικά και κρατικά κανάλια και ραδιόφωνα για το λογαριασμό, από πού πληρώθηκαν; 

Ο κ. Λαλιώτης -διότι δεν θέλω να σας παγιδεύσω- την προηγούμενη εβδομάδα που έβαλα το θέμα για τη διαφήμιση στις εφημερίδες με τον τίτλο "ΘΑ ΤΑ ΚΑΤΑΦΕΡΟΥΜΕ", μου απάντησε τελείως διαφορετικά από σας. Μου είπε "ναι, αυτή ήταν διαφήμιση που κάναμε, για να ενημερώσουμε τους πολίτες, τους σεισμόπληκτους". 

Ξεκαθαρίστε επιτέλους την αλήθεια στη Βουλή. Σας έβαλα δύο θέματα. Δεν μπορείτε να λέτε σε κάθε πολίτη ότι θα είναι ελεύθερος να ελέγξει και δεν θα πείτε τι γίνεται στη Βουλή, που είναι ο κατ' εξοχήν αντιπροσωπευτικός λαϊκός θεσμός. 

Είναι σαφή τα πράγματα. Είναι δύο ερωτήματα, διαφορετικό το ένα από το άλλο. Παρακαλώ πάρα πολύ, μην υποτιμάτε τη νοημοσύνη μας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στο πρώτο δεν απήντησε ούτε ο κ. Λαλιώτης ούτε ο κ. Χριστοδουλάκης. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ασφαλώς. Και ο κ. Λαλιώτης δεν απήντησε, αλλά το παραδέχθηκε έμμεσα και μάλιστα ο Πρόεδρος κ. Μητσοτάκης εκείνη τη στιγμή που το έλεγε, του απάντησε από κάτω "αυτά που λέτε δεν είναι καλή δικαιολογία". Περίπου αυτό του είπε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και ο κ. Λαλιώτης απήντησε και εγώ σας απήντησα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, επειδή ο κύριος Υφυπουργός προσπάθησε να κάνει μια ανεπίτρεπτη συμπερασματολογία σε σχέση με το τι έλεγα, θέλω να πω τα εξής: 

Στα Ελληνικά Πετρέλαια, κύριε Υπουργέ -αν παρακολουθείτε τι γίνεται σ' αυτό το Κοινοβούλιο- η θέση της Νέας Δημοκρατίας ήταν ότι δεν πρέπει να υπάρχει περιορισμός ως προς το ποσοστό, που πρέπει να δοθεί σε ιδιώτες, γιατί μιλάμε για έναν τομέα ανταγωνιστικό και αυτό που πρέπει να γίνει, είναι να έχουμε μια συνολική πολιτική απελευθέρωσης της αγοράς του πετρελαίου στη χώρα μας. Αυτό είναι το ένα. Είναι συγκεκριμένη η θέση της Νέας Δημοκρατίας. Αν την ακούτε για πρώτη φορά, είναι δικό σας το πρόβλημα. 

Δεύτερον, για τον ΟΤΕ και πάλι η θέση μας είναι ότι υπάρχει το θέμα του δικτύου της συγκεκριμένης επιχείρησης και το θέμα της απελευθέρωσης των τηλεπικοινωνιών. Δεν έχετε κάνει τίποτα για την απελευθέρωση των τηλεπικοινωνιών. Εκεί είναι το μεγάλο πρόβλημα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα απελευθερωθούν οι τηλεπικοινωνίες μελλοντικά. 

ΓΕΩΡΓΙΟΣ ΑΛΟΓΟΣΚΟΥΦΗΣ: Θα απελευθερωθούν, αλλά καθυστερούμε. Ο ΟΤΕ καθυστερεί να προσαρμοστεί και είναι δεδομένο ότι, όταν θα απελευθερωθεί ο ΟΤΕ, δεν θα είναι έτοιμος να αντιμετωπίσει τον ανταγωνισμό. 

Μην προσπαθείτε να βάλετε λόγια στο στόμα μας. Δεν σας ενδιαφέρει τι θα γίνει μεθαύριο; Δεν σας ενδιαφέρει τι θα γίνει το 2001; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα είναι πλέον κυβέρνηση το ΠΑΣΟΚ, γι' αυτό δεν ενδιαφέρεται. 

ΓΕΩΡΓΙΟΣ ΑΛΟΓΟΣΚΟΥΦΗΣ: Υπάρχει ένα ρητό του λαού μας, ότι των φρονίμων τα παιδιά πριν πεινάσουν μαγειρεύουν. Αυτό το ρητό πρέπει να το έχετε στο μυαλό σας γιατί οδηγείτε την Ελλάδα να ενταχθεί στην ΟΝΕ με τον τρόπο που θα ενταχθεί, χωρίς να είμαστε έτοιμοι να ανταγωνιστούμε τους υπόλοιπους Ευρωπαίους στη μεταΟΝΕ εποχή. Και τα μεγάλα προβλήματα που θα αντιμετωπίσουμε θα είναι προβλήματα που έχουν να κάνουν με τις πράξεις και τις παραλείψεις της σημερινής κυβέρνησης, η οποία έχει την ευθύνη της διακυβέρνησης της χώρας τα τελευταία χρόνια. Δεν είμαστε έτοιμοι να αντιμετωπίσουμε αυτά που έχουμε μπροστά μας και η πολιτική ευθύνη η δική σας είναι τεράστια γι' αυτό το θέμα. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμεθα στο στάδιο των δευτερολογιών των εισηγητών. 

Κύριε Σταυρακάκη θέλετε το λόγο; 'Οχι. 

Ορίστε, κύριε Ανδρεουλάκο, έχετε το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, στο άρθρο 4 ορίζονται ποια είναι τα υποχρεωτικώς μεταβιβαστέα στοιχεία της παλαιάς ΕΥΔΑΠ στην Εταιρεία Παγίων της ΕΥΔΑΠ. Για τα υπόλοιπα υπάρχει δυνητική ευχέρεια του διοικητικού συμβουλίου της νέας ΕΥΔΑΠ. Δεδομένου ότι σύμφωνα με τις ρυθμίσεις του νομοσχεδίου, όσα πάγια περιουσιακά στοιχεία μεταβιβάζονται στην Εταιρεία Παγίων, αυτών τη λειτουργία και τη συντήρηση την αναλαμβάνει η Εταιρεία Παγίων. 'Εχει κάθε συμφέρον η μετοχοποιημένη και εισηγμένη στο χρηματιστήριο νέα ΕΥΔΑΠ με απόφαση του διοικητικού της συμβουλίου να μεταβιβάσει όλο και περισσότερα πάγια, διότι κατ' αυτόν τον τρόπο δεν θα έχει τη δαπάνη λειτουργίας και συντήρησης. 

Μήπως θα έπρεπε λοιπόν εκεί που έχουμε τα υποχρεωτικώς μεταβιβαστέα να έχουμε και τα υποχρεωτικώς παραμένοντα πάγια στοιχεία, των οποίων θα έχει την επιμέλεια συντήρησης και λειτουργίας, αλλά και τη δαπάνη η νέα ΕΥΠΑΔ; 'Ενα θέμα αυτό. 

Δεύτερο θέμα. Στο άρθρο 7 προβλέπεται η επιχορήγηση και μάλιστα μέχρι ποσοστό 60% για μια ολόκληρη εννεαετία των δραστηριοτήτων του επενδυτικού προγράμματος για τις δραστηριότητες της ΕΥΔΑΠ, τις πάσης φύσεως δραστηριότητες. Δεν μιλάμε για τις δραστηριότητες που αναφέρονται στα δύο δίκτυα, υδρεύσεως και αποχετεύσεως, αλλά και των δραστηριοτήτων που θα αναπτύξει με διασυνδεδεμένες εταιρείες η ΕΥΔΑΠ στο εξωτερικό. Γιατί θα πρέπει ο κρατικός προϋπολογισμός, γιατί θα πρέπει ο ελληνικός λαός να χρηματοδοτεί αυτές τις δραστηριότητες, οι οποίες δεν συνδέονται με τα ύψιστης κοινωνικής σημασίας αγαθά της ύδρευσης και της αποχέτευσης. Ποια αποκρατικοποίηση κάνετε; 'Ολες οι δαπάνες μένουν στο δημόσιο και τα κέρδη μένουν στη μετοχοποιημένη και εισηγμένη στο χρηματιστήριο ΕΥΔΑΠ. Αυτήν είναι η πραγματικότητα. Αυτήν τη λέτε αποκρατικοποίηση; 

Και παραπέρα. Το είπα και χθες μιλώντας επί της αρχής. Εδώ ένα από τα δύο θα συμβεί ή θα επιδιώξεις κέρδη για να περπατήσει η εταιρεία στο χρηματιστήριο και να αντλήσει εθνικά κεφάλαια για τους σκοπούς της ή θα ασκήσεις μια φιλοπροστατευτική για το καταναλωτικό κοινό τιμολογιακή πολιτική, οπότε πλέον υπονομεύεις την πορεία αυτής της εταιρείας στο χρηματιστήριο. Και τα δύο δεν γίνονται. 

'Αρα, λοιπόν, για ποια αποκρατικοποίηση μιλάμε; Εδώ απλούστατα θα γίνει του Κουτρούλη ο γάμος, θα επωφεληθούν οι αετονύχηδες και ενδεχομένως το αφελές επενδυτικό κοινό, κύριοι συνάδελφοι, το οποίο σπεύδει και φούσκες ακόμη να αγοράσει. Εδώ υπήρξε εταιρεία εισηγμένη στο χρηματιστήριο -δεν θα την αναφέρω- η οποία είχε διακόψει τις εργασίες της επί ολόκληρη τετραετία και μάλιστα εκουρσεύετο από τους πιστωτές που έτρεχαν και έπαιρναν μηχανήματα, έπιπλα και όλη τη συσκευή της. 'Εκανε άλματα αυτή η εταιρεία, η κλειστή επί τετραετία, στο χρηματιστήριο και αφελείς την αγόραζαν, για να ανακαλύψουν τελικά ότι είναι εκτός λειτουργίας οι του Χρηματιστηρίου και να τη θέσουν τελικά εκτός διαπραγμάτευσης. Και μαθαίνω τώρα από οικονομικές στήλες εφημερίδων ότι αυτή η εταιρεία θα κάνει μεγάλη αύξηση του επενδυτικού κεφαλαίου και ξανά θα επαναδιαπραγματευθεί. 

Αν θέλετε δηλαδή μια μετοχοποίηση που να πιάσουμε του αφελείς να τους "κουρέψουμε" σε πρώτη φάση και μετά να βαλτώσει, τότε βεβαίως ωραίος είναι αυτός ο χρηματιστηριακός τζόγος, τον οποίο θα ενισχύσετε. Κοινωνικό όφελος, όμως, ουδέν. 

Και έρχομαι στην προστασία των εργαζομένων. 'Εχουμε δύο κατηγορίες εργαζομένων, αυτοί που θα παραμείνουν στην ΕΥΔΑΠ και που από ό,τι κατάλαβα προστατεύονται με τα λόγια του κυρίου Υπουργού, αλλά που δεν είναι μετουσιώνονται σε νομοθετικές ρυθμίσεις και το προσωπικό το οποίο θα μεταφερθεί σε θυγατρικές ή άλλες εταιρείες, με τις οποίες θα συνδέεται η νέα ΕΥΔΑΠ. 

Και ερωτάται για το δεύτερο προσωπικό: Πρώτον, υποχρεωτικά μεταφέρεται, όπως έχει γίνει αυτή η τροπολογία που κατέθεσε σήμερα ο Υπουργός και δεύτερον πώς θα προστατευθεί αυτό το προσωπικό πού μεταφέρεται σε ιδιωτικές εταιρείες; Πώς θα προστατευθεί με το εργασιακό καθεστώς, πού ισχύει για μία κρατική επιχείρηση; Αυτό κύριοι αντίκειται στην οικονομική ελευθερία των ιδιωτικών επιχειρήσεων, η οποία προστατεύεται από το Σύνταγμα. Κατά συνέπεια αυτό το προσωπικό που όχι εκούσια, αλλά υποχρεωτικά το μεταφέρετε, δεν έχει καμία προστασία. Το λέτε στην αρχή "το προσωπικό της εταιρείας δύναται να μεταφέρεται σε θυγατρικές της εταιρείας". Δύναται από πλευράς αποφάσεων του Διοικητικού Συμβουλίου όχι όμως, χωρίς να ρωτάται το προσωπικό. Και λέτε "για το ανωτέρω προσωπικό εξακολουθούν να εφαρμόζονται οι διατάξεις που διέπουν τις εργασιακές σχέσεις στο προσωπικό της ΕΥΔΑΠ". Θα έρθετε εσείς εδώ και θα κάνετε νομοθετική παρέμβαση κατοχυρώσεως δικαιωμάτων σε προσωπικό πού θα πάει σε ιδιωτικές επιχειρήσεις; Αυτό είναι αντισυνταγματικό. 

Κατά συνέπεια είναι μία ρήτρα που βάζετε εδώ για να ρίξετε στάχτη στα μάτια του προσωπικού, το οποίο θα σφαγιασθεί μεταφερόμενο στις ιδιωτικές επιχειρήσεις. Αυτή είναι η πραγματικότητα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, νομίζω όλη η συζήτηση έδειξε ότι πραγματικά το μοναδικό που θα μπορούσε να κάνει η Κυβέρνηση είναι να πάρει πίσω το σχέδιο νόμου που συζητάμε. 

Και οι τροπολογίες που παρουσιάστηκαν, αλλά και όλη η συζήτηση δεν αφήνουν κανένα περιθώριο στην κατεύθυνση αυτή. 

Θα ήθελα να σημειώσω, κύριε Πρόεδρε, κάτι που μου έκανε πραγματικά μεγάλη εντύπωση από την τοποθέτηση του κυρίου Υφυπουργού. Δυστυχώς δεν είναι τώρα εδώ, για να ακούσει. Πρέπει να πω, ότι ο κ. Χριστοδουλάκης είναι απόλυτα συνεπής στις τρεις φορές που έχει τοποθετηθεί γύρω από τα θέματα αυτά. Τι μας είπε ως επιχείρημα για την ιδιωτικοποίηση της ΕΥΔΑΠ; Μας είπε ότι μέσω του ελέγχου τον οποίο θα ασκούν οι μέτοχοι, θα βελτιωθούν όλοι οι παράμετροι της συγκεκριμένης επιχείρησης. Φυσικά δεν μας εξήγησε με ποιο τρόπο θα είναι ακόμα πιο αποτελεσματικό το τεράστιο έργο που πραγματικά έχει κάνει η ΕΥΔΑΠ μετά τον έλεγχο του κράτους, όμως φθάσαμε στο σημείο όταν συζητάγαμε για τον ΟΤΕ και τα Ελληνικά Πετρέλαια ο κύριος Υφυπουργός να μας πει, προσέξτε τι λέτε για τον ΟΤΕ και για τα Ελληνικά Πετρέλαια, διότι αυτό μπορεί να επηρεάσει αρνητικά τις μετοχές. Και αυτό λέγεται στην ελληνική Βουλή. Φθάσαμε ήδη σ' αυτό το σημείο. Να μη μπορεί η ελληνική Βουλή πια να έχει γνώμη, όχι για οποιαδήποτε επιχείρηση, αλλά ακόμα και για τις επιχειρήσεις τις ιδιωτικοποιημένες του 51% συμμετοχή του δημοσίου, διότι βεβαίως ενδέχεται να επηρεασθεί αρνητικά από την πορεία της μετοχής. Αυτός είναι ο κοινωνικός έλεγχος που θα ασκούν μέσω της μετοχοποίησης στην ποιότητα, ποσότητα και ο,τιδήποτε άλλο του προϊόντος; Να, λοιπόν που η ίδια η Κυβέρνηση με την τοποθέτησή της για τις δύο συγκεκριμένες επιχειρήσεις, έρχεται να επιβεβαιώσει πλήρως και τις ανησυχίες των εργαζομένων και την κριτική τους και την τοποθέτησή μας στο συγκεκριμένο σχέδιο νόμου. Τα υπόλοιπα βεβαίως είναι και για τις εντυπώσεις και για να κερδίζουμε χρόνο. 

Και θα τελειώσω με το θέμα των εργαζομένων. 'Οχι απλώς δεν υπάρχει καμία διασφάλιση για τα δικαιώματά τους και σ' αυτό ο κύριος Υπουργός ήταν πάλι συνεπής και σήμερα όταν τοποθετήθηκε. Αυτό που μας είπε είναι θα πάρουμε μετοχές, θα δώσουμε στο ταμείο από το προϊόν της μετοχοποίησης και θα είναι 50% της εκποίησης των παλιών στοιχείων της ΕΥΔΑΠ τα οποία και αυτά θα πάνε στο ταμείο των εργαζομένων. 

Για τις εργασιακές σχέσεις και για μια σειρά από τέτοια ζητήματα δεν ακούσαμε καμία δέσμευση. Γι' αυτό το λόγο λέω ότι, και στην περίπτωση της ΕΥΔΑΠ, ιδιωτικοποίηση σημαίνει χειροτέρευση των συνθηκών για τους καταναλωτές, χειροτέρευση ποιότητας δικτύου, χειροτέρευση των συνθηκών για τους εργαζόμενους. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το μόνο που θέλω να πω είναι, ότι μας ικανοποιεί βέβαια ως Βουλευτές το γεγονός ότι για αρκετές ώρες εδώ συζητάμε -φοβάμαι ότι επαναλαμβάνουμε τους εαυτούς μας- αλλά πρέπει να επισημάνουμε ότι η Βουλή καλείται απλά να επικυρώσει μια προειλημμένη απόφαση. Την ιδιωτικοποίηση η Κυβέρνηση την αποφάσισε, την εξήγγειλε, την οργάνωσε, την προετοίμασε και τώρα εμείς συζητάμε, αν θα γίνει ή δεν θα γίνει ιδιωτικοποίηση. 

Είναι χαρακτηριστικό, ότι παρά τις επανειλημμένες αγορεύσεις του κυρίου Υφυπουργού, σε κανένα από τα ουσιαστικά επιχειρήματα που διατυπώσαμε δεν μπόρεσε -και ούτε καν θέλησε- να προσφέρει κάποια επιχειρήματα, να διασκεδάσει έστω κάποιες από τις ανησυχίες που εκφράσαμε. 

Θέλω πάντως να τονίσω πως η άποψη ότι με την εισαγωγή στο χρηματιστήριο θα λύσουμε το πρόβλημα των επενδύσεων της ΕΥΔΑΠ, οι οποίες είναι αναγκαίες -εκτός των άλλων και διότι πρέπει να πούμε ότι η ΕΥΔΑΠ έχει να προσφέρει ένα πολύτιμο έργο, αλλά δυστυχώς οι διαρροές του δικτύου έχουν φτάσει σε ανησυχητικά επίπεδα- αποτελεί μία τεράστια αυταπάτη. Το απέδειξα και με στοιχεία από τη Βρετανία, όπου είναι ιδιωτική η αντίστοιχη εταιρεία, οι εργαζόμενοι μειώθηκαν, τα κέρδη αυξήθηκαν, οι τιμές αυξήθηκαν και οι επενδύσεις καθηλώθηκαν. 

Δεν είναι λοιπόν δυνατόν να συζητάμε δύο μέρες εδώ και ο Υφυπουργός να αποφεύγει να δώσει έστω μία διευκρίνιση, μία απάντηση ή μία εξήγηση αυτού του φαινομένου. 

Δεύτερον, η άποψη ότι η εισαγωγή στο χρηματιστήριο θα βελτιώσει τη διοίκηση, αποτελεί ακόμη μεγαλύτερη αυταπάτη, για δύο λόγους. Πρώτον, βελτίωσε τη διοίκηση του Ο.Τ.Ε. η εισαγωγή του στο χρηματιστήριο; Δεύτερον, εάν ο μέτοχος θεωρεί ότι η διοίκηση της ΕΥΔΑΠ δεν είναι καλή, θα πουλήσει τη μετοχή αυτή και θα πάρει μία άλλη την οποία θεωρεί ότι έχει καλύτερο μάνατζμεντ και καλύτερες προοπτικές. Τρίτον, θα υπάρξουν μέτοχοι, κυρίως θεσμικοί, οι οποίοι βεβαίως θα προσπαθήσουν να ασκήσουν επιρροή. Η επιρροή τους όμως δεν θα είναι προς την κατεύθυνση της βελτίωσης υπηρεσιών γενικά και της εξυπηρέτησης του καταναλωτή, αλλά θα είναι πιέσεις προς την κατεύθυνση της περαιτέρω ιδιωτικοποίησης και της αύξησης της κερδοφορίας σε βάρος της ποιότητας υπηρεσιών προς τους καταναλωτές. 

Για όλους αυτούς τους λόγους εμείς το μόνο που βλέπουμε ως προοπτική το αξιολογούμε θετικά, είναι ότι σε μία κοινωνία η οποία είναι αδρανής- από έλλειψη πληροφόρησης βεβαίως και άγνοιας- είναι ότι τουλάχιστον οι εργαζόμενοι της ΕΥΔΑΠ κλείνουν τα αυτιά τους σ' αυτές τις σειρήνες ότι δήθεν θα γίνουν μέτοχοι και προνομιούχοι κλπ. 

Οι εργαζόμενοι εκφράζουν την αντίθεσή τους η οποία, κύριε Υπουργέ, δεν είναι συντεχνιακή. Mην υποτιμάτε, λοιπόν, τόσο πολύ τους εργαζόμενους. Πρέπει να χαιρόμαστε, όταν βλέπουμε εργαζόμενους να πονούν τη δουλειά τους, να πονούν την εταιρεία και να θέλουν την προκοπή της. Τέτοιος είναι ο χαρακτήρας των αγώνων των εργαζομένων. 

Εμείς τους καλούμε να παραμείνουν ενωμένοι, να παραμείνουν σε επαγρύπνηση, να γίνει μία τεράστια προσπάθεια ενημέρωσης των δήμων και των δημοτών του Λεκανοπεδίου, έστω και μετά την ψήφιση του νομοσχεδίου, διότι σε αρκετές φάσεις θα χρειαστεί η παρέμβασή τους και η δική μας παρέμβαση βεβαίως, για να αποτρέψουμε χειρότερες καταστάσεις. 

Επομένως -καταψηφίζοντας το νομοσχέδιο- το μόνο που επαναλαμβάνουμε είναι ότι, αν θέλει η Κυβέρνηση, μπορεί να βάλει μία ρύθμιση ότι η σύμβαση με την οποία θα γίνουν οι παραχωρήσεις και θα γίνουν συγκεκριμένα αυτά που προβλέπει το νομοσχέδιο και τότε η σύμβαση αυτή να έλθει για επικύρωση στη Βουλή. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα σταθώ σε τρία σημεία. 

Λυπάμαι που ο παριστάμενος Υφυπουργός Εθνικής Οικονομίας αποφεύγει να απαντήσει σε θέματα καθαρά οικονομικά. Δεν εξήγησε στη Βουλή πώς θα προκύπτουν κέρδη. 

Είναι γνωστό, κύριε Πρόεδρε, ότι η τιμή είναι εξίσωση κόστους συν κέρδος. 

Το κόστος πάλι προσδιορίζεται από την παραγωγικότητα των εργαζομένων, από την ποσότητα της παραγωγής και από τις συνθήκες ελεύθερου ανταγωνισμού. 

Από αυτά τι υπάρχει, κύριε Πρόεδρε, στην ελληνική αγορά για τις μετοχές της ΕΥΔΑΠ; Υπάρχει ελεύθερος ανταγωνισμός; Είναι μονοπώλιο. 

Δεύτερον η τιμή δεν θα προσδιορίζεται στην αγορά αλλά από την Κυβέρνηση. Πώς λοιπόν θα δημιουργηθούν κέρδη; Απλούστατα η Κυβέρνηση αυθαίρετα θα καθορίζει την αμοιβή του κεφαλαίου. Και όσο μεγαλύτερη είναι η πίεση των κεφαλαιούχων τόσο μεγαλύτερα κέρδη θα εξασφαλίζονται. Διαφορετικά μας κοροϊδεύει. Διότι αναφέρει πάντα και παραλληλίζει την πορεία του ΟΤΕ με την ΕΥΔΑΠ. Αλλά είπαμε ότι οι τηλεπικοινωνίες σε δύο χρόνια θα είναι ελεύθερες. Θα υπάρχει πλήρης ανταγωνισμός ή σχετικός. Θα υπάρχει ολιγοπώλιο. Εδώ υπάρχει μονοπώλιο, κύριε Υπουργέ. Πώς θα διαμορφώνεται στο χρηματιστήριο και θα είναι ελκυστική η μετοχή; 

Αν έλεγε, κύριε Πρόεδρε, ότι το κέρδος θα προσδιορίζεται κατά μία μονάδα παραπάνω από τα τρέχοντα επιτόκια ταμιευτηρίου, θα έλεγα ναι, υπάρχει ένας τρόπος ελέγχου. Αλλιώς πώς θα προσδιορίζεται το κέρδος, η απόδοση; Εδώ δηλαδή που λέγει ότι η απόδοση του κεφαλαίου προσδιορίζεται από την εύλογη απόδοση των επενδύσεων της ΕΥΔΑΠ και τη χρηματοδότηση των δραστηριοτήτων της με ορθολογικό τρόπο. Δηλαδή, αόριστα πράγματα και σχετικά τα πάντα. 

Το εύλογο είπα εκατό φορές ότι είναι σε συνάρτηση με κάποιο άλλο πρώτο όρο σύγκρισης. Αλλιώς δεν υπάρχει εύλογο στην έννοια της οικονομίας και της νομικής επιστήμης,. Εν σχέσει με κάτι άλλο είναι εύλογο. 

Επομένως πράγματι ή θα υπάρξει αύξηση της τιμής του νερού και μείωση της ποιότητας ή ακριβώς τα κέρδη των μετόχων της ΕΥΔΑΠ θα καθορίζονται από την κυβερνητική κάθε φορά βούληση. Αυτά όσον αφορά το τιμολόγιο. 

Ως προς το προσωπικό. Πράγματι και η διατύπωση του άρθρο 9, παράγραφος 4, είναι αόριστη. 'Οταν δε συνταχθούν και οι νέοι κανονισμοί, που θα είναι εκτός του ν. 2414/96, θα γίνει η ρύθμιση όπως το θέλει το νέο Δ.Σ. της ΕΥΔΑΠ Α.Ε. Αλλά και με την τροπολογία που θα επιτρέπεται να μεταφερθεί προσωπικό σε θυγατρικές εταιρείες, που θα είναι 100% ιδιωτικές, δεν μπορείς να επιβάλεις σε ένα άλλο ΝΠΙΔ εργασιακές σχέσεις που προέρχονται από μια άλλη ημικρατική επιχείρηση επειδή θα ελέγχεται από το κράτος. 

Το τρίτο και τελευταίο, κύριε Πρόεδρε, είναι ότι ο κύριος Υπουργός απέφυγε το θέμα που έθεσα και εγώ και ο κ. Γκελεστάθης και άλλοι ενδεχομένως, για τη Φωκίδα. Είναι κατ' εξοχήν το νομοσχέδιο αυτό που πρέπει να δώσει λύση διότι μιλάμε για τα νερά. Και η Αθήνα προς το παρόν σώθηκε, δηλαδή το Λεκανοπέδιο της Αττικής, από άποψη νερού πόσιμου από τον Εύηνο. Και πρέπει να υπάρξει πράγματι κάποιο ανταποδοτικό τέλος. Είναι ευλογότατο το αίτημα. Και όταν ο κύριος Υπουργός λέγει ότι θα το τακτοποιήσουμε εν καιρώ, στην ουσια μπαίνει στις ελληνικές καλένδες, δηλαδή ποτέ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Πρώτον, για τους εργαζομένους. Οι διαφωνίες και οι διαμαρτυρίες των εργαζομένων δεν αφορούν μόνον τον εαυτό τους, αλλά εκφράζουν τα συμφέροντα των καταναλωτών και αναφέρονται στους κινδύνους που διατρέχουν οι καταναλωτές, κινδύνους που και εμείς έχουμε επισημάνει. 

Η προσθήκη της παραγράφου 5 στο άρθρο 9, κύριε Υφυπουργέ κατά την άποψή μου, όχι μόνο δεν θα κατασιγάσει αλλά θα ενισχύσει τις εύλογες ανησυχίες των εργαζομένων. Δεν είναι δυνατόν με νόμο να ορίζετε ότι δύναται να μεταφέρεται το προσωπικό εις οιανδήποτε θυγατρική ή συνεργαζόμενη εταιρεία, πρώτον, διότι δεν τους κατοχυρώνετε απ' αυτό το οποίο η νομολογία χαρακτηρίζει ως δυσμενή μεταβολή των συνθηκών εργασίας. Και δεύτερον, δεν καθορίζετε κανένα κριτήριο. Θα έλθει δηλαδή αυθαίρετα η διοίκηση και θα διατάσσει ότι ο άλφα εργαζόμενος θα μεταφερθεί σε εκείνη τη θυγατρική ή συνεργαζόμενη εταιρεία και ο βήτα εργαζόμενος σε κάποια άλλη; 

Είναι τουλάχιστον ανεπαρκής αυτή η διάταξη, πέραν του ότι επαναλαμβάνω θα ενισχύσει ευλόγως τις ανησυχίες και τις αντιρρήσεις των εργαζομένων. 

Κύριε Υφυπουργέ, απαντώντας σε όσα είπα για τις εγκαταστάσεις κατεργασίας του ύδατος, με παραπέμψατε στο άρθρο 2 παράγραφος 1. Λίγα νομικά γνωρίζω και εγώ. Το πλέγμα των υποχρεώσεων και δικαιωμάτων δεν το ρυθμίζει το άρθρο 2 παράγραφος 1. Το άρθρο 2 παράγραφος 1, απονέμει γενικώς και αορίστως μόνο δικαιώματα στη νέα ΕΥΔΑΠ. Το πλέγμα των δικαιωμάτων και υποχρεώσεων, το καθορίζει το άρθρο 6. Και έχω μιλήσει επανειλημμένως, να μην επανέρχομαι, με το άρθρο 6 δεν υπάρχουν συγκεκριμένες υποχρεώσεις της μετοχοποιούμενης ΕΥΔΑΠ, το έχουμε πει, το έχουμε επαναλάβει και δεν είναι δυνατόν να υπάρξει διαφορετική γνώμη. 

Πέραν αυτού όμως, από που προκύπτει από το νόμο σας, κύριε Υφυπουργέ, ότι οι εγκαταστάσεις κατεργασίας δεν μεταβιβάζονται στην Εταιρεία Παγίων η οποία θα έχει ουσιαστικά και την επιβάρυνση λειτουργίας; 

Η παράγραφος 2 του άρθρου 4 ορίζει τι οπωσδήποτε θα μεταβιβασθεί. Αλλά δεν απαριθμεί εξανλητικά ούτε το τι δεν θα μεταβιβασθεί, όπως νομίζω επεσήμανε και ο κ. Ανδρεουλάκος. 

Τέλος, κύριε Υφυπουργέ, ομολογώ ότι δεν έχω καταλάβει τι ισχύει από τα δυο τα οποία έχετε ισχυρισθεί. Ισχύει ότι θα έχουμε μια διασπορά μετοχών δια μέσου χρηματιστηρίου, το οποίο εγώ έσπευσα να αποδεχθώ ή ισχύουν τα όσα είπατε περί του ρόλου του επιχειρηματικού κεφαλαίου; Το κεφάλαιο το οποίο αντλείται από διασπορά μετοχών δεν είναι επιχειρηματικό κεφάλαιο. Είναι τα λεφτά του εργάτη, του υπαλλήλου, του βιοτέχνη, του οιουδήπότε. Εάν αναφέρεσθε σε επιχειρηματικό κεφάλαιο, σημαίνει ότι έχετε υπόψη σας ένα συγκεκριμένο πακέτο μετοχών το οποίο θα περιέλθει σε συγκεκριμένο μέτοχο. Και έτσι ξαναέρχομαι στο θέμα στο οποίο ευφυώς δεν απαντήσατε. Δεν μας έχετε πει, ούτε προβλέπεται από εδώ, ποιος θα έχει τη διεύθυνση και διαχείριση της μετοχοποιούμενης εταιρείας, διότι εδώ δεν κατοχυρώνεται διόλου μα διόλου, ότι θα είναι ο εκπρόσωπος του 51%. Και κατά συνέπεια, εάν θέλετε ρόλο επιχειρηματικού κεφαλαίου, θα πρέπει να σας πω ότι το επιχειρηματικό κεφάλαιο, επαναλαμβάνω, δεν αντλείται από διασπαρμένες μετοχές. Προφανώς, έχετε υπόψη σας λοιπόν, κάποια επιχειρηματική συνεργασία. 'Εχει καλώς, αλλά να το αντιληφθούμε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προφανώς. 

ΑΝΑΣΤΑΣΙΟΣ ΠΕΠΟΝΗΣ: Τι είπατε, κύριε Πρόεδρε; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προφανώς. 

ΑΝΑΣΤΑΣΙΟΣ ΠΕΠΟΝΗΣ: Προφανέστατα. 

Λοιπόν, αφήστε τότε τα περί διασποράς μετοχών δια του χρηματιστηρίου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, απορώ γιατί ο κύριος Υφυπουργός Οικονομικών αρνείται να τοποθετηθεί στην πρότασή μου για την προσθήκη παραγράφου 5 στο άρθρο 6, αφού είναι γνωστό ότι με τον ν. 2446/96 επεβλήθη ειδικό τέλος επί του κύκλου εργασιών της ΔΕΗ, υπέρ των Νομών Κοζάνης, Αρκαδίας και Φλώρινας για το λιγνίτη που παράγουν και χρησιμοποιεί η ΔΕΗ. Το νερό του Μόρνου δηλαδή που είναι από τη Φωκίδα και έρχεται για την ύδρευση της ευρύτερης περιοχής της Αθήνας δεν πρέπει να τύχει μιας ειδικής μεταχείρισης όπως ανέφερα προηγουμένως για την περίπτωση του λιγνίτη. 

Κύριε Υφυπουργέ Οικονομικών, νομίζω ότι είστε υποχρεωμένος να τοποθετηθείτε στο θέμα αυτό. Χιλιάδες συμπατριωτών μου στο Νομό Φωκίδας περιμένουν ν'ακούσουν την απάντησή σας. Είναι δίκαιο το αίτημα αυτό; Είναι σκόπιμο; Είναι νόμιμο ή όχι; 

Εν πάση περιπτώσει, είτε έτσι το κρίνετε, είτε αλλιώς, δώστε μια απάντηση. Το να αρνείσθε να απαντήσετε, νομίζω ότι δεν προσβάλλει μόνο όλους αυτούς τους χιλιάδες συμπατριώτες μου που περιμένουν την απάντηση της Κυβέρνησής σας, αλλά εν πάση περιπτώσει υποβαθμίζει και τη λειτουργία εδώ της νομοθετικής εργασίας. Δηλαδή, γίνεται διάλογος κωφών; Δεν ακούτε από χθες από την ομιλία μου επί της αρχής του νομοσχεδίου και σήμερα στη συζήτηση των άρθρων αυτών που ασχολούμαι με το θέμα αυτό πού αφορά τη Φωκίδα; Πρέπει οπωσδήποτε, κύριε Υφυπουργέ Οικονομικών, να δώσετε μια απάντηση εδώ και τώρα. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, θέλετε το λόγο; Διότι κλείνετε εσείς για να μπούμε στην ψήφιση των άρθρων. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ενα μόνο σχόλιο θα ήθελα να κάνω, κύριε Πρόεδρε, σε κάτι το οποίο είπε ο κ. Πεπονής. 

Είναι προφανές, ότι η προσθήκη της παραγράφου στο άρθρο 9 για τους εργαζόμενους των θυγατρικών επιχειρήσεων, δίδει τη δυνατότητα, δεν επιβάλλει τη μεταφορά τους ή ο,τιδήποτε άλλο. Και νομίζω, ότι η διασφάλιση με τον τρόπο αυτό είναι πάρα πολύ εκτενής και αποτελεσματική. 

'Οσον αφορά το ποιος θα διοικεί τις επιχειρήσεις, είναι προφανές ότι ο μέτοχος της πλειοψηφίας θα παίζει τον καθοριστικό ρόλο για το πως θα ορίζεται η διοίκηση και σε ποιες κατευθύνσεις θα κινείται η διοίκηση. 

'Οσο δε αφορά την επιλογή του διευθύνοντος συμβούλου, αυτή θα ακολουθεί τις διαδικασίες οι οποίες ισχύουν και για άλλες επιχειρήσεις. 

Και έαν κάτι έχει προσφέρει η μετοχοποίηση, εκτός των άλλων που έχουμε κάνει, είναι ότι έχει αυξήσει και την ανταγωνιστικότητα και τη διαφάνεια και την αναζήτηση ικανών στελεχών έτσι ώστε να μπορέσουν οι επιχειρήσεις αυτές να πάνε καλά. Και νομίζω ότι και αυτό εν τέλει αποβαίνει σε όφελος των καταναλωτών. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 9 και εισερχόμαστε στην ψήφισή τους χωριστά. 

Ερωτάται το Τμήμα: Γίνεται δεκτό το άρθρο 1 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 3 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 4 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 5 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 7 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 8 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 9 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Kύριοι συνάδελφοι, εισερχόμαστε στη συζήτηση της ενότητας των άρθρων 10 έως 15. 

Ο κ. Σταυρακάκης έχει το λόγο επί της ενότητας αυτής. 

ΜΗΝΑΣ ΣΤΑΥΡΑΚΑΚΗΣ: Μου κάνει εντύπωση, κύριε Πρόεδρε, γιατί την ανταγωνιστικότητα της εταιρείας την περιορίζουμε στα όρια του εθνικού κράτους και δεν την επεκτείνουμε και στο εξωτερικό όπως πράττουν άλλες εταιρείες ή οργανισμοί της Ευρώπης. Και ανέφερα χθες παραδείγματα πολύ μεγάλου όγκου επενδύσεων και οικονομικής δραστηριότητας συγκεκριμένων ευρωπαϊκών χωρών και εταιρειών όπου οι πολυεθνικές αυτές εταιρείες προσανατολίζονται κυρίως στις αναπτυσσόμενες χώρες και στις χώρες της Ανατολικής Ευρώπης. Η ανταγωνιστικότητα, εν προκειμένω, θα άξιζε τον κόπο να εντοπισθεί στην περιοχή της Βαλκανικής. Πέρασε αβρόχοις ποσί αυτή η σοβαρότατη πλευρά του ζητήματος. Βλέπουμε την ανταγωνιστικότητα μόνο στο εσωτερικό. 

Στα άρθρα 10, 11 και 12 βελτιώνονται οι κανόνες λειτουργίας του χρηματιστηρίου. 

Το άρθρο 10 αφορά τις δημόσιες επιχειρήσεις και οργανισμούς του ν. 2414. Εν όψει της εισαγωγής τους στο χρηματιστήριο υποχρεούνται σε αναμόρφωση οικονομικών καταστάσεων που είναι υποχρεωμένες να καταθέσουν προς έγκριση στις αρχές ελέγχου, Χρηματιστήριο Αξιών Αθηνών και Επιτροπή Κεφαλαιαγοράς. 

Στο άρθρο 11 οι ρυθμίσεις είναι ορθές και αποτελούν αναγκαίο εκσυγχρονισμό, όπως και οι βελτιώσεις που επέρχονται στο προεδρικό διάταγμα 5192 και συγκεκριμένα στην αντικατάσταση των παραγράφων 1 και 2 του άρθρου 5. Διότι υπάρχει η υποχρέωση ενημέρωσης κάθε μετόχου που κατέχει τουλάχιστον το 10% και στις περιπτώσεις που μεταβάλλει το ποσοστό κατά 3% του συνόλου των δικαιωμάτων ψήφου, ανεξαρτήτως εάν υπερβαίνει ή υστερεί έναντι των προβλεπομένων ορίων, η υποχρέωση γνωστοποίησης στο χρηματιστήριο κάθε συναλλαγής εφόσον υπερβαίνει το ποσό των εκατό εκατομμυρίων (100.000.000) δραχμών και η κατάργηση του πενθημέρου. 

Με αυτές τις προβλέψεις του άρθρου γίνεται το πλαίσιο της εποπτείας αυστηρότερο. Επιβάλλεται όμως ακόμη και από τις τεχνολογικές εξελίξεις, δεδομένου ότι έχει βελτιωθεί και βελτιώνεται η τεχνολογική υποδομή και των εταιρειών και του χρηματιστηρίου, ώστε οι συνδιαλλαγές να εκκαθαρίζονται εντός εικοσιτετραώρου. 

Στο άρθρο 12 αυτή η τροποποίηση έρχεται να συμπληρώσει το θεσμικό πλαίσιο συγχωνεύσεων και εξαγορών στον τομέα των πιστωτικών ιδρυμάτων. Η Επιτροπή Κεφαλαιαγοράς έχει ήδη πάρει την εξουσιοδότηση από το νόμο και διαμορφώνει αυτήν την περίοδο τον κανονισμό για τις επιθετικές εξαγορές για το σύνολο των επιχειρήσεων. 

'Ομως, ειδικά για τον τραπεζικό χώρο η Τράπεζα της Ελλάδας πρέπει να έχει λόγο όσον αφορά τα θέματα επάρκειας αντιμετώπισης κινδύνου μέσα στο σύστημα και φερεγγυότητας των τραπεζικών ιδρυμάτων. Ως προς αυτά τα θέματα η Τράπεζα της Ελλάδας πρέπει, πριν προχωρήσου οι συγχωνεύσεις ή οι επιθετικές εξαγορές, να δίνει την έγκρισή της. Αυτό δεν προβλεπόταν μέχρι σήμερα, παρά το γεγονός ότι έχει την εποπτεία του τραπεζικού συστήματος και με αυτήν την τροποποίηση σήμερα συμπληρώνεται. 

Με την ψήφιση αυτού του νόμου και τη δημοσίευση του κανονισμού της Επιτροπής Κεφαλαιαγοράς, συμπληρώνεται πλέον πλήρως το θεσμικό πλαίσιο των συγχωνεύσεων και των επιθετικών εξαγορών και έχουμε εξομοιωθεί με τα ευρωπαϊκά δεδομένα. Και αυτό ενισχύει την ασφάλεια και των μικροεπενδυτών και των συναλλαγών, αλλά και τη φερεγγυότητα του τραπεζικού συστήματος στο σύνολό του. 

Είμαστε σε μία περίοδο αλλαγών και αυτή η τροπολογία έρχεται ακριβώς να προβλέψει τις οποιεσδήποτε κινήσεις γίνονται σ' αυτό τον χώρο το επόμενο διάστημα. 

Θέλω να εκφράσω την ικανοποίησή μου για τις ρυθμίσεις που αφορούν το καθεστώς των εργαζομένων και σ' ό,τι αφορά την προσθήκη στο άρθρο 2, όπου αναφέρεται στο 50% του προϊόντος εκποίησης, το οποίο πιστεύω ότι θα διαχειριστεί και θα αποδοθεί προς όφελος των εργαζομένων και σ' ό,τι αφορά την επόμενη ρύθμιση που αφορά τη δυνατότητα να μεταφέρεται το προσωπικό των ΟΤΑ ή των οικείων ΔΕΥΑ στην ΕΥΔΑΠ με την ίδια σχέση εργασίας και τέλος σ' ό,τι αφορά την προσθήκη με την οποία προβλέπεται να μεταφέρονται σε θυγατρικές διατηρώντας τα κεκτημένα. 

Παρακαλώ πολύ στην τελική ψηφοφορία να επέλθουν κατά ολοκληρωμένο τρόπο οι νομοτεχνικές επεξεργασίες, έτσι ώστε να παρέχεται πλήρη κάλυψη στους εργαζόμενους. 

Θέλω να κάνω ένα σχόλιο για τις θετικές προβλέψεις στο άρθρο 13 για τους εργαζόμενους στον ΟΑΔΥΚ και στον ΟΑΝΑΚ. Προβλέπεται η μετακίνηση ορισμένου αριθμού από τις ανωτέρω εταιρείες στις αντίστοιχες των ΟΤΑ και των Νομαρχιακών Αυτοδιοικήσεων. 'Εχουμε καταθέσει μία τροπολογία που πιστεύουμε ότι θα πρέπει να διευρυνθεί η ρύθμιση και να δημιουργήσει ένα ασφαλέστερο και μονιμότερο καθεστώς για τους εργαζόμενους. Γνωρίζουμε ότι υπάρχουν ανάγκες στους νομούς και ιδιαίτερα στο νομό Χανίων. Επιφυλάσσομαι όταν θα έρθουν οι τροπολογίες να κάνω μία πληρέστερη τοποθέτηση. 

Θέλω να εκφράσω τη διαφωνία μου και επιτρέψτε μου, κύριε Πρόεδρε, και σ' ό,τι αφορά το θέμα της δεοντολογίας, αλλά και στην ουσία του θέματος που έθεσε ο κ. Γκελεστάθης, να επισημάνω ότι υπάρχει μία σαφής αντίφαση. Ουσιαστικά ζητείται η επιβολή ενός αντισταθμιστικού οφέλους. Σε βάρος ποιου; Οπωσδήποτε σε βάρος ενός δημοσίου κατά τα άλλα αγαθού που αναφέρεται στην υδροδότηση περίπου του μισού πληθυσμού της Ελλάδας. 

Το δεοντολογικό σκέλος αναφέρεται στο εξής; Επιτρέψτε μου να θεωρώ ότι οι Βουλευτές είναι Βουλευτές και οι νομάρχες είναι νομάρχες. Πιστεύω ότι θα ήταν ορθότερο να απασχολήσει την Κυβέρνηση και εισηγούμαι να συμβεί αυτό, επειδή πράγματι η εν λόγω περιοχή έχει υποστεί σημαντικές ζημιές, έχει αλλάξει ουσιαστικά η χωροταξία της. Επέδρασε αυτή η λίμνη στις συγκοινωνίες. Να υπάρξει μία πρόβλεψη -το συζητήσαμε και με τον κ. Ανδρεουλάκο και νομίζω ότι έχει ενδιαφέρουσες απόψεις πάνω στο θέμα- έτσι ώστε στο τρίτο Κοινοτικό Πλαίσιο Στήριξης πραγματικά να υπάρξει μία μέριμνα μελετημένη έτσι ώστε να αντιμετωπίζει τα προβλήματα τα οποία όλοι δεχόμαστε ότι έχουν δημιουργηθεί στην εν λόγω περιοχή. 

Τέλος, το νομοσχέδιο, κύριε Πρόεδρε, πιστεύω ότι είναι μία ήπια ρύθμιση και επιτυγχάνει τη ζεύξη των στόχων που είναι η βελτίωση των υπηρεσιών, η ανταγωνιστικότητα στην κατεύθυνση που έθεσε προ ολίγου και περιέγραψα και που αφορά κυρίως το εξωτερικό περιβάλλον, την προστασία του συμφέροντος του καταναλωτή με πολύ συγκεκριμένες προβλέψεις. Κατοχυρώνει τους εργαζόμενους, τις θέσεις τους, τα δικαιώματά τους, τα εισοδήματά τους, όχι μόνο με το προνομιακό δικαίωμα της μετοχής, αλλά και όσα ακολούθησαν. Εξασφαλίζει ποιότητα και αναβαθμίζει την παραγωγικότητα ενώ θα διευκολύνει το νέο καθεστώς τους ικανούς να διακριθούν. Ο βασικός στόχος αναβάθμισης των υπηρεσιών εξυπηρετείται, ενώ διατηρείται ο δημόσιος χαρακτήρας διαχείρισης ενός δημοσίου αγαθού. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, θα ήθελα και εγώ να αναφερθώ στο θέμα του αιτήματος της Νομαρχιακής Αυτοδιοίκησης Φωκίδος και λόγω καταγωγής. Είναι γεγονός αναμφισβήτητο ότι το έργο του φράγματος του Μόρνου εστέρησε την επαρχία Δωρίδος από τα μοναδικά έφορα εδάφη της. Και όσα εδάφη δεν κατελήφθησαν από τη λεκάνη του φράγματος εστερήθησαν του πλεονεκτήματος της υδρεύσεως διότι τα νερά δεσμεύτηκαν για να υδροδοτηθεί το λεκανοπέδιο Αθηνών. 

Παράλληλα είχαμε φοβερές συνέπειες, διότι ο μισός Νομός Φωκίδος απεκλείσθη συγκοινωνιακά. Εγιγαντώθησαν οι αποστάσεις με συνέπεια το μαρασμό της επαρχίας Δωρίδας που είναι μία από τις δύο επαρχίες του Νομού Φωκίδος. Υπάρχει χρέος της πολιτείας να αντισταθμίσει αυτές τις απώλειες. Πρέπει να βρεθεί τρόπος για μια ορθολογιστική αντιμετώπιση του προβλήματος. 

'Ερχομαι τώρα στα άρθρα. Εξ αφορμής των ρυθμίσεων που εισάγει το άρθρο 11 για την ενημέρωση του κοινού για ορισμένες χρηματιστηριακές συναλλαγές, θέλω να πω ότι δυστυχώς η Κυβέρνηση έπαιξε με τον ευαίσθητο θεσμό του χρηματιστηρίου. Προσεπάθησε εν όψει ευροεκλογών να κερδοσκοπήσει πολιτικά και αθέμιτα από αυτόν το θεσμό. 'Ηταν αλλεπάλληλες οι επεμβάσεις του κ. Παπαντωνίου με δηλώσεις όπως "το χρηματιστήριο θα τραβήξει, θα έχει φοβερή άνοδο". Παράλληλα υπήρχαν και οι σχετικές δηλώσεις του Πρωθυπουργού και άλλων κυβερνητικών παραγόντων, ότι αυτή η άνοδος του χρηματιστηρίου αντανακλά την ευρωστία και την ανάπτυξη της ελληνικής οικονομίας. 

Τώρα που το χρηματιστήριο πήρε την κατρακύλα, κύριοι συνάδελφοι του ΠΑ.ΣΟ.Κ., τι αντανακλά; Την πτώση της εθνικής οικονομίας; Δεν παίζουν, λοιπόν, με ένα ευαίσθητο θεσμό. Τον αφήνουν να λειτουργεί βάσει των κανόνων που θεσπίζει η πολιτεία, κανόνων που πρέπει να ελέγχονται αν τηρούνται ή όχι. 

Φέρνετε αυτές τις ρυθμίσεις. Βάζετε πρόσθετους κανόνες. Καλά είναι αυτά, αλλά οι ελεγκτικοί μηχανισμοί του χρηματιστηρίου έχουν λειτουργήσει; Η άποψή μου είναι ότι η Κυβέρνηση με τις αλλεπάλληλες μικροκομματικές παρεμβάσεις της το "φούσκωσε" και τώρα το "ξεφουσκώνει" Με τέτοια πολιτική εκ μέρους της Κυβέρνησης δεν είναι δυνατόν να προσβλέψουμε σε ένα υγιές χρηματιστήριο, αλλά σε ένα χρηματιστήριο τζόγου, αδιαφάνειας και αθέμιτης συναλλαγής. 

'Ερχομαι στις ρυθμίσεις του άρθρου 13. Η μετάταξη την οποία ευαγγελίζεται το άρθρο 13 θα μείνει χαρτί άγραφο, διότι ούτε οι Νομαρχιακές Αυτοδιοικήσεις ούτε και οι ΟΤΑ θα δεχθούν ένα προσωπικό που δεν θα μπορούν να πληρώσουν και που εν πολλοίς δεν το χρειάζονται. 

Απεναντίας υπάρχουν τεράστια κενά στις γραμματείες όλων των δικαστηρίων και των τεσσάρων νομών της Κρήτης. Νομίζω ότι ο Υπουργός Δικαιοσύνης είναι σύμφωνος να πληρωθούν αυτά τα κενά με μετατάξεις των εργαζομένων του Οργανισμού Ανάπτυξης Δυτικής και Ανατολικής Κρήτης. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Για τα άρθρα 10 έως 14 η άποψή μας είναι η εξής: 'Οσον αφορά το άρθρο 10 εμείς είμαστε κατά, διότι αφορά θέματα εισαγωγής ιδιωτικοποιημένων επιχειρήσεων στο Χρηματιστήριο Αθηνών. 'Οπως είχαμε την ευκαιρία να πούμε και προηγουμένως δεν είμαστε διατεθειμένοι να διευκολύνουμε τέτοιου είδους διαδικασίες. 

'Οσον αφορά τώρα το άρθρο 11, αφορά πράγματι μια ρύθμιση που αποσκοπεί σε μια κάποια ομαλοποίηση, σε έναν τομέα της λειτουργίας του χρηματιστηρίου. Αυτή η ρύθμιση έρχεται να γίνει, γιατί λίγο πριν εκδηλωθεί, αν θέλετε, η μαύρη εβδομάδα, υπήρχαν τέτοιου είδους προβλήματα σαν και αυτά, που αναφέρει το άρθρο, και εν πάση περιπτώσει κάνει μια προσπάθεια η Κυβέρνηση με τη συγκεκριμένη ρύθμιση να αντιμετωπίσει ορισμένες ακραίες καταστάσεις στο συγκεκριμένο τομέα, που αφορά την πληροφόρηση. Από αυτήν την άποψη είναι, θα μπορούσε να πει κανείς, μια θετική εξέλιξη. 

Σπεύδω όμως να σημειώσω ότι το χρηματιστήριο, κύριε Ανδρεουλάκο, είναι χρηματιστήριο, είτε στην Αθήνα είναι είτε στο Τόκυο ή δεν ξέρω εγώ πού αλλού. 'Αρα, όποιες ρυθμίσεις και να συμβούν, δεν μπορεί κανένας να διασφαλίσει τους μετόχους γενικά, αλλά ιδιαίτερα τους μικρομετόχους. Και έχω κατά νου καταστάσεις, που έχουν συμβεί και σε πολύ ανεπτυγμένες χώρες, όπως σας έχω πει, Ιαπωνία και αλλού, άρα με διάφορες ρυθμίσεις που γίνονται, αυτός ο τζόγος δεν πρόκειται να σταματήσει, χώρια από το ότι υπάρχουν πράγματι κυβερνητικές ευθύνες. Εξάλλου, είναι και στοιχείο της πολιτικής της Κυβέρνησης, όπως μας το είπε και ο κ. Χριστοδουλάκης πριν, άρα δεν είναι να απορεί κανένας με αυτήν την πλύση εγκεφάλου, που έχουμε ζήσει τις τελευταίες εβδομάδες, όσον αφορά το χρηματιστήριο. Δεν απορεί κανένας με τις επεμβάσεις και παρεμβάσεις που σαφώς κάνει η δική μας Κυβέρνηση, όπως κάνουν και άλλες κυβερνήσεις στον τομέα αυτόν και αυτές θα συνεχιστούν. Αυτό είναι βέβαιο. 

'Οσον αφορά τις συγχωνεύσεις των πιστωτικών ιδρυμάτων, είναι πράγματι και αυτή μια θετική εξέλιξη, με την έννοια ότι δίνει κάποιες δυνατότητες στην Τράπεζα της Ελλάδος να ασκεί έναν έλεγχο σε πιστωτικές συγχωνεύσεις και μ' αυτήν την έννοια μπορεί να συμβάλει στην προστασία ορισμένων πλευρών της εθνικής οικονομίας και κυρίως αυτού του τομέα, παρά το γεγονός, θα ήθελα να σημειώσω ότι είναι σχετικής αποτελεσματικότητας οι συγκεκριμένες ρυθμίσεις, πολύ περισσότερο αν έχουμε υπόψη μας τις διαδικασίες γύρω από την ευρωπαϊκή ενοποίηση, την ΟΝΕ κλπ. 

Εμείς, όσον αφορά τις μετατάξεις των εργαζομένων στον Οργανισμό Ανάπτυξης Δυτικής Κρήτης, δεν είμαστε αντίθετοι να προωθηθούν οι συγκεκριμένες ρυθμίσεις, αν και θα ήθελα βεβαίως να σημειώσω το γεγονός των μεγάλων ευθυνών, που υπάρχουν, για το μαρασμό, αν θέλετε, αυτών των συγκεκριμένων αναπτυξιακών επιχειρήσεων, αυτών των αναπτυξιακών εταιριών και τις συγκεκριμένες ευθύνες που υπάρχουν, τις οποίες δεν μπορεί κανείς να παραβλέψει. Γιατί ακόμα και αν υλοποιηθούν οι όποιες διατάξεις αφορά το άρθρο για τις μετατάξεις, τα ζητήματα ανασφάλειας, αβεβαιότητας και τα ζητήματα που έχουν προκύψει σε σχέση με ΙΚΑ κλπ., ασφαλώς δυστυχώς καλούνται οι εργαζόμενοι να τα αντιμετωπίσουν μόνοι τους. 

Αυτά, κύριε Πρόεδρε, και ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Σε ό,τι αφορά το άρθρο 11, το ψηφίζουμε με την επισήμανση όμως ότι χρειάζεται να έρθει -και νομίζουμε ότι είναι ώριμο να έρθει- ένα ολοκληρωμένο πλαίσιο ρύθμισης ελέγχου και διαφάνειας του χρηματιστηρίου. Είναι γεγονός ότι παλιότερα το χρηματιστήριο ήταν μικρό, δεν επηρέαζε ιδιαίτερα την κοινωνία η εξέλιξή του και η ρύθμισή του στην ουσία γινόταν από ορισμένες κρατικές τράπεζες, ορισμένες μεγάλες επιχειρήσεις. Η Επιτροπή Κεφαλαιαγοράς ήταν σκιώδης και στην ουσία ήταν μια υπηρεσία του Υπουργείου Εθνικής Οικονομίας. 

Σήμερα τα πράγματα έχουν αλλάξει. Και δεν είναι θέμα να προστατεύσουμε τους μικρομετόχους μόνο. Το θέμα είναι να προστατεύσουμε την κοινωνία. Διότι μια κρίση χρηματιστηριακή έχει αποδειχθεί ότι μπορεί να ξεπεραστεί ως χρηματιστηριακή κρίση γρήγορα, αλλά οι συνέπειές της στην υπόλοιπη κοινωνία διατηρούνται επί μακρόν. Αυτή είναι και μια διαπίστωση, που κάνει ο ΟΗΕ φέτος ως γενικό συμπέρασμα από την κρίση στη Νοτιοανατολική Ασία. Τα περισσότερα χρηματιστήρια εκεί έχουν ανακάμψει, αλλά βλέπουμε ότι και στην Ινδονησία και αλλού τεράστια κοινωνικά προβλήματα και πληγές, που άνοιξαν ως παρενέργειες της χρηματιστηριακής κρίσης, παραμένουν. 

Υπάρχουν πολύ σοβαρά θέματα, λείπει τώρα όμως ο Υπουργός και τα λέω για τα Πρακτικά. Πρέπει να αντιμετωπιστεί το φαινόμενο των off shore com panies των λεγόμενων, υπεράκτιων εταιρειών οι οποίες εμφανίζονται ως αγοραστές μετοχών με αδυναμία περαιτέρω ελέγχου των φυσικών προσώπων που είναι πίσω τους. Είναι κοινή ομολογία ότι τα μέτρα για την αντιμετώπιση του ξεπλήματος του λεγόμενου "μαύρου" χρήματος, δηλαδή, του μη νόμιμου χρήματος είναι ανεπαρκή και πρέπει να το αναγνωρίσουμε. Επίσης, υπάρχουν προβλήματα σε ό,τι αφορά την άνιση πληροφόρηση κλπ. 

Επομένως, το ψηφίζουμε αυτό το άρθρο διότι είναι σε θετική κατεύθυνση, είναι όμως αποσπασματικό και επί τη ευκαιρία θέτουμε αυτό το γενικότερο θέμα. 

Σε ό,τι αφορά τον ΟΑΔΥΚ: Θέλω και εγώ να υπογραμμίσω ότι ειδικά ο ΟΑΔΥΚ έχει μια ιστορία πολύ θετική και ως ένας θεσμός αναπτυξιακής παρέμβασης σε περιφερειακή κλίμακα ίσως θα έπρεπε να γίνει πρότυπο και για άλλους τέτοιους φορείς. Φοβάμαι ότι δεν είναι αυτή η λογική της Κυβέρνησης. Εν πάση περιπτώσεις, τις συγκεκριμένες μετατάξεις πρέπει να τις δεχθούμε, υπάρχουν όμως οι εξής παρατηρήσεις. Πρώτον να περιληφθεί και η δυνατότητα μετάταξης στα Υπουργεία Εσωτερικών και Δικαιοσύνης, στις υπηρεσίες τους. Δεν κατανοούμε την επιμονή άρνησης. Μιλάμε για δυνατότητα. Αν μπορεί να λυθεί αλλιώς το πρόβλημα δεν θα χρειαστεί, ας μπει όμως και αυτή η δυνατότητα. Και δεύτερον στην έκτη παράγραφο που μιλάει για το χρόνο ασφάλισης να μπει, με το συνολικό χρόνο υπηρεσίας που έχει αναγνωριστεί από τον ΟΑΔΥΚ. Δηλαδή, αν ο ΟΑΔΥΚ έχει αναγνωρίσει στον εργαζόμενο ότι έχει δέκα χρόνια υπηρεσία αυτό να είναι. Διότι πολλοί εργαζόμενοι του ΟΑΔΥΚ, ενδεχομένως, έχουν προϋπηρεσία και σε άλλους δημόσιους τομείς. 

Τέλος -έκανα την πρόταση χθες, δεν υπήρχε σχολιασμός από την Κυβέρνηση- θέμα μετάταξης τίθεται και για τους εργαζομένους των λιπασμάτων στη Δραπετσώνα. Υπάρχει και μια τροπολογία, του συναδέλφου κ. Ιντζέ, την οποία υποστηρίζουμε και εμείς. Εάν η Κυβέρνηση για οποιονδήποτε λόγο δεν είναι έτοιμη να δεχθεί την τροπολογία τουλάχιστον να αναλάβει μια πολιτική δέσμευση για την άμεση αντιμετώπιση του σχετικού προβλήματος. 

Επειδή, κύριε Πρόεδρε, μπορεί να μην είμαι στην ψηφοφορία, τα άρθρα 11, 12 και 13 τα ψηφίζουμε με τις παρατηρήσεις που κάναμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα αναφερθώ μόνο στα άρθρα 11 και 12 που τα καταψηφίζουμε. Και η αιτία είναι ότι τα θέματα του χρηματιστηρίου τα είχαμε συζητήσει εκτενώς πριν δυο χρόνια όταν συζητιόταν το νομοσχέδιο για την κεφαλαιαγορά και το χρηματιστήριο. Από το 1996 έχω παρατηρήσει ότι σε κάθε νομοσχέδιο του Υπουργείου Εθνικής Οικονομίας υπάρχουν και διατάξεις αποσπασματικές για τη ρύθμιση θεμάτων του χρηματιστηρίου. Επομένως, δύο τινά συμβαίνουν. 'Η δεν γνωρίζει η Κυβέρνηση και ό,τι θέμα προκύπτει το ρυθμίζει, που σημαίνει ανικανότητα και απρονοησία να δει την επαύριο και βλέπει μόνο μέχρι τη μύτη της ή αφήνει έτσι να λειτουργεί το χρηματιστήριο για να καλύπτει ορισμένες ανορθόδοξες λειτουργίες και ενέργειες αυτών που παίζουν στο χρηματιστήριο και διαμορφώνουν τις τιμές κατά βούληση και μετά όταν πλέον σκανδαλίζεται η ελληνική κοινωνία σε όλη την ελληνική επικράτεια, τότε σπεύδει για να ρυθμίσει ώστε να καλύψει αυτά που μέχρι χθες ενδεχομένως υπέθαλπε. Κατά τα άλλα οι ρυθμίσεις είναι σωστές, αλλά, επαναλαμβάνω, τις καταψηφίζουμε με όσα είπα προηγουμένως. 

Θέλω να προσθέσω πριν τελειώσω την αναφορά μου στο άρθρο 11 ότι τουλάχιστον από το 1994, όταν ήρθε στη Κυβέρνηση το ΠΑΣΟΚ και είχε υιοθετήσει τη πολιτική της Νέας Δημοκρατίας περί ιδιωτικοποήσεων ή μετοχοποιήσεων ή αποκρατικοποιήσεων -όποια έννοια και αν υιοθετήσουμε στο ίδιο αποτέλεσμα καταλήγουμε- έπρεπε να προνοήσει ότι θα έχει μια άνοδο η λειτουργία του χρηματιστηρίου και μια αύξηση των συναλλαγών. 

Οφείλω να ομολογήσω ως ΔΗ.Κ.ΚΙ. ότι είμαστε υπέρ του χρηματιστηρίου, εφόσον πιστεύουμε σε μία μεικτή οικονομία. Εφόσον υπάρχει ιδιωτικός τομέας, είναι αδύνατον να μην υπάρξει χρηματιστήριο. 

Ως προς το άρθρο 12. Κύριε Πρόεδρε, διεθνώς από το 1995 έχει αρχίσει αυτή η επιθετική πορεία συγχώνευσης μεγάλων επιχειρήσεων και ιδίως τραπεζών. Στην Ελλάδα, από το 1997 είχαν αρχίσει αυτές οι διεργασίες συγχωνεύσεως των μεγάλων τραπεζών. Είχαμε τη συγχώνευση Εθνικής και Κτηματικής, η οποία βέβαια ήταν θυγατρική, είχαμε την εξαγορά και στην πορεία συγχώνευση της Τράπεζας Μακεδονίας-Θράκης από την Τράπεζα Πειραιώς, το ίδιο συνέβη και με την Τράπεζα Χίος και ένα χρόνο πέρσι ταλανίστηκε η ελληνική κοινωνία, και ιδίως ο τραπεζικός χώρος, με την εξαγορά της Ιονικής. 'Αρα το θέμα το γνώριζε η Κυβέρνηση. Φέρνει τώρα τη ρύθμιση, ακριβώς με το σκεπτικό που είπα προηγουμένως, για το χρηματιστήριο, για να καλύψει ορισμένες ανορθόδοξες μεθόδους συγχωνεύσεων και εξαγορών και επιθετικών εξαγορών. Και αφού αυτές έχουν συντελεστεί, έρχεται εκ των υστέρων να λάβει πρόνοια και να βάλει κάποιο φρένο, κάποια διαφάνεια στις από δω και πέρα τέτοιου είδους συγχωνεύσεις. Αλλά, όταν ήδη το φιλέτο έχει συντελεστεί, φαγωθεί, από κει και πέρα δεν υπάρχουν -είναι ενδεχομένως η Εμπορική Τράπεζα- τα περιθώρια τέτοιου είδους χαριστικών ... πράξεων έχουν στενέψει και γι' αυτόν το λόγο έρχεται να ρυθμίσει. Γι' αυτόν το λόγο ούτε αυτό το άρθρο το ψηφίζουμε, καίτοι και εμείς πιστεύουμε ότι αυτές καθ' εαυτές οι ρυθμίσεις, έστω και αποσπασματικές, είναι θετικότατες. 

'Οσον αφορά το άρθρο 13, είπα ότι το ψηφίζω προκαταβολικά με την προσθήκη και την επανάληψη ότι πρέπει σ' αυτό το άρθρο να ληφθεί πρόνοια και για τους εργαζόμενους που θα μείνουν εκτός εργασίας στο εργοστάσιο Λιπασμάτων της Δραπετσώνας, ένεκα της σωστής ρύθμισης που έχει γίνει μεταξύ ομόρων δήμων και του Υπουργείου ΠΕΧΩΔΕ, για τη μεταφορά του εργοστασίου. 

Το άρθρο 14 το καταψηφίζουμε γιατί η μεν μία παράγραφος είναι σωστή, αλλά στις παραγράφους 3 και 4 γίνονται ρυθμίσεις με τις οποίες δεν συμφωνούμε. 

Με αυτές τις παρατηρήσεις, κύριε Πρόεδρε, τελείωσα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, πρώτον, μερικές παρατηρήσεις για το χρηματιστήριο. Ορθώς ελέχθη ότι η Κυβέρνηση φέρνει μία διάταξη προς τη σωστή κατεύθυνση, καθυστερημένη όμως και αποσπασματική. 

Κύριε Υφυπουργέ, πρέπει να καταλάβετε ότι στο χρηματιστήριο πρέπει να βάλετε ορισμένους κανόνες και να θεραπεύσετε τις αδυναμίες του. Η Αντιπολίτευση, παρά τα όσα θέλει να λέει ενίοτε και ο Πρωθυπουργός, σέβεται τον απλό κοσμάκη, ο οποίος τοποθετείται στο χρηματιστήριο και δεν θέλει να βλάψει, και δεν μίλησε όπως θα έπρεπε να είχε μιλήσει ίσα με τώρα για όσα συμβαίνουν εκεί. Γιατί δεν είναι μόνο το ξέπλημα του μαύρου χρήματος, το οποίο υπαινίχθη προ ολίγου και ο κ. Δραγασάκης, έγιναν παιχνίδια στο χρηματιστήριο από ανθρώπους που είχαν και πολιτικές προσβάσεις και προσβάσεις στα mass media, κερδήθηκαν πολλά δισεκατομμύρια δεκάδες, ίσως και εκατοντάδες, τα οποία τελικά θα βαρύνουν τους αφελείς 'Ελληνες πολίτες, οι οποίοι έσπευσαν να καταθέσουν το υστέρημά τους στο χρηματιστήριο. 

Είναι ανάγκη επομένως αυτά τα οποία γνωρίζουμε όλοι ότι πρέπει να γίνουν, να τα κάνει η Κυβέρνηση το ταχύτερο και να μη φέρνει αποσπασματικά σωστές διατάξεις, τις οποίες θα ψηφίσουμε. Απόδειξη, κύριε Πρόεδρε, ότι ενεργεί αποσπασματικά η Κυβέρνηση είναι ότι στο ίδιο νομοσχέδιο, το οποίο περιλαμβάνει διάταξη περί χρηματιστηρίου, φέρνει εκ των υστέρων και μία προσθήκη, σωστή και αυτή, εγώ τη δέχομαι, για το χρηματιστήριο. Επιτέλους τελειώστε. Δεν το λέω για σας, κύριε Χριστοδουλάκη, το λέω γενικότερα για την Κυβέρνηση. Αυτά που πρέπει να γίνουν στο χρηματιστήριο, κάντε τα το ταχύτερο. 

Θα πω μερικά λόγια τώρα για το άρθρο 13, κύριε Πρόεδρε. 'Ηταν τραγικό λάθος η κατάργηση του ΟΑΔΥΚ και του ΟΑΝΑΚ. 'Ηταν δύο τοπικοί αποκεντρωμένοι οργανισμοί ιδιωτικού δικαίου. Οι μετοχές μοιραζόντουσαν στα τρία μεταξύ της Νομαρχιακής Αυτοδιοίκησης, του κράτους και των συνεταιρισμών. Ο ΟΑΔΥΚ είχε λαμπρό έργο. 'Αλλαξε την όψη των Χανίων δεκαετία του 1970 δημιουργήθηκε πρωτοποριακή οργάνωση μέσα στα πλαίσια της Κοινότητας και απετέλεσε παράδειγμα που το μιμήθηκε μετά η Γαλλία. 

Πράγματι εγώ ήμουν ο δημιουργός του οργανισμού αυτού. Το ΠΑ.ΣΟ.Κ. τον πολέμησε τότε με μανία, αλλά όταν έγινε κυβέρνηση τον αγκάλιασε, συνέχισε και απέδωσε χρησιμότατο έργο. 'Ηταν λάθος που κατεργήθη και η κατάργησή του ήταν αποτέλεσμα πείσματος, άγνοιας, αλλά και οίησης νεόκοπων και μαθητευόμενων μάγων, φοβούμαι, που κυβερνούν αυτήν τη χώρα. 

Εν πάση περιπτώσει, όμως, κατεργήθη. Σήμερα έχουμε εκατοντάδες υπαλλήλων οι οποίοι είναι αργόμισθοι και πληρώνονται, διότι ορθώς δεν απελύθη κανένας, χωρίς να προσφέρουν καμία υπηρεσία. Ζητούμε από την Κυβέρνηση να κάνει ένα νόμο ώστε να επιτραπεί να χρησιμοποιηθούν αυτοί οι άνθρωποι εκεί όπου τους χρειαζόμαστε, τοπικά πάλι. Και οι ίδιοι θέλουν φυσικά να πάνε κάπου να δουλέψουν. 

Στα Χανιά, κύριε Πρόεδρε, έχω μία τραγική κατάσταση στη δικαιοσύνη. Το υποθυκοφυλακείο δεν λειτουργεί. 'Ενα χρόνο τώρα δεν γίνονται πράξεις στο υποθηκοφυλακείο με αποτέλεσμα να έχουμε πλήρη ανασφάλεια στις συναλλαγές. Το πρωτοδικείο, το εφετείο, οι εισαγγελίες δεν λειτουργούν. 

Ζητήσαμε και ζητώ, κύριε Πρόεδρε, όπως πρώτος ζήτησε ο εισηγητής της Πλειοψηφίας και ο κ. Βαλυράκης, τοπικός Βουλευτής, ο οποίος είμαι βέβαιος ότι συμμερίζεται τις ίδιες απόψεις, με τροπολογία τους να διορθωθεί το άρθρο αυτό, το οποίο είναι σωστό και να προστεθεί ότι μπορεί να γίνει μετάταξη και στο Υπουργείο Δικαιοσύνης και στα νομικά πρόσωπα δημοσίου δικαίου της περιφέρειας. 

Ο κ. Γιαννόπουλος συμφωνεί και το ζητεί. Ο Υπουργός Πρόνοιας και Εργασίας το δέχεται και το ζητεί. Δεν καταλαβαίνω γιατί ορισμένα αυτονόητα πράγματα δεν γίνονται, αλλά στεκόμαστε σε πείσματα και σε αρνήσεις. 

Θέλω να ελπίζω ότι ο κύριος Υφυπουργός σήμερα πλέον θα δεχθεί την προσθήκη, όπως την προτείνουν οι δύο συνάδελφοι, ο κ. Βαλυράκης και ο κ. Σταυρακάκης, για να δοθεί επιτέλους μία λύση στους υπαλλήλους, μια που το γενικότερο θέμα δυστυχώς είναι τετελεσμένο με άρνηση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μετά την κατ' εξακολούθηση άρνηση του κυρίου Υφυπουργού Οικονομικών να τοποθετηθεί στην πρότασή μου για να ικανοποιηθεί το αίτημα της Νομαρχιακής Αυτοδιοίκησης Φωκίδας, για το αντισταθμιστικό τέλος από τα νερά του Μόρνου που έρχονται για την ύδρευση της ευρύτερης περιοχής της Αθήνας, άκουσα με έκπληξη τον εισηγητή της Πλειοψηφίας να αναφέρεται στο θέμα αυτό κατά απαράδεκτο τρόπο. 'Η συμφωνούν με την πρόταση αυτή ή δεν συμφωνούν. 'Η είναι δίκαιο το αίτημα του λαού της Φωκίδας ή δεν είναι. Διότι εφ' όσον υπάρχει το προηγούμενο, όπου με το νόμο 2446/1996 επιβλήθηκε ειδικό τέλος επί του κύκλου εργασιών της ΔΕΗ υπέρ των Νομών Κοζάνης, Αρκαδίας και Φλώρινας για το λιγνίτη που παράγουν και διατίθεται στη ΔΕΗ -είναι σωστή, δίκαιη και νόμιμη η ρύθμιση αυτή- γιατί πρέπει να υπάρξει διαφορετική αντιμετώπιση του θέματος της Φωκίδας; 'Ετσι, λοιπόν, η αόριστη έκφραση μίας ευχής να ενισχυθεί η Φωκίδα για το λόγο αυτό, νομίζω ότι είναι απαράδεκτη. 

Πέραν αυτών, κύριε Πρόεδρε, νομίζω ότι ο κύριος Υφυπουργός Οικονομικών έχει υποχρέωση να δώσει τελικά μία απάντηση. Δεν ξέρω, προσπαθεί να περιφρονήσει εμάς που ομιλούμε για τα θέματα που απασχολούν τους συμπατριώτες μας; Αυτό βέβαια δεν μπορεί να το επιτύχει. 

Προσπαθεί να περιφρονήσει τους χιλιάδες συμπατριώτες μου της Φωκίδας που θέτουν το θέμα αυτό; Δεν καταλαβαίνω γιατί δεν δίνει μία απάντηση οποιασδήποτε μορφής, να ακουστεί μία απάντηση της Κυβέρνησης στη Βουλή των Ελλήνων για ένα σοβαρότατο θέμα, που απασχολεί χιλιάδες κατοίκους της Φωκίδας. 

Αλλά απορώ, πέραν αυτών, κύριε Πρόεδρε, γιατί και ο κυβερνητικός Βουλευτής, ο Βουλευτής του ΠΑΣΟΚ Φωκίδας, δεν ζητάει το λόγο, αφού μετέχει στο Τμήμα που συζητούμε σήμερα, για να τοποθετηθεί στο Θέμα αυτό. Δηλαδή συλλήβδην η παράταξη του ΠΑΣΟΚ αρνείται να αντιμετωπίσει το θέμα αυτό, διότι δεν το βρίσκει δίκαιο, σκόπιμο, νόμιμο; 

'Ετσι, λοιπόν, κύριε Πρόεδρε, νομίζω ότι έστω και αυτήν τη στιγμή ο κύριος Υφυπουργός Οικονομικών έχει υποχρέωση να δώσει μία απάντηση στη Βουλή για το θέμα αυτό. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, όσον αφορά το χρηματιστήριο, για το οποίο υπάρχει και σχετική διάταξη, θυμίζω στους αγαπητούς συναδέλφους και στην Κυβέρνηση ότι ο ομιλών πολύ έγκαιρα, από τις αρχές Ιουνίου αυτού του έτους, αλλά και στη συνέχεια με τη συμμετοχή μου στο πρώτο Τμήμα Διακοπής Εργασιών της Βουλής, όταν ήρθε το σχέδιο νόμου, θα το θυμάται ο κύριος Υφυπουργός και υπάρχουν τα Πρακτικά της Βουλής, για τη δημιουργία δεύτερου χρηματιστηρίου, των λεγόμενων μικρομετόχων, την πρώτη ημέρα είχε ζητήσει από τον παριστάμενο τότε Υπουργό Εθνικής Οικονομίας και Οικονομικών, τον κ. Παπαντωνίου, να πει αν αυτή η αλματώδης, καθημερινή και χωρίς καμιά διακοπή ουσιαστικά αύξηση της χρηματιστηριακής αξίας των μετοχών, έχει οποιαδήποτε σχέση με την αντίστοιχη ή κατά κάποιο τρόπο με τη βελτίωση της καθαρής οικονομικής θέσης των επιχειρήσεων, που είναι εισηγμένες στο χρηματιστήριο ή με τη βελτίωση της παραγωγικότητας ή την αύξηση της κερδοφορίας. 

Και ο κ. Παπαντωνίου, επειδή όλα τα θέματα τα βλέπει επιφανειακά, μου απάντησε "ναι, έχει απόλυτη σχέση". Είχα κάνει την πρόβλεψη, που είναι καταχωρημένη στα Πρακτικά ότι αυτό που γίνεται στο χρηματιστήριο, που γινόταν και τον Ιούνιο, είναι μια αφύσικη εξέλιξη, δεν έχει καμία σχέση με οικονομικούς κανόνες, είναι οικονομικά ανορθόδοξο. 

Είχα προειδοποιήσει από τότε ότι θα έπρεπε να γίνουν τότε και όχι τώρα, που έχασαν χρήματα αρκετοί μικρομεσαίοι που έκαναν επενδύσεις στο χρηματιστήριο, θεσμικές παρεμβάσεις, ώστε να διαφυλαχθούν οι μικρομεσαίοι επενδυτές του χρηματιστηρίου. 

'Οταν την επόμενη ημέρα κλήθηκαν φορείς και μεταξύ αυτών και οι υπεύθυνοι του χρηματιστηρίου και έκαναν τα ίδια ερωτήματα, ο υπεύθυνος κ. Θωμαδάκης, έξυπνα ενεργών, δεν απάντησε όπως απάντησε την προηγούμενη ημέρα, με τέτοια αφέλεια ή με τέτοια προχειρότητα, ο κ. Παπαντωνίου, αφήνοντας έμμεσα να εννοηθεί ότι ασφαλώς αυτές οι συνεχείς αυξήσεις της αξίας των μετοχών στο χρηματιστήριο δεν έχουν καμία σχέση με όλα αυτά τα θέματα που έβαλα, με τη βελτίωση της παραγωγικότητας, της καθαρής οικονομικής θέσης κλπ. 

Σε συνέντευξη που είχα δώσει πριν από τις ευρωεκλογές στην ΝΕΤ, επεσήμανα αυτόν τον κίνδυνο με μεγάλη προσοχή, χωρίς να δίνω δυνατότητα για παρερμηνείες και είχα πει στους μικρομεσαίους επενδυτές ότι από εδώ και πέρα, τον Ιούνιο, πρέπει να είναι πάρα πολύ προσεκτικοί, γιατί αυτό που γίνεται, είναι αφύσικη εξέλιξη. 

Και ενώ η Κυβέρνηση βολευόταν πολιτικά και κομματικά μ' αυτήν την ανορθόδοξη εξέλιξη, βοηθούσε επίσης με την ωραιοποίηση της κατάστασης και με το να συνδέει δημόσια αυτήν την εξέλιξη με την οικονομία και παγίδευσε τελικά, παραπλάνησε τελικά εκατοντάδες χιλιάδες μικρομεσαίους επενδυτές με τις διάφορες δηλώσεις, που συμπληρώθηκαν τις τελευταίες ημέρες. 

Τους έβαλε στο χρηματιστήριο και σε αυτήν τη λογική και τελικά έχασαν ένα μεγάλο τμήμα από τα χρήματα σε συνδυασμό με τις απαράδεκτες δηλώσεις του διοικητή της Τράπεζας Ελλάδος και του κ. Παπαντωνίου, τις διαρροές δηλώσεων του κυρίου Πρωθυπουργού και άλλων παρομοίων παραγόντων. 

Ασφαλώς το χρηματιστήριο, όταν λειτουργεί ως μηχανισμός υγιούς άντλησης κεφαλαίων από τις επιχειρήσεις που είναι εισηγμένες στο χρηματιστήριο, προκειμένου να κάνουν με τα κεφάλαια αυτά επενδύσεις να συμβάλουν έτσι στην ανάπτυξη της οικονομίας και στην οικονομική μεγέθυνση αλλά και να συμβάλουν στη δημιουργία θέσεων απασχόλησης, είναι ένας θεσμός ανεκτός, αλλά εδώ δεν λειτουργεί μ' αυτήν τη λογική. Η λογική του τζόγου που επικρατεί τελικά δυναμιτίζει την πραγματική οικονομία και παράγει ανεργία. Τα μέτρα, λοιπόν, έπρεπε να παρθούν έγκαιρα και όχι σε μια χρονική στιγμή που επέτειναν το πρόβλημα και έχασαν λεφτά αρκετοί μικρομεσαίοι. 

Κλείνοντας θέλω να τονίσω, κύριε Υπουργέ, ότι οι Βουλευτές του ΔΗ.Κ.ΚΙ. έχουν καταθέσει μια τροπολογία για τους εργαζόμενους στο εργοστάσιο Λιπασμάτων της Δραπετσώνας. Η ελάχιστη κοινωνική ευαισθησία απέναντι στους εργαζόμενους επιβάλλει να κάνετε δεκτή αυτήν την τροπολογία αν επιμένετε στη μεταφορά ή στην κατάργηση του εργοστασίου, διότι οι εργαζόμενοι δεν μπορούν να μένουν στον αέρα, γιατί δεν είναι θέμα ότι έπεσε έξω η επιχείρηση, αλλά λόγοι γενικότεροι, περιβαλλοντολογικοί κλπ. οδηγούν, όπως λέει η Κυβέρνηση, στην απομάκρυνση του εργοστασίου. 

'Αρα πρέπει να κατοχυρωθούν 100% οι εργασιακές σχέσεις, οι θέσεις εργασίας, τα ασφαλιστικά και συνταξιοδοτικά δικαιώματα. 

Και κλείνω, κύριε Πρόεδρε, λέγοντας ότι -όπως τόνισε και ο κ. Ιντζές- είμαστε υπέρ του να υπάρξει τώρα, που είναι το κατάλληλο νομοσχέδιο, η ρύθμιση για τα αντισταθμιστικά τέλη για το Νομό Φωκίδας. 

Δεν υπάρχει δικαιολογία για να παραπέμπεται αυτό στο μέλλον, στην ουσία στις καλένδες. Στηρίζουμε ως ΔΗ.Κ.ΚΙ. ανεπιφύλακτα αυτήν τη ρύθμιση που πρέπει να γίνει υπέρ της αυτοδιοίκησης. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βαλυράκης έχει το λόγο. 

ΣΗΦΗΣ ΒΑΛΥΡΑΚΗΣ: Κύριοι συνάδελφοι, στην πρώτη ενότητα εθίγησαν θέματα σε ό,τι αφορά την ουσία του νομοσχεδίου και εδώ έχουμε δευτερεύουσες, θα έλεγα, διατάξεις. 

Λόγω του περιορισμένου χρόνου θα ήθελα να μείνω στο θέμα που αφορά και τα Χανιά, δηλαδή, τις ρυθμίσεις που αφορούν τον Ο.Α.ΔΥ.Κ. 

Εδώ, κύριε Πρόεδρε, θα πρέπει να πούμε ότι ιστορικά έχουν δοθεί αγώνες και για τη σωστή λειτουργία και για την αξιοποίηση της πράγματι σημαντικής αναπτυξιακής δυνατότητας του Οργανισμού Ανάπτυξης Δυτικής Κρήτης. 

Θα μπορούσε κανείς να μακρηγορήσει παρουσιάζοντας τα θετικά πεπραγμένα σε ό,τι αφορά την ανάπτυξη του Οργανισμού. 'Ομως ο Οργανισμός με ευθύνη της κεντρικής εξουσίας, της Κυβέρνησης φορτώθηκε με μεγάλο αριθμό προσωπικού. Καλώς έγινε -πιστεύω ότι όλοι θα συμφωνήσουμε- η αποκέντρωση του οργανισμού και η διάθεση του ποσοστού των μετοχών του κράτους, το 33%, στους Οργανισμούς Τοπικής Αυτοδιοίκησης. 'Ομως με βάση την πράξη αυτή δεσμεύτηκε η Κυβέρνηση, κύριε Υπουργέ, για την εξυγίανση και την απορρόφηση από τον οργανισμό του πλεονάζοντος αυτού προσωπικού για λόγους προφανείς, της εξασφάλισης της βιωσιμότητάς του. 

'Αρα λοιπόν σ' ό,τι αφορά τα θέματα του προσωπικού του ΟΑΔΥΚ -εκεί θα ήθελα να εντοπίσω την προσοχή μας- είναι ευθύνη της Κυβέρνησης η απορρόφηση του πλεονάζοντος προσωπικού. 

Το δεύτερο ζήτημα είναι -και εδώ δημιουργείται πάλι ευθύνη της Κυβέρνησης- ότι ένας σημαντικός αριθμός αυτών των εργαζομένων, περίπου επτά στο Πρωτοδικείο, τέσσερις στο Εφετείο και δύο στο Υποθηκοφυλακείο στηρίζουν ουσιαστικά εδώ και δύο χρόνια τη λειτουργία των υπηρεσιών της δικαιοσύνης στα Χανιά. 

'Αρα, ο ΟΑΔΥΚ πληρώνει, η Κυβέρνηση απολαμβάνει υπηρεσίες και όταν ερχόμαστε να ρυθμίσουμε τα θέματα αυτά, τότε βρίσκουμε δυσκολία. 

Θα παρακαλούσα, κύριε Προέδρε, τα μέλη της Κυβέρνησης να μη χρειάζονται πέραν της Αιθούσης συζητήσεις και διαπραγματεύσεις, αλλά να λύνονται εδώ τα ζητήματα. 

Θα παρακαλούσα πολύ, κύριε Υπουργέ των Οικονομικών, μια που έχετε και γνώση εντοπιότητας, να ρυθμίσουμε αυτό το θέμα κατά τρόπο μόνιμο. Για όσους, λοιπόν, εργαζομένους του ΟΑΔYK έχουν διατεθεί σε κενές οργανικές θέσεις του Υπουργείου Δικαιοσύνης, θα παρακαλούσα να γίνει ρύθμιση για τις υπηρεσίες των Χανίων και ονομαστικά για το πρωτοδικείο, το εφετείο και το υποθηκοφυλακείο. Είναι όρος καλής λειτουργίας των υπηρεσιών αυτών. 

Και ο Πρόεδρος κ. Μητσοτάκης αναφέρθηκε στην ομιλία του και ο Υπουργός Δικαιοσύνης κ. Γιαννόπουλος ενθέρμως συνηγορεί, γιατί έχει πρόβλημα. Το πρόβλημα βεβαίως είναι τοπικό, είναι χανιώτικο και παρακαλώ μ' αυτήν τη λογική να το αντιμετωπίσουμε. 

'Ετσι και αλλιώς, η ρύθμιση που έχει περάσει στο άρθρο 13 είναι πανομοιότυπη της τροπολογίας που κατέθεσαν τον Αύγουστο και οι τρεις Βουλευτές Χανίων του ΠΑΣΟΚ. Μεταφέρθηκε το κείμενο της τροπολογίας στο νομοσχέδιο αυτό και απετέλεσε το άρθρο 13, πλην όμως αφαιρέθηκε το κομμάτι εκείνο της πρότασης που αφορούσε στις υπηρεσίες του Υπουργείου Δικαιοσύνης, δηλαδή το πρωτοδικείο, το εφετείο και το υποθηκοφυλακείο. 

ΠΡΟΕΔΡΕΥΩΝ (Παναγιώτης Σγουρίδης): Τελειώνετε παρακαλώ, είναι κατανοητά αυτά. 

ΣΗΦΗΣ ΒΑΛΥΡΑΚΗΣ: Τελειώνω, κύριε Πρόεδρε. 

Για δε το υποθηκοφυλακείο είναι τρομερό το πρόβλημα, γιατί δεν εγγράφονται οι πράξεις μεταβίβασης. 

ΑΝΑΣΤΑΣΙΟΣ ΙΝΤΖΕΣ: Εν όψει μάλιστα και του Κτηματολογίου είναι μεγαλύτερο. 

ΣΗΦΗΣ ΒΑΛΥΡΑΚΗΣ: Θερμή παράκληση, λοιπόν, είναι, όχι μόνο χανιώτικη, αλλά δεοντολογική, να αντιμετωπιστεί το πρόβλημα. Συνηγορεί και το Ρέθυμνο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και το Ηράκλειο συνηγορεί. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο. 

ΙΩΑΝΝΗΣ ΚΕΦΑΛΟΓΙΑΝΝΗΣ: Θέλω να εκφράσω για άλλη μια φορά την αντίθεσή μου για την απόφαση της Κυβέρνησης που ουσιαστικά καταργεί τους δυο αναπτυξιακούς Οργανισμούς της Ανατολικής και της Δυτικής Κρήτης. Τον ΟΑΔΥΚ και το ΦΑΝΑΚ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν τους καταργούμε. 

ΙΩΑΝΝΗΣ ΚΕΦΑΛΟΓΙΑΝΝΗΣ: Ουσιαστικά τους έχετε καταργήσει και το ξέρετε πάρα πολύ καλά. Τώρα προσπαθείτε απλώς να ξεφορτωθείτε το πλεονάζον προσωπικό, που για λόγους κομματικούς φορτώσατε σ' αυτούς τους οργανισμούς. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Λάθος κάνετε. 

ΙΩΑΝΝΗΣ ΚΕΦΑΛΟΓΙΑΝΝΗΣ: Τους χρεοκοπήσατε και θέλετε να τους μεταβιβάσετε στους Οργανισμούς Τοπικής Αυτοδιοίκησης που γνωρίζετε πολύ καλά ότι δεν είναι τόσο ισχυροί οικονομικά, ώστε να μπορούν να αντέξουν αυτούς τους οργανισμούς! 

Μην κοροϊδεύετε τη Βουλή, κύριε Υφυπουργέ, και μην κοροϊδεύετε τον ελληνικό λαό. Στο κάτω-κάτω της γραφής την Κρήτη την έχετε διαγράψει από το ενδιαφέρον σας, γιατί οι Κυβερνήσεις του ΠΑΣΟΚ στα δεκαέξι χρόνια που κυβερνούν αυτόν τον τόπο δεν έκαναν, ούτε ένα μεγάλο αναπτυξιακό έργο υποδομής στην Κρήτη. Δεν έκανατε ούτε ένα και αν υπάρχει ένα πείτε το στη Βουλή. Πάρα πολλές φορές έχω θέσει αυτό το θέμα, αλλά δεν συγκινείστε και δεν θα συγκινηθείτε ποτέ. Την Κρήτη την θεωρείτε δεδομένη, γιατί ψηφίζει την παράταξη τη δική σας και επομένως θεωρείτε περιττό να ασχοληθείτε μαζί της, με τα προβλήματά της με την ανάπτυξή της. Τουλάχιστον όμως αυτούς τους οργανισμούς προστατέψτε τους. 

Θα ήθελα να συνηγορήσω και εγώ σε όσα προανέφεραν οι συνάδελφοι για το θέμα του πλεονάζοντος προσωπικού του ΟΑΔΥΚ. 'Εχουν ζητήσει ορισμένα από το προσωπικό και πολλοί εξ αυτών έχουν τοποθετηθεί σε δικαστικές υπηρεσίες που όντως υπάρχει μεγάλη ανάγκη. Σας το λέμε όλοι οι Κρήτες Βουλευτές. 'Εχει ανάγκη το πρωτοδικείο, το υποθηκοφυλακείο, το εφετείο. 

Μάλιστα από τη στιγμή που θέλουν οι υπάλληλοι αυτοί να μεταταγούν στις υπηρεσίες του Υπουργείου Δικαιοσύνης, γιατί εσείς από την πλευρά τη δική σας το αρνείστε; Ειλικρινά δεν καταλαβαίνω την άρνησή σας, δεν μπορώ να την εξηγήσω. 

Για το χρηματιστήριο, θα ήθελα να πω μόνο δύο λέξεις. Με πολλή καθυστέρηση παίρνετε αποφάσεις και φέρνετε εδώ σήμερα μέτρα προστασίας του Χρηματιστηρίου. Πολύ καθυστερημένα. Και τα φέρνετε ύστερα από την περιπέτεια των τελευταίων ημερών του χρηματιστηρίου και τη μεγάλη ζημιά, την οποία υπέστησαν οι μικροκαταθέτες. 

Είστε υπεύθυνοι για την κατάσταση που δημιουργήθηκε στο χρηματιστήριο. 'Οταν το χρηματιστήριο πηγαίνει καλά, κύριε Υπουργέ, λέτε: Η οικονομία της Ελλάδος πηγαίνει πολύ καλά. 'Εχω ακούσει τόσες φορές τον Υπουργό της Εθνικής Οικονομίας τον κ. Παπαντωνίου να λέει ότι αφού το χρηματιστήριο πάει καλά και η οικονομία της χώρας πάει περίφημα. 

'Εκανε δηλώσεις ο Υπουργός Εθνικής Οικονομίας, έκανε δηλώσεις ο Πρωθυπουργός, έκανε δηλώσεις ο διοικητής της Τραπέζης Ελλάδος, έκανε δηλώσεις ο διοικητής της Εθνικής Τραπέζης Ελλάδος για την πορεία του χρηματιστηρίου και έσπευσε όλος ο κόσμος εκεί, νομίζοντας ότι το χρηματιστήριο είναι ένας χώρος, όπου όποιος παίζει κερδίζει γιατί αυτήν την εντύπωση δημιούργησατε στον ελληνικό λαό. Αρκεί να παίξεις στο χρηματιστήριο και θα κερδίσεις. Και όταν πλέον από έλλειψη όντως μηχανισμών προστασίας των επενδυτών, έφτασε το χρηματιστήριο στην τελευταία κρίση βγήκε η Κυβέρνηση ως Πόντιος Πιλάτος και είπε, ξέρετε, το χρηματιστήριο δεν πρέπει να εμπλέκεται με την πολιτική και η Κυβέρνηση δεν έχει καμία ευθύνη. Αυτό μας δηλώνει ο κ. Παπαντωνίου σήμερα. 

Επιτέλους, θα σοβαρευτείτε καμία φορά; Ειλικρινά εκπλήττομαι για τον τρόπο με τον οποίο αντιμετωπίζετε το δυστυχισμένο 'Ελληνα πολίτη. Πώς η Κυβέρνηση -και έχει τεράστια ευθύνη-μετατρέπει το χρηματιστήριο σε τζόγο; 

'Εστω και καθυστερημένα φέρνετε αυτήν την τροπολογία, εμείς ψηφίζουμε και στηρίζουμε τα μέτρα αυτά, αλλά εφιστούμε την προσοχή της Κυβέρνησης να είναι περισσότερο προσεκτική και υπεύθυνη στο θέμα του χρηματιστηρίου, γιατί σε όλο τον κόσμο το χρηματιστήριο είναι μηχανισμός αναπτυξιακός σε κάθε χώρα. Εδώ δίνετε την εντύπωση στον ελληνικό λαό ότι αντιπροσωπεύει ένα καθαρώς κερδοσκοπικό μηχανισμό και προτρέπετε τον κόσμο να παίζει αλλά μόνο για να κερδίζει. 

Αυτά δεν θα πρέπει να συμβαίνουν. Συμβαίνουν, όμως, στη χώρα μας και αυτό δείχνει κατά την εκτίμηση τη δική μου τον πάρα πολύ λανθασμένο και κακό τρόπο τον οποίο εφαρμόζετε στη λειτουργία του χρηματιστηρίου που δείχνει τον τρόπο, με τον οποίο κυβερνάτε σήμερα τη χώρα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Καταρχήν, τα άρθρα τα οποία συζητάμε και τα οποία είχαν συζητηθεί εκτενώς και στη Διαρκή Επιτροπή, αποτελούν παρεμβάσεις προς τη θετική κατεύθυνση λειτουργίας του χρηματιστηρίου και προς την ίδια κατεύθυνση βρίσκονται και ορισμένες διατάξεις, οι οποίες θα συζητηθούν μετά με την κατατεθείσα τροπολογία. 

Πιστεύω πως είναι πολύ σημαντική η εκφρασθείσα άποψη της Αξιωματικής Αντιπολίτευσης να στηρίξει αυτές τις ρυθμίσεις, διότι νομίζω ότι έτσι μπορεί να δοθεί ένα μήνυμα ότι δεν υπάρχουν κομματικές παρεμβάσεις και κομματικές διενέξεις γύρω από την πορεία του χρηματιστηρίου. Το χρηματιστήριο είναι ένας θεσμός ο οποίος επηρεάζει πλέον σημαντικά την πορεία ευημερίας εκατοντάδων χιλιάδων ή και εκατομμυρίων επενδυτών πια και στη χώρα μας. Είναι ένας θεσμός όπου θα αυξηθεί η συμμετοχή του μικρού επενδυτή τα επόμενα χρόνια και τις επόμενες περιόδους και είναι κρίσιμο για τη συνολική υγιή πορεία της ελληνικής οικονομίας και της ευημερίας των Ελλήνων πολιτών να κρατηθεί έξω από κομματικές αντιπαραθέσεις και πολιτικές παρεμβάσεις. 

Η Κυβέρνηση καλωσορίζει αυτήν τη θετική υποστήριξη της Αξιωματικής Αντιπολίτευσης και από την πλευρά της πιστεύει ότι με την πρόοδο και τη βελτίωση που έχει σημειωθεί στην ελληνική οικονομία, υπηρετεί με τον καλύτερο τρόπο και την πορεία ευημερίας του ελληνικού λαού συνολικά, αλλά και τη βελτίωση και την αποτελεσματικότερη λειτουργία του ελληνικού χρηματιστηρίου. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Αναφέρθηκε με έμφαση από τον κ. Μητσοτάκη, γιατί αυτές οι θετικές, κατά τα άλλα, ρυθμίσεις έρχονται μετά. Θα πρέπει να πω ότι η ρύθμιση, την οποία συζητάμε τώρα, είχε ήδη κατατεθεί προ πολλού, όπως γνωρίζετε, αλλά και η τροπολογία η οποία έχει κατατεθεί και θα συζητηθεί, είναι αποτέλεσμα και ουσιαστικά επικυρώνει και εξειδικεύει το πλαίσιο των παρεμβάσεων, το οποίο έκανε ο πρόεδρος του Χρηματιστηρίου Αθηνών ο κ. Κουνιάκης πριν από μερικές μέρες. 

Πρέπει όμως να σας πω ότι βρίσκεται πολύ κοντά στην ολοκλήρωση, μια τεράστια δουλειά που γίνεται, με μία επιτροπή που έχει ορίσει η Κυβέρνηση στο ΥΠΕΘΟ για την αναμόρφωση και κωδικοποίηση όλων των διατάξεων, που διέπουν τη χρηματιστηριακή αγορά. 

Αυτή η δουλειά, όπως αντιλαμβάνεσθε, είναι πολύπλοκη και επίπονη, έτσι ώστε να γίνει με αρτιότητα και σύμφωνα με το πλαίσιο, που προβλέπουν 

οι διατάξεις περί κωδίκων της Βουλής, έτσι ώστε να είναι θεσμικά απυρόβλητη και απόλυτα κατοχυρωμένη η διαφάνεια και η καλή λειτουργία του χρηματιστηρίου και προς την ίδια κατεύθυνση βρίσκονται οι προτεινόμενες ρυθμίσεις και τροπολογίες. 

Για το θέμα του ΟΤΕ, το οποίο περιγράφει το άρθρο 14, θα πρέπει να υπάρχει συμφωνία και σ' αυτό, διότι διευκολύνεται και δίνεται μεγαλύτερη ευελιξία στην πολιτική του ΟΤΕ, καθώς αυτός προετοιμάζεται να εισέλθει στο πεδίο του ελεύθερου ανταγωνισμού, που έχει ορισθεί για μετά την 1.1.2001. 

'Ερχομαι τώρα σε ένα ειδικότερο θέμα, που αφορά τον ΟΑΔΥΚ και που έχει προκαλέσει αρκετά μεγάλο ενδιαφέρον, απ' ό,τι βλέπω από πρόσωπα, τα οποία έχουν συνδέσει τη σταδιοδρομία τους και την παρουσία τους με το Νομό Χανίων ειδικότερα και λίγο του Νομού Ρεθύμνου. 

Κατ' αρχήν, να πούμε το εξής. Η Κυβέρνηση του ΠΑΣΟΚ βοήθησε πάρα πολύ και στη λειτουργία του ΟΑΔΥΚ και του αντίστοιχου οργανισμού του Ηρακλείου, διότι υπηρέτησε πολύ σοβαρούς αναπτυξιακούς σκοπούς. Δεν τον καταργεί τον ΟΑΔΥΚ, τον εντάσσει όμως στην περιφέρεια, έτσι ώστε να συνεχίσει αποτελεσματικότερα το έργο του. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χωρίς πιστώσεις δεν γίνονται έργα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τι λέτε, κύριε Πρόεδρε. 'Ισα-ίσα ενισχύεται με πιστώσεις και με έργα. 

Δεν είναι δυνατόν σε μια εποχή όπου η ανάπτυξη της περιφέρειας παίρνει βαρύνουσα σημασία και το νέο ζητούμενο είναι αυτό σε όλη την Ευρωπαϊκή 'Ενωση, αυτές που αναδεικνύονται ως κύριες συνιστώσες της ανάπτυξης δεν θα είναι τόσο πολύ οι εθνικές οικονομίες, αλλά θα είναι οι οικονομίες των περιοχών και των περιφερειών και σ' αυτήν τη λογική υποκείμενη η Κυβέρνηση έθεσε τον ΟΑΔΥΚ σε μια πολύ πιο στενή σχέση συνεργασίας με τη Γενική Γραμματεία Περιφέρειας, η οποία συντονίζει και όλα τα υπόλοιπα αναπτυξιακά έργα και τα έργα υποδομής της Κρήτης. 

Κι εδώ πρέπει να πω ότι η Κυβέρνηση έχει κάνει πάρα πολλά για την Κρήτη και διόρθωσε ατέλειες και κενά, τα οποία έχει αφήσει η έλλειψη προγραμματισμού για τα έργα υποδομής της Κρήτης από την Κυβέρνηση της Νέας Δημοκρατίας, που σχεδίασε σε μεγάλο βαθμό και δέσμευσε τους πόρους του Κοινοτικού Πλαισίου Στήριξης. 

'Ερχομαι στο θέμα του προσωπικού ειδικότερα. Στην ίδια λογική ακριβώς πρέπει και το προσωπικό, εφόσον ο ΟΑΔΥΚ γίνεται πλέον ένα εργαλείο ανάπτυξης στα χέρια της περιφέρειας και της αυτοδιοίκησης, πρέπει και το προσωπικό να πάει σ' αυτούς τους οργανισμούς, πολλοί από τους οποίους έχουν δραματική έλλειψη στελεχών και εξειδικευμένου προσωπικού. Γι' αυτό ακριβώς ο νόμος προνοεί τη μετάταξη, τη διάθεση του προσωπικού σ' αυτές τις υπηρεσίες. 

'Ερχομαι στο θέμα που θέσατε, σχετικά με τη διάθεση του προσωπικού στις υπηρεσίες δικαστηρίων. Κατ' αρχήν, οφείλω να σας πω ότι δεν υπάρχει αίτημα έλλειψης προσωπικού στα δικαστήρια. Δεν έχει διατυπωθεί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σοβαρά το λέτε αυτό; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στα Χανιά επίσημα αιτήματα για προσλήψεις δεν υπάρχουν. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο Δικηγορικός Σύλλογος έχει βγει στα κεράμυδα γι'αυτό το πράγμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πώς; Δεν έχουν προβληθεί επίσημα αιτήματα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ρωτήστε και το συνάδελφό σας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ενδεχομένως, αυτό μπορεί να οφείλεται στο ότι κάποιες από τις ανάγκες του προσωπικού καλύφθηκαν με κάποιο τρόπο παρά το γεγονός ότι το προσωπικό των δικαστηρίων πρέπει να προέρχεται με ειδικές διαδικασίες εξετάσεων αξιολόγησης και από τις αποσπάσεις και διαθέσεις προσωπικού που έγιναν από τον Ο.Α.Δ.Υ.Κ. 

Νομίζω ότι μπορούμε να σταθούμε σε μία ρύθμιση, η οποία δεν μειώνει τη λειτουργικότητα των δικαστηρίων έτσι όπως είναι σήμερα και να αφορά μόνο το νυν αποσπασμένο προσωπικό του Ο.Α.Δ.Υ.Κ. στα δικαστήρια και μόνον αυτό, χωρίς να ανοίξουμε καμία άλλη δυνατότητα. Γιατί αν το κάνουμε, πιστεύω ότι θα δημιουργήσουμε ένα κακό προηγούμενο στη στελέχωση των δικαστηρίων. Να μείνουμε, λοιπόν, σε αυτούς που είναι ήδη απεσπασμένοι. 

Καταλήγω, λοιπόν, λαμβάνοντας υπόψη και όλα όσα είπατε, αλλά και άλλες ανάγκες αναπτυξιακού χαρακτήρα που υπάρχουν σε τοπικό επίπεδο, να προσθέσω τα εξής στο άρθρο 13 παράγραφος 1: Μετά τη φράση του εδαφίου 2 "του παρόντος νόμου", προστίθεται: "Σε υπηρεσίες της Γενικής Γραμματείας Περιφέρειας του Ο.Α.Ε.Δ. και του Υπουργείου Δικαιοσύνης των Νομών Χανίων και Ρεθύμνου". 

Πιστεύω ότι με αυτό αντιμετωπίζεται το πρόβλημα και δίνεται μία αναπτυξιακή διέξοδος στο προσωπικό αυτό. 

Επίσης, θέλω να καταθέσω και μία προσθήκη στην παράγραφο 4 του άρθρου 11, έτσι ώστε να μην τεθούν εκτός προθεσμίας ορισμένες προβλέψεις που κάνει η διάταξη αυτή. 

Σας διαβάζω την προσθήκη αυτή: Μετά την παράγραφο 3 του άρθρου αυτού προστίθεται παράγραφος 4 ως εξής: 

"4. Η διάταξη της προηγουμένης παραγράφου ισχύει από 11.11.1997. Σε περίπτωση που κατά την έναρξη ισχύος του παρόντος νόμου η προβλεπόμενη στην παράγραφο 2 του άρθρου 42 και στην παράγραφο 1 του άρθρου 44, του ν.2396/96, προθεσμία έχει λήξει, η προθεσμία αυτή μπορεί να παραταθεί σύμφωνα με τα οριζόμενα στην προηγούμενη παράγραφο του παρόντος άρθρου". 

Καταθέτω τις δύο αυτές διατυπώσεις στα Πρακτικά. 

(Στο σημείο αυτό ο Υφυπουργός Οικονομικών κ. Χριστοδουλάκης καταθέτει για τα Πρακτικά τις προαναφερθείσες προσθήκες οι οποίες έχουν ως εξής: 

"'Αρθρο 13, παρ.1

Μετά τη φράση του εδαφίου 2 "του παρόντος νόμου", προστίθεται: "σε υπηρεσίες της Γ.Γ. Περιφέρειας, του ΟΑΕΔ και του Υπουργείου Δικαιοσύνης των νομών Χανίων και Ρεθύμνου" 

'Αρθρο 11

Μετά την παράγραφο 3 του άρθρου αυτού (του νομοσχεδίου) προστίθεται παράγραφος 4 (η επομένη αριθμείται σε 5) ως εξής: 

"4. Η διάταξη της προηγούμενης παραγράφου ισχύει από 11.11.1997. Σε περίπτωση που κατά την έναρξη ισχύος του παρόντος νόμου η προβλεπόμενη στην παράγραφο 2 του άρθρου 42 και στην παράγραφο 1 του άρθρου 44 του ν. 2396/96 προθεσμία έχει λήξει, η προθεσμία αυτή μπορεί να παραταθεί σύμφωνα με τα οριζόμενα στην προηγούμενη παράγραφο του παρόντος νόμου".") 

ΠΡΟΕΔΡΕΥΩΝ (Λουκάς Αποστολίδης): Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κύριος Υφυπουργός στην ουσία δέχεται την τροπολογία όπως υπεβλήθη από τους δύο συναδέλφους και τον ευχαριστούμε γι'αυτό. Αλλά θα ήθελα απλώς να του πω ότι κακός είναι ο συντονισμός μεταξύ των μελών της Κυβερνήσεως. 

Ο Υπουργός της Δικαιοσύνης είναι δέκτης S.O.S., απεγνωσμένων εκκλίσεων από τα Χανιά για την έλλειψη δικαστικού προσωπικού. 

Το γεγονός ότι εσείς δεν το πληροφορηθήκατε σημαίνει ότι ίσως δεν απασχολείσθε επαρκώς με τα προβλήματα της ιδιαιτέρας σας περιφερείας και ίσως δεν σκοπεύετε να πολιτευθείτε εκεί όπως λέγεται. Εν πάση περιπτώσει η κατάληξη είναι θετική, κύριε Πρόεδρε, και ευχαριστούμε τον κύριο Υπουργό. 

ΠΡΟΕΔΡΕΥΩΝ (Λουκάς Αποστολίδης): 'Εχουμε και είδηση κύριε Πρόεδρε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αναφορικά με τον ΟΑΔΥΚ, κύριε Πρόεδρε, να σας πω ότι ένα από τα πιο πολύτιμα υδάτινα δυναμικά τα οποία αξιοποιεί ο ΟΑΔΥΚ προέρχεται από τον τόπο καταγωγής μου. Και ένας από τους λόγους που πήγε πολύ καλά και θα πάει πολύ καλά είναι εάν θα συνεχίσει να τα αξιοποιεί εξίσου καλά. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πάντως, κύριε Πρόεδρε, μια και θέλει ο κύριος Υπουργός να συνεχίζει τη συζήτηση θέλω να του πω ότι από τότε που κατηργήθη υπό τη μορφή που υπήρχε ο ΟΑΔΥΚ -εγώ δεν έχω καμία αντίρρηση να μεταφερθούν οι μετοχές του δημοσίου αλλού- στην ουσία έχετε έναν οργανισμό ο οποίος δεν κάνει απολύτως τίποτε. Και η μόνη μας φροντίδα είναι πώς θα βρουν τα εξακόσια εκατομμύρια το χρόνο για να πληρώνονται οι μισθοί αργομίσθων. Είναι λάθος, κύριε Υπουργέ. Αν πιστεύετε άλλα πράγματα, θα πει ότι ζείτε στο δικό σας κόσμο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, νομίζω ότι αν υπάρχουν φαινόμενα αργομισθίας, είναι προφανές ότι αυτά είχαν προκληθεί από την πλεονάζουσα συσσώρευση στελεχών που είχε γίνει στο παρελθόν. Και ακριβώς η πράξη της Κυβέρνησης να τον ενσωματώσει στην αναπτυξιακή διαδικασία της περιφέρειας, είναι αυτή που θα τον απαλλάξει και από το πλεονάζον προσωπικό έτσι ώστε να αξιοποιηθεί πολύ καλύτερα και πολύ αποτελεσματικότερα για την ανάπτυξη της Κρήτης. Πληρώνουμε δικά σας σφάλματα. 

ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ θα ήθελα να φύγω για λίγο από την όμορφη Κρήτη και να πάμε στο χρηματιστήριο. 

Είναι θετικό το ότι με το άρθρο 11 ρυθμίζονται θέματα χρηματιστηριακών συναλλαγών, αλλά νομίζω ότι, όπως έδειξε η εμπειρία των τελευταίων μηνών, το μεγάλο πρόβλημα δεν είναι τόσο οι διατάξεις που ψηφίζουμε εδώ στη Βουλή, αλλά είναι η εφαρμογή αυτών των διατάξεων. Και είναι τελικά το πώς λειτουργούν οι θεσμοί που έχουμε φτιάξει στο χρηματιστήριο και κυρίως η Επιτροπή Κεφαλαιαγοράς. 

Θα ήθελα δε με την ευκαιρία της συζήτησης που κάνουμε εδώ να κάνω δυο προτάσεις. Η πρώτη έχει σχέση με την αναβάθμιση της Επιτροπής Κεφαλαιαγοράς. Θα πρέπει να φροντίσουμε η Επιτροπή Κεφαλαιαγοράς να ανεξαρτητοποιηθεί πολιτικά από την Κυβέρνηση, για να μπορέσει να κάνει τη δουλειά της, διότι μια από τις προϋποθέσεις για να φύγουν τα κόμματα και οι πολιτικοί από το χρηματιστήριο, όπως πολύ σωστά είπατε κύριε Υπουργέ, και να μη γίνονται προσπάθειες πολιτικής και κομματικής εκμετάλλευσης στο χρηματιστήριο, είναι να προστατεύονται οι μικροεπενδυτές και οι επενδυτές γενικότερα από τα αρμόδια όργανα. Και έχουμε δει από την εμπειρία μας, τις δυσλειτουργίες που υπάρχουν. Και θα πρέπει να δούμε εξυπαρχής ίσως το θέμα της ανεξαρτητοποιήσεως της Επιτροπής Κεφαλαιαγοράς. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Επίσης, ένα άλλο μεγάλο θέμα που αναδεικνύεται πού έντονα τον τελευταίο καιρό, είναι οι διάφορες στρεβλώσεις που υπάρχουν στο χρηματιστήριο αναφορικά και με τον υλικοτεχνικό εξοπλισμό, κυρίως στο θέμα του ηλεκτρονικού συστήματος των συναλλαγών και με το γεγονός ότι δεν έχει προχωρήσει η αποϋλοποίηση των τίτλων. Επίσης πρέπει να αναθεωρηθούν οι αναχρονιστικές ρυθμίσεις αναφορικά με τις ώρες των συναλλαγών και τα περίφημα limit up και limit down, καθώς και οι όροι εισαγωγής νέων εταιρειών στο χρηματιστήριο και αυξήσεων κεφαλαίου, όπου εκεί θα πρέπει να υπάρξει μια μεγαλύτερη ευελιξία. 

Σ' αυτά τα θέματα, διαβάζοντας τουλάχιστον τις απόψεις της Κυβέρνησης, όπως δημοσιεύονται στο Τύπο, φαίνεται ότι υπάρχουν περιθώρια για διακομματική συναίνεση. Εγώ θα περίμενα εκτός από την κωδικοποίηση που αναγγείλατε, και κάποιες νομοθετικές πρωτοβουλίες γι' αυτά τα θέματα ώστε να ομαλοποιηθεί η κατάσταση στο χρηματιστήριο. Αυτό είναι αναγκαίο, διότι όταν θα μπούμε στην ΟΝΕ, θα υπάρχει το ευρώ, οι συγκρίσεις πλέον των αποδόσεων θα γίνονται σε μια ενιαία βάση μεταξύ των ευρωπαϊκών χρηματιστηρίων και αν δεν έχουμε ένα ανταγωνιστικό χρηματιστήριο δεν μπορούμε να προσδοκούμε πολύ μεγαλύτερη διεύρυνση της μετοχικής ιδέας, που είναι οπωσδήποτε καλό και για την εθνική οικονομία, αλλά και για όλους τους πολίτες που έχουν την ευκαιρία να μετέχουν στην οικονομική ανάπτυξη μέσω αυτού του πολύ σημαντικού θεσμού. 

ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο. 

Κύριε Κεφαλογιάννη, το αίτημα ικανοποιήθηκε. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δύο λέξεις, κύριε Πρόεδρε. Κατ' αρχήν εκφράζουμε την ικανοποίησή μας για την αποδοχή του αιτήματος που θέσαμε αλλά θα έπρεπε να υψώσουμε τόσο έντονα τη φωνή μας για να δεχθεί ο κύριος Υπουργός ότι όντως είχαμε δίκιο υποστηρίζοντας τη μετάταξη κάποιων από το πλεονάζον προσωπικό του ΟΑΔΥΚ για την πλήρωση των κενών θέσεων; 

ΠΡΟΕΔΡΟΣ (Απόστολος Κακλαμάνης): Εσείς οι Κρήτες τα βρίσκετε πάντοτε. Το ίδιο συμβαίνει με τους Πελοποννησίους. Γι' αυτό και κυβερνάτε Πελοποννήσιοι και Κρήτες κατά το μεγαλύτερο μέρος στα εκατόν πενήντα χρόνια του ελεύθερου εθνικού μας βίου! 

ΙΩΑΝΝΗΣ ΚΕΦΑΛΟΓΙΑΝΝΗΣ: Μακάρι να ήταν έτσι. Δεν τα βρίσκουμε, δυστυχώς πάντα και ιδίως σήμερα. 

ΝΙΚΟΛΑΟΣ ΓΚΕΛΕΣΤΑΘΗΣ: Τι θα γίνει με τη Ρούμελη; 

ΠΡΟΕΔΡΟΣ (Απόστολος Κακλαμάνης): Εμείς οι Ρουμελιώτες, είμαστε εκτός! 

ΙΩΑΝΝΗΣ ΚΕΦΑΛΟΓΙΑΝΝΗΣ: Εγώ θα ήθελα να επαναφέρω αυτό το οποίο είπα και στην πρωτολογία μου, κύριε Πρόεδρε, ότι δυστυχώς παρά το ότι η Κρήτη έχει τεράστιες δυνατότητες ανάπτυξης, λυπούμαι ειλικρινά, το έχω πει πολλές φορές, θα το επαναλαμβάνω συνεχώς σ' αυτήν την Αίθουσα, ποτέ οι κυβερνήσεις του ΠΑ.ΣΟ.Κ. δεν είδαν με ενδιαφέρον αυτήν την τεράστια δυνατότητα ανάπτυξης που έχει η Κρήτη. Και το λέω για άλλη μία φορά και προκαλώ την Κυβέρνηση. Αλλά και λυπούμαι ειλικρινά δεν έχει να μου παρουσιάσει ούτε ένα έργο βασικής υποδομής για την ανάπτυξη της Κρήτης. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κρείττον σιγάν. 

ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, εδώ είμαστε ενώπιος ενωπίω. 'Εχετε κάποιο έργο υποδομής να επιδείξετε; Πείτε το; 'Εχετε ασχοληθεί με το νότιο άξονα της Κρήτης; 'Εχετε φροντίσει για την εκμετάλλευση του υδάτινου δυναμικού της Κρήτης; Εδώ δύο οργανισμούς είχαμε, γι' αυτό το σκοπό και τους καταργήσατε ουσιαστικά και εκείνους. 

'Εχετε να παρουσιάσετε έργο για την ολοκλήρωση του βόρειου άξονα της Κρήτης, τον οποίο εμείς είχαμε προγραμματίσει με εκατόν δύο δισεκατομμύρια δραχμές στο Β' πακέτο Ντελόρ και τον διαγράψατε; 'Εχετε να μας πείτε τίποτε για το λιμάνι στη νότια Κρήτη, για το αεροδρόμιο στη νότια Κρήτη; Τι μεγάλα έργα υποδομής έχετε προγραμματίσει και έχετε κάνει στην Κρήτη; Ποιους κάθετους άξονες έχετε κατασκευάσει; Τι χρηματοδοτήσεις έχετε κάνει για τα Λιμάνια και για τις Μαρίνες στην Κρήτη; Πότε επιτέλους θα αντιμετωπίσετε το τεράστιο θέμα του Αεροδρομίου Ηρακλείου αλλά και αλλού; 

'Εστω και αργά έχετε υποχρέωση απέναντι σ' αυτό το νησί να πάρετε κάποια μέτρα, να κάνετε κάποια έργα. 'Εχει ανάγκες μεγάλες αλλά και δικαιώματα η Κρήτη. 

Και θα ήθελα να συμπληρώσω, κύριε Πρόεδρε, ότι δεν έχει δίκιο ο Υπουργός για τη διαχείριση των δύο Κοινοτικών Πλαισίων Στήριξης. Ο προγραμματισμός και η εκτέλεση των έργων έγιναν επί των Κυβερνήσεων του ΠΑ.ΣΟ.Κ. Και δυστυχώς και στα δύο Κοινοτικά Πλαίσια Στήριξης δεν υπήρξε κανένα ενδιαφέρον, δεν υπήρξε κανένας προγραμματισμός, καμία χρηματοδότηση ενός μεγάλου έργου ανάπτυξης της Κρήτης. Και αυτά πρέπει να τα λέμε. 'Οχι για κανέναν άλλο λόγο, αλλά μήπως με την πίεση που ασκούμε όπως προ ολίγου για να δεχθείτε την ικανοποίηση στο θέμα του πλεονάζοντος προσωπικού στον ΟΑΔΥΚ, θελήσει η Κυβέρνηση επιτέλους να δείξει κάποιο ενδιαφέρον γι' αυτό το νησί. Για τη Κρήτη που δεν αξίζει τέτοιες συμπεριφορές και μεταχείρισης από τις Κυβερνήσεις του ΠΑΣΟΚ. 

ΠΡΟΕΔΡΟΣ (Απόστολος Κακλαμάνης): Με αγώνες κατακτάμε τα δικαιώματά μας, όπως θα έλεγε ο κ. Αγγουράκης. 

Κύριε Σταυρακάκη, έχετε το λόγο. Είναι 15.30' η ώρα όμως και νομίζω ότι πρέπει να συντομεύσουμε. 

ΜΗΝΑΣ ΣΤΑΥΡΑΚΑΚΗΣ: 'Ενα λεπτό και όχι γι' αυτό το θέμα, κύριε Πρόεδρε. Αλλά θέλω να σχολιάσω μία παρατήρηση που έγινε σε βάρος του συναδέλφου μου Βουλευτή Δημήτρη Θάνου. 

Ο κ. Θάνος είναι ένας επιμελέστατος, εργατικότατος και με στέρεες απόψεις νέος Βουλευτής που υπηρετεί δυναμικά τις υποθέσεις τις εθνικές και τις υποθέσεις της περιφέρειάς του. Αυτές τις ημέρες -και σήμερα- έχει το βάρος ως ειδικός εισηγητής, έχει το σοβαρό καθήκον να εισηγείται το φορολογικό νομοσχέδιο, από τα σοβαρότερα νομοσχέδια, τα πιο δύσκολα και που κατά προτεραιότητα θα απασχολήσουν την Ολομέλεια με την έναρξη των εργασιών της. 

Αισθάνθηκα την ανάγκη να κάνω αυτήν τη δήλωση, διότι η τοποθέτηση που έγινε προ ολίγου από συνάδελφο, θίγει και αδικεί έναν εξαιρετικό συνάδελφο. 

Θεωρώ ικανοποιητική τη λύση που δώσατε, κύριε Υπουργέ, στο θέμα του ΟΑΔΥΚ και του ΟΑΝΑΚ. Και θα προτείνω πάλι όταν άλλαξε το καθεστώς του ΟΑΔΥΚ και του ΟΑΝΑΚ, να το επανεξετάσετε το καθεστώς ύπαρξης αυτών των φορέων και θα συνιστούσα να το επεκτείνετε. 'Ηταν ορθότατη η σύλληψή του και δικαιώθηκε ιστορικά και του ενός και του άλλου οργανισμού και σε άλλες περιφέρειες της χώρας ως απολύτως αναγκαίο εργαλείο. 

ΠΡΟΕΔΡΟΣ (Απόστολος Κακλαμάνης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, επειδή ο κύριος συνάδελφος προφανώς αναφέρθηκε σε αυτό που είπα προηγουμένως, νομίζω ότι όλα αυτά που είπε δεν έχουν θέση στον ισχυρισμό το δικό μου. 

Ο κυβερνητικός συνάδελφος του ΠΑ.ΣΟ.Κ. του Νομού Φωκίδας, ήταν και χθες εδώ στην Αίθουσα συνεδριάσεων και σήμερα. Και είπα απλώς ότι δεν τοποθετήθηκε σ' αυτό το αίτημα της Νομαρχιακής Αυτοδιοίκησης Φωκίδος. Αυτό είναι ένα πραγματικό γεγονός και δεν ξέρω τι θέση έχουν αυτά που είπε ο κύριος συνάδελφος προηγούμενως με τον ισχυρισμό το δικό μου. 

'Ηταν στην Αίθουσα και χθες και σήμερα και δεν τοποθετήθηκε σε αυτό το σοβαρό θέμα που αφορά τη Φωκίδα. 

ΠΡΟΕΔΡΟΣ (Απόστολος Κακλαμάνης): Επί του νομοσχεδίου αν έχουμε να πούμε τίποτε άλλο. 

Κύριοι συνάδελφοι, δεν υπάρχει κανείς άλλος να μιλήσει επί της ενότητας των άρθρων 1 έως 15 και εισερχόμαστε στην ψήφισή τους χωριστά. 

Ερωτάται το Τμήμα: Γίνεται δεκτό το άρθρο 10 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 10 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 11 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 11 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 12 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 12 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 13 όπως τροποποιήθηκε από τον κύριο Υπουργό; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 13 έγινε δεκτό ομοφώνως όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 14 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 14 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 15 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 15 έγινε δεκτό κατά πλειοψηφία ως έχει. 

Εισερχόμαστε τώρα στη συζήτηση των τροπολογιών. 

Η τροπολογία με γενικό αριθμό 3152 και ειδικό 135 με ημερομηνία κατάθεσης 28.9.99 αφορά τον ιό και άλλα πλημμελήματα ημών. 

Ερωτάται το Τμήμα: Γίνεται δεκτή η τροπολογία με γενικό αριθμό 3152 και ειδικό 135; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να την κάνουμε δεκτή, κύριε Πρόεδρε. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): 'Ενα λεπτό, κύριοι συνάδελφοι, με συγχωρείτε, έκανα λάθος. Η υπ'αριθμόν 3155 τροπολογία αφορά τον ιό και τα άλλα τα του χρηματιστηρίου. 

Επ' αυτής είμεθα σύμφωνοι; Κατά πλειοψηφία; 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, μόνο μία κουβέντα. 

Για την πρώτη περίπτωση, που αφορά τις ληξιπρόθεσμες, μέχρι 31 Αυγούστου... 

ΠΡΟΕΔΡΟΣ (Απόστολος Κακλαμάνης): 'Οχι, δεν είναι αυτή. 

Ερωτάται, λοιπόν, το Τμήμα: Γίνεται δεκτή η υπ'αριθμόν 3155 τροπολογία; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η υπ'αριθμόν 3155 τροπολογία έγινε δεκτή κατά πλειοψηφία. 

'Ερχομαι τώρα στη δεύτερη τροπολογία, που αφορά τους Ο.Τ.Α. η οποία είναι προγενέστερη και γι' αυτό έκανα λάθος. Η τροπολογία με γενικό αριθμό 3152 και ειδικό 135 αφορά τα χρέη των Ο.Τ.Α. 

Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα απλώς να πω ότι εγώ τουλάχιστον δέχομαι την τροπολογία αυτή. Αποτελεί μια ουσιαστική και πρακτική λύση ενός χρονίζοντος προβλήματος. Θα ήθελα μόνο να ξεκαθαρίσω ότι και στο πνεύμα του κυρίου Υπουργού και της Κυβερνήσεως είναι ορισμένοι δήμοι -και αναφέρομαι πιο συγκεκριμένα στο Δήμο Πειραιώς... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η άλλη ψηφίστηκε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η άλλη ψηφίστηκε. 

Ο Δήμος Πειραιώς, ο οποίος βρέθηκε χρεωμένος, κρίμασι ας μην πούμε τίνων, με δεκάδες δισεκατομμυρίων -χρωστά παραπάνω από σαράντα δισεκατομμύρια- εφόσον δεν μπορεί σε δεκαπέντε χρόνια να αποπληρώσει, πρέπει να παραταθεί περισσότερο η προθεσμία. 'Εχετε τη δυνατότητα από το νόμο, όπως υπεβλήθη και υποθέτω ότι είναι μέσα στις προθέσεις σας. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα κάνω μία αναδιατύπωση, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν κάνετε μία αναδιατύπωση, θα είναι καλύτερο. 

ΠΡΟΕΔΡΟΣ (Απόστολος Κακλαμάνης): Ο κ. Ανδρεουλάκος έχει το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, και μόνον η ανάγνωση αυτής της τροπολογίας δείχνει το οικονομικό χάλι στο οποίο βρίσκονται οι Ο.Τ.Α. Και αυτό νομίζω οφείλεται στην πολιτική την οποία ασκεί η Κυβέρνηση απέναντι τους, πολιτική η οποία τους έχει οδηγήσει στη χρεοκοπία. 

Εμείς κατ' οικονομίαν δεχόμαστε την τροπολογία αυτή, για να δοθεί μία ανάσα, ένα φιλί ζωής στους πνέοντας τα λοίσθια δήμους. 

Θα ήθελα να παρατηρήσω ότι, ενώ στην περίπτωση 1β', κύριε Υπουργέ, δηλαδή, για την εξόφληση των υποχρεώσεων των δήμων και κοινοτήτων προς τα ταμεία δίδεται το πλεονέκτημα να απαλειφθούν οι προσαυξήσεις, εάν λάβει χώρα εφάπαξ καταβολή μέσα σε πέντε μήνες, δεν δίδετε αυτήν την προθεσμία της εφάπαξ καταβολής για την πρώτη περίπτωση που αφορά υποχρεώσεις των δήμων και κοινοτήτων προς την Ε.ΥΔ.Α.Π. και το ελληνικό δημόσιο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι μέσα, κύριε συνάδελφε. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Πού το λέτε; Δεν λέτε τίποτα. Λέτε ότι, εφόσον ο οικείος δήμος ή κοινότητα καταβάλλει εφάπαξ την κυρία οφειλή. Ενώ στην περίπτωση β' λέτε "εφάπαξ μέσα σε πέντε μήνες από τη δημοσίευση του παρόντος". 

Εν όψει δε του γεγονότος ότι αυτή η εφάπαξ καταβολή θα γίνει αφού συναφθούν δάνεια από το Ταμείο Παρακαταθηκών και Δανείων, οπωσδήποτε πρέπει να βάλετε μία προθεσμία. Τα δάνεια δεν θα συναφθούν αμέσως με τη δημοσίευση του νόμου. 

Πρέπει, λοιπόν, οπωσδήποτε να εναρμονιστείτε με την περίπτωση β' και να βάλετε μία προθεσμία πέντε μηνών, διότι μέσα στους πέντε μήνες θα έχει γίνει η διαδικασία συνάψεως των δανείων, ώστε να εκπληρώσουν εφάπαξ τις υποχρεώσεις τους και να απαλλαγούν από τις προσαυξήσεις. 

ΠΡΟΕΔΡΟΣ (Απόστολος Κακλαμάνης): Πριν δώσω το λόγο στον κ. Γκελεστάθη, θα ήθελα να ανακοινώσω στο Τμήμα ότι η αυριανή συζήτηση της προτάσεως νόμου της Νέας Δημοκρατίας θα μετατεθεί για άλλη ημέρα. 

Κατά συνέπεια θα συνεχίσουμε το νομοθετικό μας έργο επί νομοσχεδίων σύμφωνα με τη συμπληρωματική ημερήσια διάταξη που θα κοινοποιηθεί. 

Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, με τη ρύθμιση που γίνεται με την υπό συζήτηση τροπολογία με γενικό αριθμό 3152 και ειδικό 135 των κυρίων συναρμοδίων Υπουργών, βέβαια για να είμεθα σωστοί δεν γίνεται καμία παροχή προς τους ΟΤΑ, αφού τους αποστερεί η Κυβέρνηση από τους οικονομικούς πόρους που θα έπρεπε να τους έχουν χορηγηθεί. Βέβαια έτσι προέκυψε το θέμα των πρόσφατων προσαυξήσεων και επιβαρύνσεων που τώρα με τον τρόπο αυτό αντιμετωπίζονται. 

Αλλά, κύριε Υπουργέ, λέτε στη διάταξη της παραγράφου 1α "οι ληξιπρόθεσμες μέχρι την 31η Αυγούστου 1999 υποχρεώσεις κλπ.". Γιατί δεν θεσμοθετείτε από 1ης Οκτωβρίου 
1999; Αφού το υπό συζήτηση νομοσχέδιο θα καταστεί νόμος του κράτους, ασφαλώς μετά το τέλος του Σεπτεμβρίου. Επομένως θα πρέπει το "31η Αυγούστου 1999" να γίνει "1η Οκτωβρίου 1999". 

Επίσης η διάταξη της παραγράφου 1β που προβλέπει για τις καθυστερούμενες ασφαλιστικές εισφορές μέχρι 31 Αυγούστου 1999, να γίνει οπωσδήποτε και εκεί μέχρι 1ης Οκτωβρίου 1999. Το ίδιο πρέπει να συμβεί και με τη διάταξη του τελευταίου εδαφίου της παραγράφου 1β που λέει "οι τρέχουσες απαιτητές ασφαλιστικές εισφορές από 1η Σεπτεμβρίου 1999 και μετά, καταβάλλονται κανονικά μέσα στις νόμιμες προθεσμίες". Να γίνει μετά την 1η Οκτωβρίου 1999. 

Επίσης, κύριε Υφυπουργέ Εσωτερικών, πρέπει να δεχθείτε να διορθωθεί και η διάταξη της παραγράφου 2 που λέει "οι ληξιπρόθεσμες μέχρι 30 Ιουνίου 1999, υποχρεώσεις των Δήμων και Κοινοτήτων προς τις ΔΕΚΟ κλπ". Και εδώ πρέπει να γίνει μέχρι 1ης Οκτωβρίου 1999. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Ακόμη πρέπει να διορθωθεί και η διάταξη της παραγράφου 4 που λέει "τα υφιστάμενα μέχρι την 30η Ιουνίου 1999 χρεωστικά ανοίγματα των Δήμων και Κοινοτήτων κλπ". Και εδώ πρέπει να γίνει μέχρι την 1η Οκτωβρίου 1999. Εφόσον γίνεται αυτή η ρύθμιση, να αντιμετωπισθεί το χρονικό διάστημα μέχρις ότου το υπό συζήτηση νομοσχέδιο γίνει νόμος του κράτους. 

ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, η συγκεκριμένη τροπολογία αναγνωρίζει ένα μεγάλο πρόβλημα που υπάρχει στην Τοπική Αυτοδιοίκηση. Το πιο σοβαρό πρόβλημα που υπάρχει είναι ότι η Κυβέρνηση χρωστάει στην Τοπική Αυτοδιοίκηση ένα ποσό της τάξης του 1,2 τρισεκατομμυρίων δραχμών που για διάφορους λόγους δεν θέλει να το καταθέσει για να καλύψει η Τοπική Αυτοδιοίκηση τις ανάγκες της. 

Επίσης νομίζω ότι το νομοσχέδιο αναδεικνύει και ένα άλλο πρόβλημα. 'Ενα πρόβλημα αν θέλετε κακοδιαχείρισης στην καλύτερη περίπτωση που υπάρχει σε πάρα πολλούς δήμους. 

Εμείς φοβόμαστε ότι με τον τρόπο που επιχειρεί η Κυβέρνηση να λύσει το πρόβλημα της οικονομικής ασφυξίας των δήμων, αλλά και ζητήματα κακοδιαχείρισης, θα διαιωνίζεται ένα γνωστό πρόβλημα. Δηλαδή ποιο θα είναι αυτό το πρόβλημα; Στην ουσία οι δήμοι σπρώχνονται σε διαδικασίες δανειοδότησης, αυτό μας λέει ένα μέρος τουλάχιστον της τροπολογίας. Και μάλιστα θα έλεγα ότι αν σημειώσει κανείς και τις προβλέψεις του άρθρου 8, α και β περίπτωση, κάπως επιβραβεύονται και αυτοί που έχουν κάνει και τις μεγαλύτερες παραβάσεις όσον αφορά τη σωστή διαχείριση των οικονομικών πόρων. 

Κατά συνέπεια εμείς δεν μπορούμε να δεχθούμε αυτήν την τροπολογία. 

Θέλω επίσης να σημειώσω το γεγονός ότι ενδεχόμενη εφαρμογή της θα επιβαρύνει σημαντικά το ταμείο του ΙΚΑ όπως λέει η έκθεση του Γενικού Λογιστηρίου του Κράτους με επτά δισεκατομμύρια (7.000.000.000) δραχμές, τον κρατικό προϋπολογισμό με εννιά δισεκατομμύρια (9.000.000.000) και την ίδια την ΕΥΔΑΠ με ένα σημαντικό ποσό. 

ΠΡΟΕΔΡΕΥΩΝ (Λουκάς Αποστολίδης): Ο κ. Κεφαλογιάννης έχει το λόγο. 

ΙΩΑΝΝΗΣ ΚΕΦΑΛΟΓΙΑΝΝΗΣ: Και αυτή η τροπολογία είναι ένα αποσπασματικό μέτρο που παίρνει η Κυβέρνηση για να ανακουφίσει τους ΟΤΑ από τη δυσχερή οικονομική κατάσταση στην οποία βρίσκονται. Πολλές φορές η Κυβέρνηση για να φανεί ότι στηρίζει την Τοπική Αυτοδιοίκηση δίνει αρμοδιότητες, αλλά ποτέ πόρους. Αντίθετα περικόπτει πόρους από την Τοπική Αυτοδιοίκηση. 

Αποτέλεσμα αυτής της πολιτικής ήταν να φθάσουν οι δήμοι σε ένα οικονομικό αδιέξοδο. Βέβαια αυτό το μέτρο ίσως ανακουφίσει ένα μικρό αριθμό Οργανισμών της Τοπική Αυτοδιοίκησης αλλά το γενικότερο πρόβλημα της οικονομικής αυτοδυναμίας των ΟΤΑ ποτέ μέχρι σήμερα δεν είχε αντιμετωπισθεί με σωστό τρόπο από την Κυβέρνηση. 

Εμείς στηρίζουμε αυτήν την τροπολογία. Νομίζουμε όμως ότι θα πρέπει νομοτεχνικά αν θέλετε πράγματι να βοηθήσετε, κύριε Υπουργέ, την Τοπική Αυτοδιοίκηση να κάνετε την εξής διόρθωση, διότι λέτε "οι ληξιπρόθεσμες μέχρι την 31η Αυγούστου 1999 υποχρεώσεις ...". Πρέπει να πείτε "οι ληξιπρόθεσμες από τη δημοσίευση αυτού του νόμου", διότι τώρα βρισκόμαστε στα τέλη Σεπτεμβρίου. 'Εως ότου δημοσιευθεί ο νόμος μπορεί να περάσουν δύο μήνες. 'Αρα το πεντάμηνο που δίνετε περιορίζεται χρονικά. 

Πιστεύω ότι μέσα στο πεντάμηνο θα γίνουν προσπάθειες από τους υπευθύνους των ΟΤΑ. 'Ομως το χρονικό διάστημα είναι μικρό. Να τους δώσετε ένα οκτάμηνο. 'Ολοι θέλουν να εξυγιάνουν τους Οργανισμούς Τοπικής Αυτοδιοίκησης των οποίων προϊστανται. 

Χαίρομαι γιατί συμφωνήσατε να δώσετε μεγαλύτερο χρονικό διάστημα στο Δήμο Πειραιώς, του οποίου η οικονομική κατάσταση -υπαιτιότητι ποίων, εσείς το γνωρίζετε- είναι όντως τραγική. Το χρέος του Δήμου Πειραιώς υπερβαίνει τα σαράντα δισεκατομμύρια (40.000.000.000) δραχμές. 'Αρα αυτά τα χρόνια είναι λίγα για να μπορέσει να ανταποκριθεί σε αυτές τις υποχρεώσεις. Παράκλησή μου, λοιπόν, είναι να δώσετε ένα μεγαλύτερο χρονικό περιθώριο στο Δήμο Πειραιώς για να ανταποκριθεί στις υποχρεώσεις του. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο λόγος που προβαίνουμε σ' αυτήν τη ρύθμιση έχει ως αφετηρία την κατάσταση η οποία δημιουργήθηκε με την εφαρμογή του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ" και με τη δημιουργία νέων δήμων. Υπήρχε ένα εύλογο αίτημα από τους νέους δήμους, οι οποίοι λένε ότι με τη δημιουργία των νέων νομικών προσώπων δεν θα ήταν σωστό να ξεκινήσουν αυτά τη λειτουργία και τη δράση τους έχοντας την επιβάρυνση από οφειλές τις οποίες οι πρώην κοινότητες κουβαλούσαν μαζί τους στη συγκρότηση του καινούριου δήμου. 

Υπάρχουν περιπτώσεις δήμων όπου οι οφειλές των πρώην κοινοτήτων ήταν ιδιαίτερα σημαντικές και έτσι ακύρωναν ή εμπόδιζαν σε σημαντικό βαθμό τη λειτουργία του νέου νομικού προσώπου. Η αφετηρία είναι αυτή. Βέβαια δεν θα μπορούσε αυτή η ρύθμιση να μην περιλάβει και τις περιπτώσεις εκείνες των δήμων που δεν προήλθαν από συνένωση αλλά που δυστυχώς η κακή διαχείριση στο παρελθόν ή κάποιες επιβαρύνσεις που να μην οφείλονται στη λειτουργία των δήμων βάζουν σημαντικά εμπόδια στη λειτουργία τους. 

'Ετσι προχωρούμε σ' αυτήν τη ρύθμιση όπου δίνουμε τη δυνατότητα στους δήμους που έχουν δημιουργηθεί με το πρόγραμμα "ΚΑΠΟΔΙΣΤΡΙΑΣ" αλλά και τους προϋπάρχοντες δήμους να προσφύγουν σε δανεισμό από το Ταμείο Παρακαταθηκών και Δανείων με ένα ιδιαίτερα ελκυστικό επιτόκιο ώστε να εξοφλήσουν άμεσα όλες τις υποχρεώσεις που επιβαρύνουν τη λειτουργία τους και ταυτόχρονα να αποπληρώσουν τις υποχρεώσεις τους σε μια δεκαπενταετή διάρκεια χωρίς να κινδυνεύσει η τακτική τους λειτουργία. Σ' αυτή τη ρύθμιση συμφωνεί και η ΚΕΔΚΕ. Η υπόθεση της ρύθμισης αφορά το 10% του συνόλου των δήμων. Κατά συνέπεια το 90% της Τοπικής Αυτοδιοίκησης λειτουργεί με έναν τρόπο σωστό. Και πρέπει να σας πω ότι από 1.1.2000 θα εφαρμοστεί το διπλογραφικό σύστημα στους δήμους που έχουν από πέντε χιλιάδες κατοίκους και πάνω. Είναι μία παρέμβαση η οποία θα ενισχύσει τον έλεγχο και τη διαφάνεια στην οικονομική διαχείριση των δήμων και που ξέρουμε ότι στο μέλλον θα αποτρέψει τέτοια φαινόμενα. Επίσης αυτή η ρύθμιση θα συμπληρωθεί από ένα νομοσχέδιο που ετοιμάζουμε τώρα και που θα έλθει σύντομα για ψήφιση και αφορά την άσκηση ελέγχου και εποπτείας στους ΟΤΑ. Πρέπει να πω για μια ακόμα φορά ότι αποκεντρώσαμε πολλές αρμοδιότητες και μεταφέραμε πολλούς πόρους στην αυτοδιοίκηση, αλλά το κράτος δεν άσκησε τα συνταγματικά του δικαιώματα για να ασκεί έναν έλεγχο νομιμότητας σε όλη αυτήν τη δραστηριότητα και σύντομα αυτό το κενό θα καλυφθεί. 

Θέλω να κάνω μερικές αναδιατυπώσεις στη ρύθμιση που συζητάμε και ξεκινάω από την παράγραφο 1α'. Πρέπει να προσθέσουμε τη φράση που είπε ο κ. Ανδρεουλάκος "... μέσα σε έξι μήνες από τη δημοσίευση του παρόντος". Εδώ, κύριε Κεφαλογιάννη, δέχομαι την παράταση για ένα ακόμα μήνα. 

Επίσης να διορθώσουμε την παράγραφο 1β' εκεί που λέει εφάπαξ το ποσό της κύριας οφειλής μέσα σε πέντε μήνες από τη δημοσίευση του παρόντος, να γίνεται μέσα σε έξι μήνες από τη δημοσίευση του παρόντος. 

Και επίσης στην παράγραφο 8 η περίπτωση β' το 25% των τακτικών εσόδων, γίνεται 20% για να μπορούν να ενταχθούν περισσότεροι. Στο δεύτερο εδάφιο της παραγράφου 10 αναδιατυπώνεται ως εξής: Σε εξαιρετικές περιπτώσεις το Ταμείο Παρακαταθηκών και Δανείων μπορεί να αποφασίζει τη χορήγηση δανείων σε δήμους και κοινότητες με χρόνο εξόφλησης μεγαλύτερο των δεκαπέντε ετών εάν από την εν γένει οικονομική κατάσταση του οικείου δήμου ή κοινότητας προκύπτει ότι με τον τρόπο αυτό διασφαλίζεται καλύτερα η ομαλή εξυπηρέτηση του δανείου. 

Αυτό αφορά τον Πειραιά όπου με απόφαση του Ταμείου Παρακαταθηκών θα μπορεί να υπάρξει ρύθμιση για χρόνο εξόφλησης του δανείου μεγαλύτερου των δεκαπέντε ετών. Και η Λάρισα έχει ένα τέτοιο πρόβλημα και πρέπει να υπαχθεί και αυτή. 

Μπορούμε, λοιπόν, να προχωρήσουμε στην ψήφιση της διάταξης που δίνει λύση σε ένα σημαντικό πρόβλημα. 

ΠΡΟΕΔΡΕΥΩΝ (Λουκάς Αποστολίδης): Ο κ. Κεφαλογιάννης έχει το λόγο. 

ΙΩΑΝΝΗΣ ΚΕΦΑΛΟΓΙΑΝΝΗΣ: Η διάταξη αυτή ανακουφίζει τους ΟΤΑ. 

Λέτε εδώ στην τροπολογία, οι υποχρεώσεις των δήμων και των κοινοτήτων προς ΙΚΑ, ΤΥΔΚΥ, ΚΥΔΚΥ. Λέτε παρακάτω και για τις ΔΕΚΟ. 'Ενα μεγάλο πρόβλημα που υπάρχει σε πάρα πολλές κοινότητες πριν ενταχθούν βέβαια με το σχέδιο "ΚΑΠΟΔΙΣΤΡΙΑ" σε δήμους είναι οφειλές προς τη ΔΕΗ. Οι οφειλές προς τη ΔΕΗ είναι κυρίως διότι οι κοινότητες αυτές υδροδοτούνται με άντληση νερού και η κατανάλωση ρεύματος είναι σημαντική. 

Στην ιδιαιτέρα μου περιφέρεια υπάρχουν κοινότητες στις οποίες δυστυχώς η ΔΕΗ προέβη και σε πράξεις διακοπής του ρεύματος με αποτέλεσμα να μην έχουν να πιουν το καλοκαίρι οι άνθρωποι νερό. Είναι πάρα πολύ σημαντική παρενέργεια. Θα ήθελα μια διαβεβαίωση από την πλευρά τη δική σας ότι τα θέματα προς τη ΔΕΗ επίσης θα αντιμετωπιστούν κατ' αυτόν τον τρόπο. 

Μάλιστα, θα ήθελα να παρακαλέσω οι διαδικασίες αναλήψεως των δανείων από το Ταμείο Παρακαταθηκών και Δανείων να έρθουν κατά προτεραιότητα στις κοινότητες ή στους δήμους εκείνους που κυρίως έχουν χρέη και οφειλές προς τη ΔΕΗ. Νομίζω ότι κατ' αυτόν τον τρόπο πραγματικά θα ανακουφιστούν αυτές οι παλιές κοινότητες που βέβαια σήμερα είναι εντεταγμένες στους διάφορους δήμους. 

Επίσης, θα ήθελα να παρακαλέσω να μας πείτε το επιτόκιο σε τι πλαίσιο περίπου θα είναι με τη χορήγηση αυτών των δανείων από το Ταμείο Παρακαταθηκών και Δανείων. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κεφαλογιάννη, η διάταξη για τις ΔΕΚΟ είναι σαφής. Περιλαμβάνει αυτήν τη δυνατότητα να λάβουν δάνειο και να το αποπληρώσουν όπως ακριβώς προβλέπεται. 

'Οσον αφορά το επιτόκιο, η τελευταία έκδοση των ομολόγων του ελληνικού δημοσίου αντίστοιχης διάρκειας είναι 6,90 προσαυξημένη κατά μία μονάδα. 'Οπως όμως θα δείτε μέσα έχουμε δώσει τη δυνατότητα στο διοικητικό συμβούλιο του Παρακαταθηκών να αναπροσαρμόζει το επιτόκιο ανά εξάμηνο με βάση την τελευταία έκδοση που ακολουθείται κάθε φορά. Αυτό σύμφωνα με την πορεία που έχουν οι εκδόσεις και με την πτώση των επιτοκίων που όλοι αντιλαμβανόμαστε ότι θα είναι μεγάλη από εδώ και πέρα σημαίνει ότι ανά εξάμηνο θα έχουν αναρρύθμιση του δανείου αυτού με βάση το τελευταίο επιτόκιο και αυτό θα τους διευκολύνει πάρα πολύ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 3152 και ειδικό 135. 

Ερωτάται το Τμήμα: Γίνεται δεκτή η τροπολογία με γενικό αριθμό 3152 και ειδικό 135, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 3152 και ειδικό 135 έγινε δεκτή κατά πλειοψηφία, όπως τροποποιήθηκε από τον κύριο Υπουργό. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, έχω καταθέσει μία τροπολογία και θέλω να συζητηθεί αλλά υπάρχει μία αταξία. Ο αρμόδιος Υπουργός απεχώρησε προτού να τελειώσει η συζήτηση επί του νομοσχεδίου που παρουσίασε στη Βουλή. Πρέπει να λάβετε πρόνοια γι' αυτό το πράγμα, κύριε Πρόεδρε. Είναι μία αταξία κοινοβουλευτική. 

ΠΡΟΕΔΡΕΥΩΝ (Λουκάς Αποστολίδης): 'Οταν ήταν εδώ ο Πρόεδρος ο κ. Κακλαμάνης και ρώτησε τον κύριο Υπουργό, ποιες από τις τροπολογίες θα κάνει δεκτές, είπε ο κύριος Υπουργός ότι θα κάνει αυτές δεκτές. Τώρα βέβαια έχετε δίκιο, θα μπορούσε να μείνει. 

ΑΝΑΣΤΑΣΙΟΣ ΙΝΤΖΕΣ: Δεν το άκουσα αυτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Δεν το ακούσαμε. 

ΠΡΟΕΔΡΕΥΩΝ (Λουκάς Αποστολίδης): Θα μπορούσατε να διαμαρτυρηθείτε, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, εγώ νόμιζα ότι αρχίζουμε τις τροπολογίες του Υπουργού και έτσι είναι η τάξη και μετά θα συζητούσαμε των Βουλευτών. 

ΠΡΟΕΔΡΕΥΩΝ (Λουκάς Αποστολίδης): Εν πάση περιπτώσει, έχετε δίκιο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, όταν αποχωρούσε απευθύνθηκα και σε σας και στον ίδιο και λέω, πού πάτε, κύριε Υπουργέ, έχουμε τροπολογίες. Δεν το ακούσατε; 

ΠΡΟΕΔΡΕΥΩΝ (Λουκάς Αποστολίδης): Κύριε Ιντζέ, συγγνώμη, εγώ τουλάχιστον δεν αντελήφθην αυτό το πράγμα. 

ΑΝΑΣΤΑΣΙΟΣ ΙΝΤΖΕΣ: Επομένως, κύριε Πρόεδρε, τώρα τι να πω; Να αναπτύξουμε την τροπολογία; Ο παριστάμενος Υπουργός δεν μπορεί να απαντήσει. Απλώς επισημαίνω αυτήν την αταξία. 

ΠΡΟΕΔΡΕΥΩΝ (Λουκάς Αποστολίδης): 'Εχετε δίκιο. Απλώς και εγώ από το Προεδρείο σας λέω ότι έχετε δίκιο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, δεν είναι μόνο δική μου είναι και άλλων τριών συναδέλφων και της Συμπολίτευσης και της Αξιωματικής Αντιπολίτευσης και εδώ είμαστε όλοι για να την αναπτύξουμε. 

ΠΡΟΕΔΡΕΥΩΝ (Λουκάς Αποστολίδης): Εν πάση περιπτώσει και ένας συνάδελφος Βουλευτής να είναι εδώ, έχει κάθε δικαίωμα να την αναπτύξει. 

ΑΝΑΣΤΑΣΙΟΣ ΙΝΤΖΕΣ: Αλλά δεν υπάρχει ο Υφυπουργός. 

ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, λυπάμαι που ο κύριος Υφυπουργός δεν είναι εδώ, αλλά έχει συμβεί και το εξής καταπληκτικό. Ενώ υπήρχε τροπολογία για τον ΟΤΕ για τη μείωση του χρόνου από έξι σε δύο μήνες -τροπολογία είναι, δεν είναι άρθρο του νομοσχεδίου για την ΕΥΔΑΠ- ο κύριος Υφυπουργός θεώρησε σκόπιμο να αναφερθεί σε αυτό και έφυγε, χωρίς να μας δώσει καν τη δυνατότητα να πούμε τη γνώμη μας. Πάντως και αυτήν την τροπολογία που αφορά τον ΟΤΕ είμαστε υποχρεωμένοι να την καταψηφίσουμε, τη μείωση του χρόνου από έξι σε δύο μήνες. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ερχόμαστε στο ακροτελεύτιο άρθρο. 

Ερωτάται το Τμήμα: Γίνεται δεκτό το ακροτελεύτιο άρθρο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Το ακροτελεύτιο άρθρο έγινε δεκτό. 

Συνεπώς το νομοσχέδιο του Υπουργείου Εθνικής Οικονομίας: "Ρυθμίσεις θεμάτων της Εταιρείας Υδρεύσεως και Αποχετεύσεως Πρωτευούσης (Ε.ΥΔ.Α.Π.) και άλλες διατάξεις" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 

Δέχεστε, κύριοι συνάδελφοι, στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 15.55' λύεται η συνεδρίαση για αύριο, ημέρα Πέμπτη 30 Σεπτεμβρίου 1999 και ώρα 10.00 με αντικείμενο εργασιών του Τμήματος νομοθετική εργασία: συζήτηση επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Ρύθμιση συνταξιοδοτικών θεμάτων προσωπικού Ε.Ρ.Τ. Α.Ε. και άλλες διατάξεις", σύμφωνα με τη συμπληρωματική ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                    ΟΙ ΓΡΑΜΜΑΤΕΙΣ






 











 

  







 

