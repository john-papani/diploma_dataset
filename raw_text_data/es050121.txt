      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ     SΘ’
      Παρασκευή 21 Ιανουαρίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επί προσωπικού θέματος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 24 Ιανουαρίου 2005, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό σχετικά με την αντιμετώπιση της Τουρκικής προκλητικότητας στο Αιγαίο κ.λπ., σελ.
      β) Προς τον Υπουργό Επικρατείας σχετικά με την ανοχή της κρατικής τηλεόρασης σε υβριστικά συνθήματα και βωμολοχίες στο πλαίσιο αναμετάδοσης ποδοσφαιρικού αγώνα, σελ.
      γ) Προς τον Υπουργό Υγείας και Κοινωνικής Αλληλεγγύης:
      i)  σχετικά με την κάλυψη των αναγκαίων θέσεων νοσηλευτικού και επιστημονικού προσωπικού στο Νοσοκομείο Λάρισας, σελ.
      ii) σχετικά με τη λήψη μέτρων προστασίας κατά του καπνίσματος, σελ.
      δ) Προς τον Υπουργό Εμπορικής Ναυτιλίας σχετικά με την επαναφορά στο Λιμενικό Σώμα πρώην λιμενοφύλακα κ.λπ., σελ.
      ε) Προς τον Υπουργό Εξωτερικών σχετικά με την ανέγερση μουσουλμανικού τεμένους στην Αθήνα κ.λπ., σελ.
      5) Συζήτηση επίκαιρης επερώτησης των Βουλευτών του ΠΑΣΟΚ κ. Ε. Σχοιναράκη-Ηλιάκη, Ε. Στρατάκη, Ε. Φραγκιαδουλάκη, Στ. Ματζαπετάκη, Β. Κεγκέρογλου, Μ. Παντούλα, Α. Ράπτη και Μ. Δαμανάκη προς τον Υπουργό Εθνικής Παιδείας και Θρησκευμάτων και Οικονομίας και Οικονομικών σχετικά με τη χρηματοδότηση της σχολικής στέγης του νομού Ηρακλείου, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση Εκθέσεων Διαρκών Επιτροπών:
      α) Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στην πρόταση νόμου αρμοδιότητας του Υπουργείου Μεταφορών και Επικοινωνιών: «Ίδρυση και λειτουργία εμπορευματικών κέντρων και άλλες διατάξεις», σελ.
      β) Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Ανάθεση και εκτέλεση δημοσίων συμβάσεων, εκπόνηση μελετών και παροχή συναφών υπηρεσιών και άλλες διατάξεις», σελ.
      ΟΜΙΛΗΤΕΣ
      Α. Επί προσωπικού θέματος:
      ΚΕΦΑΛΟΓΙΑΝΝΗΣ Ε., σελ.
      ΠΑΣΧΑΛΙΔΗΣ Γ., σελ.
      ΧΑΤΖΗΓΑΚΗΣ Σ., σελ.
      
      Β. Επί των επικαίρων ερωτήσεων:
      ΑΝΔΡΙΑΝΟΠΟΥΛΟΣ Α., σελ.
      ΓΙΑΝΝΟΠΟΥΛΟΣ Α., σελ.
      ΔΙΑΜΑΝΤΙΔΗΣ Ι., σελ.
      ΔΙΑΜΑΝΤΟΠΟΥΛΟΥ Α., σελ.
      ΙΩΑΝΝΙΔΗΣ Ι., σελ.
      ΚΕΦΑΛΟΓΙΑΝΝΗΣ Ε., σελ.
      ΛΕΒΕΝΤΗΣ Α., σελ.
      ΜΟΛΥΒΙΑΤΗΣ Π., σελ.
      ΡΟΥΣΟΠΟΥΛΟΣ Θ., σελ.
      ΣΤΥΛΙΑΝΙΔΗΣ Ε., σελ.
      ΤΣΙΟΓΚΑΣ Δ., σελ.
      
      Γ. Επί της Επίκαιρης Επερώτησης:
      ΔΑΜΑΝΑΚΗ Μ., σελ.
      ΚΑΚΛΑΜΑΝΗΣ Α., σελ.
      ΚΑΛΟΣ Γ., σελ.
      ΚΕΓΚΕΡΟΓΛΟΥ Β., σελ.
      ΠΑΝΤΟΥΛΑΣ Μ., σελ.
      ΣΤΡΑΤΑΚΗΣ Ε., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ  SΘ’
      Παρασκευή 21 Ιανουαρίου 2005
      Αθήνα, σήμερα στις 21 Ιανουαρίου 2005, ημέρα Παρασκευή και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Ιωαννίδη, Βουλευτή Α΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ικανοποίηση αιτήματος των Απόστολου και Άγγελου Δενελάβα, σχετικά με αξιοποίηση αγρού, εντός του αρχαιολογικού χώρου Δημητριάδος.
      2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Βορειοηπειρωτικών Σωματείων Δελβίνου – Αγίων Σαράντα και Διασποράς ζητεί λύση το συντομότερο δυνατόν στο μεγάλο πρόβλημα της άμεσης εθνικής αποκατάστασης, καθώς και την επίλυση άλλων αιτημάτων τους.
      3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί απαντήσεις σε προβλήματα που απασχολούν τους εργαζόμενους.
      4) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία 630 υπόχρεοι θητείας, έφεδροι με εκπληρωμένες στρατιωτικές υποχρεώσεις, φαντάροι και μόνιμα στελέχη Ε.Δ. ζητούν τον εξορθολογισμό της Στρατιωτικής Υποχρέωσης και τη συνεχή βελτίωση της ποιότητάς της.
      5) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στην κοπή δάσους στην περιοχή του μοναστηρίου Λυκοστάνης στα Γραμμενοχώρια.
      6) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται να χορηγηθεί στο Νομό Ηρακλείου κινητό υλικό από τους Ολυμπιακούς Αγώνες.
      7) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ομοσπονδία Επαγγελματιών Βιοτεχνών – Εμπόρων Νομού Ηρακλείου ζητεί να μην υπάρξουν αλλαγές στο θεσμικό πλαίσιο του ωραρίου λειτουργίας των καταστημάτων.
      8) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία ο Δήμος Μενελαϊδας Καρδίτσας ζητεί να ενταχθεί όλη η περιοχή σε αρδευτικό πρόγραμμα.
      9) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Πανελλήνιος Σύλλογος Πασχόντων από Μεσογειακή Αναιμία ζητεί την πρόσληψη στην εκπαίδευση, εκπαιδευτικών που πάσχουν από μεσογειακή αναιμία.
      10) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία η Κοινότητα Καφηρέως Εύβοιας ζητεί την αποκατάσταση των ζημιών που προκάλεσε η κακοκαιρία της 14ης/1/2005 στην περιοχή της.
      11) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Διδασκόντων Π.Δ. 407/80 Πανεπιστημίου Θεσσαλίας ζητεί τη μονιμοποίηση των μελών του.
      12) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Παραβόλας ζητεί τη χρηματοδότηση του οδικού άξονα Παραβόλα - Λαμπίρι – Προυσσός – Καρπενήσι.
      13) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Θέρμου Αιτωλ/νίας ζητεί την πρόβλεψη σιδηροδρομικού σταθμού στη θέση «Συκιά» του Δήμου Αρακύνθου Αιτωλ/νίας.
      14) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Αρακύνθου Αιτωλ/νίας ζητεί να του παραχωρηθεί η χρήση αγροτεμαχίου που ανήκε στον εθνικό οργανισμό καπνού.
      15) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας  στο οποίο ζητείται να μην αλλάξει το ωράριο λειτουργίας των καταστημάτων.
      16) Ο Βουλευτής Θεσσαλονίκης κ. ΚΩΝ/ΝΟΣ ΖΑΧΑΡΑΚΗΣ κατέθεσε αναφορές  με τις οποίες οι Δήμαρχοι Μηχανιώνας, Θερμαϊκού και Εχεδώρου Νομού Θεσσαλονίκης ζητούν την κατασκευή των αποχετευτικών δικτύων των Δήμων τους.
      17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Μήλου ζητεί την ίδρυση μόνιμου Πυροσβεστικού κλιμακίου στη Μήλο.
      18) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Καλλιφωνίου Καρδίτσας ζητεί την ίδρυση Αγροτικής Τράπεζας στο Δήμο του.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το 3ο Γραφείο της Διεύθυνσης Πρωτοβάθμιας Εκπαίδευσης Νομού Κυκλάδων ζητεί τη στελέχωση του Νηπιαγωγείου Καρτεράδου Θήρας.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί την ένταξη στο Γ΄ ΚΠΣ της Περιφέρειας Ν. Αιγαίου και την εκτέλεση του έργου της ανέγερσης του 3ου Δημοτικού Σχολείου Ερμούπολης.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Ερμούπολης ζητεί να μην υπάρξει καθυστέρηση στο έργο της κατασκευής του 3ου Δημοτικού Σχολείου Ερμούπολης.
      22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Γεώργιος Σκλαβούνος, κάτοικος Πάρου, παράκτιος αλιεύς, ζητεί την αντικατάσταση του παλαιού του σκάφους με σύγχρονο.
      23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Λεωφορειούχοι Επαρχείου Μήλου ζητούν την ένταξη των επιχειρήσεών τους σε επενδυτικό πρόγραμμα, για την αντικατάσταση των λεωφορείων τους με νεώτερα.
      24) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία το Σωματείο Συμβασιούχων στα ΚΕΠ Ν.Δ. Ελλάδας ζητεί να προηγούνται στους διορισμούς τα μέλη του βάσει του χρόνου εμπειρίας τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2089/12-7-04 ερώτηση των Βουλευτών κυρίων Άγγελου Τζέκη και Γιώργου Χουρμουζιάδη δόθηκε με το υπ’ αριθμ. 8083/5-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ.2089/12-7-04 ερώτηση, που κατατέθηκε στη Βουλή από τους Βουλευτές κ.κ. Α. Τζέκη και Γ. Χουρμουζιάδη, σχετικά με τα δεδουλευμένα εργαζομένων στην Ένωση Αγροτικών Συνεταιρισμών (Ε.Α.Σ.) Θεσσαλονίκης η "Ομοσπονδία", σας πληροφορούμε τα εξής:
      Το αρμόδιο Τμήμα Κοινωνικής Επιθεώρησης Σίνδου μας ενημέρωσε ότι η Ε.Α.Σ. Θεσσαλονίκης η "ΟΜΟΣΠΟΝΔΙΑ" έχει παρουσιάσει καθυστερήσεις στις καταβολές δεδουλευμένων στους εργαζομένους της από το τέλος του προηγούμενου έτους και για το λόγο αυτό η υπηρεσία μας έχει συγκαλέσει τους εκπροσώπους του συνεταιρισμού και των εργαζομένων σε τριμερείς συναντήσεις. Παρά το γεγονός ότι στη συνάντηση της 24-3-2004 συμφωνήθηκε η τακτοποίηση των οφειλών μέχρι τις 30-6-2004, ο Συνεταιρισμός συνέχισε να καθυστερεί την εξόφληση των δεδουλευμένων αποδοχών επικαλούμενος οικονομικές δυσκολίες. Οι εκπρόσωποι του Συνεταιρισμού δήλωσαν ότι, αναζητούν πηγές χρηματοδότησης, όπως δανειοδότηση ή και εκποίηση περιουσιακών στοιχείων, προκειμένου να αντεπεξέλθουν στις οικονομικές τους υποχρεώσεις.
      Η αρμόδια τoπική υπηρεσία μας προσπάθησε και προσπαθεί να συμβάλλει στην εξεύρεση λύσης Παράλληλα όμως, προχώρησε όπως ήταν υποχρεωμένη στην υποβολή μηνύσεων εναντίον των υπευθύνων του Συνεταιρισμού για τις οφειλές ολόκληρου του χρονικού διαστήματος από το τέλος του 2003 μέχρι τις 30-6-2004 που φτάνουν το ποσό των 582.914 €.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      2. Στην με αριθμό 2189/15-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 8095/9-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 2189/2004 ερώτηση, που κατατέθηκε στη Βουλή από το Βουλευτή κ. Κουβέλη, σχετικά με τη μη καταβολή της β' δόσης της οφειλόμενης αποζημίωσης στο 113 ιπταμένους χειριστές της Ολυμπιακής Αεροπορίας και Αεροπλοΐας, σας πληροφορούμε ότι αρμόδιο να σας απαντήσει είναι το συνερωτώμενο Υπουργείο Μεταφορών και Επικοινωνιών.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      3. Στην με αριθμό 2533/2-8-04 ερώτηση του Βουλευτή κ. Ανδρέα Λυκουρέντζου δόθηκε με το υπ’ αριθμ. ΑΣ 613/11-8-04 έγγραφο από τον Υφυπουργό Εξωτερικών η ακόλουθη απάντηση:
      «Σχετικά με την εν θέματι ερώτηση, σας γνωρίζω τα ακόλουθα:
      Η Γενική Γραμματεία Αποδήμου Ελληνισμού, στο πλαίσιο της πολιτικής που εφαρμόζει για τον Απόδημο Ελληνισμό, τη σύσφιξη των σχέσεων του Εθνικού Κέντρου με τους Αποδήμους και τη διατήρηση της πολιτιστικής μας κληρονομιάς, αξιολόγησε τη σπουδαιότητα του Ε' Παγκοσμίου Συνεδρίου Αποδήμων Αρκάδων και δεδομένης της μεγάλης προσέλευσης ομογενών ενέκρινε την επιχορήγηση του φορέα.
      Ο Δήμος Λεβιδίου, ως ΟΤΑ, ανέλαβε την ευθύνη της διοργάνωσης του ανωτέρω Συνεδρίου, με βασικούς συμπαραστάτες την Νομαρχιακή Αυτοδιοίκηση Αρκαδίας και την Τοπική Ένωση Δήμων και Κοινοτήτων Νομού Αρκαδίας. Προκειμένου να ανταποκριθεί στις ανάγκες της διοργάνωσης ενός τόσο μεγάλου και πολυπληθούς Συνεδρίου, ο Δήμος Λεβιδίου ζήτησε από την Γενική Γραμματεία Αποδήμου Ελληνισμού ενίσχυση εκ ποσού εκατό χιλιάδων ευρώ (100.000 €).
      Η Γενική Γραμματεία Αποδήμου Ελληνισμού επιχορήγησε τον φορέα με το ποσό των δεκαπέντε χλιάδων ευρώ (15.000 €) με την απόφαση ΑΠ. 5682/28.06.2004, η οποία επισυνάπτεται και στην οποία μνημονεύεται το άρθρο 44 του Ν. 2413/96 «Περί δυνατότητας της ΓΓΑΕ να επιχορηγεί ΝΠΔΔ, ΝΠΙΔ καθώς και επιχορηγούμενα από το κράτος κοινωφελή ιδρύματα...»
      Κατά την εξέταση κάθε αιτήματος επιχορήγησης εσωτερικού, προηγείται έλεγχος του κατά πόσον ο συγκεκριμένος φορέας έχει επιχορηγηθεί κατά το πρόσφατο παρελθόν και, σε καταφατική περίπτωση, εάν έχει υποβάλει πλήρη οικονομικό απολογισμό με παραστατικά στοιχεία, σύμφωνα με το Κ.Φ.Σ.
      Επίσης, εξετάζεται το καταστατικό του εκάστοτε φορέα και ζητούνται απαραίτητα στοιχεία όπως ΑΦΜ, Δ Υ.Ο., κλπ.
      Ο Δήμος Λεβιδίου, σύμφωνα με τα αρχεία της Υπηρεσίας της Γενικής Γραμματείας Αποδήμου Ελληνισμού, δεν έχει επιχορηγηθεί κατά τα τελευταία χρόνια.
      Ο Δήμος Λεβιδίου υποχρεούται, σύμφωνα με το άρθρο 44 του Ν. 2413/96 εντός τριμήνου από την ολοκλήρωση των εργασιών του Ε' Παγκοσμίου Συνεδρίου Αποδήμων Αρκάδων, να αποστείλει οικονομικό απολογισμό με όλα τα απαραίτητα παραστατικά στην Διεύθυνση Διοικητικής Υποστήριξης της Γενικής Γραμματείας Αποδήμου Ελληνισμού.
      Σύμφωνα με τις διατάξεις των οικείων νόμων, σε περίπτωση μη διάθεσης του συνόλου της επιχορήγησης, ο φορέας υποχρεούται να επιστρέψει το ποσόν της διαφοράς.
      Ο Υφυπουργός
      ΠΑΝΑΓΙΩΤΗΣ ΣΚΑΝΔΑΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 2419/27-7-2004 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 1065276/4834/861/Α0014/10-8-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του από 27.7.04 εγγράφου σας, με το οποίο μας διαβιβάσατε την 2419/27.7.2004 ερώτηση του Βουλευτή κ. Ευαγ. Πολύζου, όσον αφορά την απαλλαγή από τον ΦΠΑ.των μικρών αλιευτικών σκαφών, σας πληροφορούμε τα ακόλουθα:
      1. Με τις διατάξεις της ΑΥΟ 1145339/6602/14 Ο/Ε014/ΠΟΛ.1320/30.12.1998, καθιερώθηκε, από 1.1.1999 ειδικό κατ' αποκοπή καθεστώς επιβολής ΦΠΑ στις επιχειρήσεις παράκτιας αλιείας που εκμεταλλεύονται σκάφη μήκους μέχρι 12 μέτρων μεταξύ καθέτων και στις επιχειρήσεις σπογγαλιείας.
      Σύμφωνα με τις διατάξεις του άρθρου 3 της απόφασης αυτής, εξαιρούνται από την καταβολή του ετήσιου κατ' αποκοπή ποσού ΦΠΑ που οφείλουν, με βάση τον πίνακα του άρθρου 1 της απόφασης, για την αλιευτική τους εκμετάλλευση και επομένως δεν αποδίδουν κανένα ποσό ΦΠΑ για την δραστηριότητά τους αυτή, οι επιχειρήσεις που εκμεταλλεύονται ένα μόνο σκάφος μήκους μέχρι 6 μέτρων μεταξύ καθέτων, καθόσον αυτές εμπίπτουν, με βάση τα ετήσια ακαθάριστα έσοδά τους (ορίζονται στον ίδιο πίνακα), στην απαλλαγή ΦΠΑ που προβλέπεται από τις διατάξεις της παραγράφου 2 του άρθρου 39 του Κώδικα ΦΠΑ (ν.2859/2000) για μικρές επιχειρήσεις.
      Επισημαίνεται ότι, στις επιχειρήσεις που εμπίπτουν στην απαλλαγή αυτή δεν παρέχεται δικαίωμα έκπτωσης του ΦΠΑ των εισροών του (παραγρ.13 άρθρου 39).
      2. Περαιτέρω, με την ΕΔΥΟ 1050536/2451/209/0014/ΠΟΛ.1120/20.5.1999, διευκρινίστηκε ότι, οι απαλλαγές ΦΠΑ που προβλέπονται από τις διατάξεις της περίπτ. ια΄ της παραγρ.1 του άρθρου 27 του ίδιου Κώδικα (αγορά σκάφους που προορίζεται για την άσκηση της δραστηριότητάς των, αγορά υλικών και αντικειμένων που προορίζονται να ενσωματωθούν ή να χρησιμοποιηθούν στο σκάφος) και σύμφωνα με τις διατάξεις του άρθρου 9 της ΠΟΛ.13201/1998 ΑVO εξακολουθούν να ισχύουν για τους αλιείς και σπογγαλιείς που υπάγονται στο ειδικό κατ' αποκοπή καθεστώς, παρέχονται μόνο στους αλιείς και σπογγαλιείς που υποχρεούνται σε καταβολή ΦΠΑ με βάση την απόφαση αυτή και με τους όρους, τις προϋποθέσεις και τη διαδικασία που ορίζονται με την Π.8271/4879/ΠΟΛ366/18.12.87 ΑΥΟ.
      3. Επιπλέον, σημειώνεται ότι η ένταξη στο ειδικό κατ' αποκοπή καθεστώς των αλιέων είναι προαιρετική.
      Επομένως οι αλιείς που δεν δικαιούνται των ανωτέρω απαλλαγών του άρθρου 27 και για τούτο θεωρούν ασύμφορη την παραμονή τους στο καθεστώς αυτό, μπορούν να μεταταγούν στο κανονικό καθεστώς ΦΠΑ. Στην περίπτωση αυτή θα δικαιούνται έκπτωσης ή κατά περίπτωση απαλλαγής σύμφωνα με το άρθρο 27 αλλά θα έχουν παράλληλα υποχρέωση να αποδίδουν ΦΠΑ για την αλιευτική τους δραστηριότητα.
      4. Ανεξαρτήτως των προαναφερομένων οι υπηρεσίες του Υπ. Οικονομίας και Οικονομικών μελετούν το εν λόγω θέμα μαζί με τις άλλες προτάσεις αναμόρφωσης της φορολογίας, καθώς και το χρόνο εφαρμογής τους, υπό την προϋπόθεση ότι θα διασφαλισθούν όλες οι αναγκαίες προϋποθέσεις ώστε να μην υπάρξουν δυσμενείς δημοσιονομικές επιπτώσεις ούτε προβλήματα εφαρμογής για τους φορολογουμένους.
      Ο Υφυπουργός
      ΑΔΑΜ ΡΕΓΚΟΥΖΑΣ»
      5. Στην με αριθμό 2506/29-7-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Υ/1Α/32/20-8-04 έγγραφο από τον Υπουργό  Επικρατείας η ακόλουθη απάντηση:
      «Σε απάντηση της παραπάνω ερώτησης, θα ήθελα να σας γνωστοποιήσω τα εξήςq
      Οι δήθεν «αποκαλύψεις» αποτελούν ασύστατες κατηγορίες εις βάρος κοινοβουλευτικού κόμματος από πρώην Αμερικανό υπάλληλο της πρεσβείας των Η.Π.Α στην Αθήνα.
      Ειλικρινά απορώ για την ευκολία με την οποία τις υιοθετεί ο ερωτών.
      Ο Υπουργός 
      ΘΕΟΔΩΡΟΣ ΡΟΥΣΟΠΟΥΛΟΣ»
      6. Στην με αριθμό 2587/9-8-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Β-905/31-8-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2587/9-8-2004, που κατέθεσε στη Βουλή ο Βουλευτής κ. Αλέξανδρος Αλαβάνος, σύμφωνα και με το έγγραφο αριθμ. ΠΔΣ&ΔΣ/464/23-8-2004 της εταιρείας «Ολυμπιακή Αεροπορία-Υπηρεσίες», σας πληροφορούμε τα παρακάτω:
      1. Οι αποδοχές του εποχικού προσωπικού (σύμβαση ορισμένου χρόνου, όπως προβλέπεται από τις διατάξεις του άρθρου 21 του Ν.2190/94) καθορίζονται από τις συμβάσεις των αντίστοιχων ομοιοεπαγγελματικών ενώσεων που ισχύουν για όλη τη χώρα, και είναι ανάλογες με την εργασία που προσφέρουν, με όρους που σαφώς διαλαμβάνονται στην ατομική τους σύμβαση, σύμφωνα με τις διατάξεις της παρ.5 του άρθρου 3 του Ν.2602/98 (κανονισμός Εργασίας Προσωπικού Ο.Α).
      Οι επιχειρησιακές συμβάσεις, αορίστου χρόνου, οι οποίες υπογράφονται με το προσωπικό, αφορούν το τακτικό προσωπικό και δεν μπορούν να επεκταθούν στο εποχικό προσωπικό.
      2. Για τις προσλήψεις εποχικού προσωπικού, η εταιρεία είναι υποχρεωμένη να ακολουθεί τις διατάξεις του άρθρου 21 του Ν.2190/94, όπως έχει τροποποιηθεί και ισχύει σήμερα και τις εντολές/οδηγίες του ΑΣΕΠ.
      Ο αριθμός προσλήψεων των εποχικών υπαλλήλων, καθορίζεται κάθε χρόνο σύμφωνα με τις ανάγκες της εταιρείας, κυρίως κατά τη θερινή περίοδο και την περίοδο των εορτών Χριστουγέννων και Πάσχα.
      Οι προσλήψεις αυτές, εγκρίνονται μετά από απόφαση της 3μελούς εξ Υπουργών Επιτροπής.
      3. Τα αντικειμενικά κριτήρια πρόσληψης, καθορίζονται από την ισχύουσα νομοθεσία περί προσλήψεων και από τις εντολές του ΑΣΕΠ. Βάσει αυτών, η εταιρεία όταν χρειάζεται προσωπικό, λόγω αυξημένων αναγκών, εκδίδει προκηρύξεις οι οποίες δημοσιεύονται στον ημερήσιο Τύπο, εφόσον έχει δοθεί έγκριση από το ΑΣΕΠ.
      4. Ως προς το 4ο ερώτημα περί εφαρμογής της Κοινοτικής Οδηγίας 1999/70 στο εποχικό προσωπικό της Ο.Α.-Υπηρεσίες Α.Ε., σύμφωνα με τις απόψεις των Νομικών μας Υπηρεσιών, παρατίθενται τα ακόλουθα:
      Η χώρα μας, ως κράτος - μέλος, επεξεργάσθηκε με ειδικώς συσταθείσα επιτροπή την προσαρμογή της οδηγίας στο εσωτερικό δίκαιο, με Προεδρικό Διάταγμα σύμφωνα με τον Ν.1338/1983, το οποίο και εξεδόθη με αριθμό 81/2003.
      Η ισχύς του π.δ., κατά το ακροτελεύτιο άρθρο αυτού, αρχίζει από της δημοσίευσής του στην Εφημερίδα της Κυβερνήσεως. Η δημοσίευσή του έγινε την 02/04/2003.
      Άλλωστε οι οδηγίες της Ευρωπαϊκής Ένωσης, πριν επικυρωθούν με πράξη του Εθνικού Νομοθέτη (τέτοια πράξη είναι το πιο πάνω π.δ.), σύμφωνα με το άρθρο 1 ν.1338/1983, όπως τροποποιήθηκε και ισχύει σήμερα (άρθρο 65 ν.1892/90, άρθρο 6 παρ.4 ν.1440/84 και άρθρο 22 ν.2789/2000), δεν αποτελούν κανόνες δικαίου αμέσως εφαρμοζόμενων στην εσωτερική έννομη τάξη κάθε Κράτους-Μέλους (βλ. ad hoc Α.Π.1330/2000 Ελ.Δικ. 43, 386).
      Σκοπός του π.δ. είναι η βελτίωση της ποιότητας, της εργασίας ορισμένου χρόνου, που επιτυγχάνεται:
      α. Με την εφαρμογή της αρχής της μη διάκρισης, σε σχέση με την εργασία αορίστου χρόνου, και
      β. Με τη θέσπιση διατάξεων αποτροπής τυχόν κατάχρησης, που προκαλείται με τη χρησιμοποίηση διαδοχικών συμβάσεων εργασίας ορισμένου χρόνου, χωρίς την ύπαρξη αντικειμενικών (πραγματικών) λόγων.
      Το π.δ. καθιερώνει με το άρθρο 5 κανόνες προστασίας των εργαζομένων και αποφυγής καταστρατήγησης αυτών μεταξύ των οποίων είναι ο κανόνας ότι η χωρίς περιορισμό ανανέωση συμβάσεων εργασίας ορισμένου χρόνου, είναι επιτρεπτή, αν δικαιολογείται από ένα αντικειμενικό λόγο.
      Ως αντικειμενικοί λόγοι ορίζονται αυτοί που διαλαμβάνονται στα εδάφια α και β του άρθρου 5 του Π.δ.
      Οι λόγοι του εδαφίου α κατά το π .δ. δεν επιδέχονται αμφισβήτηση και δεν παρέχουν στον εργαζόμενο τη δυνατότητα ανταπόδειξης. Είναι λόγοι που συνιστούν δηλαδή πλήρη απόδειξη ότι, εφόσον συντρέχουν, είναι επιτρεπτή η χωρίς περιορισμό ανανέωση συμβάσεων εργασίας ορισμένου χρόνου. Τέτοιος λόγος υφίσταται ιδίως; πλην των άλλων ρητά αναφερομένων στο εδάφιο του π.δ., στην περίπτωση που η σύναψη συμβάσεώς εργασίας για ορισμένο χρόνο επιβάλλεται από διάταξη νόμου, ως η ανωτέρω του άρθρου 21 ν.2190/94 ή κανονιστική διάταξη.
      Ο αντικειμενικός λόγος του εδαφίου β του ιδίου π .δ. τεκμαίρεται ότι υφίσταται σε τομείς δραστηριοτήτων που δικαιολογείται λόγω της φύσης τους και του χαρακτήρα απασχόλησης αυτού, όπως μεταξύ άλλων, στον τομέα των επιχειρήσεων αεροπορικών μεταφορών και των επιχειρήσεων που ασκούν δραστηριότητες παροχής υπηρεσιών αεροδρομίου εδάφους και πτήσης, στον οποίο ανήκει η Ο.Α.
      Στον αντικειμενικό λόγο του εδαφ. β', σε αντίθεση με αυτόν του εδαφ. α', επιτρέπεται κατά το π.δ. η ανταπόδειξη του εργαζομένου.
      Τέλος, σχετικά με τα ανωτέρω θέματα, έχει εκδοθεί υπέρ της Ο.Α. η επισυναπτόμενη απόφαση του Μονομελούς Πρωτοδικείου Αθηνών με αριθμ. 817/03, η οποία δημοσιεύτηκε μετά την έναρξη ισχύος του άνω π.δ.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      7. Στην με αριθμό 2793/1.9.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.ΚΕ/268/22.9.04 έγγραφο από τον Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 2793/01.09.2004 ερώτηση του Βουλευτή κ. Φώτη Κουβέλη, σας γνωρίζουμε τα εξής:
      Οι Ολυμπιακές αθλητικές εγκαταστάσεις των τεσσάρων περιφερειακών πόλεων στις οποίες διεξήχθη το πρόγραμμα των Ολυμπιακών Αγώνων, λειτούργησαν με τον μόνιμο και κινητό εξοπλισμό που έχει εγκαταστήσει η ΕΥΔΕ/ΑΟΕΕ της Γενικής Γραμματείας Αθλητισμού όπως καθίσματα στις κερκίδες, φωτεινοί πίνακες αποτελεσμάτων (video walls ή matrix), μεγαφωνικά συστήματα (public address systems), συστήματα ασφαλείας, αυτοματισμοί, εξοπλισμοί αποδυτηρίων και με τον κινητό εξοπλισμό που έφερε η Οργανωτική Επιτροπή Ολυμπιακών Αγώνων ως μέρος των απαραίτητων για τους Ολυμπιακούς Αγώνες ολυμπιακών προσαρμογών (overlays) όπως ιατρικό εξοπλισμό, ηλεκτρονικό εξοπλισμό, συστήματα χρονομέτρησης, έπιπλα κ.ά.
      Μετά την λήξη των Ολυμπιακών Αγώνων, τμήμα του εξοπλισμού που κρίνεται απαραίτητος για την μεταολυμπιακή λειτουργία των τεσσάρων Σταδίων όπως αθλητικός εξοπλισμός και επίπλωση, παραμένει στα Στάδια με βάση το συμφωνημένο με την Ο.Ε.Ο.Α. πρόγραμμα, ενώ απομακρύνεται με μέριμνά της α) ο εξοπλισμός που είχε ενοικιαστεί για τις ανάγκες των Αγώνων, προκειμένου να επιστραφεί, β) ο ιατρικός και ο ηλεκτρολογικός εξοπλισμός που μεταφέρεται στις αποθήκες της Ο.Ε.Ο.Α. στη Μαγούλα Αττικής προκειμένου να αποδοθεί στο Υπουργείο Οικονομίας και Οικονομικών, ως δημόσιο υλικό και να διατεθεί για την κάλυψη υφισταμένων αναγκών με βάση την καταγραφή: και ιεράρχηση των αναγκών που γίνεται από ειδική επιτροπή του Υπουργείου Οικονομίας και Οικονομικών και του Υπουργείου Πολιτισμού.
      Πρέπει να σημειωθεί ότι ο εξοπλισμός των Σταδίων από την Οργανωτική Επιτροπή κάλυψε τις ειδικές ανάγκες της διοργάνωσης των Ολυμπιακών Αγώνων και από πλευράς ποσότητας είναι πολλαπλάσιος του εξοπλισμού που απαιτείται για την μεταολυμπιακή λειτουργία της κάθε εγκατάστασης.
      Με την έννοια αυτή, στην καταγραφή και ιεράρχηση των αναγκών εξετάζονται και οι όποιες ανάγκες υπάρχουν στα τέσσερα Στάδια για αντίστοιχο εξοπλισμό, προκειμένου αυτές να καλυφθούν και είναι παράλογο να εγείρεται η απαίτηση να παραμείνει στα Στάδια αυτά πλεονάζων εξοπλισμός όταν υπάρχουν καταγεγραμμένες και γνωστές σε όλους ανάγκες όπως σε νοσοκομεία, Υπηρεσίες, Αθλητικές Ομοσπονδίες κ.λπ. που μπορούν και πρέπει να καλυφθούν.
      Ο εξοπλισμός που παραμένει στα Στάδια έχει ήδη καταγραφεί από Επιτροπές στις οποίες μετέχουν εκπρόσωποι της ΕΥΔΕ και της Ο.Ε.Ο.Α και φυλάσσεται, μαζί με όλη την εγκατάσταση, είτε από την Ελληνική Αστυνομία, είτε από ιδιωτικές εταιρείες security, με μέριμνα της ΕΥΔΕ/ΑΟΕΕ, μέχρι τα Στάδια να αποδοθούν στον τελικό χρήστη.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      8. Στην με αριθμό 2753/30.8.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 537/22.9.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      Κατά τις συσκέψεις που πραγματοποιήθηκαν στο Υπουργείο Αγροτικής Ανάπτυξης και Τροφίμων με τη συμμετοχή εκπροσώπων ολόκληρου του κλάδου, των εξαγωγέων και των συνεταιριστικών φορέων, εξετάστηκαν όλες οι δυνατότητες των αναγκαίων κρατικών χειρισμών με στόχο την ομαλή απορρόφηση της παραγωγής και τη στήριξη του εισοδήματος των αμπελουργών και εξαγγέλθηκαν τα παρακάτω μέτρα που είναι σύμφωνα με τις προτάσεις των φορέων και εξαντλούν τις δυνατότητες κυβερνητικών χειρισμών, σύμφωνα με τις ισχύουσες Κοινοτικές και εθνικές διατάξεις:
      1. Εντατικοποίηση των ελέγχων από επιτροπές, σε επίπεδο Νομαρχιακών Αυτοδιοικήσεων καθώς και κλιμάκια υπαλλήλων των αρμοδίων Υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις, σε σχέση με την τήρηση της υποχρέωσης των οινοποιών και των αμπελουργών να υποβάλουν σύμφωνα με την ισχύουσα Κοινοτική νομοθεσία μέχρι 10/12 κάθε έτους δηλώσεις παραγωγής και συγκομιδής αντίστοιχα και τη σύγκρισή τους με τα στοιχεία του Αμπελουργικού Μητρώου.
      2. Όσον αφορά τη διακίνηση των οινικών-προϊόντων από χώρες της Ε.Ε., εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας.
      3. Εντείνονται οι έλεγχοι στις πύλες εισόδου της χώρας κατά την εισαγωγή οι νικών προϊόντων από τρίτες χώρες, με στόχο κυρίως τη διασφάλιση της διακίνησης και διάθεσης στην χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή. Επίσης εντείνονται οι έλεγχοι του προορισμού των εσαγόμενων από τρίτες χώρες επιτραπέζιων σταφυλιών ποικιλίας Σουλτανίνας για την εξασφάλιση της εγχώριας παραγωγής Σουλτανίνας.
      4. Εφαρμογή διατάξεων του Κοινοτικού Κανονισμού που ψηφίστηκε πρόσφατα και παρέχει τη δυνατότητα απόσταξης μέρους της παραγωγής (με βάση το άρθρο 29 του Καν. 1493/99), σε ικανοποιητική τιμή (2,488 € ανά βαθμό και εκατόλιτρο).
      5. Διερευνάται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30 (απόσταξη κρίσης) του Καν. 1493/99, σε συνδυασμό με παράλληλη εθνική ενίσχυση.
      6. Αύξηση της δυνατότητας κατανάλωσης σταφυλιών στην εσωτερική αγορά. Για το σκοπό αυτό και με πρωτοβουλία του Υπουργείου Αγροτικής Ανάπτυξης και Τροφίμων, έχουν ενεργοποιηθεί τα αρμόδια Υπουργεία στα οποία υπάγονται νοσοκομεία, μονάδες στρατού, ευαγή ιδρύματα κ. α.
      Προώθηση μέτρων πολιτικής για τη δυνατότητα αύξησης της απορρόφησης σταφυλιών για την παραγωγή χυμού σταφυλής, όπως είναι η άμεση ένταξη ίδρυσης ή εκσυγχρονισμού των μονάδων αυτών στις επενδύσεις του Γ΄ Κ.Π.Σ.
      Γενικότερη προώθηση προγραμμάτων μεταποιητικών βιομηχανιών του κλάδου μέσω του Γ΄ Κ.Π.Σ.
      7. Επανεξετάζεται, εκσυγχρονίζεται και κωδικοποιείται η σχετική εθνική νομοθεσία, σύμφωνα με τις προτάσεις των φορέων και το Κοινοτικό δίκαιο. Εξέταση του καθορισμού των εκτάσεων των αμπελώνων που καλλιεργούνται με ποικιλίες διπλής ή τριπλής χρήσης.
      8. Όσον αφορά τη διασφάλιση της στρεμματικής ενίσχυσης της σταφίδας, όπως είναι γνωστό η διαδικασία μείωσης του πλαφόν προϋποθέτει τεκμηριωμένη εκτίμηση της Δ/νσης Αγροτικής Ανάπτυξης της Νομαρχιακής Αυτοδιοίκησης, που όπως φάνηκε απ' τη σύσκεψη όλων των φορέων του Ηρακλείου στο Υπουργείο Αγροτικής Ανάπτυξης και Τροφίμων της 21ης -9-04, δεν είχε έρθει σε γνώση της υπηρεσίας μέχρι τότε και κατατέθηκε κατά τη διάρκεια της σύσκεψης. Το αίτημα αυτό ήδη εξετάζεται. Υπόκειται δε σε κοινοτικό έλεγχο.
      Ο Υφυπουργός
      Ε. ΜΠΑΣΙΑΚΟΣ»
      9.Στην με αριθμό 2791/1.9.04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.ΚΕ/267/13.9.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 2791/01.09.2004 ερώτηση του Βουλευτή κ. Γιάννη Δραγασάκη, σας γνωρίζουμε τα εξής:
      Βάσει του Ν. 2843/2000 και της 28055/Β709/06.06.2001 Υπουργικής Απόφασης ο ειδικός λογαριασμός δεν ελέγχεται από το Ελεγκτικό Συνέδριο.
      Η Κυβέρνηση δεν μπορεί να εξετάσει την δυνατότητα κατάργησης του ειδικού λογαριασμού άμεσα, αφού υπάρχουν οικονομικές και προγραμματικές δράσεις που πρέπει να υλοποιηθούν.
      Κατά τα λοιπά, κατατίθενται αναλυτικές καταστάσεις που αφορούν στις κινήσεις του ειδικού λογαριασμού Ν. 234372/1 για τα έτη 2003 και 2004.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      10. Στην με αριθμό 2760/30.8.04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Β-980/24.9.04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2760/30-8-2004, που κατέθεσε στη Βουλή ο Βουλευτής κ. Γιάννης Δραγασάκης, κατά το λόγο αρμοδιότητας του Υπ.Μ.Ε., παρατηρούμε τα ακόλουθα:
      Α. Αναφορικά με την Ε.Ε.Τ.Τ. (Ερώτημα 2ο) 
      Η Ε.Ε.Τ.Τ., σύμφωνα με το ν. 2867/2000, είναι η αρμόδια αρχή για τη ρύθμιση, την εποπτεία και τον έλεγχο του τομέα τηλεπικοινωνιών στην ελληνική επικράτεια και έχει σαφείς και συγκεκριμένες αρμοδιότητες και εξουσίες, οι οποίες της απονέμονται ρητά από την κείμενη εθνική νομοθεσία (ν. 2867/2000 και σχετικά προεδρικά διατάγματα), σε συμφωνία και με το σχετικό Ευρωπαϊκό κοινοτικό πλαίσιο στον τομέα τηλεπικοινωνιών (ηλεκτρονικών τηλεπικοινωνιών).
      Ειδικότερα και στα πλαίσια υλοποίησης της de facto απελευθέρωσης, το εν λόγω θεσμικό πλαίσιο προβλέπει ειδικές - αυξημένες υποχρεώσεις για τούς Οργανισμούς που ορίζονται ως Κατέχοντες Σημαντική Ισχύ στις σχετικές αγορές, αναθέτοντας στην Ε.Ε.Τ.Τ., μεταξύ άλλων, τον έλεγχο συμμόρφωσης των εν λόγω Οργανισμών με τις εκ του νόμου υποχρεώσεις τους.
      Ο Ο.Τ.Ε., ως πρώην μονοπωλιακός οργανισμός, έχει ορισθεί με αποφάσεις της Ε.Ε.Τ.Τ. και αποτελεί Οργανισμό με Σημαντική Ισχύ στην αγορά Σταθερής Φωνητικής Τηλεφωνίας και πρόσβασης στο σταθερό δημόσιο τηλεφωνικό δίκτυο, την αγορά μισθωμένων γραμμών καθώς και την αγορά διασύνδεσης, και ως εκ τούτου υπόκειται στις σχετικές υποχρεώσεις. Αντίστοιχα, ως επιχείρηση με δεσπόζουσα θέση, ελέγχεται σχετικά με την ενδεχόμενη καταχρηστική, εκ μέρους της, εκμετάλλευση της θέσεως αυτής, με βάση τις διατάξεις περί ελεύθερου ανταγωνισμού.
      Εξ ουδενός, λοιπόν, αντικειμενικού στοιχείου προκύπτει, ότι η Ρυθμιστική αυτή Αρχή Τηλεπικοινωνιών δρα σε βάρος συμφερόντων του ΟΤΕ. Κάτι τέτοιο, άλλωστε, θα ενείχε βαρεία παράβαση των. καθηκόντων της.
      Εν πάση, όμως, περιπτώσει, οι αποφάσεις της ΕΕΠ δεν είναι τελεσίδικες. Υπόκεινται σε προσφυγή ενώπιον των αρμοδίων δικαστηρίων. Εξάλλου, δεν είναι λίγες οι φορές, κατά τις οποίες ο ΟΤΕ έχεί κάνει χρήση του ενδίκου τούτου μέσου.
      Β. Αναφορικά με τις πολιτικές παρεμβάσεις (ερώτημα 3ο) Μόνον εκείνος, που ισχυρίζεται, ότι δέχθηκε παρεμβάσεις πολιτικού είναι αρμόδιος να διευκρινίσει από πού προήλθαν αυτές και σε τι στόχευαν. Πάντως, το ερώτημα τούτο δεν αγγίζει την πολιτική ηγεσία του Υπουργείου Μεταφορών και Επικοινωνιών, η οποία, κατά την διάρκεια της μέχρι σήμερα θητείας της δεν άσκησε παρεμβάσεις στον ΟΤΕ.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      11. Στην με αριθμό 2760/30.8.04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 34132/122/24.9.04  έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Γιάννης Δραγασάκης, ως προς τα θέματα που μας αφορούν, σας γνωρίζoυμε ότι: Η εικόνα του ΟΤΕ που έχει επιβαρυνθεί τα τελευταία χρόνια από φαινόμενα κακοδιοίκησης και κομματικών παρεμβάσεων των προηγούμενων Κυβερνήσεων θα λάβει τέλος με το νέο ευρύ και ουσιαστικό πρόγραμμα αναδιάρθρωσης και πλήρους εξυγίανσης που θα εφαρμοστεί στον Οργανισμό με γνώμονα το συμφέρον των εργαζoμένων, των μετόχων και της Οικονομίας συνολικά.
      Η επιτυχής ολοκλήρωση αυτού του προγράμματος και η ανάδειξη της πραγματικής αξίας του Οργανισμού αποτελεί προϋπόθεση για οποιαδήποτε περαιτέρω μεταβίβαση ποσοστού του Οργανισμού στον ιδιωτικό τομέα.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      12. Στην με αριθμό 2761/30.8.04 ερώτηση των Βουλευτών κυρίων Βασιλείου Οικονόμου, Αποστόλου Κατσιφάρα και Μιχάλη Καρχιμάκη δόθηκε με το υπ’ αριθμ. 87690/ΙΗ/24.9.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2761/30-8-04 την οποία κατέθεσαν οι Βουλευτές κ.κ. Βασίλης Οικονόμου, Απόστολος Κατσιφάρας και Μιxάλης Καρχιμάκης σχετικά με τη διεξαγωγή των εξετάσεων από το ΔΙΚΑΤΣΑ και τη μέθοδο βαθμολόγησης των δοκιμίων των υποψηφίων για την ισοτιμία πτυχίων ιατρικών σχολών της αλλοδαπής, σας γνωρίζουμε τα ακόλουθα:
      Σύμφωνα με τις ισχύουσες διατάξεις το ΔΙΚΑΤΣΑ είναι νομικό πρόσωπο δημοσίου δικαίου και τελεί υπό την εποπτεία του Υπουργού Εθνικής Παιδείας και Θρησκευμάτων. Από καμία όμως διάταξη της κείμενης νομοθεσίας δεν προσδιορίζεται επακριβώς το περιεχόμενο αυτής της εποπτείας.
      Αυτό έχει ως συνέπεια, σύμφωνα με την πάγια νομολογία των δικαστηρίων να μην θεσπίζεται αρμοδιότητα του Υπουργού για την έκδοση πράξεων, για τις ουσιαστικού περιεχομένου αρμοδιότητες του ΔΙΚΑ ΤΣΑ, όπως είναι η διενέργεια εξετάσεων ή η έκδοση πίνακα επιτυχόντων ή συμπληρωματικού πίνακα επιτυχόντων.
      Παρά ταύτα, το ΥΠΕΠΘ αναζητεί νόμιμους τρόπους και λύσεις για την αντιμετώπιση του προβλήματος μετά και την αναμενόμενη έκδοση αποφάσεων του Συμβουλίου της Επικρατείας στο οποίο έχουν καταφύγει οι ενδιαφερόμενοι Το ΥΠΕΠΘ θα ενεργήσει τα δέοντα, ούτως ώστε να συμμορφωθεί το ΔΙΚΑΤΣΑ προς το περιεχόμενο αυτών των αποφάσεων και στην εφαρμογή των κανόνων των αρχών της χρηστής διοίκησης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      13. Στην με αριθμό 2795/1.9.04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 90079/ΙΗ/24.9.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2795/1-9-2004, που κατέθεσε ο Βουλευτής κ. Μάνος Φραγκιαδουλάκης και αφορά στο αίτημα αύξησης του προϋπολογισμού για την καλύτερη λειτουργία του κλειστού γυμναστηρίου του ΤΕΙ Κρήτης, σας. γνωρίζουμε τα ακόλουθα:
      α. Το Πρόγραμμα Δημοσίων Επενδύσεων (ΠΔΕ) 2004 έχει ήδη συνταχθεί και τα οικονομικά δεδομένα του δεν επιτρέπουν περαιτέρω αυξήσεις.
      Επίσης σας ενημερώνουμε ότι το ΥΠΕΠΘ ζήτησε εγγράφως τις προτάσεις των Ιδρυμάτων για τον οικονομικό σχεδιασμό του ΠΔΕ 2005 - 2008. Στις προτάσεις που έστειλε το ΤΕΙ Κρήτης δεν περιλαμβάνεται αίτημα αύξησης προϋπολογισμού ύψους 450.000,00Ε., ούτε αναφέρεται το συγκεκριμένο πρόβλημα.
      Παρά ταύτα, αν υπάρξει εκ νέου πρόταση από το ίδρυμα, το αίτημα θα αντιμετωπιστεί στα πλαίσια του ΠΔΕ 2005 - 2008.
      β. Σε ό,τι αφορά .στη στελέχωση του εν λόγω γυμναστηρίου με το απαραίτητο προσωπικό, σας γνωρίζουμε ότι αίτημα του ΤΕΙ Κρήτης για πρόσληψη μόνιμου και εποχιακού διοικητικού προσωπικού δεν έχει υποβληθεί στην αρμόδια υπηρεσίά του ΥΠΕΠΘ, προκειμένου να διαβιβαστεί στην επιτροπή προσλήψεων του ΥΠ.ΕΣ.Δ.Δ.Α.
      Επισημαίνεται επίσης ότι το προαναφερόμενο Υπουργείο δεν έχει αποστείλει εγκύκλιο για τον προγραμματισμό των προσλήψεων έτους 2.005.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      14. Στην με αριθμό 1712/24-6-04 ερώτηση του Βουλευτή κ. Νικόλαου Σαλαγιάννη δόθηκε με το υπ’ αριθμ. 41602/6-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι το εν λόγω θέμα θα μπορούσε να εξετασθεί από την Περιφέρεια εφ' όσον γινόταν αύξηση των πόρων του έργου «Αντιπλημμυρικά ποταμών και χειμάρων πληγεισών περιοχών Καρδίτσας - Λάρισσας». Για την αύξηση της πίστωσης αρμόδια είναι τα ΥΠΕΧΩΔΕ και ΥΠΟIΚΟ.
      Ο Υφυπουργός
      Α. ΝΑΚΟΣ»
      15. Στην με αριθμό 2323/21-7-2004 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 2/41820/0025/11-10-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην εν θέματι ερώτηση που κατέθεσε στη Βουλή ο Βουλευτής Κορινθίας κ. Άγγελος Μανωλάκης, σχετικά με την ΑΕΔΙΚ, σας γνωρίζουμε τα εξής:
      Η ΑΕΔΙΚ ως εταιρία του Δημοσίου, μετά την παραχώρηση των δικαιωμάτων εκμετάλλευσης της Διώρυγας σε ιδιωτική επιχείρηση, παρακολουθεί και ελέγχει την ορθή εφαρμογή της σύμβασης Παραχώρησης και λαμβάνει τα κατάλληλα μέτρα.
      Η Παραχωρησιούχος επιχείρηση έχει εκπονήσει επενδυτικό αναπτυξιακό σχέδιο για την ακίνητη περιουσία της ΑΕΔΙΚ στην περιοχή. Στα πλαίσια αυτά, η εταιρία έχει μέχρι τώρα, πραγματοποιήσει μικρού ύψους επενδύσεις σε κτίρια, μηχανήματα, τεχνικές εγκαταστάσεις και λοιπό πάγιο εξοπλισμό, ενώ για το υπόλοιπο των επενδύσεων της πρώτης φάσης, που οριοθετούνται χρονικά στα δέκα πρώτα χρόνια της παραχώρησης, απαραίτητη προϋπόθεση είναι η έκδοση σχετικών διοικητικών αδειών, για την οποία έχει δρομολογηθεί η σχετική διαδικασία.
      Οι εμφανιζόμενες πάντως καθυστερήσεις στην υλοποίηση του εν λόγω επιχειρησιακού προγράμματος οφείλονται σε αντικειμενικές αδυναμίες, συμβατές με τη σύμβαση παραχώρησης και παρακολουθούνται από την ΑΕΔΙΚ.
      Ο Υφυπουργός
      ΠΕΤΡΟΣ ΔΟΥΚΑΣ»
      16. Στην με αριθμό 2462/28-7-2004 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 31521/1255/20-8-2004 έγγραφο από τον Υπουργό Οικονομίας και Οικονομικών η ακόλουθη απάντηση:
      «Αναφορικά με την ερώτηση 2462/28-7-04 του Βουλευτή κ. Ιωάννη Δ. Μπούγα, με θέμα την ενσωμάτωση στο εθνικό δίκαιο της οδηγίας 2001/65/ΕΚ σχετικά με τους λογιστικούς κανόνες και την εφαρμογή της μεθόδου της εύλογης αξίας, σας γνωρίζουμε ότι, το σχέδιο του Π.Δ. είναι έτοιμο από το Δεκέμβριο του 2003. Επειδή όμως δεν έχουν υιοθετηθεί τα Διεθνή Λογιστικά Πρότυπα (IAS) 32 & 39, τα οποία είναι αλληλένδετα, γι' αυτό το λόγο αυτό δεν έχει προωθηθεί το Π.Δ..
      Όλα τα ανωτέρω είναι σε γνώση της Ευρωπαϊκής Ένωσης. Μας έχει γνωστοποιηθεί από την Ε.Ε. η σχετική «επισήμανση» (notification), αλλά σιωπηρά έχει συμφωνηθεί ότι θα προωθηθεί το σχετικό Π.Δ. για την εύλογη αξία, αμέσως μετά την τελική υιοθέτηση του IAS 39. Σημειώνεται ότι στην ίδια κατάσταση βρίσκεται η μεγάλη πλειοψηφία των κρατών μελών της Ε.Ε.
      Ο Υπουργός
      ΓΙΩΡΓΟΣ ΑΛΟΓΟΣΚΟΥΦΗΣ»
      17. Στην με αριθμό 2369/22-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 460/5-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Στ. Ματζαπετάκης για τα θέματα της αρμοδιότητάς μας, σας πληροφορούμε τα εξής:
      Αρμόδια υπηρεσία για να προσδιορίσει τις χρήσεις γης είναι η Νομαρχιακή Αυτοδιοίκηση (ΝΕΧΩΠ) του Νομού.
      Οι ενδιαφερόμενοι θα πρέπει να αποτανθούν με αίτησή τους στην Επιτροπή (ΝΕΧΩΠ) ζητώντας να αλλάξει χρήση για κοινή ωφέλεια.
      Εφ' όσον η εν λόγω επιτροπή συμφωνήσει θα γίνει μελέτη Περιβαλλοντικών Επιπτώσεων (ΜΠΕ) επί της οποίας η αρμόδια Υπηρεσία του Υπ. Αγρ. Ανάπτυξης και Τροφίμων θα εκφράσει τις απόψεις της.
      Ο Υφυπουργός
      Α. ΚΟΝΤΟΣ»
      18. Στην με αριθμό 2526/30-7-04 και 2541/2.8.2004 του Βουλευτή κ. Παναγιώτη Αντωνακόπουλου και Δ. Γεωργακόπουλου δόθηκε με το υπ’ αριθμ. 480/10-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Π. Aντωνακόπoυλoς και Δ. Γεωργακόπουλος, ας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προξενήθηκαν από τη βροχόπτωση της 28-7-2004 σε διάφορες καλλιέργειες του Δ.Δ. Μανωλάδας, αλλά και άλλων περιοχών του Δήμου Βουπρασίας Ν. Ηλείας, διενεργήθηκαν από τον ΕΛΓΑ οι απαραίτητες επισημάνσεις και ενημερώθηκαν οι παραγωγοί για υποβολή δηλώσεων.
      Το έργο των εξατομικευμένων εκτιμήσεων άρχισε ήδη από 4-8-2004, δηλαδή πριν από τη λήξη της προθεσμίας υποβολής δηλώσεων (9-8-2004) και θα ολοκληρωθεί σύντομα. Οι αποζημιώσεις θα καταβληθούν το συντομότερο δυνατό.
      Ο Υπουργός
      Σ. ΤΣΙΤΟΥΡΙΔΗΣ»
      19. Στην με αριθμό 2600/9-8-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 7017/4/4473/27-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσιπλάκης, σας γνωρίζουμε ότι, κατόπιν της 605/1995 ακυρωτικής απόφασης του Διοικητικού Εφετείου Αθηνών, ο αναφερόμενος σ' αυτήν πρώην αστυφύλακας παραπέμφθηκε στο δευτεροβάθμιο πειθαρχικό συμβούλιο για νέα κρίση, σύμφωνα με το πνεύμα της απόφασης αυτής. Το συμβούλιο, με το 65Α/13-5-1996 πρακτικό, αποφάσισε ότι πρέπει να του επιβληθεί η ποινή της απόταξης. Σε υλοποίηση δε αυτού εκδόθηκε η 234469/6/8-θ΄ από 16-7-1996 απόφαση, περίληψη της οποίας δημοσιεύθηκε στην Εφημερίδα της Κυβερνήσεως (ΦΕΚ 145Γ'/24-7-1996). Η απόφαση αυτή καθώς και το πρακτικό επιδόθηκαν στον ενδιαφερόμενο με αποδεικτικό επίδοσης.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      20. Στην με αριθμό 2687/24-8-04 ερώτηση των Βουλευτών κυρίων Νικολάου Γκατζή, Τάκη Τσιόγκα και Ροδούλας Ζήση δόθηκε με το υπ’ αριθμ. 521/17-9-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κύριοι Ν. Γκατζής, Τ. Τσιόγκας και Ρ. Ζήση, σας πληροφορούμε τα εξής:
      1. Σύμφωνα με το άρθρο 1, παρ. 3 του ν. 2810/2000 «Αγροτικές Συνεταιριστικές Οργανώσεις», οι Α.Σ.Ο. όλων των βαθμίδων είναι νομικά πρόσωπα ιδιωτικού δικαίου, έχουν εμπορική ιδιότητα και αναπτύσσουν κάθε είδους δραστηριότητα για την επίτευξη των σκοπών τους στα πλαίσια του νόμου και του καταστατικού τους. Επίσης, σύμφωνα με το άρθρο 14, παρ. 4 του ίδιου νόμου, αρμόδιο να αποφασίζει για κάθε θέμα που αφορά τη διοίκηση, τη διαχείριση της περιουσίας και των υποθέσεων καθώς και την επιδίωξη των σκοπών και τη διασφάλιση των συμφερόντων μιας Α.Σ.Ο., είναι το Διοικητικό της Συμβούλιο και η Γενική Συνέλευσή της.
      2. Οι ζημιές που προξενήθηκαν από διαρροή αμμωνίας στις εγκαταστάσεις της Ένωσης Αγροτικών Συνεταιρισμών Πηλίου - Β. Σποράδων, δεν εντάσσονται σε πρόγραμμα χορήγησης Κρατικών Ενισχύσεων διότι, βάσει των Κοινοτικών Κατευθυντήριων Γ ραμμών για τη γεωργία, οι Κρατικές Ενισχύσεις χορηγούνται για αντιστάθμιση των ζημιών, που προκαλούνται στη γεωργική παραγωγή ή στα μέσα γεωργικής παραγωγής, από θεομηνίες, έκτακτα γεγονότα και δυσμενείς καιρικές συνθήκες. Κατά συνέπεια το Υπουργείο Αγροτικής Ανάπτυξης και Τροφίμων, δεν νομιμοποιείται για την αποζημίωση των ζημιών που προκλήθηκαν από την εν λόγω διαρροή.
      Ο Υφυπουργός
      Α. ΚΟΝΤΟΣ»
      21. Στην με αριθμό 2798/1-9-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 90116-ΙΗ/16-9-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2798/1-9-04 την οποία κατέθεσε ο Βουλευτής κ. Κων/νος Τσιπλάκης και αφορά σε επισκευές σχολικών κτιρίων του Δήμου Σκοτούσσης Ν. Σερρών, σας γνωρίζουμε τα ακόλουθα:
      Οι επισκευές και συντηρήσεις των σχολικών κτιρίων ανήκουν στην αρμοδιότητα των ΟΤΑ και επιχορηγούνται γΙ' αυτό το σκοπό από το ΥΠ.ΕΣ.Δ.Δ.Α (προς το οποίο διαβιβάζουμε αντίγραφο της Ερώτησης) χωρίς δυνατότητα παρέμβασης στην κατανομή των πιστώσεων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      22. Στην με αριθμό 2804/1-9-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Β-987/17-9-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της. ερώτησης με αριθμό 2804/1-9-2004 που κατέθεσε στη Βουλή ο Βουλευτής κ. Κωνσταντίνος Τσιπλάκης, σας πληροφορούμε τα πιο κάτω:
      1. Με την Β3/64233/4830/15-10-2001 εγκύκλιο του ΥΠ.Μ.Ε ανεστάλη προσωρινά και μέχρι την ολοκλήρωση της απογραφής των ΦΔΧ οχημάτων η 82/38763/2223/1983 Υ.Α, με την οποία καθορίζεται η διαδικασία έκδοσης νέων αδειών κυκλοφορίας ΦΔΧ βυτιοφόρων εκκενώσεως βόθρων. Ο λόγος της αναστολής ήταν η ανεξέλεγκτη χορήγησή τους από τις προβλεπόμενες από τις διατάξεις της παραπάνω απόφασης νομαρχιακές επιτροπές.
      2. Με την Β3/30905/2629/4-6-2003 εγκύκλιο του Υπ.Μ.Ε, η αναστολή παρατάθηκε μέχρι την τροποποίηση της παραπάνω απόφασης .Η αρμόδια Υπηρεσία του Υπ.Μ.Ε.( Δ/νση Εμπορευματικών Μεταφορών) επεξεργάστηκε και συνέταξε σχέδιο νέας Υ.Α, της οποίας η διαδικασία έκδοσης δεν έχει ολοκληρωθεί.
      3. Επί του συγκεκριμένου αιτήματος του Δήμου Σκουτάρεως Ν. Σερρών, θέτουμε υπόψη σας .ότι σύμφωνα με την Β2/38763/2223/1983 Υ.Α. με την οποία ταξινομούνταν τα υπόψη βυτιοφόρα πριν την αναστολή, δεν προβλέπεται η χορήγηση των οχημάτων αυτών σε Δημοτικές Επιχειρήσεις ,αλλά στο όνομα των νομικών προσώπων των δήμων ή κοινοτήτων ή τοπικών Συνδέσμων Δήμων και Κοινοτήτων της χώρας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      23. Στην με αριθμό 2749/30-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 34126/Β-1509/28-9-04 έγγραφο από τον Υπουργό Οικονομία και Οικονομικών η ακόλουθη απάντηση:
      «Απαντώντας στη ανωτέρω ερώτηση των Βουλευτών κ.κ. Μιχάλη Καρχιμάκη και Στάθη Κουτμερίδη σχετικά με την επιστροφή κεφαλαίων από το επικουρικό κεφάλαιο προς τις Χρηματιστηριακές εταιρίες, σας διαβιβάζουμε τα έγγραφα της Επιτροπής Κεφαλαιαγοράς και του Συνεγγυητικού Κεφαλαίου Εξασφάλισης Επενδυτικών Υπηρεσιών, τα οποία απαντούν στη σχετική Ερώτηση.
      Ο Υπουργός
      Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      24. Στην με αριθμό 3037/10-9-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. Φ900α/4197/7408/20-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 3037/10-09-2004 ερώτησης, που κατέθεσε ο Βουλευτής κ. Άγγελος Μανωλάκης, με θέμα τα δημοσιεύματα του Κορινθιακού Τύπου σχετικά με ενδεχόμενη κατάργηση του 6ου Συντάγματος Πεζικού Κορίνθου, σας γνωρίζουμε τα ακόλουθα:
      Το όλο θέμα λειτουργίας των ΚΕΝ, αποτελεί αντικείμενο ιδιαίτερης μελέτης από το ΓΕΣ και συνεξετάζεται με πλήθος άλλων παραγόντων, στα πλαίσια της αναδιοργάνωσης του Στρατού.
      Στο πλαίσιο αυτό, μέχρι σήμερα, ουδεμία απόφαση έχει ληφθεί για κατάργηση του 6ου ΣΠ Κορίνθου.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      25. Στην με αριθμό 2978/9-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4191/7402/21-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2978/09-09-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα το αεροπορικό συμβάν της 01-09-04, σας γνωρίζουμε τα ακόλουθα:
      Σε ότι αφορά στην πρώτη ερώτηση αναφέρεται ότι, η ΠΑ διαθέτει τα πλέον σύγχρονα συστήματα εκπαίδευσης, που διασφαλίζουν υψηλή ποιότητα ρεαλιστική ς εκπαίδευσης των Ιπταμένων μας και παράλληλα συμβάλλουν θετικά στον τομέα της ασφάλειας των πτήσεων. Ειδικότερα για την εκπαίδευση των Ιπταμένων ισχύουν τα εξής:
      1. Σχετικά με τη σχεδίαση και εκτέλεση ειδικών ασκήσεων, ο Ιπτάμενος ακολουθεί συγκεκριμένο πρόγραμμα, για τον τύπο του αεροσκάφους που τοποθετείται και το οποίο περιλαμβάνει θεωρητική και πτητική εκπαίδευση. Όταν ολοκληρωθεί η εν λόγω εκπαίδευση, ο Ιπτάμενος θεωρείται ετοιμοπόλεμος και ικανός να συμμετέχει στις ασκήσεις που έχει εκπαιδευτεί και οι οποίες είναι συγκεκριμένες, για να ικανοποιούνται οι εξαμηνιαίες απαιτήσεις της πτητικής του συντήρησης. Επισημαίνεται ότι, όλο το φάσμα της εκπαίδευσης κάθε Ιπταμένου και των πτήσεων στη συνέχεια για τη συντήρηση του είναι θεσμοθετημένα με λεπτομέρεια και τηρούνται απαρέγκλιτα.
      2. Η παρακολούθηση και ο έλεγχος των πτήσεων στηρίζεται σε ένα ολόκληρο σύστημα θεσμικών κειμένων, μεθόδων, μέσων και επιβλεπόντων, ώστε να διασφαλίζεται το καλύτερο δυνατό αποτέλεσμα τόσο στην ποιότητα της εκπαίδευσης όσο και στην ασφάλεια των πτήσεων.
      3. Μετά από κάθε πτήση, όλοι οι συμμετέχοντες Ιπτάμενοι και το προσωπικό εδάφους, αναλύουν διεξοδικά και με συγκεκριμένη μεθοδολογία όλες τις παραμέτρους της πτήσης, χρησιμοποιώντας τα διατιθέμενα μέσα καταγραφής των πτήσεων, που διαθέτουν τα αεροσκάφη και τα επίγεια μέσα παρακολούθησης.
      Αναφορικά με την τελευταία ερώτηση επισημαίνεται ότι, η ΠΑ βρίσκεται σε διαρκή εγρήγορση για αναζήτηση νέων συστημάτων και μεθόδων εκπαίδευσης, που θα βελτιώνουν συνεχώς την αποτελεσματικότητα της επιχειρησιακής εκπαίδευσης των Ιπταμένων, σε όλο το φάσμα των δραστηριοτήτων της. Το ενδεδειγμένο σύστημα εκπαίδευσης - παρακολούθησης εναέριας Μάχης (ACMI) με το οποίο η ΠΑ προσπαθεί να εφοδιαστεί τα τελευταία χρόνια, περιεπλάκη στις συνήθεις αδιέξοδες διαδικασίες προμηθειών και προγραμματίζεται στο επόμενο ΕΜΠΑΕ. Ακόμη, το βασικό δόγμα της επιχειρησιακής εκπαίδευσης της ΠΑ είναι και θα παραμείνει το «εκπαιδεύσου όπως θα πολεμήσεις» και αυτό αποτελεί το στόχο για την περαιτέρω αναβάθμιση αυτής, σε όλους τους τομείς.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      26. Στην με αριθμό 2901/6-9-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1076803/345/27-9-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό πρωτ. 2901/6.9.2004 ερώτησης, που κατέθεσε ο Βουλευτής κ. Μανώλης Όθωνας σχετικά με το ανωτέρω θέμα, σας γνωρίζουμε τα εξής:
      Το ΣΔΟΕ στο πλαίσιο των ελέγχων διακίνησης διενεργεί ελέγχους στα κομβικά σημεία διακίνησης (εθνικές οδούς, διόδια, λιμάνια κλπ.) σε 24ωρη βάση, στον τομέα των πετρελαιοειδών προϊόντων.
      Στόχος αυτών των ελέγχων είναι η προσπάθεια αποτελεσματικότερης αντιμετώπισης των νοσηρών φαινομένων λαθρεμπορίας, φοροδιαφυγής και νοθείας υγρών καυσίμων.
      Για την υποβοήθηση αυτών των ελέγχων και το γρήγορο εντοπισμό των νοθευμένων καυσίμων το ΣΔΟΕ προχώρησε στην αγορά ειδικών TESTS ανίχνευσης, με τα οποία προμηθεύτηκαν όλες οι Περιφερειακές Διευθύνσεις του τα οποία και χρησιμοποιούνται ήδη στους σχετικούς ελέγχους.
      Παράλληλα με τους ελέγχους διακίνησης, ειδικά συνεργεία έχουν πραγματοποιήσει ικανοποιητικό αριθμό ελέγχων, με ιδιαίτερη βαρύτητα στα ναυτιλιακά καύσιμα, σύμφωνα με ειδικό επιχειρησιακό σχέδιο και οδηγό ελέγχου, που έχουν συνταχθεί για το σκοπό αυτό.
      Ειδικότερα στον τομέα των πετρελαιοειδών κατά το πρώτο 7μηνο του 2004 πραγματοποιήθηκαν 2.356 έλεγχοι, διαπιστώθηκαν 100 παραβάτες και καταλογίσθηκαν 203 παραβάσεις.
      Αποτέλεσμα των ανωτέρω ελέγχων ήταν και ο εντοπισμός παράνομου εργαστηρίου αποχρωματισμού πετρελαίου που λειτουργούσε με τη μορφή μικρού διυλιστηρίου σε περιοχή του Νομού Σερρών.
      Επίσης η Δ/νση Ελέγχου Τελωνείων έχοντας γνώση της έκτασης της νοθείας και της λαθρεμπορίας που λαμβάνει χώρα κατά την διακίνηση υγρών καυσίμων και στην προσπάθειά της να καταστείλει το εν λόγω φαινόμενο, στα πλαίσια βέβαια των αρμοδιοτήτων που της παρέχει η ισχύουσα νομοθεσία, προέβη στην έκδοση σειράς διαταγών προς όλες τις Τελωνειακές Αρχές, με σκοπό την διενέργεια διαρκών και εξειδικευμένων ελέγχων και ειδικότερα προς τα κλιμάκια ερευνών τους, τα οποία έχουν συσταθεί σε όλα τα Τελωνεία της χώρας, έχοντας στόχο την πρόληψη και την καταστολή των πάσης φύσεως λαθρεμπορικών ενεργειών.
      Συγκεκριμένα, σας αναφέρουμε ότι κατά το έτος 2004, από 1.1.04 μέχρι 31.8.04 διενεργήθηκαν από την Τελωνειακή Υπηρεσία 2320 έλεγχοι που αφορούσαν πετρελαιοειδή και ανακαλύφθηκαν 52 παραβάσεις. Επίσης κατασχέθηκαν 11722 λίτρα καυσίμων (diesel, gasoiI, mazoutt κλπ.).
      Στην προσπάθεια της Τελωνειακής Υπηρεσίας για την πρόληψη και καταστολή του φαινομένου, διενεργούνται έλεγχοι και επιβάλλονται κατά των παραβατών κυρώσεις, σύμφωνα με το άρθρο 20 του Ν. 2873/0 «περί αντιμετώπισης λαθρεμπορίας πετρελαίου», όπου προβλέπεται, πέραν των άλλων κυρώσεων, και επιβολή διοικητικού προστίμου ύψους 1.000.000 δρχ. δηλαδή 2.934,70 Ευρώ, καθώς και η αφαίρεση της άδειας και των πινακίδων κυκλοφορίας σε όχημα στο οποίο διαπιστώνεται ότι χρησιμοποιεί αντί για πετρέλαιο κίνησης, πετρέλαιο θέρμανσης ή ναυτιλίας ή πετρέλαιο κίνησης νοθευμένο με άλλα προϊόντα.
      Εξάλλου, σύμφωνα με τις διατάξεις του Ν. 2960/01 «περί Εθνικού Τελωνειακού Κώδικα» για τους ως άνω παραβάτες, προβλέπονται ποινικές και αυστηρότερες διοικητικές κυρώσεις.
      Τέλος, θέλουμε να τονίσουμε ότι η Δ/νση Ελέγχου Τελωνείων καταβάλλει πάντοτε κάθε δυνατή προσπάθεια για τον εντοπισμό των πάσης φύσεως παρατυπιών καθώς και για την δίωξη του λαθρεμπορίου καυσίμων γενικά, με την έκδοση, προς το σκοπό αυτό, διαταγών σε όλα τα Τελωνεία της χώρας για την εντατικοποίηση των ελέγχων και είναι πάντα στην διάθεση των πολιτών για την υποβολή καταγγελιών εναντίον ατόμων που προβαίνουν σε τέτοιου είδους λαθρεμπορικές πράξεις με σκοπό την πάταξη του φαινομένου και την διασφάλιση των εθνικών και κοινοτικών οικονομικών συμφερόντων.
      Ο Υφυπουργός
      ΑΔΑΜ ΡΕΓΚΟΥΖΑΣ»
      27. Στην με αριθμό 2977/9-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 21/45/Ας/2446δις/20-9-04 έγγραφο από τον Υπουργό Εξωτερικών η ακόλουθη απάντηση:
      «Ο σεβασμός και η προάσπιση των δικαιωμάτων του Οικουμενικού Πατριαρχείου και της Ελληνικής Μειονότητας στη γειτονική μας χώρα Τουρκία, αποτελεί κυρίαρχο μέλημα της ελληνικής Πολιτείας το οποίο εκφράζεται διαρκώς σε όλα τα επίπεδα προς την τουρκική πλευρά. Εξάλλου, ο σεβασμός της θρησκευτικής ελευθερίας και η προστασία των μειονοτικών δικαιωμάτων, κριτήρια τα οποία περιελήφθησαν στα αποτελέσματα της Συνόδου Κορυφής της Κοπεγχάγης, αποτελούν ουσιαστική υποχρέωση της γείτονος έναντι της Ευρωπαϊκής Ένωσης, στα πλαίσια της ευρωπαϊκής της πορείας.
      Είναι γεγονός ότι στις 5 Σεπτεμβρίου 2004, πραγματοποιήθηκε διαδήλωση ακραίων στοιχείων έξω από τον χώρο του Πατριαρχικού Οίκου στην Κωνσταντινούπολη, κατά την οποία παρενέβη ενεργά η τουρκική αστυνομία για τη διατήρηση της τάξης και την αποτροπή δημιουργίας εκτεταμένων επεισοδίων.
      Κατόπιν τούτου, το Υπουργείο Εξωτερικών, επιδεικνύοντας ιδιαίτερη ευαισθησία, πραγματοποίησε διάβημα στον Επιτραμμένο της Τουρκίας στην Αθήνα, δίνοντας έμφαση στην ανάγκη προστασίας του Οικουμενικού Πατριαρχείου, προκειμένου να διαφυλαχθεί το ευμενές κλίμα των διμερών μας σχέσεων με τη γείτονα χώρα.
      Με ανάλογη ευαισθησία αντιμετωπίζεται επίσης και το θέμα των παραβάσεων του Κώδικα Εναέριας Κυκλοφορίας και των παραβιάσεων του Ελληνικού εναέριου χώρου από τουρκικά μαχητικά αεροσκάφη, δεδομένου ότι το καθεστώς στο Αιγαίο είναι σαφώς καθορισμένο από το Διεθνές Δίκαιο και τις σχετικές Διεθνείς συνθήκες. Υπό το πρίσμα τούτο άλλωστε, προσεγγίζονται και οι ελληνοτουρκικές σχέσεις. Στο πλαίσιο των ανωτέρω, η ελληνική πλευρά ουδέποτε έπαψε να θέτει προς την αντίστοιχη τουρκική, την ανάγκη τερματισμού της πρακτικής αμφισβήτησης των ελληνικών κυριαρχικών δικαιωμάτων στο χώρο του Αιγαίου, προοπτική, η οποία, θα συμβάλλει σημαντικά στις προσπάθειες περαιτέρω προώθησης των σχέσεων καλής γειτονίας και συνεργασίας μεταξύ των δύο χωρών.
      Πέραν τούτων, η ελληνική Πολιτεία, συνεχίζοντας τις προσπάθειές της για προσέγγιση με τη γείτονα, υποστηρίζει την ευρωπαϊκή προοπτική της και επιδοκιμάζει τις αποφασιστικές ενέργειες του τουρκικού κρατικού μηχανισμού να ανταποκριθεί θετικά στα κριτήρια που έχουν τεθεί από την Ευρωπαϊκή Ένωση, τονίζοντας παράλληλα την ανάγκη της έμπρακτης και αποτελεσματικής ολοκλήρωσης των κοινωνικών και πολιτικών μεταρρυθμίσεων που είναι απαραίτητες για το ευρωπαϊκό της μέλλον. Το τελευταίο, είναι ζήτημα αποφασιστικής σημασίας για την χώρα μας και προβλέπεται ότι θα επηρεάσει σημαντικά την έκθεση της Ευρωπαϊκής Επιτροπής, τα συμπεράσματα της οποίας αναμένονται με ιδιαίτερο ενδιαφέρον.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      28. Στην με αριθμό 2906/6-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Α.Π.Υ./1Α/50/28-9-04 έγγραφο από τον Υπουργό Επικρατείας η ακόλουθη απάντηση:
      «Σε απάντηση της ανωτέρω ερώτησης, σε ό,τι μας αφορά, σας γνωρίζουμε ότι, επειδή το φαινόμενο της βίας στα γήπεδα, του ρατσισμού και της ξενοφοβίας, έχει διαστάσεις που εκτείνονται πέραν του αθλητικού χώρου, βρίσκουμε ενδιαφέρουσες τις προτάσεις σας και θα επιδιώξουμε συζήτηση με όλους τους αρμόδιους φορείς, εφ' όσον και αυτοί το επιθυμούν, προκειμένου να διατυπωθούν απόψεις για την εξεύρεση λύσης στο εν λόγω θέμα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      29. Στην με αριθμό 2970/8-9-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Φ900α/4189/7398/15-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2970/08-09-2004 ερώτησης, που κατέθεσε ο Βουλευτής κ. Ανδρέας Μακρυπίδης, με θέμα το αίτημα των απόστρατων Αξιωματικών των Ενόπλων Δυνάμεων και των Σωμάτων Ασφαλείας, σας γνωρίζουμε ότι:
      Το θέμα είναι προς οριστική ρύθμιση στο Υπουργείο Οικονομικών, σύμφωνα με τη δέσμευση της Κυβέρνησης.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      30. Στην με αριθμό 2856/3-9-04 ερώτηση του Βουλευτή κ. Κων/νου Αγοραστού δόθηκε με το υπ’ αριθμ. 549/28-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Αγοραστός, σας πληροφορούμε ότι η απόφαση 93751/442/2-2-04 για την ίδρυση και λειτουργία της σχολής Εκπαίδευσης και Επιμόρφωσης Δασοφυλάκων στην Ελασσόνα δημοσιεύθηκε στο ΦΕΚ 297 Β΄ της 11ης Φεβρουαρίου 2004, χωρίς μελέτη και χρηματοδότηση, ως προεκλογική εξαγγελία. Είναι αυτονόητο δυστυχώς ότι καμιά ενέργεια δεν είχε γίνει για το θέμα αυτό τα προηγούμενα χρόνια.
      Παρόμοιες προεκλογικές αποφάσεις ήταν και οι εγκρίσεις 55 Δασικών Χωριών, χωρίς και πάλι καμία πρόβλεψη χρηματοδότησής τους.
      Το θέμα της εκπαίδευσης και επιμόρφωσης Δασοφυλάκων θα αντιμετωπισθεί μέσα στα γενικότερα πλαίσια εκπαίδευσης και επιμόρφωσης Δασικών υπαλλήλων, σύμφωνα με το Π.Δ. 51/97 (ΦΕΚ Α΄ 48).
      Ο Υπουργός
      Ε. ΜΠΑΣΙΑΚΟΣ»
      31. Στην με αριθμό 2867/3-9-04 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 552/27-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Βαρβαρίγος, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων βρίσκεται σε επαφή με τους ενδιαφερόμενους φορείς, ώστε να διαμορφώσει άποψη για το τι είναι επιθυμητό από τους Έλληνες παραγωγούς και μεταποιητές σταφίδας, κορινθιακής και σουλτανίνας και να διατυπώσει προτάσεις σε ενδεχόμενη αναθεώρηση του Κανονισμού ενίσχυσης της παραγωγής σταφίδας.
      Ο Υπουργός
      Ε. ΜΠΑΣΙΑΚΟΣ»
      32. Στις με αριθμό 2813/2-9-04 και 2869/3-9-04 ερωτήσεις των Βουλευτών κυρίων Χρύσας Αράπογλου, Αθανασίου Παπαγεωργίου, Χρύσας Μανωλιά, Αθανασίας Μερεντίτη και Ιωάννου Κουτσούκο και Ιωάννου Μαγκριώτη, δόθηκε με το υπ’ αριθμ. 7017/4/4505/25-9-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. κ. Χ. ΑΡΑΠΟΓΛΟΥ, Θ. ΠΑΠΑΓΕΩΡΓΙΟΥ, Χ. ΜΑΝΩΛΙΑ, Σ. ΜΕΡΕΝΤΙΤΗ, Γ. ΚΟΥΤΣΟΥΚΟΣ και Γ. ΜΑΓΚΡΙΩΤΗΣ, σας γνωρίζουμε ότι, σύμφωνα και με τις προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου.
      Σε ό,τι αφορά τις τακτικές μεταθέσεις των ανθυπαστυνόμων, αρχιφυλάκων και αστυφυλάκων, που διατάχθηκαν από τις Αστυνομικές Διευθύνσεις της χώρας κατά το τρέχον έτος, σας πληροφορούμε ότι αυτές έγιναν σύμφωνα με τις διατάξεις της ισχύουσας νομοθεσίας (π.δ. 100/2003) από τα οικεία Συμβούλια Μεταθέσεων, με υπηρεσιακά και κοινωνικά κριτήρια, αφού ελήφθησαν υπόψη οι υπηρεσιακές ανάγκες, οι προτάσεις των Υπηρεσιών και τα αιτήματα των ενδιαφερομένων και θα εκτελεσθούν μετά τη λήξη και των Παραολυμπιακών Αγώνων, κατά το χρονικό διάστημα από 5 έως 31-10-2004. Επισημαίνεται ότι τα εν λόγω συμβούλια είναι ανεξάρτητα συλλογικά όργανα και συγκροτούνται από το Διευθυντή, δύο (2) αξιωματικούς της οικείας Διεύθυνσης και από έναν εκπρόσωπο των οικείων Ενώσεων Αξιωματικών και Αστυνομικών Υπαλλήλων.
      Οι προαναφερόμενες μεταθέσεις, σύμφωνα με τη διάταξη του άρθρου 14 του π.δ. 100/2003, αποφασίζονται το δεύτερο 15νθήμερο Ιουλίου και η χορήγηση των φύλλων πορείας πραγματοποιείται μέχρι την 31 Αυγούστου. Όμως, με τη διάταξη του άρθρου 2 του ν. 3243/2004, αναβλήθηκε μέχρι την 5-10-2004 η εκτέλεση των αποφάσεων για τις τοποθετήσεις και ετήσιες τακτικές μεταθέσεις του αστυνομικού προσωπικού, για να μην δημιουργηθούν προβλήματα ως προς την ασφάλεια των Ολυμπιακών και Παραολυμπιακών Αγώνων. Σύμφωνα δε με την 6500/1/16γ από 25-6-2004 απόφαση του Αρχηγού της Αστυνομίας οι αποφάσεις από τα οικεία συμβούλια μεταθέσεων έπρεπε να ληφθούν μέχρι την 31-8-2004.
      Στα πλαίσια αυτά έγιναν από το Συμβούλιο Μεταθέσεων της Γενικής Αστυνομικής Διεύθυνσης Θεσσαλovίκης, με υπηρεσιακά και κοινωνικά κριτήρια, σύμφωνα με την παρ.3 του άρθρου 14 του π.δ. 100/2003, οι μεταθέσεις 446 (και όχι 484 ή 480 όπως αναφέρεται στις ερωτήσεις) ανθυπαστυνόμων, αρχιφυλάκων και αστυφυλάκων. Από τις μεταθέσεις αυτές οι 320 έγιναν με αίτηση-επιθυμία των ενδιαφερομένων και από τις υπόλοιπες (126) οι 12 έγιναν για πειθαρχικούς λόγους. Επισημαίνεται ότι την αντίστοιχη περίοδο του έτους 2003 στη Γ.Α.Δ. Θεσσαλovίκης μετακινήθηκαν με μετάθεση ή απόσπαση 412 αστυνομικοί και την αντίστοιχη περίοδο του 2002 318.
      Σε ό,τι αφορά τις μεταθέσεις συνδικαλιστών, σας πληροφορούμε ότι μεταξύ των μετατιθεμένων στη Θεσσαλovίκη συμπεριλαμβάνεται ένα (1) μέλος του Δ.Σ. της Ένωσης Αστυνομικών Υπαλλήλων Θεσσαλονίκης και δύο (2) αντιπρόσωποι στην Ομοσπονδία. Οι μεταθέσεις των αστυνομικών αυτών δεν απαγορεύονται από την ισχύουσα νομοθεσία, αφού σύμφωνα με τις διατάξεις του ν. 2265/1994 επιτρέπεται η μετάθεση εντός του νομού όλων των συνδικαλιστών και μόνο εκτός νομού δεν επιτρέπεται η μετάθεση του προέδρου, του Γενικού Γραμματέα και των αντιπροσώπων της Ένωσης στην Ομοσπονδία.
      Επισημαίνεται ότι, όσες μεταθέσεις αστυνομικών έγιναν από νευραλγικές Υπηρεσίες της Θεσσαλovίκης, έγιναν για υπηρεσιακούς λόγους, δεδομένων και των κενών Οργανικών θέσεων των Υπηρεσιών στις οποίες μετατέθηκαν, ενώ στελέχη με ειδικές γνώσεις και εμπειρία στη δίωξη ναρκωτικών δεν μετατέθηκαν, όσοι δε μετατέθηκαν από την Υπηρεσία αυτή, αυτό έγινε με πρόταση των προϊσταμένων τους. Μεταθέσεις αστυνομικών με προβλήματα υγείας σε Υπηρεσία που καθιστά απαγορευτική την εργασία τους, καθώς και αστυνομικών που έχουν ειδική εκπαίδευση σε θέματα ασφαλείας αερολιμένων δεν έγιναν, ενώ η μετακίνηση 24 αστυνομικών, που υπηρετούσαν στο Τμήμα Επισήμων Προσώπων της Διεύθυνσης Ασφαλείας Θεσσαλονίκης, έγινε επειδή αποδεσμεύτηκαν από τα πρόσωπα, στα οποία είχαν διατεθεί για καθήκοντα ασφαλείας.
      Πέραν αυτών σημειώνεται ότι, σύμφωνα με τη διάταξη του άρθρου 18 του π.δ. 100/2003, κάθε μετατιθέμενος έχει δικαίωμα να υποβάλει ιεραρχικά αίτηση ακύρωσης ή τροποποίησης ή αναστολής της διαταχθείσας μετάθεσης, η οποία εξετάζεται από το αρμόδιο Συμβούλιο.
      Κατόπιν των ανωτέρω, τα αναφερόμενα περί πολιτικών διώξεων και περί αντιδεοντολογικών, παράνομων και με κομματικά κριτήρια μεταθέσεων δεν ανταποκρίνονται στην πραγματικότητα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      33. Στην με αριθμό 1958/5-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 940/27-7-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Μ. Καρχιμάκη, σας γνωρίζουμε τα ακόλουθα:
      Στο πλαίσιο του έργου δράσης και ενημέρωσης για τα οικοτουριστικά προγράμματα στις Ολυμπιακές Πόλεις, αποφασίστηκε η δημιουργία έντυπου και ηλεκτρονικού υλικού για κάθε μία Ολυμπιακή Πόλη, δηλαδή για Αθήνα, Θεσσαλονίκη, Αρχαία Ολυμπία, Πάτρα, Βόλος, Ηράκλειο. Για κάθε Ολυμπιακή Πόλη επιλέχθηκε η παρουσίαση των πιο σημαντικών προστατευόμενων περιοχών της που ανήκουν στο Πανευρωπαϊκό δίκτυο ΝΑTURA 2000 και οι οποίες αποτελούν εν δυνάμει οικοτουριστικό προορισμό.
      Έτσι, στην ολυμπιακή πόλη του Ηρακλείου, επιλέχθηκε η παρουσίαση των προστατευόμενων περιοχών του Νομού Ηρακλείου, δηλαδή Αστερούσια Όρη, Όρος Γιούχτα και Φαράγγι Αγίας Ειρήνης, Όρος Ίδη (Ψηλορείτης). Επιπλέον, και παρόλο που δε βρίσκεται στο Νομό Ηρακλείου, αλλά στο Νομό Χανίων, επιλέχθηκε να συμπεριληφθεί και το Φαράγγι της Σαμαριάς, ένας από τους πιο γνωστούς στην Ελλάδα και το Εξωτερικό οικοτουριστικούς προορισμούς της χώρας.
      Υπό το πρίσμα αυτό, στα σχετικά έντυπα του ανωτέρω έργου παρουσιάζεται η Κρήτη και σε πλαίσιο επισημαίνονται οι ανωτέρω περιοχές, ενώ σε αναλυτικό χάρτη δίνονται αποκλειστικά και μόνο οι συγκεκριμένες περιοχές και όχι το σύνολο της Κρήτης. Τονίζεται πως ο οικοτουριστικός οδηγός και τα οικοτουριστικά έντυπα του έργου αφορούν τις οικοτουριστικές πόλεις και όχι το σύνολο των πόλεων και των οικοτουριστικών προορισμών της χώρας. Σημειώνεται, τέλος, πως η επιλογή των προστατευόμενων περιοχών σε κάθε ολυμπιακή πόλη έγινε με κριτήρια:
      1. Να ανήκουν στο Πανευρωπαϊκό δίκτυο ΝΑTURA 2000
      2. Να γειτνιάζουν με ολυμπιακή πόλη και
      3. Για τις περιοχές που δεν γειτνιάζουν άμεσα με ολυμπιακή πόλη, να έχει θεσμοθετηθεί Φορέας Διαχείρισης.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      34. Στην με αριθμό 2196/15-7-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 229/4-8-04έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      Ο Β΄ κλάδος της Γέφυρας Μπεντεβή της παράκαμψης Ηρακλείου έχει περαιωθεί σαν έργο και μετά τις εργασίες προσαρμογής προς το υφιστάμενο δίκτυο, προβλέπεται να δοθεί στην κυκλοφορία εντός του Αυγούστου 2004.
      Ο Β΄ κλάδος Αεροδρόμιο-ΚΤΕΟ δεν έχει ενταχθεί σε κάποιο χρηματοδοτικό πρόγραμμα. Το έργο είναι αρκετά ώριμο και επίκειται η ένταξή του στο ΠΕΠ Κρήτης και η εν συνεχεία δημοπράτησή του.
      Το έργο κατασκευής ραμπών επί της Λεωφ. Κνωσσού προς και από τον Άγιο Νικόλαο που είχε δημοπρατηθεί, ακυρώθηκε λόγω παρατυπιών στις προσφορές και θα επαναδημοπρατηθεί με βάση το υπό ψήφιση νέο νομικό πλαίσιο περί ανάθεσης έργων.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      35. Στην με αριθμό 2239/16-7-04 ερώτηση των Βουλευτών κυρίων Τάκη Τσιόγκα, Αντωνίου Σκυλλάκου και Ιωάννου Πατσιλινάκου δόθηκε με το υπ’ αριθμ. 234/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές για το θιγόμενο θέμα στη σχετική ερώτηση ότι για στους εργαζόμενους με σύμβαση στη Δ/νση Κατασκευής Έργων Συντήρησης Οδοποιίας του ΥΠΕΧΩΔΕ ήδη έχει καταβληθεί η απαιτούμενη δαπάνη για την κάλυψη της μισθοδοσίας τους.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      36. Στην με αριθμό 2198/15-7-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 230/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή (σύμφωνα με τα στοιχεία της ΔΕΚΕ Περιφέρειας Κρήτης) τα εξής:
      Οι εργασίες κατασκευής του έργου δεν διεκόπησαν ποτέ εξ ολοκλήρου, αλλά περιορίστηκαν στην εκτέλεση γεωτεχνικών εργασιών, μη εμφανών από την υπάρχουσα οδό, οι οποίες ήταν απαραίτητες για την ευστάθεια των εδαφών και οι οποίες προεβλέποντο από την εγκεκριμένη τεχνική μελέτη.
      Μετά την έγκριση του 2ου Ανακεφαλαιωτικού Πίνακα, οι εργασίες συνεχίζονται πλέον κανονικά και ισχύει η παραταθείσα συμβατική προθεσμία περαίωσης του έργου (31.12.2004).
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      37. Στην με αριθμό 2143/14-7-04 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 223/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το συνολικό έργο της Ύδρευσης Ρόδου από το φράγμα Γαδουρά, το οποίο συγχρηματοδοτείται από το Ταμείο Συνοχής της Ευρωπαϊκής Ένωσης, περιλαμβάνει τα εξής επί μέρους έργα:
      1. Το χωμάτινο φράγμα, αρχικού προϋπολογισμού 18,4 δις δρχ.
      Το έργο αυτό έχει ανατεθεί με συμβατικό αντικείμενο 34.600.000 ευρώ. Εκτελείται μέχρι σήμερα κανονικά και έχει συμβατική προθεσμία περαίωσης την 31.12.2005.
      2. Το διυλιστήριο νερού και τον αγωγό μεταφοράς νερού από το φράγμα έως την περιοχή της πόλης της Ρόδου, συνολικού προϋπολογισμού 92 εκατ.ευρώ.
      Το έργο αυτό έχει ολοκληρωμένες τεχνικές και υποστηρικτικές μελέτες, αλλά δεν έχει γίνει η δημοπράτησή του.
      Για την ολοκλήρωση του φράγματος και τη δημοπράτηση του αγωγού μεταφοράς και του διυλιστηρίου απαιτείται το συνολικό ποσό των 80 εκατ. ευρώ πέραν των ήδη εγκεκριμένων 83.672.775 ευρώ από το Ταμείο Συνοχής της Ευρωπαϊκής Ένωσης. Το ανωτέρω ποσό έχει ζητηθεί από το Υπουργείο μας, προς το Υπουργείο Οικονομίας και Οικονομικών.
      Η σύνταξη της απαιτούμενης μελέτης για το υποέργο 4 (έργα υποδομών υποδοχής νερού) θα δρομολογηθεί μετά την κατάθεση πρότασης των τοπικών φορέων (Δήμοι, Νομαρχία) για τις ανάγκες των επιμέρους υποδομών υποδοχής νερού.
      Για το φορέα διαχείρισης του έργου θα εκπονηθεί μελέτη από το Υπουργείο μας. Στον φορέα αυτό θα προταθεί να συμμετάσχουν οι Δήμοι και Κοινότητες που θα υδροδοτούνται από το έργο.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      38. Στην με αριθμό 2104/13-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 217/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι έχει ολοκληρωθεί η αξιολόγηση των Τεχνικών Προσφορών των διαγωνιζόμενων. Επίκειται η κοινοποίηση του Πρακτικού της Ε.Ε.Α. στους διαγωνιζομένους και η τυχόν υποβολή ενστάσεων.
      Σε περίπτωση μη υποβολής ενστάσεων ή προσφυγών η ολοκλήρωση της διαδικασίας για ανάδειξη αναδόχου και η εγκατάσταση του στο έργο εκτιμάται ότι θα γίνει μέχρι τα τέλη Σεπτεμβρίου 2004.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      39. Στην με αριθμό 2130/13-7-04 ερώτηση του Βουλευτή κ. Ασημίνας Ξηροτύρη-Αικατερινάρη δόθηκε με το υπ’ αριθμ. 221/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα. Βουλευτή για το θιγόμενο θέμα στη σχετική Ερώτηση ότι οι κυκλοφοριακές μελέτες των πόλεων που γίνονται κατά καιρούς για την αντιμετώπιση των προβλημάτων που αναφέρονται στην υπόψη Ερώτηση συντάσσονται σύμφωνα με το άρθρο 52 του ΚΟΚ από την Τοπική Αυτοδιοίκηση και είναι αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται η σχετική Ερώτηση.
      Για το βασικό δίκτυο μεγάλων πόλεων ιδιαίτερα της ευρύτερης περιοχής της Πρωτεύουσας και της Θεσσαλονίκης κλπ. όπου τα προβλήματα κυκλοφορίας είναι μεγαλύτερα και πλέον σημαντικά, υπάρχει συναρμοδιότητα και συνεργασία των Υπουργείων ΠΕΧΩΔΕ, Μεταφορών και Επικοινωνιών, Δημόσιας Τάξης (προς το οποίο κοινοποιείται η σχετική Ερώτηση) και Τοπικής Αυτοδιοίκησης στα εκάστοτε μέτρα τα οποία συνεχώς λαμβάνονται προς βελτίωση των κυκλοφοριακών συνθηκών.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 24 Ιανουαρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 558/17.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με τις καταλήψεις σχολείων για τη σχολική στέγη στο Ηράκλειο.
      2. Η με αριθμό 581/18.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την αποκατάσταση των ζημιών που υπέστη από πυρκαγιά η Θεραπευτική Κοινότητα «Έξοδος» στη Λάρισα κλπ.
      3. Η με αριθμό 577/18.1.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού, σχετικά με την έκθεση αυτοκινήτων της BMW στο ναό του Ποσειδώνα στο Σούνιο κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής.
      1. Η με αριθμό 564/17.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Εθνικής Άμυνας, σχετικά με τη λειτουργία της Ελληνικής Βιομηχανίας Όπλων κλπ.
      2. Η με αριθμό 582/18.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Τουριστικής Ανάπτυξης, σχετικά με την επίλυση προβλημάτων της Σχολής Τουριστικών Επαγγελμάτων Αναβύσσου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 573/18-1-2005 επίκαιρη ερώτηση του Βουλευτή της Νέας Δημοκρατίας κ. Ιωάννη Ιωαννίδη προς τον Υπουργό Επικρατείας, σχετικά με την ανοχή της κρατικής τηλεόρασης σε υβριστικά συνθήματα και βωμολοχίες στο πλαίσιο αναμετάδοσης ποδοσφαιρικού αγώνα.
      Η επίκαιρη ερώτηση του κ. Ιωαννίδη έχει ως εξής:
      «Στις 12/01 η κρατική τηλεόραση ΝΕΤ αναμετέδωσε τον ποδοσφαιρικό αγώνα κυπέλλου Καλλιθέας-Ολυμπιακού. Ο αγώνας διεξαγόταν και μεταδιδόταν σε ώρα υψηλής τηλεθέασης, όπου παρακολουθούν νεαρά άτομα και παιδιά. Στα πρώτα είκοσι λεπτά του παιχνιδιού άρχισαν να ακούγονται παρατεταμένα υβριστικά συνθήματα και βωμολοχίες που  προσβάλλουν το δημόσιο αίσθημα, καθώς θίγουν πολιτειακούς και ιερούς οικογενειακούς θεσμούς. 
      Ουδείς μερίμνησε καθ’ όλη τη διάρκεια της αναμετάδοσης του αγώνα να μειώσει την ένταση του ήχου χώρου –αντιθέτως ήταν στη διαπασών- ώστε να προφυλάξουμε τους πολιτειακούς και οικογενειακούς μας θεσμούς, να διασφαλίσουμε την ποιότητα και το περιεχόμενο των εικόνων και του ήχου που αναμεταδίδονται και μπαίνουν στα σπίτια μας και δη από την κρατική τηλεόραση.
      Με έκπληξη και παρακολουθώντας τον αγώνα σαν τηλεθεατής διαπίστωσα την εξαιρετικά ανεκτική στάση των υπευθύνων της κρατικής τηλεόρασης που επέτρεπαν να διοχετεύονται και να αναμεταδίδονται παρατεταμένα τέτοιου είδους υβριστικά σχόλια, συνθήματα και βωμολοχίες που δεν συνάδουν με τη φίλαθλη νοοτροπία της πλειοψηφίας της ελληνικής κοινωνίας, την οποία οφείλουμε να προστατεύσουμε και να αναδείξουμε. 
      Ερωτάται ο κύριος Υπουργός:
      1. Ποιος είχε την ευθύνη ή ποιος αμέλησε και παρέλειψε να αντιδράσει ακαριαία, ώστε να αποφευχθεί η μετάδοση ήχου που προσβάλλει θεσμούς, πρόσωπα και ιδιότητες και βεβαίως δημιουργούν κακά πρότυπα στους φίλαθλους νέους που παρακολουθούν αθλητικές εκδηλώσεις και αγώνες;
      2. Ποια είναι τα μέτρα εκείνα που πρόκειται να λάβουμε, ώστε να αποφευχθούν στο μέλλον άλλα παρόμοια περιστατικά τα οποία αμαυρώνουν τον ελληνικό αθλητισμό, προσβάλλουν το δημόσιο αίσθημα και υποβαθμίζουν την ποιότητα της κρατικής τηλεόρασης;»
      Ο Υπουργός Επικρατείας κ. Ρουσόπουλος έχει το λόγο για τρία λεπτά.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θα ξεκινήσω από την επίσημη απάντηση της ΕΡΤ σχετικά με το θέμα, την οποία θα μου επιτρέψετε να σας αναγνώσω: «Η διοίκηση της ΕΡΤ εκφράζει τη λύπη της για τα όσα συνέβησαν και καταγγέλλονται από το Βουλευτή κ. Γιάννη Ιωαννίδη και συμμερίζεται, με καθυστέρηση, τη διαμαρτυρία του. Δυστυχώς, όμως, τεχνικοί λόγοι κατά τη ζωντανή μετάδοση του ποδοσφαιρικού αγώνα Καλλιθέας-Ολυμπιακού δεν επέτρεψαν την πλήρη εξάλειψη του φυσικού ήχου του γηπέδου με αποτέλεσμα να ακουστούν υβριστικά συνθήματα και βωμολοχίες. Συγκεκριμένα, στο γήπεδο δεν υπήρχε ειδικό δωμάτιο με ηχομόνωση για να μπορεί ο παρουσιαστής να κάνει τη ζωντανή περιγραφή του αγώνα με μικρόφωνο απομονωμένο από τους εξωτερικούς ήχους με αποτέλεσμα τα συνθήματα να περάσουν και διά μέσου του μικροφώνου του. Πρέπει να σημειώσουμε, χωρίς αυτό να αποτελεί ισχυρή δικαιολογία», καταλήγει η απάντηση του Προέδρου της ΕΡΤ, «ότι τέτοια περιστατικά δυστυχώς συμβαίνουν μερικές φορές κατά τις ζωντανές μεταδόσεις ποδοσφαιρικών αγώνων και δεν είναι πάντοτε δυνατόν να αποφεύγονται».
      Εκτός απ΄ αυτήν την απάντηση, θα ήθελα να σταθώ στην καταληκτική φράση του Προέδρου της ΕΡΤ κ. Παναγόπουλου, την οποία μόλις διάβασα, ότι παρά το γεγονός ότι δεν αποτελεί δικαιολογία, δυστυχώς τέτοια περιστατικά συμβαίνουν σε ποδοσφαιρικούς και άλλους αγώνες. Εσείς άλλωστε από τη μακρόχρονη εμπειρία σας στο χώρο του αθλητισμού το γνωρίζετε καλά αυτό. Θα επαναλάβω το αυτονόητο. Φαινόμενα που αντίκεινται στα αθλητικά ιδεώδη, όπως τα υβριστικά συνθήματα στα οποία αναφέρεστε στην ερώτησή σας και τα οποία προσβάλλουν θεσμούς και την προσωπικότητα του οποιουδήποτε όμως Έλληνα πολίτη, είναι καταδικαστέα από την Κυβέρνηση και πιστεύω από όλες τις πτέρυγες της Βουλής. Τα αποδοκιμάζουμε από όπου προέρχονται και είναι φαινόμενα που αμαυρώνουν τον ελληνικό αθλητισμό. Έχουμε χρέος όλοι να σεβαστούμε το ευ αγωνίζεσθαι, να βοηθήσουμε ώστε να τηρηθούν οι κανόνες του και εκτός των γηπέδων, των αθλητικών χώρων. 
      Η Κυβέρνηση σας θυμίζω ότι ήδη με ένα νέο νομοθετικό πλαίσιο το οποίο προσπαθεί να αντιμετωπίσει φαινόμενα όπως είναι η βία στα γήπεδα, που είναι δυστυχώς ένα φαινόμενο που αμαυρώνει δυστυχώς την εικόνα της χώρας μας, ένα νομοθετικό πλαίσιο που άρχισε να λειτουργεί εδώ και λίγο καιρό, έχει κάνει την αρχή. Δεν είναι της αρμοδιότητάς μου να αναλύσω το θέμα. Μένω στα όσα σας είπα προηγουμένως και σας ευχαριστώ για την ευκαιρία που μου δώσατε να τα πω.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Ιωαννίδης. 
      ΙΩΑΝΝΗΣ ΙΩΑΝΝΙΔΗΣ: Με καλύπτετε με αυτά που είπατε, κύριε Υπουργέ, στο ερώτημά μου. Το θέμα είναι ότι μπορεί να είναι αθλητικός αγώνας και η αθλητική δικαιοσύνη να επεμβαίνει σε οποιαδήποτε παράβαση γίνεται σε ένα αθλητικό παιχνίδι, όπως επιβλήθηκε ένα πρόστιμο 25.000 ευρώ για το επόμενο παιχνίδι όπου ακούστηκαν περίπου τα ίδια, αλλά εγώ από την πείρα που έχω τόσα χρόνια και έχω ακούσει τόσα πολλά, θέλω να πω το εξής:
      Εμείς μπορούμε να τ’ ακούμε μέσα στο γήπεδο. Υπεύθυνη πλέον είναι η αθλητική δικαιοσύνη για να επιβάλλει την τάξη, ο διαιτητής να διακόψει το παιχνίδι. Υπάρχουν νόμοι. Αλλά είναι άδικο όταν το ιερό όνομα της μάνας μεταφέρεται σε κάθε σπίτι, στις μανάδες μας και στα παιδιά μας. Γιατί δεν φταίει σε τίποτα να θίγονται οικογενειακοί θεσμοί. Και θα συνεχίσει να γίνεται αυτό το πράγμα. Και γι’ αυτόν το λόγο πρέπει να επιληφθούμε επί του θέματος. 
      Θα πρέπει, λοιπόν, όταν υβριστικά συνθήματα ακούγονται μέσα στο γήπεδο -παρ’ όλες τις ποινές και τον αθλητικό νόμο- να μη μεταφέρονται στα σπίτια των Ελλήνων και γι’ αυτόν το λόγο θα πρέπει να επιληφθούμε, ώστε να δώσουμε κατευθύνσεις για να μπορέσουν από εκεί και πέρα νόμιμα να μπορούν να έχουν διακοπή του εσωτερικού ήχου ή να χαμηλώσει, ώστε να μη μεταφέρεται με τόση ένταση στα σπίτια. 
      Και αυτό το παράδειγμα πρέπει να το δίνει η κρατική τηλεόραση, η οποία έχει τέτοιες δυνατότητες. Και απέδειξε πρόσφατα με αυτό που έκανε για τα θύματα της Νοτιοανατολικής Ασίας ότι έχει τρομερές δυνατότητες. Και το Ραδιοτηλεοπτικό Συμβούλιο, στο οποίο δίνετε τέτοια δύναμη σαν Ανεξάρτητη Αρχή, θα πρέπει πιο έντονα πλέον να κοιτάζει την ποιότητα της τηλεόρασης γιατί το 60% της ενημέρωσης των παιδιών είναι από την τηλεόραση, το 20% από το σπίτι και το 20% από το σχολείο. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Ιωαννίδη. Ο κύριος Υπουργός έχει το λόγο. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το μόνο που θα ήθελα να προσθέσω είναι ότι δεν είναι πολύ εύκολο να σταματήσουν αυτά τα φαινόμενα. Το γνωρίζουμε όλοι μας. Είναι πιο εύκολο σίγουρα τέτοιου είδους μηνύματα, συνθήματα υβριστικά τα οποία θίγουν το πρόσωπο όχι μόνο πολιτικών ή πολιτειακών παραγόντων αλλά εν γένει πρόσωπα τα οποία συνήθως δεν έχουν καμία σχέση με τον αθλητικό χώρο –αναφερθήκατε στις μανάδες προπονητών, παικτών κλπ.. Και γνωρίζουμε όλοι τα συνθήματα που ακούγονται. Εκείνο που προτείνω -και το προτείνω και από δω και θα το πω και στην κρατική τηλεόραση και στα ιδιωτικά κανάλια- είναι ότι σε όποια γήπεδα -γιατί οι τεχνικές δυνατότητες όπως σας είπα δεν είναι ίδιες- δεν υπάρχουν αυτές οι τεχνικές δυνατότητες ενός ειδικού μονωμένου δωματίου για να μην ακούγονται τα συνθήματα αλλά να ακούγεται κάποιο βουητό –γιατί και στο εξωτερικό, όπως ξέρετε, σε αγώνες ακούγονται κάποια και το έχουν αντιμετωπίσει στο παρελθόν- να μπορούν και η κρατική τηλεόραση και τα ιδιωτικά κανάλια όταν μεταδίδουν αγώνες να έχουν ένα μεταφερόμενο booth -όπως το λένε οι δημοσιογράφοι της τηλεόρασης- δηλαδή, ένα ειδικό μεταφερόμενο δωμάτιο για να αντιμετωπιστεί αυτό το φαινόμενο έως ότου –και ελπίζω να γίνει γρήγορα- σταματήσει να υπάρχει η πηγή που εκπέμπει το όποιο υβριστικό μήνυμα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Δεύτερη είναι η με αριθμό 571/5/18-1-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Πρωθυπουργό, σχετικά με την αντιμετώπιση της τουρκικής προκλητικότητας στο Αιγαίο κλπ..
      Συγκεκριμένα η επίκαιρη ερώτηση της κυρίας συναδέλφου έχει ως εξής:
      «Οι κινήσεις των τουρκικών σκαφών την Τρίτη 11 Ιανουαρίου 2005 στην περιοχή των Ιμίων συνιστούν την πιο ακραία πράξη αμφισβήτησης της ελληνικής κυριαρχίας στα Ίμια από την κρίση του 1996. Τα τουρκικά σκάφη όχι μόνο παρέμειναν τέσσερις ώρες ανάμεσα και γύρω στις βραχονησίδες αγνοώντας τις παροτρύνσεις των ελληνικών ακτοπλοϊκών σκαφών να εγκαταλείψουν την περιοχή, αντιθέτως ζήτησαν από τα ελληνικά να εγκαταλείψουν την περιοχή!
      Το πρωί του Σαββάτου 15 Ιανουαρίου τουρκική ακτοφυλακτίδα παραβίασε τα ελληνικά χωρικά ύδατα, προσέγγισε τα ανατολικά Ίμια σε απόσταση πεντακοσίων μέτρων και παρέμεινε πλέοντας στην περιοχή μέχρι τις 13:50΄.
      Τη Δευτέρα 17 Ιανουαρίου 2005 τουρκικά ελικόπτερα εισέρχονται στο FIR Αθηνών και αναλαμβάνουν επιχείρηση έρευνας και διάσωσης σε θαλάσσια περιοχή που την ευθύνη έχει η χώρα μας. 
      Τα παραπάνω περιστατικά, μόνο τυχαία δεν είναι και είναι σαφές ότι εξυπηρετούν σχέδιο προβολής των διεκδικήσεων της γείτονας χώρας, παρά τις διαδικασίες ευρωπαϊκής ένταξης που είναι σε εξέλιξη. 
      Η αμηχανία της Ελληνικής Κυβέρνησης είναι εμφανής και από τις αόριστες δηλώσεις του υπεύθυνου Τύπου του Υπουργείου Εξωτερικών. Γίνεται πλέον αντιληπτή η ευκαιρία που χάθηκε με την κατάργηση των χρονικών δεσμεύσεων που είχε επιβάλει το Ελσίνκι και θα οδηγούσε στο Διεθνές Δικαστήριο της Χάγης.
      Ερωτάται ο κύριος Πρωθυπουργός:
      1. Πώς αντιμετώπισε η Κυβέρνηση αυτές τις συγκεκριμένες προκλητικές κινήσεις της Τουρκίας;
      2. Πώς προτίθεται η Κυβέρνηση να αντιμετωπίσει την τουρκική προκλητικότητα στο Αιγαίο ιδιαίτερα εν όψει της έναρξης των ενταξιακών διαπραγματεύσεων της Τουρκίας της 3ης Οκτωβρίου 2005 και πώς αιτιολογείται ο επαναπροσανατολισμός της ελληνικής άμυνας προς Βορρά, ο οποίος επιχειρείται αυτήν τη στιγμή με ενίσχυση μονάδων κατά τυχαίο τρόπο και χωρίς σχέδιο στα βόρεια σύνορα της χώρας;»
      Θα απαντήσει ο Υπουργός Εξωτερικών κ. Μολυβιάτης.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Ευχαριστώ, κύριε Πρόεδρε.
      Τα συμβάντα της 11ης και 15ης του τρέχοντος στη θαλάσσια περιοχή των Ιμίων εντάσσονται προφανώς στην πρακτική που η Τουρκία ακολουθεί σταθερά από το 1996, μετά την κρίση των Ιμίων, οπότε και έχει εισαγάγει τη θεωρία των «Γκρίζων Ζωνών». 
      Όπως, λοιπόν, και σε ανάλογες περιπτώσεις κατά το παρελθόν, είχαμε και αυτήν τη φορά παρουσία μονάδων της τουρκικής ακτοφυλακής εντός των ελληνικών χωρικών υδάτων στην περιοχή αυτή των Ιμίων. 
      Οι κινήσεις και η πορεία τους κατεγράφησαν από σκάφος του Λιμενικού Σώματος, που τις παρακολουθούσε συνεχώς και τα επεισόδια, παρά τη διάρκειά τους, έληξαν χωρίς περαιτέρω κλιμάκωση χάρις και στην ψύχραιμη αντίδραση του Λιμενικού μας.
      Η ίδια εγρήγορση, αυτοκυριαρχία, αλλά και αποφασιστικότητα, που απαιτούν τα συμφέροντα της χώρας, επεδείχθη και στην περίπτωση της επιχείρησης έρευνας και διάσωσης μετά το ναυτικό ατύχημα του κορεατικού πλοίου βορείως των Ψαρών. Η επέμβαση των ελληνικών διασωστικών μέσων υπό τις δυσμενείς καιρικές συνθήκες, που επικρατούσαν, υπήρξε άμεση και αποτελεσματική. Δικαιολογεί δε, η επέμβαση αυτή απόλυτα την ανάληψη από την Ελλάδα ήδη από το 1975, με δήλωσή της προς το Διεθνή Ναυτιλιακό Οργανισμό, της ευθύνης παροχής υπηρεσιών ναυτικής έρευνας και διάσωσης σε ολόκληρη την περιοχή του FIR Αθηνών. 
      Σε κάθε περίπτωση η συμπεριφορά της Τουρκίας στο Αιγαίο παρακολουθείται στενά και αντιμετωπίζεται με ψυχραιμία, νηφαλιότητα, αλλά και αποφασιστικότητα. Ακόμη, έχει ληφθεί κάθε μέριμνα και οι αρμόδιες αρχές μας επιτηρούν συνεχώς το θαλάσσιο χώρο του Αιγαίου ώστε να προστατεύεται η εθνική κυριαρχία, αλλά και να αποτρέπεται έγκαιρα κάθε ενδεχόμενο δημιουργίας έντασης στην περιοχή. 
      Εξάλλου, όταν οι ενέργειες της γείτονος δεν συνάδουν με τη διεθνή νομιμότητα, προβαίνουμε σε διαβήματα διαμαρτυρίας προς την Άγκυρα, ενώ δεν παραλείπουμε να ενημερώνουμε σχετικώς, όποτε οι περιστάσεις το απαιτούν, τα αρμόδια διεθνή και ευρωπαϊκά όργανα.
      Η χώρα μας έχει τονίσει επανειλημμένα στην τουρκική κυβέρνηση την ανάγκη να αποφεύγονται ενέργειες που δεν συνάδουν με την επιδίωξη της Τουρκίας να ενταχθεί στην ευρωπαϊκή οικογένεια. Και η Ευρωπαϊκή Ένωση, αποφασίζοντας την έναρξη ενταξιακών διαπραγματεύσεων, αναμένει από την Άγκυρα να επιδεικνύει διεθνή συμπεριφορά σύμφωνη με τις αρχές επί των οποίων εδράζεται η Ένωση. 
      Αυτή η στάση μας, άλλωστε, είναι απόρροια της αμετακίνητης πολιτικής μας για διασφάλιση της ειρήνης και της σταθερότητας στην περιοχή μας. Και αυτόν το στρατηγικό στόχο της ειρήνης και της σταθερότητας στη σχέση μας και με την Τουρκία πιστεύουμε ότι υπηρετεί ο ευρωπαϊκός δρόμος, που είναι μία σταθερή και απαιτητική διαδικασία προσαρμογής στους ευρωπαϊκούς κανόνες.
      Άλλωστε, η υποχρέωση της Τουρκίας για σεβασμό των σχέσεων καλής γειτονίας με την Ελλάδα αποτελεί πλέον μετά τη 17η Δεκεμβρίου κεκτημένο, στο οποίο η Τουρκία θα πρέπει να ανταποκριθεί. Και αυτό πρέπει να πω ότι γίνεται για πρώτη φορά. 
      Επίσης, για πρώτη φορά προβλέπεται η δυνατότητα συνεχούς ενημέρωσης της Ευρωπαϊκής Ένωσης για την πορεία των διμερών μας σχέσεων. Και κριτής αυτής της πορείας της Τουρκίας είναι μαζί με όλα τα άλλα κράτη-μέλη και η Ελλάδα.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κύριε Πρόεδρε.
      Κύριε Υπουργέ, ευχαριστώ και για την παρουσία σας και για τις διευκρινίσεις σας. Δεν υπάρχει κανένα πρόβλημα στη συνεργασία μαζί σας. Ανά πάσα στιγμή, όποτε χρειαστεί, έχουμε μία αμοιβαία ενημέρωση και ανταλλαγή απόψεων.
      Όμως η ερώτηση αυτή αφορούσε τον κύριο Πρωθυπουργό, γιατί είναι ένα μείζον θέμα που αφορά εξωτερική πολιτική και άμυνα. Είναι ένα από τα ζητήματα που τις τελευταίες ημέρες όχι μόνο υπήρξαν πρωτοσέλιδα, αλλά επανέφεραν τις συζητήσεις για τα εθνικά μας θέματα και την ανασφάλεια στον ελληνικό λαό, που είχε εκλείψει για μεγάλο χρονικό διάστημα.
      Κύριε Υπουργέ, ζητήσαμε από τον Πρωθυπουργό να έρθει στη Βουλή. Είναι εδώ και είκοσι ημέρες που μείζονα ζητήματα έχουν προκύψει: Το αγροτικό βράζει, ο κύριος Πρωθυπουργός είχε πει ότι θα είναι επικεφαλής της επίλυσης του αγροτικού ζητήματος από τις Βρυξέλλες μέχρι την Ελλάδα, δεν τον είδαμε καν να παρουσιάζεται. Στα εθνικά θέματα έχουμε πολύ σημαντικές εξελίξεις: Ο κύριος Πρωθυπουργός δεν έρχεται στη Βουλή. Προτιμά την ασφάλεια των τοίχων του Μαξίμου. Στη Βουλή όμως υπάρχει ανάγκη ενημέρωσης και συζήτησης. 
      Έρχομαι στο θέμα. 
      Βεβαίως οι παραβιάσεις δεν είναι κάτι σημερινό. Σήμερα όμως υπάρχει ένα καινούργιο πλαίσιο. Η Τουρκία προχωρά προς την 5η του Οκτώβρη, όπου έχει πάρει ημερομηνία ένταξης, και επιδεικνύει και προβάλει τις διεκδικήσεις της με τον πλέον προκλητικό τρόπο παραβιάζοντας από αέρος και θάλασσας το Αιγαίο. Είπατε για το 1996. Μετά το 1996 είναι η πρώτη φορά που έχουμε τέτοιας ποιότητας παραβίαση και επαναφορά του θέματος των γκρίζων ζωνών στο προσκήνιο. 
      Την ίδια στιγμή η Τουρκία ασκεί μια συνολικότερη πολιτική στην περιοχή.
      Κύριε Υπουργέ, θέλω να σας θυμίσω την επίσκεψη του ΄Ελληνα Πρωθυπουργού στη Ρωσία και του Τούρκου Πρωθυπουργού στη Ρωσία. Εμείς πήγαμε ουσιαστικά να εξευμενίσουμε τη Ρωσία για τη διαπόμπευση  της αμυντικής της βιομηχανίας, που είχαμε όλο αυτό το διάστημα. Είδαμε τον Τούρκο Πρωθυπουργό ουσιαστικά να επιτυγχάνει μια καινούργια διατύπωση, για να μην προχωρήσω παραπάνω, του κ. Πούτιν σε θέματα του Κυπριακού. Είδαμε τον κ. Γκιούλ να παίζει ρόλο στη Μέση Ανατολή και να προσπαθεί να δημιουργήσει μια εικόνα ενός διεθνούς μεσολαβητή μεταξύ Παλαιστινίων και Ισραηλινών. Δύο χρόνια πριν αυτό έγινε με τον κ. Παπανδρέου και τον κ. Τζεμ. Η Ελλάδα είναι απούσα. 
      Αυτό που θέλω να πω είναι ότι παρατηρούμε στην εξωτερική πολιτική σκηνή μια έλλειψη στοχοθεσίας, μια έλλειψη συγκεκριμένων στόχων, που να συνδέει όλα αυτά τα ζητήματα που έχουν σχέση με την Τουρκία, με την Ελλάδα, με τη μεταξύ τους διαπραγμάτευση και με την Ευρωπαϊκή ΄Ενωση.
      Αυτό που θα έλεγα, κύριε Υπουργέ, είναι ότι βλέπουμε τον Πρωθυπουργό να βλέπει την πλάτη του κ. Ερντογάν στην εξωτερική πολιτική σκηνή. Βλέπουμε να ακολουθούμε σε κινήσεις, βλέπουμε να αλλάζουν τα δεδομένα στην ευρύτερη περιοχή και η Τουρκία να αναβαθμίζει το ρόλο της. Αυτό δεν είναι καθόλου ευοίωνο για τις εξελίξεις και για τα δίκαιά μας στον ευρύτερο χώρο. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Διαμαντοπούλου. 
      Ο κύριος Υπουργός έχει το λόγο. 
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Κυρία Διαμαντοπούλου, σας ευχαριστώ για τα ευγενικά σας λόγια με τα οποία αρχίσατε την παρέμβασή σας. Ασφαλώς είμαι πρόθυμος να συνεργαστούμε. Είμαι στη διάθεσή σας όποτε το κρίνετε σκόπιμο. 
      Όσα αναφέρατε για τον κύριο Πρωθυπουργό νομίζω ότι είναι εκτός του πλαισίου της ερωτήσεώς σας, αλλά εν πάση περιπτώσει εγώ θέλω να διαβεβαιώσω ότι ο κύριος Πρωθυπουργός έχει αποδείξει στην πράξη ότι σέβεται τη Βουλή και ασφαλώς εκείνος εμφανίζεται και παίρνει πρωτοβουλίες για να γίνουν συζητήσεις στη Βουλή. Νομίζω, λοιπόν, ότι είναι αβάσιμη η μομφή ότι ο Πρωθυπουργός δεν σέβεται τη Βουλή. 
      	Κάνατε κριτική για τη γενικότερη εξωτερική πολιτική μας και γενικότερα στη σχέση μας με την Τουρκία. Αντιλαμβάνομαι την ανάγκη που έχετε να ασκήσετε αντιπολίτευση, πιστεύω όμως ότι όλα όσα είπατε δεν ανταποκρίνονται καθόλου στην πραγματικότητα. Κάνατε μια σύγκριση μεταξύ του κυρίου Πρωθυπουργού - του κ. Καραμανλή- και του κ. Ερντογάν για την κινητικότητα, ας πούμε, του κ. Ερντογάν. Θα ήθελα να σας υπενθυμίσω ότι τους δέκα μήνες που είναι Πρωθυπουργός ο κ. Καραμανλής έκανε πολύ περισσότερα ταξίδια απ΄ ό,τι έκανε ο προηγούμενος Πρωθυπουργός σε όλη την οκταετία του. Νομίζω, λοιπόν, ότι η μομφή σας αυτή είναι τελείως αδικαιολόγητη. 
      	ΑΝΝΑ ΔΙΑΜΑΝΤΟΠΟΥΛΟΥ: Θέλετε να φέρουμε αριθμούς, κύριε Υπουργέ; Μου φαίνεται τόσο υπερβολικό αυτό που λέτε. 
      	ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Όσον αφορά τη δραστηριότητα της Τουρκίας στα ΄Ιμια μπορώ να σας στείλω κατάλογο, όπου θα δείτε ότι οι παραβιάσεις στα χωρικά ύδατα των Ιμίων ήταν από το 1996, όπου ξεκίνησαν και συνεχίζονται. Και να μην υπενθυμίσω ότι τότε έγινε και η θεωρία των γκρίζων ζωνών και πώς αντιμετώπισε τότε η κυβέρνηση αυτήν την κρίση, της οποίας τις συνέπειες πληρώνουμε σήμερα. 
      	Η Κυβέρνηση, κυρία Διαμαντοπούλου, έχει χαράξει ένα σταθερό πλαίσιο των σχέσεών μας με την Τουρκία. Έχει επιτύχει στις 17 Δεκεμβρίου, για πρώτη φορά όπως είπα, οι σχέσεις καλής γειτονίας της Τουρκίας προς την Ελλάδα να είναι θεσμική υποχρέωση της Τουρκίας έναντι της Ελλάδος. 
      	Επίσης, η Κυβέρνηση επέτυχε στις 17 Δεκεμβρίου για πρώτη φορά να υπάγεται η εξέλιξη των σχέσεων Ελλάδος-Τουρκίας υπό τον έλεγχο και την ενημέρωση του Ευρωπαϊκού Συμβουλίου.
      	Ως προς το τρίτο σκέλος της ερωτήσεώς σας, στο οποίο δεν απάντησα, που ισχυρίζεστε ότι υπάρχει...
      	ΑΝΝΑ ΔΙΑΜΑΝΤΟΠΟΥΛΟΥ: Ούτε εγώ αναφέρθηκα, γιατί είναι θέμα του κ. Σπηλιωτόπουλου. 
      	ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Μπορώ να σας απαντήσω εγώ για λογαριασμό του.
      	Λέτε ότι υπάρχει επαναπροσανατολισμός της ελληνικής άμυνας προς το Βορρά με τυχαία ενίσχυση μονάδων. 
      	Είναι τελείως εσφαλμένη η ενημέρωσή σας, κυρία Διαμαντοπούλου. Δεν υπάρχει κανένας επαναπροσανατολισμός της άμυνας προς το Βορρά και δεν υπάρχει καμία ενίσχυση και δη τυχαία διαφόρων μονάδων. 
      	Αυτό που συμβαίνει στην πραγματικότητα, είναι η δημιουργία κέντρων εκπαιδεύσεως σε ορισμένες περιοχές της χώρας. Ο σκοπός αυτών των κέντρων εκπαιδεύσεως είναι να ενισχυθούν οι τοπικές κοινωνίες. Να ενισχυθούν  και οικονομικά, αλλά να ενισχυθεί και η οικογενειακή συνοχή, γιατί οι άνδρες που εκπαιδεύονται εκεί, είναι πλησιέστερα στις οικογένειές τους. Είμαι βέβαιος ότι δεν μπορεί να έχετε αντίρρηση σε μία τέτοια πολιτική, που σκοπεύει στο όφελος των τοπικών κοινωνιών.
      	Σας ευχαριστώ, κύριε Πρόεδρε.
      	ΑΝΝΑ ΔΙΑΜΑΝΤΟΠΟΥΛΟΥ: Αυτό θα το συζητήσουμε σε επερώτηση, κύριε Υπουργέ, γιατί η μεραρχία στην Τρίπολη δεν συνάδει με καμία λογική αναδιάρθρωσης.
      	ΠΡΟΕΔΡΕΥΩΝ (Σωτήρης Χατζηγάκης): Απλώς εγώ θέλω να προσθέσω ότι από απόψεως Κανονισμού, κυρία Διαμαντοπούλου, το άρθρο 129 παράγραφος 3 λέει ότι όταν η ερώτηση που απευθύνεται στον Πρωθυπουργό, είναι ζήτημα αποκλειστικής αρμοδιότητας του Υπουργού, όπως αυτή του κ. Μολυβιάτη, απαντά ο Υπουργός. Επομένως, εφαρμόζεται απαρεγκλίτως το γράμμα και το πνεύμα του Κανονισμού. 
      	ΑΝΝΑ ΔΙΑΜΑΝΤΟΠΟΥΛΟΥ: Εγώ δεν μίλησα για τον Κανονισμό. Έκανα ένα πολιτικό σχόλιο. 
      	ΠΡΟΕΔΡΕΥΩΝ (Σωτήρης Χατζηγάκης): Ωραία! Στο πολιτικό σχόλιο σας απάντησε ο Υπουργός.
      	ΚΩΝΣΤΑΝΤΙΝΟΣ ΓΕΙΤΟΝΑΣ: Και η άμυνα είναι αποκλειστική αρμοδιότητα του Υπουργείου Εξωτερικών; 
      	ΠΡΟΕΔΡΕΥΩΝ (Σωτήρης Χατζηγάκης): Ήταν θέμα εξωτερικής πολιτικής, κύριε συνάδελφε. 
      	ΑΝΝΑ ΔΙΑΜΑΝΤΟΠΟΥΛΟΥ: Η ερώτηση περιλάμβανε και θέματα άμυνας και θέματα εξωτερικής πολιτικής.
      	ΠΡΟΕΔΡΕΥΩΝ (Σωτήρης Χατζηγάκης): Είναι θέμα εξωτερικής πολιτικής. Είναι η τουρκική προκλητικότητα στο Αιγαίο. 
      	ΑΝΝΑ ΔΙΑΜΑΝΤΟΠΟΥΛΟΥ: Μα, το τρίτο ερώτημα αναφέρεται στην αναδιάρθρωση των Ενόπλων Δυνάμεων, κύριε Πρόεδρε.
      	ΠΡΟΕΔΡΕΥΩΝ (Σωτήρης Χατζηγάκης): Κυρία και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείο Μεταφορών και Επικοινωνιών: «Ίδρυση και Λειτουργία Εμπορευματικών Κέντρων και άλλες διατάξεις».
      	Επίσης, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Ανάθεση και εκτέλεση δημοσίων συμβάσεων εκπόνηση μελετών και παροχή συναφών υπηρεσιών και άλλες διατάξεις». 
      	Εισερχόμαστε τώρα στην με αριθμό 579/18-1-2005 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την κάλυψη των αναγκαίων θέσεων νοσηλευτικού και επιστημονικού προσωπικού στο Νοσοκομείο Λάρισας.
      	Το περιεχόμενο της επίκαιρης ερώτησης του κ. Τσιόγκα έχει ως εξής: 
      	«Στα τέλη Ιανουαρίου λήγει η σύμβαση εκατόν είκοσι νοσηλευτών, που εργάζονται στο Πανεπιστημιακό Περιφερειακό Νοσοκομείο Λάρισας και εξήντα που εργάζονται στο Νομαρχιακό Νοσοκομείο μέσω του προγράμματος «Stage». Το γεγονός αυτό θα προσθέσει ακόμη ένα πρόβλημα στα ήδη οξυμένα προβλήματα που αντιμετωπίζει το νοσοκομείο από την έλλειψη του αναγκαίου νοσηλευτικού προσωπικού, κάνοντας σχεδόν αδύνατη τη λειτουργία του. 
      Να σημειωθεί ότι το Πανεπιστημιακό Περιφερειακό Νοσοκομείο Λάρισας λειτουργεί με το 60% του προσωπικού που προβλέπει ο οργανισμός λειτουργίας του νοσοκομείου, ενώ δε λειτουργούν επτά κλινικές.
      Ερωτάται ο κύριος Υπουργός: 
      Τι μέτρα προτίθεται να πάρει η Κυβέρνηση για να μην απολυθούν και να μονιμοποιηθούν οι παραπάνω εργαζόμενοι;
      Θα προχωρήσει η Κυβέρνηση στην κάλυψη των αναγκαίων θέσεων νοσηλευτικού και επιστημονικού προσωπικού με την πρόσληψη μόνιμου προσωπικού;».
      Ο Υπουργός κ. Αθανάσιος Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Κύριοι συνάδελφοι, είναι γεγονός ότι οι νοσοκομειακές μας μονάδες είναι υποστελεχωμένες. Είναι γεγονός ότι διαθέτουμε πάρα πολύ καλές μονάδες, νοσοκομεία σύγχρονα, μοντέρνα, που η προηγούμενη Κυβέρνηση έκανε και αντιμετώπισε, βέβαια, και αυτή το πρόβλημα της στελέχωσης, που αντιμετωπίζουμε και εμείς. 
      Είναι διακαής μας πόθος και –νομίζω διερμηνεύοντας όλους τους συναδέλφους-  πρόθεση μας να μπορούσαμε με ταχείες διαδικασίες να πληρώσουμε τις θέσεις αυτές. 
      Το ΠεΣΥ Θεσσαλίας σε μία φάση προγραμματισμού της ανάπτυξης των νέων κλινικών του Πανεπιστημιακού Νοσοκομείου ήδη έχει καταρτίσει ένα σχέδιο και πιστεύω στις 29 Ιανουαρίου θα έχετε ενημερωθεί ότι όλοι οι Βουλευτές και φορείς του νομού θα γίνεται κοινωνοί του σχεδιασμού και του χρονοδιαγράμματος εντάξεως λειτουργίας των νέων κλινικών.
      Το Πανεπιστημιακό Νοσοκομείο της Λάρισας απασχολεί σήμερα ογδόντα επτά υπαλλήλους stage των οποίων η σύμβαση λήγει εντός του Ιανουαρίου. Ενόψει αυτής της προοπτικής το Δεκέμβριο του 2004 προσλήφθηκαν είκοσι επτά υπάλληλοι με το stage. Και εμείς έχουμε φροντίσει ώστε να υπάρξει μία πεντάμηνη παράταση σύμβασης όλων αυτών των ογδόντα επτά υπαλλήλων που ήδη υπηρετούν αυτήν τη στιγμή, αλλά η σύμβασή τους θα λήξει τέλη Ιανουαρίου. Εντός του Ιανουαρίου θα προσληφθούν οκτώ άτομα προσωπικό σε επίπεδο stage και το Φεβρουάριο θα γίνει προκήρυξη με άμεση πρόσληψη οκτώ ατόμων εποχικού προσωπικού. Και αναμένεται η ολοκλήρωση της διαδικασίας πρόσληψης ενενήντα ενός υπαλλήλων νοσηλευτικών ειδικοτήτων από το ΑΣΕΠ από προηγούμενες προκηρύξεις 2003-2004. Φαντασθείτε, λοιπόν, το 2003 διαγωνισμός σε εξέλιξη, που είναι γύρω στα χίλια τριακόσια εβδομήντα οκτώ άτομα θα ολοκληρωθεί το 2005 το πρώτο τρίμηνο.
      Ήδη δε το Υπουργείο μας μέσα στο 2005 θα προβεί σε προκήρυξη δύο χιλιάδων εξακοσίων θέσεων νοσηλευτικού προσωπικού μέσω ΑΣΕΠ με ταχείες διαδικασίες που ακόμα δεν έχει γίνει η κατανομή στο επίπεδο των περιφερειακών νοσοκομείων και νοσηλευτικών μονάδων.
      Θα πρέπει να γνωρίζετε, όμως, κύριε συνάδελφε, ότι πραγματικά μας απασχολεί ιδιαίτερα το Πανεπιστημιακό Νοσοκομείο της Λάρισας να μπορέσει να αποκτήσει ένα τέτοιο στελεχιακό δυναμικό ώστε να αναπτύξει τις ήδη προγραμματισμένες επτά κλινικές που δεν λειτουργούν και ιδιαίτερα δε τη μονάδα εντατικής θεραπείας που δυστυχώς από τα είκοσι τέσσερα κρεβάτια που διαθέτει λειτουργούν μόνο τα δέκα κρεβάτια. 
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, τα προγράμματα stage τα οποία ξεκίνησαν το 2000 σε προεκλογική περίοδο για να εξασφαλίσουν ψήφους στην τότε κυβέρνηση συνεχίζονται και σήμερα. Είναι και αυτά μία μορφή ομηρίας των εργαζομένων, οι οποίοι δουλεύουν εξασφαλίζοντας τζάμπα εργατικό δυναμικό είτε στο δημόσιο είτε στον ευρύτερο δημόσιο τομέα είτε στους ιδιώτες, αφού αυτοί οι εργαζόμενοι δεν πληρώνονται από τους εργοδότες στους οποίους προσφέρουν την εργασία τους, αλλά πληρώνονται από τον ΟΑΕΔ, από τα ταμεία του ΟΑΕΔ που είναι χρήματα των ίδιων των εργαζομένων. Τους τα κρατάει, δηλαδή, ο ΟΑΕΔ και μετά τους τα δίνει σε νέες θέσεις μέσω προγραμμάτων stage ή ακόμα και άλλων προγραμμάτων επιδότησης των εργοδοτών, αρκεί να έχουν τζάμπα εργατικό δυναμικό οι εργοδότες. Είναι ένα πρόγραμμα απόκτησης –έτσι λέγεται- εργασιακής εμπειρίας. Όμως αυτοί οι εργαζόμενοι κάνουν ό,τι κάνει και το μόνιμο προσωπικό. Δουλεύουν κανονικά βράδια, δουλεύουν βάρδιες, δουλεύουν σε υπεύθυνα πόστα με όλη την υπευθυνότητα, μόνο που δεν έχουν ούτε ασφάλεια ούτε ένσημα. Έχουν μόνο την ιατροφαρμακευτική περίθαλψη εάν πάθουν κάτι στο διάστημα  που εργάζονται. 
      Είναι αγανακτισμένοι οι εργαζόμενοι οι οποίοι εργάζονται μ΄ αυτά τα προγράμματα. Ξέρετε, είχαν προσληφθεί εκατόν είκοσι και έμειναν ογδόντα επτά, όπως μας λέτε. Οι υπόλοιποι έφυγαν επειδή αγανάκτησαν απ΄ αυτό το απαράδεκτο καθεστώς που υπάρχει εκεί μέσα. 
      Βεβαίως υπάρχει το τεράστιο πρόβλημα με τις προσλήψεις και με την πλήρη λειτουργία του Πανεπιστημιακού Νοσοκομείου Θεσσαλίας που είναι το πιο καινούργιο πανεπιστημιακό νοσοκομείο στη χώρα μας και σέρνεται εδώ και πολλά χρόνια. Και σέρνεται με τα στοιχεία που έχουμε αφού λειτουργεί μόνο το 60% των δυνατοτήτων του, αφού επτά κλινικές δεν λειτουργούν, αφού αυτές οι κλινικές που λειτουργούν έχουν γεμίσει με ράντζα, αυτά που πάει να εξαλείψει ο Υπουργός Υγείας όπως λέει η Κυβέρνηση. Ελάτε στο Περιφερειακό Πανεπιστημιακό Νοσοκομείο Θεσσαλίας στη Λάρισα να δείτε που έχουν γεμίσει με ράντζα οι κλινικές.
      Σοβαροί τομείς του νοσοκομείου έχουν δοθεί σε ιδιώτες εργολάβους. Τη φύλαξη του νοσοκομείου την έχει εργολάβος με εργαζόμενους που τους απασχολεί με πλήρη ωράριο δίνοντάς τους 300 με 400 ευρώ το μήνα. Την καθαριότητα επίσης την έχει αναλάβει εργολάβος. Μέσα από ιδιωτικά γραφεία ευρέσεως εργασίας οι δουλέμποροι προσλαμβάνουν αυτόν τον κόσμο και τους απασχολούν με εξευτελιστικούς και απαράδεκτους μισθούς. Επίσης και το ένα γεύμα δίνεται από κέτερινγκ το οποίο χρησιμοποιεί όλο τον εξοπλισμό του νοσοκομείου για να σερβίρει στους ασθενείς τα φαγητά που μαγειρεύονται αλλού. Μάλιστα οι προηγούμενοι που είχαν, τα μαγείρευαν σε άλλες πόλεις και τα έφερναν με φορτηγά στη Λάρισα. Είχαμε και περιστατικά δηλητηριάσεων μέσα στο νοσοκομείο, στις πιο ευπαθείς ομάδες του πληθυσμού.
      Αυτοί οι εργολάβοι προσλαμβάνουν και απολύουν προσωπικό όπως θέλουν. Απολύουν μέχρι και έγκυες γυναίκες. Πρόσφατα απολύθηκε έγκυος γυναίκα τραπεζοκόμος η οποία δούλευε επί πέντε-έξι χρόνια στο νοσοκομείο με τους εργολάβους που εναλλάσσονταν, γιατί ο ένας τους παραδίδει στον άλλον. 
      Έχετε σοβαρές ευθύνες ως Κυβέρνηση και πρέπει να πάρετε μέτρα και για την πλήρη λειτουργία του νοσοκομείου και για τη λειτουργία των επτά κλινικών και για την εξάλειψη των ράντζων και για το απαράδεκτο καθεστώς με τους εργαζόμενους με τα προγράμματα stage. Θα πρέπει η εργασία αυτών των εργαζομένων να αναγνωριστεί και ως προϋπηρεσία. Δεν τους αναγνωρίζουν ούτε την προϋπηρεσία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα. 
      Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, βέβαια ξεστρατίσατε από το περιεχόμενο της ερώτησής σας…
      ΔΗΜΗΤΡΙΟΣ ΤΣΙΟΓΚΑΣ: Το άνοιξα, δεν ξεστράτισα. Στο νοσοκομείο έμεινα. Από το νοσοκομείο δεν έφυγα. 
      ΠΡΟΕΔΡΕΥΩΝ (Σωτήρης Χατζηγάκης): Τα νοσοκομεία υπό φιλοσοφική έννοια.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Οφείλω να δώσω και εγώ μια πολύ  μικρή απάντηση όσον αφορά τις υπηρεσίες υγείας που προσφέρονται από ιδιωτικά συνεργεία είτε αυτό λέγεται φύλαξη είτε λέγεται εστίαση. 
      Είναι γεγονός ότι αυτό που μας ενδιαφέρει είναι η καλή λειτουργία του νοσοκομείου. Μια λειτουργία η οποία να είναι ποιοτική, αλλά να είναι και πιστοποιημένη. Και έχετε δίκιο όσον αφορά την εστίαση, όπου βγαίνει υπουργική απόφαση για το θέμα των προδιαγραφών που πρέπει να έχουν αυτοί που μπαίνουν στη λογική της εστίασης των νοσοκομείων για να έχουν τη συγκεκριμένη πιστοποίηση. 
      ΔΗΜΗΤΡΙΟΣ ΤΣΙΟΓΚΑΣ: Να φύγουν οι εργολάβοι.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Τα ξέρω αυτά αλλά ξέρω και τι λέει ο Κανονισμός δυστυχώς. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σέβομαι τις θέσεις σας, αλλά πρέπει να σεβαστείτε και εμάς που, τουλάχιστον, έχουμε μια εμπειρία από σύγχρονη νοσοκομειολογία. 
      Είναι μια άποψη την οποία έχετε στηριγμένη πάνω στην ιδεολογική σας θεώρηση, την οποία σέβομαι απόλυτα. Πρέπει όμως να μιλήσουμε με σύγχρονα δεδομένα για το πώς λειτουργούν τα νοσοκομεία στην Ευρώπη, σε όλες τις άλλες προηγμένες χώρες.
      Όσον αφορά το θέμα του προσωπικού, ναι κύριε συνάδελφε, μας ενδιαφέρει το μόνιμο προσωπικό. Μας ενδιαφέρει η νοσηλευτική υπηρεσία κυρίως να έχει αυτήν τη μονιμότητα όπως προβλέπεται από τις διατάξεις των νόμων και από τις τακτικές προκηρύξεις και πληρώσεις των θέσεων. Υπάρχει μια χρονοβόρα διαδικασία που τουλάχιστον ο ν.2091 την έχει υιοθετήσει. Και θυμόσαστε πολύ καλά ότι παλιά χαιρετίσαμε αυτόν το νόμο του κ. Πεπονή. Έπρεπε όμως, κυρίως, η νοσηλευτική υπηρεσία να βγει –δυστυχώς και στην Αναθεώρηση του Συντάγματος δεν μπορέσαμε να περάσουμε τέτοια θέση- απ’ αυτές τις ασφυκτικές διαδικασίες για να έχουμε τη δυνατότητα να λειτουργήσουμε τις μονάδες που σας είπα. Είναι υπερσύγχρονες μονάδες και είναι δεμένα τα χέρια μας. 
      Αυτούς τους τρόπους ούτε και εγώ τους υιοθετώ απόλυτα, αλλά είναι ένας μηχανισμός που μας δίνει τη δυνατότητα της καλής λειτουργίας. Δίνεται η προοπτική να λειτουργήσουμε τις μονάδες, τα εργαστήρια, τα χειρουργεία, τις κλινικές έως ότου έχουμε την τακτική πλήρωση. 
      Οι εμπλεκόμενοι σ’ αυτήν τη διαδικασία στις τακτικές πληρώσεις όπως αντιλαμβάνεσθε έχουν τη μοριοδότηση για να τύχουν ευνοϊκότερης κρίσης από το νόμο της τακτικής πλήρωσης των θέσεων.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Τέταρτη είναι  η με αριθμό 578/18.1.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων προστασίας κατά του καπνίσματος.
      Η επίκαιρη ερώτηση του κ. Λεβέντη έχει ως εξής:
      «Οι σοβαρές επιπτώσεις του καπνίσματος στην υγεία των καπνιστών, αλλά και των παθητικών καπνιστών, έχουν διαπιστωθεί από μακρού και επισημανθεί σε χιλιάδες εργασίες από ιατρούς όλων των ειδικοτήτων. Διεθνώς τονίζεται ότι εκτός των άλλων, τουλάχιστον, το 1/3 των καρδιακών εμφραγμάτων και άνω του 80% όλων των καρκίνων του πνεύμονος, οφείλονται στο κάπνισμα. 
      Τα ανατριχιαστικά αυτά στοιχεία οδήγησαν όλες τις ανεπτυγμένες χώρες να οργανώσουν συστηματικές διαφωτιστικές εκστρατείες και να λάβουν σοβαρά περιοριστικά μέτρα κατά του καπνίσματος με αποτέλεσμα σημαντική μείωση των καπνιστών σε όλη την Ευρωπαϊκή Ένωση, όπως εμφανίζεται και από, σχετικά, στατιστικά στοιχεία που δημοσιοποιήθηκαν τις τελευταίες ημέρες.
      Δυστυχώς, η χώρα μας παρουσιάζει δυσάρεστη εξαίρεση και σ’ αυτόν τον τομέα. Διατηρεί με μεγάλη διαφορά το προβάδισμα σε όλη την Ευρωπαϊκή Ένωση, και μάλιστα στις γυναίκες εμφανίζει τεράστια αύξηση τα τελευταία έτη (+95% μεταξύ 1985 και 2002). Οι γυναίκες καπνίστριες στην Ελλάδα είναι πενταπλάσιες πχ από  την Κύπρο (39% έναντι 8%). Επειδή οι ψηφισθέντες νόμοι δεν εφαρμόζονται και τα σχετικά μέτρα δεν αποδίδουν.
      Ερωτάται ο κύριος Υπουργός:
      Τι μέτρα προτίθεται να λάβει η Κυβέρνηση, διαφωτιστικά και περιοριστικά, ώστε να ακολουθήσει και η χώρα μας τη καθοδική πορεία που ακολουθούν οι άλλες ευρωπαϊκής χώρες όσον αφορά το κάπνισμα, εξ αιτίας του οποίου θρηνούμε περισσότερους από είκοσι χιλιάδες θανάτους κάθε χρόνο;»
      Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, έχω ξανααπαντήσει για το θέμα του καπνίσματος. Είναι παγκοίνως γνωστές οι βλαπτικές ιδιότητες τις οποίες έχει η νικοτίνη. Είναι γνωστές όλες οι προσπάθειες οι οποίες έχουν γίνει για να περιοριστεί η βλαπτική και καταστροφική επίδραση του καπνίσματος σε πάρα πολλά νοσήματα. Δεν έχουμε μόνο τη βλαπτική επίδραση του καπνίσματος στα στεφανιαία, στον καρκίνο του πνεύμονος και στην αποφρακτική αρτηριοπάθεια. Είναι γεγονός ότι η καταστροφική του δράση είναι σε όλα τα συστήματα, σε όλα τα όργανα. Αυτά είναι αποτυπωμένα επιδημιολογικά και τεκμηριωμένα.
      Δυστυχώς, όμως, παρά τις προσπάθειες που έχουμε καταβάλει και εμείς ως Εθνικό Κοινοβούλιο δεν μπορούμε να πείσουμε ή να μεταπείσουμε κάποιους αρειμάνιους καπνιστές για τις βλαπτικές ιδιότητες που έχει το κάπνισμα. Έγινε μία ολόκληρη εκστρατεία εδώ στο Κοινοβούλιο. Ο πρώην Πρόεδρος της Βουλής είχε αναλάβει αυτήν τη σταυροφορία. Μάλιστα είχε τύχει και δυσμενών σχολείων. Είχε καταργήσει τα «ορεινά» μέσα στην Αίθουσα της Βουλής, αλλά αυτά βγήκαν έξω στο περιστύλιο. Έγινε και προσπάθεια να περιοριστεί το τσιγάρο έξω σε δημόσιους χώρους. Δυστυχώς και αυτό ατόνισε. Υπάρχουν υπουργικές αποφάσεις πάρα πολλές με τελευταία αυτού του Στεφανή που απαγορεύουν το κάπνισμα σε δημόσιους και ιδιωτικούς χώρους, στα Μέσα Μαζικής Επικοινωνίας. Υπάρχουν και αστυνομικές διατάξεις. Δυστυχώς, δεν εφαρμόζονται.
      Όπου πήγε να εφαρμοστεί κάποια τέτοια διάταξη ή υπουργική απόφαση μηδέ εξαιρουμένων και των νοσοκομειακών χώρων συναντούσε τη πείσμονα διάθεση των καπνιστών οι οποίοι πολλές φορές αντιδρούσαν φθάνοντας ακόμη και σε βιαιοπραγίες.
      Πρέπει κάποτε να καταλάβουμε ότι το κάπνισμα δημιουργεί προβλήματα στην υγεία μας. Πώς μπορούμε όμως να πείσουμε τον καθένα; Χρειάζεται μια αγωγή η οποία θα ξεκινά από τον ίδιο τον εαυτό μας. Όταν για παράδειγμα βλέπετε αγαπητούς συναδέλφους καρδιολόγους να καπνίζουν την ώρα που συνταγογραφούν για ένα εμφραγματία αντιλαμβάνεστε ποιο μήνυμα περνάνε λέγοντας εσείς μην εφαρμόζετε αυτά που κάνω εγώ.
      Το λέω αυτό γιατί θα μου δοθεί η δυνατότητα στη δίλεπτη δευτερολογία μου να πω τα μέτρα, κύριε συνάδελφε, τα οποία, τουλάχιστον, θα προτείνουμε όλοι μαζί για να μπορέσουμε να ελαττώσουμε το ποσοστό των καπνιστών και κατ’ αυτόν τον τρόπο θα περιορίσουμε, δραστικά, τις βλαπτικές ιδιότητες που έχει το κάπνισμα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Επομένως, κύριε Υπουργέ, δεν διαφωνούμε καθόλου για τις βλαβερές συνέπειες του καπνού. Δέκα εκατομμύρια άνθρωποι στον κόσμο χάνονται κάθε χρόνο. Πενήντα εκατομμύρια άνθρωποι χάθηκαν στον Β΄ Παγκόσμιο Πόλεμο. Από τότε που τέλειωσε μέχρι τώρα έχουν χαθεί από το κάπνισμα πάνω από 500.000.000 ανά την υφήλιο, δηλαδή τα θύματα του καπνού είναι δεκαπλάσια αυτών του Β΄ Παγκοσμίου Πολέμου. 
      Στην Ευρωπαϊκή Ένωση τα θύματα του καπνίσματος είναι πάνω από πεντακόσιες χιλιάδες κάθε χρόνο και στην Ελλάδα, τουλάχιστον, είκοσι χιλιάδες. Αυτό είναι δεδομένο. 
      Δυστυχώς, οι Έλληνες αναδεικνύονται στα πρώτα φουγάρα της Ευρώπης –αυτό δημοσιεύθηκε πρόσφατα, πριν από λίγες μέρες, με βάση τα ευρωπαϊκά στοιχεία- και το ανησυχητικό, κύριε Υπουργέ, και αυτό που με ώθησε για να κάνω την επίκαιρη ερώτηση είναι ότι σύμφωνα με τα στοιχεία, οι άλλες ευρωπαϊκές χώρες κατάφεραν πολύ περισσότερα από εμάς στη μείωση του καπνίσματος.
      Από το 1985 έως σήμερα, η Γαλλία για παράδειγμα από 50% έφτασε στο 36% στους άντρες, η Ισπανία από 55% στο 39%, η Πορτογαλία από το 44% στο 31%. Η Βρετανία που ήταν χαμηλά από το 35% πήγε στο 26%. Εμείς τι καταφέραμε; Οι Έλληνες άντρες από το 54% πήγαν στο 51% και οι γυναίκες από το 20% πήγαν στο 39%. Αυτό είναι εξαιρετικά ανησυχητικό! Μάλιστα, όταν οι Κύπριες καπνίζουν στο 1/5, πέντε φορές δηλαδή λιγότερο από ότι οι Ελληνίδες, απορώ γιατί εμείς δεν μπορούμε να τα καταφέρουμε. Επομένως, κύριε Υπουργέ, πρέπει να παραδειγματιστούμε από εκεί. 
      Το πρώτο είναι ότι θα πρέπει να ξεκινήσουμε τη διαφώτιση ξεκινώντας εξ’ απαλών ονύχων από τις βρεφικές, αν θέλετε, και τις παιδικές ηλικίες και από το σχολείο και βέβαια θα πρέπει να επεκταθεί σε όλους τους τομείς. Η διαφώτιση δεν θα πρέπει να έχει ένα ηθικολογικό χαρακτήρα, αλλά ενημερωτικό. Για παράδειγμα, πώς τα κατάφεραν στην Αμερική και το περιόρισαν; Ήταν γιατί πρώτα πείστηκαν οι γιατροί, με αποτέλεσμα να πέσει το κάπνισμα κατακόρυφα στους γιατρούς και από εκεί και πέρα ακολούθησαν και οι άλλοι.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. Θα ήθελα την ανοχή σας.
      Επομένως θα πρέπει να δούμε και εμείς τι έκαναν όλοι αυτοί και μπόρεσαν να έχουν όλες αυτές τις επιτυχίες. Δεν μπορούμε να πούμε ότι στη χώρα μας είμαστε σε πολύ καλή μοίρα από αυτήν την άποψη. Βέβαια, εγώ δεν λέω να φτάσουμε στα ακραία μέτρα τα οποία υποχρεώθηκαν να πάρουν ορισμένες χώρες. Για παράδειγμα, η Ιρλανδία ψήφισε δρακόντειους νόμους. Ένας από αυτούς όριζε ότι όποιοι Βουλευτές καταληφθούν να καπνίζουν στους χώρους του Κοινοβουλίου, χάνουν την έδρα τους. Μάλιστα αυτό εφαρμόστηκε και έχασε την έδρα του Βουλευτής ο οποίος πιάστηκε να καπνίζει. 
      Πάντως είναι το λιγότερο ανεπίτρεπτο οι άνθρωποι που είναι υποδείγματα όπως είναι οι Βουλευτές, οι γιατροί, οι δάσκαλοι, οι καλλιτέχνες, οι πρωταθλητές να εμφανίζονται για παράδειγμα στην τηλεόραση και να βγαίνουν από καλλιπάρειες δεσποινίδες και κυρίες δυο στήλες καπνού από τα ρουθούνια τους σαν να είναι ο δράκος που φύλαγε το χρυσόμαλλο δέρας. Αυτό είναι ανεπίτρεπτο και τα μηνύματα που περνάνε προς τη νέα ιδιαίτερα γενιά είναι, όπως είπατε και εσείς, πάρα πολύ άσχημα.
      Επομένως, πρέπει το Υπουργείο -και περιμένουμε τις αποφάσεις του Υπουργείου, γιατί το Υπουργείο Υγείας έχει σοβαρότατες ευθύνες και όχι μόνο το Υπουργείο Υγείας αλλά και το Υπουργείο Παιδείας και τα άλλα- να μελετήσει τα μέτρα που έλαβαν οι άλλες χώρες, να τα εφαρμόσουμε και εμείς και να επιμείνουμε στην εφαρμογή. Να επιμείνουμε ότι μόνο στη διαφώτιση, αλλά και σε ορισμένα περιοριστικά μέτρα τα οποία νομίζω ότι θα είναι για το καλό πρώτα και κύρια των καπνιστών, των παθητικών καπνιστών που και αυτοί είναι θύματα σε ένα μεγάλο ποσοστό του δικού τους καπνού, και βέβαια και όλης της κοινωνίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λεβέντη.
      Το λόγο έχει ο κύριος Υπουργός.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν ξέρω αν οι λίγοι που είμαστε εδώ είναι περισσότεροι καπνίζοντες από τους μη καπνίζοντες, αλλά τέλος πάντων πρέπει να περάσουμε ένα μήνυμα και εμείς παιδαγωγικά λειτουργούντες.
      Ναι, κύριε συνάδελφε, είναι γεγονός ότι εμείς οι γιατροί, ιδιαίτερα, πρέπει να περάσουμε και ένα μήνυμα προς την ελληνική κοινωνία, προς τα παιδιά μας ότι, πραγματικά, το κάπνισμα είναι βλαπτικό. Η αγωγή υγείας είναι ένα σημαντικό, θα έλεγα και κορυφαίο θέμα μέσα στο σχολειό μέσω του οποίου θα πρέπει να μάθει ακριβώς, στο παιδί τις βλαπτικές ιδιότητες τις οποίες έχει το τσιγάρο. Μα δεν είναι μόνο το σχολειό, αλλά και η οικογένεια. Υπάρχει όμως έντονα και το φαινόμενο του μιμητισμού που υπάρχει στα παιδιά μας.
      Είναι το αντριλίκι που θέλουν να δείξουν ή την οποιαδήποτε καταξίωση μέσα στον εφηβικό χώρο. Εκεί βλέπει κανείς τους νέους, που έχουν ζωντάνια μεγάλη, να μην υπολογίζουν αν θα πάθουν αποφρακτική αρτηριοπάθεια ή στεφανιαία νόσο. Τη βλέπουν πολύ μακριά και την αγνοούν τραγικά. 
      Προ τριάντα πέντε ετών ξεκίνησε μια ολόκληρη εκστρατεία στην Αμερική. Αν θυμάστε τα σιγαρέτα PAL-MAL τότε είχαν τα δύο δάκτυλα -τον αντίχειρα και τον δείκτη- που κρατούσαν ένα μεγάλο τότε σιγαρέτο, για να περάσουν το μήνυμα του τι μπορεί να πάθεις, ότι δηλαδή θα «σκελετοποιηθείς». 
      Ερχόμαστε τώρα και βγάζουμε, σύμφωνα με τις εντολές της Παγκοσμίου Οργανώσεως Υγείας για την αντικαπνιστική εκστρατεία, πακέτα που γράφουν: «ΘΑ ΠΕΘΑΝΕΙΣ», «ΚΑΝΕΙ ΚΑΡΚΙΝΟ». Όμως, ο ευρηματικός Έλληνας βρήκε διάφορες άλλες καλύπτρες, για να δώσει μια ωραιοποίηση σε όλη αυτήν την τραγικότητα που θα περάσει μέσα από το εμβαλλάγειον του πακέτου. Έτσι σκέφτεται άλλα πράγματα, όπως ότι πιθανόν κάνει καλό στο σεξ, και καπνίζει αρειμανίως. Αυτό, λοιπόν, πρέπει να το καταλάβουμε. 
      Το Υπουργείο Παιδείας έχει ξεκινήσει μια μεγάλη εκστρατεία. Εμείς είμαστε πολλαπλασιαστές ισχύος -θα έλεγα- πάνω σε αυτήν την πρόθεση που έχει το Υπουργείο Παιδείας με φυλλάδια, όπως: «ΜΥΘΟΣ ΚΑΙ ΑΛΗΘΕΙΑ ΓΙΑ ΤΟ ΚΑΠΝΙΣΜΑ», «ΠΩΣ ΝΑ ΚΟΨΕΤΕ ΤΟ ΚΑΠΝΙΣΜΑ ΕΣΕΙΣ ΚΑΙ ΟΙ ΦΙΛΟΙ ΣΑΣ», «ΤΟ ΤΣΙΓΑΡΟ ΜΕΙΩΝΕΙ ΤΙΣ ΦΥΣΙΚΕΣ ΜΑΣ ΙΚΑΝΟΤΗΤΕΣ», «ΕΣΥ ΚΑΠΝΙΖΕΙΣ. ΕΓΩ ΥΠΟΦΕΡΩ» και τόσα άλλα έντυπα. Ποιο παιδί μας τα έχει διαβάσει; Εμείς οι ίδιοι οι γονείς έχουμε ασχοληθεί, ιδιαίτερα, με το να πούμε στα παιδιά μας «Μην καπνίζετε»; 
      Ομολογώ, αγαπητοί συνάδελφοι, ότι σήμερα και εγώ και η γυναίκα μου δεν καπνίζουμε. Τα παιδιά μου ασχολούνται επιπολαίως με το κάπνισμα, κάνοντας συνεχείς νουθεσίες πάνω στο να μην καπνίζετε. Υπάρχει, επίσης, ένα τηλεοπτικό σποτάκι και το Ραδιοτηλεοπτικό Συμβούλιο έχει, πράγματι, επιτρέψει αυτό να περνάει μέσα από τα κανάλια –ιδιωτικά και κρατικά- αλλά λίγες φορές έχουμε την πολυτέλεια να περάσουμε το μήνυμα αυτό. Το θυμόμαστε μόνο επετειακά, όταν γιορτάζουμε την παγκόσμια ημέρα κατά του καπνίσματος. 
      Να, λοιπόν, γιατί πρέπει όλοι να ξεκινήσουμε μια σταυροφορία. Συγχωρείστε με εσείς οι καπνιστές για όλη αυτήν την αγόρευσή μου για το κάπνισμα. Διότι μέσα στα τριάντα πέντε χρόνια νοσοκομειακής ιατρικής μέσα στο χειρουργείο έχω δει τραγικά θέματα. Με αυτόν τον τρόπο δεν θέλω να σας πανικοβάλω. Τέλος πάντων, θέλω να σας πω: Πετάξτε το τσιγάρο! 
      Ας πετάξουν τα τσιγάρα οι Νεοέλληνες και ιδιαίτερα οι γυναίκες, όπως είπε ο κ. Λεβέντης, γιατί βλέπουμε μια τραγική αύξηση του καρκίνου του πνεύμονα στη γυναίκα τώρα, ενώ δεν είχαμε αυτό το επιδημιολογικό μοντέλο τα περασμένα χρόνια.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Εισερχόμαστε στο δεύτερο κύκλο των επικαίρων ερωτήσεων. 
      Πρώτη είναι η με αριθμό 574/18-1-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Διαμαντίδη προς τους Υπουργούς Εμπορικής Ναυτιλίας και Δικαιοσύνης, σχετικά με την επαναφορά στο Λιμενικό Σώμα πρώην λιμενοφύλακα κλπ.
      Το περιεχόμενο της ερώτησης του κ. Διαμαντίδη έχει ως εξής: 
      «Σάλο έχουν προκαλέσει στο σύνολο του Λιμενικού Σώματος οι αποκαλύψεις για την επαναφορά στο Λιμενικό Σώμα ενός πρώην λιμενοφύλακα, ο οποίος αποτάχθηκε το 1978 για ποινικά κολάσιμες πράξεις και ο οποίος στη συνέχεια υπήρξε πορνοστάρ, υποψήφιος ακροδεξιού κόμματος και αρχηγός φιλοβασιλικής οργάνωσης. Ο κύριος αυτός εμφανίζεται ως εκλεκτός του Υπουργού, «αλωνίζει» τη χώρα συνοδευόμενος από ενόπλους και τρομοκρατεί τους Λιμενικούς. Η Πανελλήνια Ομοσπονδία Ενώσεων Προσωπικού Λιμενικού Σώματος κατήγγειλε με ανακοίνωσή της τους μηχανισμούς αυτούς ως παρακρατικούς μηχανισμούς.
      Οι ενέργειες, όμως, του κ. Γ. Καλύκα ξεπέρασαν κάθε προηγούμενο, όταν εμφανίστηκε στο Λιμεναρχείο Μεσολογγίου στις 4 Ιανουαρίου 2005 και χωρίς να ειδοποιήσει το Λιμενάρχη άρχιζε να ερευνά το Λιμεναρχείο, λέγοντας ότι ενεργεί κατόπιν εισαγγελικής εντολής. Αυτό προκάλεσε την αντίδραση της κ. Εισαγγελέως Μεσολογγίου, η οποία διαμαρτυρήθηκε στον Αρχηγό ΛΣ για την αντιποίηση αρχής από όργανο του Λ.Σ.
      Ερωτώνται οι κύριοι Υπουργοί:
      1. Γνωρίζουν τι συνέβη στο Μεσολόγγι στις 4 και 5 Ιανουαρίου 2005 από τον εκλεκτό κ. Γ. Καλύκα, ο οποίος πλην άλλων προσέβαλε και παρανόμησε με τις ενέργειές του το Λιμενικό και το Δικαστικό σώμα;
      2. Ποιος και για ποιο λόγο έδωσε εντολή στον κύριο αυτό να επισκεφθεί το Λιμεναρχείο Μεσολογγίου;
      3. Τι προτίθενται να κάνουν οι κύριοι Υπουργοί, για να προστατεύσουν το κύρος των λειτουργών τους και το ΥΕΝ το κύρος του Λιμενικού Σώματος;»
      Ο Υπουργός Εμπορικής Ναυτιλίας κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      Κυρίες και κύριοι συνάδελφοι, απορώ πώς κοινοβουλευτικά στελέχη με μακρά πείρα στο Κοινοβούλιο βάζουν την υπογραφή τους κάτω από τέτοια κείμενα και με αυτή τη φρασεολογία, πολύ δε περισσότερο όταν μια τέτοια ερώτηση θα έπρεπε πρώτα απ’ όλα να συζητηθεί στο αρμόδιο ΚΤΕ του ΠΑΣΟΚ. Και θα αναφερθώ παρακάτω στους λόγους για τους οποίους πρέπει να συζητηθεί στο αρμόδιο ΚΤΕ του ΠΑΣΟΚ.
      Το ΠΑΣΟΚ για άλλη μια φορά, κυρίες και κύριοι συνάδελφοι, από αντιπολιτευτικό μένος ασκεί αντιπολίτευση στα όρια της γραφικότητας και της έλλειψης σοβαρότητας. Λυπάμαι, πραγματικά και ειλικρινά, για το χαμηλό επίπεδο του αντιπολιτευτικού λόγου.
      Και όλα αυτά γίνονται γιατί η Κυβέρνηση προσπαθεί να διαλύσει ένα σύστημα εξουσίας, το κομματικό κράτος που δημιουργήθηκε όλα αυτά τα χρόνια. Και όλα αυτά, γιατί πρέπει κανείς να περιγράψει ποιο είναι αυτό το κομματικό κράτος, αυτό δηλαδή το κράτος, που για να διοριστεί, να προαχθεί, να μετατεθεί έστω και ένας λιμενοφύλακας στο Λιμενικό Σώμα επί ΠΑΣΟΚ απαιτείτο γραπτή εξέτασή του με ειδικό ερωτηματολόγιο του κόμματος και επιστολή της τοπικής επιτροπής του ΠΑΣΟΚ.
      Καταθέτω στα Πρακτικά έγγραφα από την περιοχή που γειτνιάζει με του ερωτώντος συναδέλφου κ. Διαμαντίδη, την περιοχή της Νίκαιας. Η Νεολαία ΠΑΣΟΚ Νίκαιας, προς κύριο Υπουργό Εμπορικής Ναυτιλίας κ. Παπουτσή λέει: Σας παρακαλούμε αν έχετε τη δυνατότητα να εξετάσετε τον φέροντα την επιστολή μας κ. Μάριο τάδε, υπαξιωματικό Λιμενικού Σώματος, ο οποίος τυγχάνει ενεργό μέλος της νεολαίας μας, με το αίτημα την παραμονή στην τάδε περιοχή επ’ αόριστον. Φαρδιά-πλατιά ο «ήλιος» του ΠΑΣΟΚ από κάτω και υπογραφή «Ο Γραμματέας Νικόλαος Τράκας».
      Και το ερωτηματολόγιο –ακούστε, κύριοι συνάδελφοι- ζητά επιβεβαίωση ονόματος, επιβεβαίωση διευθύνσεως, εάν γνωρίζετε ποιος είναι υποψήφιος για το χρίσμα του ΠΑΣΟΚ στις δημοτικές εκλογές: Χάσκας Γιώργος, Σαλαλές Χρήστος –ο γνωστός του ΟΠΑΠ-, Σαράφογλου Δημήτριος, Λάλος Κανέλλος. Νεολαία Νίκαιας πάλι: Προς τον Υπουργό Εμπορικής Ναυτιλίας κ. Σουμάκη. Αυτό είναι το σύστημα εξουσίας ΠΑΣΟΚ. Τα ίδια, φαρδιά-πλατιά η υπογραφή, το ίδιο ερωτηματολόγιο.
      Αυτό για τα Πρακτικά.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό το σύστημα εξουσίας προσπαθούμε να ξηλώσουμε, κυρίες και κύριοι συνάδελφοι. Αυτό είναι που αντιστέκεται, αυτό είναι που χάνει τα προνόμια. Αλλά έλεγχοι γίνονται και θα γίνονται ανεξαρτήτως κόστους και αδιάφορο ποιους ενοχλούν.
      Κυρίες και κύριοι συνάδελφοι, η εποχή του «πρασινοφρουρού» ή του «μπλε» φρουρού ή του οποιουδήποτε φρουρού έχει περάσει ανεπιστρεπτί. Και η Κυβέρνηση αυτή είναι αποφασισμένη τέτοια φαινόμενα, όποτε και αν υπάρξουν, να τα πατάξει. Γι’ αυτό και έχουν διαταχθεί τις τελευταίες μέρες και με βάση τα συγκεκριμένα δημοσιεύματα ένορκες διοικητικές εξετάσεις και για τα συγκεκριμένα ερωτήματα, τα οποία εσείς καταθέτετε στη συγκεκριμένη επίκαιρη ερώτηση και βεβαίως και για άλλα περιστατικά, όπως για τη δίωξη ναρκωτικών, όπου παρουσιάστηκαν επίσης δυσλειτουργίες.
      Καταθέτω και αυτό στα Πρακτικά.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, δεν μπορείτε να εγκαλείτε εσείς την Κυβέρνηση της Νέας Δημοκρατίας, πολύ περισσότερο όταν ψεύδεστε με πολύ πρόχειρο τρόπο στα στοιχεία, τα οποία καταθέτετε στις επερωτήσεις σας και στις επίκαιρες ερωτήσεις σας και ιδιαίτερα σε αυτήν την ερώτηση. Γιατί εκτίθεσθε, όταν εσείς οι ίδιοι έχετε μια σχέση αγάπης και μίσους με τον συγκεκριμένο λιμενικό, που έχετε επαναφέρει τρεις φορές, και το 1997 και το 2001 και το 2003, μάλιστα δίνοντάς του τρεις βαθμούς μέσα σε μία μέρα!
      Εσείς, λοιπόν, να απολογηθείτε! Με το ΚΤΕ του ΠΑΣΟΚ να τα ξεκαθαρίσετε και μετά να έρθετε στη Βουλή και να εγκαλείτε την Κυβέρνηση της Νέας Δημοκρατίας.
      Σας ευχαριστώ.
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Ιωάννης Διαμαντίδης έχει το λόγο.
      	ΙΩΑΝΝΗΣ ΔΙΑΜΑΝΤΙΔΗΣ: Λυπάμαι γιατί για άλλη μια φορά ο κύριος Υπουργός, ακολουθώντας την πάγια τακτική του, δεν απαντά στη συγκεκριμένη ερώτηση, ούτε στις ερωτήσεις που καταθέτουμε εγγράφως σαν ΚΤΕ. Θα μου επιτρέψετε να πω ότι εμείς, τουλάχιστον, γνωρίζουμε πως λειτουργεί το ΚΤΕ ναυτιλίας του ΠΑΣΟΚ καλύτερα απ’ ότι γνωρίζει ο κύριος Υπουργός και δεν μπορεί να επικαλείται ότι δεν τα συζητήσαμε αυτά τα θέματα. Αυτοί που του δίνουν αυτές τις πληροφορίες προφανώς τον παραπληροφορούν. 
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να τα συζητείτε απολογούμενοι…
      	ΙΩΑΝΝΗΣ ΔΙΑΜΑΝΤΙΔΗΣ: Σας παρακαλώ, κύριε Υπουργέ. Δεν σας διέκοψα. Κύριε Πρόεδρε, σας παρακαλώ να μην μου στερεί το χρόνο γιατί είναι λίγος. 
      	ΠΡΟΕΔΡΕΥΩΝ (Σωτήρης Χατζηγάκης): Έχετε δίκιο, κύριε Διαμαντίδη. Σας παρακαλώ, κύριε Υπουργέ. 
      	ΙΩΑΝΝΗΣ ΔΙΑΜΑΝΤΙΔΗΣ: Το δεύτερο που θέλω να πω είναι ότι κατανάλωσε όλο το χρόνο χωρίς να πει τίποτα για τη συγκεκριμένη ερώτηση. Τα ερωτήματα είναι αμείλικτα. Η Πανελλήνια Ομοσπονδία Ενώσεων Προσωπικού Λιμενικού Σώματος έκανε μια συγκεκριμένη καταγγελία για τον κύριο αυτό, τον κ. Καλύκα. Την καταθέτω στα Πρακτικά της Βουλής. 
      	(Στο σημείο αυτό ο Βουλευτής κ. Ιωάννης Διαμαντίδης καταθέτει για τα Πρακτικά το προαναφερθέν έγγραφο, το οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      	Ο κύριος αυτός κατατρομοκρατεί τους πάντες. Ο κύριος Υπουργός ισχυρίζεται ότι επανήλθε. Δεν επανήλθε στο Σώμα, κύριε Πρόεδρε. Καταθέτω στα Πρακτικά την απόφαση που υπέγραψε ο τότε υποναύαρχος, ο κ. Οικονομάκης, ο οποίος λέει ξεκάθαρα ότι παραπέμφθηκε στο Εφετείο για πλαστογραφία, για κακουργηματικές πράξεις, οι οποίες εν συνεχεία μετατράπηκαν σε πλημμέλημα και δεν τιμωρήθηκε λόγω παραγραφής. Η υπόθεση δεν εκδικάστηκε. 
      	(Στο σημείο αυτό ο Βουλευτής κ. Ιωάννης Διαμαντίδης καταθέτει για τα Πρακτικά το προαναφερθέν έγγραφο, το οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      	Εν συνεχεία, κύριε Υπουργέ, επαναφέρατε έναν υπαξιωματικό, ο οποίος το 2001 είχε περάσει από την Ανωτάτη Ναυτική Υγειονομική Υπηρεσία και εκρίθη 100% παραπληγικός και το 2004 κρίνεται 100% υγιής. Αν η Νέα Δημοκρατία μπορεί και κάνει τέτοια θαύματα μέσα σε τρία χρόνια σε παραπληγικούς που πήγαιναν στο Υπουργείο με καροτσάκια, με καθετήρες και ορούς, να μας πει πως γίνονται αυτά τα πράγματα.
      	Θα παρακαλέσω πάρα πολύ, επειδή γίνονται και κάποιες αναφορές και αιχμές σε πρώην Υπουργούς Ναυτιλίας χωρίς να τους κατονομάσει, το Συμβούλιο Κρίσεων του Υπουργείου Ναυτιλίας και όχι ο Υπουργός, κύριε Πρόεδρε, για ανθρωπιστικούς, καθαρά, λόγους και με γνωμάτευση της αναπηρίας του 100%, του έδωσε το βαθμό και τον αποστράτευσε κατευθείαν. Δεν επανήλθε. Ο κύριος αυτός επανήλθε στο Σώμα επί Υπουργίας του κ. Κεφαλογιάννη και οφείλει να το δηλώσει εδώ. 
      Τέλος, κύριε Πρόεδρε, θέλω να πω το εξής. Η ερώτηση που διαβάσατε είναι συγκεκριμένη και αναφέρεται στο Μεσολόγγι. Θέλω να μας απαντήσει, τουλάχιστον, στη δευτερολογία του ο κύριος Υπουργός γι’ αυτό. Πήγε στο Μεσολόγγι ο κύριος αυτός; Καταστρατήγησε κάθε ιεραρχία του Λιμενικού, προσβάλλοντας έτσι το Λιμενικό Σώμα; Χρησιμοποίησε το ότι έχει εντολή εισαγγελέως, χωρίς να ξέρει η κυρία εισαγγελεύς του Μεσολογγίου τίποτα, η οποία διαμαρτυρήθηκε και στον Αρχηγό του Σώματος και στον Υπαρχηγό και στον Κλαδάρχη Διοίκησης; Να μας απαντήσει σε αυτά τα ερωτήματα.
      Επειδή αναφέρθηκε σε πρασινοφρουρούς, θα καταθέσω και άλλες δύο επιστολές προς Βουλευτές της Νέας Δημοκρατίας, όπου ο κύριος αυτός -ο οποίος είναι και Πρόεδρος και Αρχηγός της Οργάνωσης Βασιλοφρόνων της Εθνικής Αναγέννησης Αθηνών Πειραιώς- αναφέρεται στον αγώνα που θα δώσουν οι βασιλόφρονες για να φύγει η πράσινη χολέρα, όπως επίσης και το πρακτικό της απόφασης του Λιμενικού Σώματος που λέει ότι επανήλθε μόνο για το 1998 για ανθρωπιστικούς λόγους.
      (Στο σημείο αυτό ο Βουλευτής κ. Ιωάννης Διαμαντίδης καταθέτει για τα Πρακτικά το προαναφερθέν έγγραφο, το οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Να πω και κάτι άλλο κλείνοντας. Εμείς, κύριε Πρόεδρε, δεν φοβόμαστε. Εμείς παρακολουθούμε και στο Υπουργείο Ναυτιλίας και παντού τι γίνεται. Αυτό είναι, αν θέλετε, δέσμευση του ΠΑΣΟΚ προς τους εργαζόμενους και το πολιτικό και το στρατιωτικό προσωπικό. Εμείς δεν φοβόμαστε και δεν πρέπει να φοβούνται και εκείνοι και όταν θα έρθει η ώρα θα αποδοθούν ευθύνες όπου πρέπει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Διαμαντίδη. 
      Ο κύριος Υπουργός έχει το λόγο.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, κυρίες και κύριοι συνάδελφοι, δεν είδα ο ερωτών Βουλευτής να μας απαντήσει για τους πρασινοφρουρούς της νεολαίας του ΠΑΣΟΚ στη Νίκαια. Αυτό σημειώνεται και υπογραμμίζεται.
      	ΙΩΑΝΝΗΣ ΔΙΑΜΑΝΤΙΔΗΣ: Εγώ ρωτάω, εσείς απαντάτε.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν ξέρω τι κουβεντιάζετε στο ΚΤΕ, κύριε συνάδελφε, πάντως είναι σίγουρο ότι πρέπει να κουβεντιάσετε αυτό το θέμα και να απολογηθείτε στη Βουλή. Θα σας καταθέσω όλα τα χαρτιά.
      	Μάλιστα πρώην Υπουργός Ναυτιλίας του ΠΑΣΟΚ, σε χθεσινή του δήλωση, σε μεγάλα κανάλια πανελλαδικής εμβέλειας, αιτιολογώντας για ποιο λόγο επανέφερε στο Σώμα το συγκεκριμένο υπαξιωματικό και του έδωσε τρεις βαθμούς, είπε ότι το έκανε για κοινωνικούς λόγους.
      	ΙΩΑΝΝΗΣ ΔΙΑΜΑΝΤΙΔΗΣ: Δεν το είπαν αυτοί.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Συνεννοηθείτε επιτέλους μεταξύ σας, βρείτε τι κάνατε, κουβεντιάστε το στο ΚΤΕ και μετά ελάτε να καταθέσετε ερωτήσεις.
      Κυρίες και κύριοι συνάδελφοι, υπάρχει μια σχέση έρωτα και μίσους με το συγκεκριμένο υπαξιωματικό του Λιμενικού Σώματος και το ΠΑΣΟΚ, αγάπης και στοργής και πάθους. Ποιες επιδόσεις του εκτιμήσατε και του δώσατε τους τρεις βαθμούς; Δείτε το στο ΚΤΕ του ΠΑΣΟΚ. Εγώ θα σας καταθέσω στα Πρακτικά το έγγραφο με αριθμό πρωτοκόλλου 1122 και ημερομηνία 7.10.2003 όπου δεν γίνεται δεκτή γνωμοδότηση του Νομικού Συμβουλίου του Κράτους και μετά από δύο μήνες, με ημερομηνία 22 Δεκεμβρίου 2003, έρχεται κατ’ εξαίρεση ως μοναδικό θέμα στις προαγωγές υπαξιωματικών του Λιμενικού Σώματος το θέμα του κ. Καλύκα, ο οποίος από λιμενοφύλακας προάγεται σε κελευστής, –το καταθέτω και αυτό- την ίδια μέρα από κελευστής σε επικελευστή και την ίδια μέρα από επικελευστής σε αρχικελευστή. Και ρωτάτε εμένα, ρωτάτε το Υπουργείο Εμπορικής Ναυτιλίας πόσο κόστισε στο κράτος; Μήπως θέλετε να θυμίσω σ’ εσάς και στον πρώτο υπογράφοντα, τον κ. Ανωμερίτη, τα 700.000 ευρώ που έπρεπε να πάνε για τα ναρκωτικά, για την προστασία του Έλληνα πολίτη και για την ενίσχυση του Λιμενικού Σώματος στην πάταξη του λαθρεμπορίου και των ναρκωτικών και αντ’ αυτών τα δώσατε στην «εθνική μας φιλενάδα», τη γνωστή κυρία Τέτη Γεωργαντοπούλου; Ήταν δέκα χιλιάδες ευρώ για να δημιουργηθεί –υποτίθεται- το πλαίσιο για την προεδρία του 2003 και 20.000 ευρώ πήγαν για μπουρνούζια κατά τη διάρκεια της προεδρίας.  Και εγκαλείτε την Κυβέρνηση της Νέας Δημοκρατίας για το πόσο κόστισε αυτή η πρόσληψη; Να τα κουβεντιάσετε, λοιπόν, πρώτα στο ΠΑΣΟΚ και μετά να έρχεσθε εδώ στη Βουλή.
      ΙΩΑΝΝΗΣ ΔΙΑΜΑΝΤΙΔΗΣ:  Αποπροσανατολίζετε τη συζήτηση. Κύριε Πρόεδρε, δεν πρέπει να προστατεύσετε κι εμένα και το Κοινοβούλιο	; Είναι στην ερώτηση αυτά;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Να τα κουβεντιάσετε, λοιπόν, πρώτα στο ΠΑΣΟΚ και μετά να έρχεσθε εδώ στη Βουλή.
      Δεύτερον, ψεύδεσθε. Χρησιμοποιείτε μεθόδους ψευτογκεμπελικής προπαγάνδας. Ποτέ δεν αποστρατεύθηκε ο συγκεκριμένος υπαξιωματικός. Με δικιά του αίτηση  -που καταθέτω στα Πρακτικά- για οικογενειακούς λόγους ζήτησε, όπως ο νόμος όριζε μετά από παρέλευση τριετίας, να αποχωρήσει. Ψεύδεσθε, λοιπόν, για να δημιουργήσετε εντυπώσεις με το γνωστό τρόπο που το ΠΑΣΟΚ γνωρίζει. Αλλά εφόσον το κάνετε για στελέχη του ΠΑΣΟΚ, όπως τον κ. Χριστοδουλίδη, μέλος της κεντρικής σας επιτροπής, τον οποίο λοιδορήσατε, απαξιώσατε και τον οδηγήσατε στα πρόθυρα μεγάλης προσωπικής περιπέτειας δεν θα το κάνετε για έναν φουκαρά λιμενικό; Το λένε οι ίδιοι οι πρώην Υπουργοί του ΠΑΣΟΚ. 
      ΙΩΑΝΝΗΣ ΔΙΑΜΑΝΤΙΔΗΣ: Είναι ντροπή να τα λέτε αυτά για ανθρώπους που δεν είναι εδώ. Κύριε Πρόεδρε, προστατεύστε το Κοινοβούλιο!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ κύριε συνάδελφε! Μιλήσατε τέσσερα λεπτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας καταθέτω, λοιπόν, στα Πρακτικά την αίτηση παραίτησής του. 
      Τρίτον, σας καταθέτω στα Πρακτικά το ποινικό του μητρώο, το οποίο είναι λευκό. Και σας καταθέτω επίσης στα Πρακτικά ότι εσείς οι ίδιοι –και βρείτε ποιος ήταν Υπουργός σας τότε- το 1997 τον επαναφέρατε και πάλι στο Σώμα. Συνεννοηθείτε, λοιπόν, μεταξύ σας.
      Η Κυβέρνηση της Νέας Δημοκρατίας υπηρετεί τη διαφάνεια, γι’ αυτό και σας είπα ότι διατάχθηκε ένορκη διοικητική εξέταση. Εμείς πιστοποιητικά κοινωνικών φρονημάτων δεν δίνουμε.  Εάν εσείς στο κομματισμό στον οποίο εντρυφήσατε όλα αυτά τα χρόνια έχετε βάλει και τα πιστοποιητικά κοινωνικών φρονημάτων και αναφέρεσθε σε γεγονότα πριν από το 1980, εμείς δεν το κάνουμε. Είσθε το κόμμα εκείνο το οποίο απάλλαξε ακόμα και τον Κουφοντίνα για όλα τα εγκλήματα που έκανε πριν από το 1983. Και μου μιλάτε για πταίσματα του 1978; Και έρχεσθε εδώ στη Βουλή και τα υποστηρίζετε;
      ΙΩΑΝΝΗΣ ΔΙΑΜΑΝΤΙΔΗΣ: Ισοπεδώνετε το Κοινοβούλιο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτά, κυρίες και κύριοι συνάδελφοι, για την τάξη των πραγμάτων. Να είσθε, λοιπόν, πιο προσεκτικοί και όταν θα έρχεσθε εδώ να είσθε και πιο μελετημένοι γιατί αλλιώς εκτίθεσθε και έχετε να παίξετε έναν πολύ σημαντικό θεσμικό ρόλο, αυτόν που σας έταξε ο ελληνικός λαός, το ρόλο της Αξιωματικής Αντιπολίτευσης. Παίξτε τον, τουλάχιστον, καλά, για να βοηθήσετε την ελληνική δημοκρατία να πάει μπροστά. Σας ευχαριστώ, κύριε Πρόεδρε. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΕΩΡΓΙΟΣ  ΠΑΣΧΑΛΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ ( Σωτήρης Χατζηγάκης): Ναι, κύριε Πασχαλίδη, σας είδα.  Θα σας δώσω το λόγο. Καθίστε.
      Κυρίες και κύριοι συνάδελφοι, το Προεδρείο δεν μπορεί να κάνει λογοκρισία ούτε στους Βουλευτές ούτε στους Υπουργούς.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, ρώτησα σαφώς. Ακούσατε τον κύριο Υπουργό να λέει τίποτε για το Μεσολόγγι;
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό. Καθίστε, κύριε Διαμαντίδη, σας παρακαλώ στη θέση σας. Το Κοινοβούλιο έχει μια διαδικασία...
      ΙΩΑΝΝΗΣ ΔΙΑΜΑΝΤΙΔΗΣ: Σαφώς.
      ΠΡΟΕΔΡΕΥΩΝ (Σωτήρης Χατζηγάκης): ...και εφόσον είτε Βουλευτής, είτε Υπουργός εκτρέπεται και δημιουργεί προσωπικό θέμα ή ζήτημα, ή δημιουργεί πρόβλημα Κανονισμού, τότε το Προεδρείο επεμβαίνει. 
      ΙΩΑΝΝΗΣ ΔΙΑΜΑΝΤΙΔΗΣ: Δεν είναι προσωπικό το θέμα …
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Διαμαντίδη, καθίστε.
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πασχαλίδη, σας είδα. 
      Στις άλλες περιπτώσεις το Προεδρείο δεν μπορεί να επέμβει βάσει του Κανονισμού. 
      Επειδή τώρα υπάρχει ένα αίτημα …
      ΙΩΑΝΝΗΣ ΔΙΑΜΑΝΤΙΔΗΣ: Με συγχωρείτε, κύριε Πρόεδρε, μισό λεπτό. Η ερώτηση είναι συγκεκριμένη ... 
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Διαμαντίδη. Μπορεί να απαντήσει … 
      ΙΩΑΝΝΗΣ ΔΙΑΜΑΝΤΙΔΗΣ: Έκανε καμία αναφορά ο Υπουργός στην ερώτηση; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Διαμαντίδη, καθίστε, σας παρακαλώ στη θέση σας. Επί της ουσίας μπορεί να απαντήσει αυτό που θέλει. Από εκεί και πέρα κάνετε κριτική. Υπάρχουν διαδικασίες …
      ΙΩΑΝΝΗΣ ΔΙΑΜΑΝΤΙΔΗΣ: Μα εγώ ρώτησα για τον Κουφοντίνα; Η ερώτηση είναι συγκεκριμένη. 
      ΠΡΟΕΔΡΕΥΩΝ (Σωτήρης Χατζηγάκης): Τώρα έτσι θα μιλάμε; 
      Από εκεί και πέρα, υπάρχει η διαδικασία: κάντε την επερώτηση, κάντε ανακοινώσεις, αν δεν σας ικανοποιεί. Όχι, όμως με αυτόν τον τρόπο. 
      Υπάρχει, κυρίες και κύριοι συνάδελφοι, αίτημα για προσωπικό θέμα. Το έχουν υποβάλει και ο κ. Πασχαλίδης και ο κ. Διαμαντίδης.
      Ο κ. Πασχαλίδης έχει το λόγο, για ένα λεπτό, να μας εξηγήσει σε τι συνίσταται το προσωπικό θέμα.
      Ορίστε, κύριε Πασχαλίδη. 
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, υπήρξαν σαφείς αναφορές για τη θητεία μου στο ΥΕΝ, είτε με φωτογραφικές αναφορές από τον κύριο Υπουργό, είτε με περιγραφές εγγράφων που αφορούν τη θητεία μου τον Δεκέμβριο του 2003 και γι’ αυτό ζητώ το λόγο να αναφερθώ πάνω στο θέμα επί της ουσίας πάντα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πασχαλίδη, επί της ουσίας δεν μπορείτε …
      ΓΕΩΡΓΙΟΣ ΠΑΣΧΑΛΙΔΗΣ: Για το προσωπικό θέμα …
      ΠΡΟΕΔΡΕΥΩΝ (Σωτήρης Χατζηγάκης): Ακούστε. Μόνο αν υπάρχει υβριστική εκδήλωση στο πρόσωπό σας, αν υπάρχει πολιτικός χαρακτηρισμός…. 
      ΓΕΩΡΓΙΟΣ ΠΑΣΧΑΛΙΔΗΣ: Υπάρχει ο σαφής λόγος ... 
      ΠΡΟΕΔΡΕΥΩΝ (Σωτήρης Χατζηγάκης): Πείτε μας σε τι συνίσταται το προσωπικό. 
      ΓΕΩΡΓΙΟΣ ΠΑΣΧΑΛΙΔΗΣ: Η αναφορά του κ. Κεφαλογιάννη που είπε ότι επί των ημερών μου επανήλθε ο κ. Καλίκας στο Σώμα. Είναι ψευδές αυτό και θα το εξηγήσω. 
      ΠΡΟΕΔΡΕΥΩΝ (Σωτήρης Χατζηγάκης): Αυτό δεν είναι ύβρις. 
      ΓΕΩΡΓΙΟΣ ΠΑΣΧΑΛΙΔΗΣ: Έλεος τώρα. Αν το ψεύδος δεν είναι ύβρις, κύριε Πρόεδρε …
      ΠΡΟΕΔΡΕΥΩΝ (Σωτήρης Χατζηγάκης): Αυτή είναι μία εκτίμηση, αλλά εν πάση περιπτώσει, …
      ΙΩΑΝΝΗΣ ΜΑΝΩΛΗΣ: Έγγραφα κατέθεσε.
      ΓΕΩΡΓΙΟΣ ΠΑΣΧΑΛΙΔΗΣ: Έγγραφα θα καταθέσω και εγώ. 
      ΙΩΑΝΝΗΣ ΜΑΝΩΛΗΣ: Αν τα έγγραφα είναι ψευδή …
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, παρακαλώ. 
      ΓΕΩΡΓΙΟΣ ΠΑΣΧΑΛΙΔΗΣ: Τι λέτε τώρα, κύριε Μανώλη; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Μανώλη.
      Κύριε Πασχαλίδη, δεν εμπίπτει στο θέμα του προσωπικού. Εγώ θα έλεγα στον Υπουργό το εξής: 
      Κύριε Κεφαλογιάννη, έχετε εσείς την πρόθεση να μειώσετε προσωπικά τον κ.Πασχαλίδη …
      ΓΕΩΡΓΙΟΣ ΠΑΣΧΑΛΙΔΗΣ: Όχι, τέτοια πράγματα ...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πασχαλίδη.
      ΓΕΩΡΓΙΟΣ ΠΑΣΧΑΛΙΔΗΣ: Υπήρξαν σαφείς αναφορές και ζητώ το λόγο, επιτέλους, κύριε Πρόεδρε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν έκανα καμία προσωπική αναφορά στον κ. Πασχαλίδη. Μπορώ και στη Βουλή να δηλώσω ότι εκτιμώ απεριόριστα και την προσωπικότητά του και όχι μόνο στο χώρο της πολιτικής, αλλά και στο χώρο της λογοτεχνίας …
      ΓΕΩΡΓΙΟΣ ΠΑΣΧΑΛΙΔΗΣ: Αφήστε τη λογοτεχνία, κύριε Κεφαλογιάννη, και ας μείνουμε στο θέμα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν έχω κανένα πρόβλημα με τον κύριο συνάδελφο. Αυτό που έκανα ήταν ότι κατέθεσα, κύριε Πρόεδρε, ένα έγγραφο το οποίο είναι στις 20 Δεκεμβρίου 2003 με βάση το οποίο …
      ΓΕΩΡΓΙΟΣ ΠΑΣΧΑΛΙΔΗΣ: Θέλω να δώσω κάποιες απαντήσεις, κύριε Πρόεδρε ... 
      ΠΡΟΕΔΡΕΥΩΝ (Σωτήρης Χατζηγάκης): Δεν μπορείτε, κύριε Πασχαλίδη. Αφού δεν είναι προσωπικό το θέμα. Πώς να το κάνουμε τώρα; 
      ΓΕΩΡΓΙΟΣ ΠΑΣΧΑΛΙΔΗΣ: Μα, κύριε Πρόεδρε, το θέμα αφορά, επιτέλους, τις μέρες που ήμουν στο Υπουργείο Εμπορικής Ναυτιλίας και πρέπει να εξηγήσω και στο Σώμα …
      ΠΡΟΕΔΡΕΥΩΝ (Σωτήρης Χατζηγάκης): Αν θέλετε να εξηγήσετε, να κάνετε μία ερώτηση ή μία επερώτηση ή μία αναφορά …
      ΓΕΩΡΓΙΟΣ ΠΑΣΧΑΛΙΔΗΣ: Αφού τώρα συζητάμε το θέμα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): … να κάνετε ό,τι θέλετε απ’ αυτά που προβλέπει ο Κανονισμός. 
      ΓΕΩΡΓΙΟΣ ΠΑΣΧΑΛΙΔΗΣ: Τόση ώρα θα είχα απαντήσει. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Πασχαλίδη, δεν θα δημιουργήσω νομολογία κακής εφαρμογής του Κανονισμού. 
      ΓΕΩΡΓΙΟΣ ΠΑΣΧΑΛΙΔΗΣ: Για ανθρωπιστικούς λόγους …
      ΠΡΟΕΔΡΕΥΩΝ (Σωτήρης Χατζηγάκης): Έληξε το θέμα, κύριε συνάδελφε.
      Εισερχόμαστε τώρα στη δεύτερη επίκαιρη ερώτηση …
      ΓΕΩΡΓΙΟΣ ΠΑΣΧΑΛΙΔΗΣ: … δεν επανέφερε τον συγκεκριμένο υπαξιωματικό...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, να μη γράφεται τίποτα στα Πρακτικά.
      ΓΕΩΡΓΙΟΣ ΠΑΣΧΑΛΙΔΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Δεύτερη είναι η με αριθμό 575/18.1.2005 επίκαιρη ερώτηση του ανεξάρτητου Βουλευτή κ. Ανδρέα Ανδριανόπουλου προς τον Υπουργό Εξωτερικών, σχετικά με την ανέγερση μουσουλμανικού τεμένους στην Αθήνα κλπ. 
      Η επίκαιρη ερώτηση του κ. Ανδριανόπουλου έχει ως εξής:
      «Αντί η Κυβέρνηση να πάρει την πρωτοβουλία ανέγερσης με δικές της δαπάνες μουσουλμανικού τεμένους στην ευρύτερη περιοχή των Αθηνών καταφεύγει στην ανορθόδοξη ρύθμιση της ανάθεσης στις αραβικές πρεσβείες της Αθήνας της σχετικής ευθύνης. Πέραν μάλιστα του Τεμένους η Κυβέρνηση φέρεται να αποδέχεται την ανέγερση και Ισλαμικού Πολιτιστικού Κέντρου με χρήματα προερχόμενα από τη Σαουδική Αραβία και με διοίκηση στην οποία μόνιμος πρόεδρος θα είναι ο Πρέσβης της Σαουδικής Αραβίας και μέλη πέντε πρέσβεις αραβικών χωρών και έξι Έλληνες, που θα εκπροσωπούν διάφορους κοινωνικούς χώρους και δημόσιες αρχές. 
      Με άλλα λόγια, οι Άραβες θα έχουν την πλειοψηφία για κάθε απόφαση του Κέντρου ανοίγοντας έτσι το δρόμο διάπλατα για την εισβολή και στη χώρα μας του ακραίου Βαχαμπισμού, μιας εκδοχής του Ισλάμ δηλαδή, που προκαλεί παντού εντάσεις και επιθετικές αντιδυτικές κινητοποιήσεων των πιστών του. 
      	Ερωτάται, λοιπόν, η Κυβέρνηση για τους λόγους που την οδήγησαν στις σχετικές αποφάσεις, όταν η πλειοψηφία των μουσουλμάνων που ζουν στην Ελλάδα δεν έχουν σχέση με τον αραβικό κόσμο και ούτε βέβαια με την Βαχαμπιστική εκδοχή του Ισλάμ που είναι προφανές πως θα διαδίδει το από την Σαουδική Αραβία χρηματοδοτούμενο τέμενος και ισλαμικό κέντρο. Πώς επίσης ελπίζει να αντιμετωπίσει το ενδεχόμενο ενοποίησης όλων των μουσουλμάνων της Ελλάδας –που σήμερα λατρεύουν διαφορετικές εκδοχές του Ισλάμ- κάτω από τις ακραίες δοξασίες του Βαχαμπισμού;».
      Ο Υφυπουργός των Εξωτερικών κ. Στυλιανίδης έχει το λόγο για τρία λεπτά.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Ευχαριστώ πολύ, κύριε Πρόεδρε.
      Όλοι γνωρίζουν και όλοι επίσης αναγνωρίζουν ότι η Ελλάδα είναι μία ανοικτή δημοκρατική κοινωνία και ότι οι Έλληνες είναι άνθρωποι με φιλελεύθερο πνεύμα. Το θέμα αυτό δεν είναι καινούριο. Η ελληνική δέσμευση περί ιδρύσεως στην ελληνική πρωτεύουσα ενός Τεμένους είναι παλαιά. Σειρά ελληνικών κυβερνήσεων εργάστηκαν προς αυτήν την κατεύθυνση για την πραγματοποίηση της ιδέας που ικανοποιεί βασικές αρχές, στις οποίες όλοι πιστεύω ότι συμφωνούμε.
      Η πρώτη δέσμευση ανελήφθη προ εικοσιπενταετίας από τον αείμνηστο Κωνσταντίνο Καραμανλή και ήταν μία αυτονόητη σκοπιμότητα, την οποία όλοι αναγνώριζαν, για να ικανοποιηθεί η διαβιούσα στην Ελλάδα μουσουλμανική κοινότητα και βεβαίως και η Ελλάς να βγάλει προς τα έξω ένα σύγχρονο ευρωπαϊκό πρόσωπο ως ευνομούμενη δημοκρατική πολιτεία.
      Η ελληνική Βουλή τον Ιούνιο του 2000 ψήφισε διάταξη για την παραχώρηση έκτασης κοντά στην Αθήνα, για να ανεγερθεί εκεί το Ισλαμικό Πολιτιστικό Κέντρο και το Τέμενος. Προκειμένου να διασφαλιστεί ότι το Κέντρο αυτό δεν θα έχει άλλες δραστηριότητες, εκτός των θρησκευτικών, έγιναν με τους εδώ Άραβες πρέσβεις, οι χώρες των οποίων θα αναλάβουν τη χρηματοδότηση της ανέγερσης, διαπραγματεύσεις που διήρκησαν περίπου δύο έτη, οι οποίες κατέληξαν σε συμφωνία για το κείμενο οργανισμού λειτουργίας του τον Ιούνιο του 2003, επί της προηγούμενης δηλαδή κυβερνήσεως.
      Σύμφωνα με αυτήν, ο φορέας ο οποίος θα διαχειρίζεται την ανέγερση και λειτουργία του Κέντρου θα είναι ένα νομικό πρόσωπο ιδιωτικού δικαίου του Ελληνικού Αστικού Κώδικα, υπό τη μορφή του κοινωφελούς ιδρύματος, το οποίο θα τελεί υπό τον έλεγχο και την εποπτεία της ελληνικής πολιτείας. Θα υπάρχει δηλαδή εκεί ο σχετικός έλεγχος από το κράτος.
      Εξάλλου, στο Συμβούλιο –είναι ανακριβές αυτό το οποίο αναφέρεται στην ερώτηση του συναδέλφου- θα συμμετέχει ίσος αριθμός Ελλήνων και Αράβων, έξι από κάθε πλευρά. Οι Άραβες δεν θα είναι όλοι Σαουδάραβες. Θα είναι απ’ όλες τις χώρες, οι οποίες συναποτελούν αυτήν την ομάδα. Τέσσερα μέλη αρκούν, ώστε για ένα ζήτημα που θεωρείται εξαιρετικής σημασίας, να ζητούν, να χρειάζεται αυξημένη πλειοψηφία για την απόφαση των 2/3.
      Κατά συνέπεια, ο ισχυρισμός ότι οι Άραβες θα έχουν την απόλυτη πλειοψηφία σε κάθε απόφαση δεν ευσταθεί. Εξάλλου, είναι κατανοητό ότι η λειτουργία του Τεμένους και του Ισλαμικού Πολιτιστικού Κέντρου υπό συνθήκες διαφάνειας και νομιμότητας, παρέχει τη δυνατότητα αποτελεσματικότερης άσκησης ελέγχου εκ μέρους των αρμοδίων αρχών. 
      Έχουμε δηλαδή δύο προϋποθέσεις, οι οποίες διασφαλίζουν τον κίνδυνο ή την ανησυχία που διατυπώνει ο αγαπητός συνάδελφος. Πρώτον, ότι εκπροσωπούνται όλες οι πρεσβείες μέσα στο διοικητικό συμβούλιο, δεύτερον ότι η ελληνική εκπροσώπηση έχει τη δυνατότητα να χαρακτηρίζει ένα θέμα σοβαρό, αλλά να χρειάζεται η απόφαση των 2/3, τρίτον, ότι λειτουργεί με τις διατάξεις του Ελληνικού Δικαίου περί κοινωφελούς ιδρύματος, άρα εμπίπτει στο πεδίο ελέγχου της ελληνικής πολιτείας και βεβαίως, ότι υπάρχει γενικότερη συναίνεση των πολιτικών δυνάμεων διαχρονικά, η οποία πιστεύω ότι για να διαμορφωθεί έχει προηγουμένως διερευνήσει τους κινδύνους, στους οποίους αναφέρεται ο συνάδελφος.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Ανδρέας Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ομολογώ ότι με εντυπωσιάζει η μακαριότης και η υπεραισιοδοξία της Κυβέρνησης. 
      Θέλω να είμαι σαφής για να μη χάνω και το χρόνο μου. Πρώτα-πρώτα, εγώ δεν σας γράφω πουθενά ότι τα μέλη του διοικητικού συμβουλίου θα είναι Σαουδάραβες. Σας γράφω ότι συμφωνήσατε ο Πρόεδρος να είναι Σαουδάραβας και εφόσον είναι έξι Άραβες και έξι Έλληνες, η ψήφος του Προέδρου είναι διπλή, άρα, η αραβική πλευρά έχει την πλειοψηφία επί των αποφάσεων. Πράγματι, μπορεί -όπως είπατε- με τα 2/3 να τεθεί κάποιο θέμα που είναι πάρα πολύ σοβαρό, αλλά αναρωτιέμαι, ποια είναι τα ελληνικά μέλη του Διοικητικού Συμβουλίου του Ισλαμικού Κέντρου που θα είναι σε θέση να αξιολογήσουν, ποια ζητήματα συζητιούνται, πόσο σοβαρά είναι και τι ακριβώς από εκεί μέσα διδάσκεται.
      Ο αείμνηστος Κωνσταντίνος Καραμανλής είχε σαφώς την πολιτική διορατικότητα να δεσμευτεί ότι θα κάνει το κέντρο, αλλά επί είκοσι χρόνια δεν το έκανε. Αισθάνομαι ότι καταλάβαινε ποια είναι τα προβλήματα και οι κίνδυνοι και μάλιστα σε μία εποχή που δεν ήταν η κατάσταση, όπως είναι σήμερα. 
      Ερωτώ, λοιπόν, τα εξής: Για ποιο λόγο να χρηματοδοτηθεί το κέντρο από τη Σαουδική Αραβία και τις αραβικές χώρες; Για ποιο λόγο το διοικητικό συμβούλιο να αποτελείται μόνο από Άραβες, όταν η πλειοψηφία των μουσουλμάνων που ζουν στην Ελλάδα δεν είναι Άραβες; Θα σας έλεγα, μάλιστα, ότι οι Άραβες είναι συντριπτική μειοψηφία. Είναι γνωστό παγκοσμίως πως η Σαουδική Αραβία χρηματοδοτεί ισλαμικά κέντρα, τα οποία προωθούν τον ακραίο ουαχαδισμό που ουδείς από το Υπουργείο Εξωτερικών ή τις άλλες δημόσιες ελληνικές αρχές είναι σε θέση να αξιολογήσει τι ακριβώς θα διδάσκεται εκεί ή τι θα προπαγανδίζεται από τους ιμάμηδες που θα προΐστανται στο ισλαμικό κέντρο.
      Από εκεί και πέρα, δεν καταλαβαίνω γιατί δεν βλέπετε τι γίνεται γύρω σας. Μόλις πριν από πέντε ημέρες, το Υπουργείο Δικαιοσύνης της Δανίας εξέδωσε μία μελέτη με τίτλο: «Στρατολόγηση ισλαμιστών τρομοκρατών στην Ευρώπη». Μεταξύ άλλων, αναφέρει ότι τα ακραία τεμένη έχουν γίνει κυρίαρχα μέσα προσέγγισης ουαχαδιστών στην Ευρώπη. Κατά τη δεκαετία του 1990, είχαμε τέτοια τεμένη, όπως το τέμενος του Finsbury Park στο Λονδίνο, το ισλαμικό πολιτιστικό κέντρο στο Μιλάνο, το τέμενος Abu Bak’r στη Μαδρίτη, το τέμενος Al Quds στο Αμβούργο. Λέτε όλοι αυτοί να είναι οι ανόητοι και εμείς να είμαστε οι έξυπνοι; 
      Εγώ δεν σας είπα να μην κάνετε τέμενος. Προς Θεού! Να το κάνετε και μάλιστα με δικά μας χρήματα. Πρέπει και υποχρεούμεθα να το κάνουμε. Η ανησυχία μου είναι για το ισλαμικό κέντρο που ουδείς θα είναι σε θέση να ξέρει τι θα προπαγανδίζεται εκεί και τι θα προωθείται.
      Κύριε Πρόεδρε, κλείνω με μία απλή παρατήρηση. Σήμερα έχουμε μουσουλμάνους στην Ελλάδα οι οποίοι ανήκουν σε διάφορες επιμέρους υποδιαιρέσεις. Εάν κάνετε αυτό το κέντρο, όλοι αυτοί θα ενωθούν βραχυπρόθεσμα, κάτω από μία ισλαμική σημαία, τη σημαία του ουαχαδισμού που παγκοσμίως είναι εκείνη που δημιουργεί τα τεράστια προβλήματα. Σας προκαλώ να μου πείτε με ποιον τρόπο θα μπορείτε να ελέγξετε ότι αυτή η εκδοχή του Ισλάμ δεν θα είναι εκείνη που θα διδάσκεται και δεν θα τινάξει στον αέρα την ελληνική κοινωνία; Συνηθίζουμε να λέμε στην Ελλάδα «βλέποντας και κάνοντας». Δυστυχώς, εσείς κάνετε το ανάποδο «κάνοντας και βλέποντας» και αυτό είναι πάρα πολύ επικίνδυνο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ανδριανόπουλε.
      Το λόγο έχει ο κύριος Υπουργός.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κύριε συνάδελφε, όταν αναφέρεσθε στη μακαριότητα της Κυβέρνησης, δεν ξέρω αν εννοείτε τη μακαριότητα της κυβέρνησης που πήρε τη σχετική απόφαση ή αυτής η οποία καλείται να την υλοποιήσει. 
      Εν πάση περιπτώσει, αυτό το προσπερνώ, για να σας πω ότι υπάρχουν τόσο οι θεσμικές όσο και οι πολιτικές ασφαλιστικές δικλείδες, αλλά και η πολιτική συναίνεση μεταξύ των κοινοβουλευτικών δυνάμεων, ώστε να διασφαλιστεί και το δικαίωμα όλων των μετριοπαθών μουσουλμάνων που κατοικούν στην Ελλάδα για ελεύθερη άσκηση του θρησκευτικού δικαιώματος και η ομπρέλα του ουαχαδισμού να μη μπει πάνω από όλους. 
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Πώς διασφαλίζεται αυτό;
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Πρώτα απ’ όλα, αυτό διασφαλίζεται από τη σύνθεση του διοικητικού συμβουλίου, όπου αρκούν τέσσερα μέλη του διοικητικού συμβουλίου για να θεωρηθεί μία απόφαση σοβαρή και να προκαλέσουν τα δύο τρίτα του συμβουλίου. Δηλαδή θα χρειάζονται τα 2/3 του διοικητικού συμβουλίου.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Ποια είναι η σύνθεση του διοικητικού συμβουλίου;
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Αυτό σημαίνει ότι, χωρίς την απόφαση της ελληνικής εκπροσώπησης στο διοικητικό συμβούλιο, δεν μπορεί να χαραχθεί καμία πολιτική ή να γίνει καμία ενέργεια από το συγκεκριμένο κέντρο ή από το τέμενος.
      Δεύτερον, όλα αυτά υπάγονται στον έλεγχο νομιμότητας, διότι είναι κοινωφελές ίδρυμα, σύμφωνα με το ελληνικό δίκαιο.
      Επομένως, πιστεύω ότι ακολουθούμε μία πεπατημένη που την έχουν ακολουθήσει όλες οι ευρωπαϊκές χώρες. Αναδεικνύουμε, έτσι, το φιλελεύθερο και ανοιχτό προφίλ της ελληνικής κοινωνίας και πολιτείας, χωρίς, όμως, να επιτρέπουμε εξτρεμιστικές οργανώσεις να καπελώσουν τους διαβιούντες εις την Ελλάδα μουσουλμάνους. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 42/21/22-12-2004 επίκαιρη επερώτηση των Βουλευτών του ΠΑΣΟΚ κυρίων Ευαγγελίας Σχοιναράκη-Ηλιάκη, Εμμανουήλ Στρατάκη, Εμμανουήλ Φραγκιαδουλάκη, Στυλιανού Ματζαπετάκη, Βασίλειου Κεγκέρογλου, Μιχαήλ Παντούλα, Αναστασίας (Συλβάνας) Ράπτη και Μαρίας Δαμανάκη, προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών και έχει ως θέμα τη χρηματοδότηση της σχολικής στέγης του Νομού Ηρακλείου. 
      	Πριν δώσω το λόγο στην πρώτη επερωτώσα κ. Σχοιναράκη-Ηλιάκη, έχω την τιμή να σας ανακοινώσω ότι Κοινοβουλευτικός Εκπρόσωπος του ΠΑΣΟΚ ορίζεται η Βουλευτής κ. Μαρία Δαμανάκη με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Ρέππα.
      	Επίσης, με απόφαση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου, Κοινοβουλευτικός Εκπρόσωπος του Συνασπισμού ορίζεται ο κ. Ιωάννης Δραγασάκης.
      	Το λόγο έχει η πρώτη επερωτώσα κ. Σχοιναράκη-Ηλιάκη και παρακαλείται να ανέλθει στο Βήμα.
      	ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      	Συζητάμε σήμερα αυτήν την επίκαιρη επερώτηση γιατί νομίζουμε πως είναι πια καιρός να δούμε πού βρίσκεται η εκπαίδευσή μας, ιδιαίτερα στον τομέα των υποδομών, να δούμε τι επιτέλους απ’ όσα η σημερινή Κυβέρνηση υποσχόταν προεκλογικά αρχίζει να υλοποιεί, γιατί τελικά κάπου ανάμεσα στα οικονομικά μέτρα, στη διαπλοκολογία, τις απογραφές και τις εξεταστικές έχετε χάσει ως Κυβέρνηση το ενδιαφέρον σας για την παιδεία. 
      Μόνον έτσι μπορεί να ερμηνευθεί η αδράνεια και η εγκατάλειψη υλοποίησης σημαντικών προγραμμάτων της προηγούμενης κυβέρνησης, ιδιαίτερα στον ευαίσθητο χώρο της παιδείας. Υπάρχει και μία άλλη εξήγηση, ο ενδόμυχος στόχος της Νέας Δημοκρατίας για όλα τα ζητήματα, η σταδιακή αποδόμηση του έργου του ΠΑΣΟΚ, προκειμένου ό,τι υλοποιείται στη συνέχεια να οικειοποιείται από τους νέους «ενοίκους» του Μαξίμου και της Μητροπόλεως. 
      	Κυρίες και κύριοι συνάδελφοι, η Νέα Δημοκρατία ως αντιπολίτευση τα είχε όλα εύκολα στα λόγια. Ήταν πολύ άνετη στο να δίνει υποσχέσεις και πολύ πιο άνετη στο να επαναλαμβάνει γενικόλογα και γενικά παραδεκτά θέματα και θέσεις όπως αυτές που περιλαμβάνονται στο πρόγραμμά της. Διαβάζουμε στο πρόγραμμα για την παιδεία, στη σελίδα 81 γενικόλογες κρίσεις του τύπου «το σχολείο επιβάλλεται να λειτουργεί μόνο με πρωινή βάρδια και να καλύπτει χωροταξικά μία περιοχή με μαθητικό πληθυσμό που να εξασφαλίζει τη σωστή λειτουργία του. Πρέπει δε να έχει δικό του κτήριο με όλα τα αναγκαία εργαστήρια και τις απαραίτητες εγκαταστάσεις». Δεν νομίζω ότι αυτά έπρεπε να τα δούμε στο πρόγραμμα για να τα καταλάβουμε. 
      	Μπαίνουν βέβαια από τη Νέα Δημοκρατία και κάποιοι γενικοί στόχοι, όπως η κατασκευή σύγχρονων σχολικών συγκροτημάτων με έμφαση στους βοηθητικούς χώρους, στα εργαστήρια, στις αίθουσες αναψυχής. Πολύ πρωτότυπος στόχος. Η Νέα Δημοκρατία αναλαμβάνει και κάποιες δεσμεύσεις στο πρόγραμμα για τη σχολική στέγη όπως την ταχύρυθμη κατασκευή αιθουσών διδασκαλίας, ώστε να καταστεί δυνατή η πρωινή λειτουργία των σχολείων και η σύγκλιση με το μέσο όρο της Ευρωπαϊκής Ένωσης. 
      	Όμως, έχουν περάσει ήδη έντεκα μήνες και μπορεί να μην περιμένουμε από την Κυβέρνηση να κάνει όλα όσα υποσχέθηκε προεκλογικά σ’ αυτό το διάστημα, μπορούμε, όμως, να βγάλουμε σαφή συμπεράσματα από τη μέχρι τώρα πορεία του κυβερνητικού έργου. Σημειώνω δε ότι τα συμπεράσματα είναι πολύ απογοητευτικά για το κυβερνητικό έργο, ιδιαίτερα στο χώρο των υποδομών των σχολικών μονάδων. Παρ’ όλο που τα προβλήματα είναι υπαρκτά, εκκρεμούν και γίνονται ακόμα πιο απογοητευτικά αν κάνουμε σύγκριση με το κυβερνητικό έργο του ΠΑΣΟΚ.
      	Στο Νομό Ηρακλείου, τον οποίο αφορά η επερώτησή μας, λειτουργούν συνολικά πεντακόσιες εννέα σχολικές μονάδες και με τα ποσά που δόθηκαν από το 1995 έως το 2003, που κυμαίνονταν περίπου στα 7.000.000 ευρώ ανά έτος κατά μέσο όρο, κατασκευάστηκαν και παραδόθηκαν εννιακόσιες σαράντα πέντε αίθουσες που στέγασαν τριάντα τρία νηπιαγωγεία, είκοσι εννέα δημοτικά και τριάντα γυμνάσια, λύκεια και τεχνικά εκπαιδευτήρια, με αποτέλεσμα να σταματήσει η διπλή βάρδια στα περισσότερα σχολεία.
      	Υπήρχε ένα δυναμικό πρόγραμμα σχολικής στέγης που με τη συνεχή ροή στη χρηματοδότηση και τη σωστή αξιοποίησή της από τους τοπικούς φορείς και τη Νομαρχιακή Αυτοδιοίκηση έδινε ένα σημαντικό αποτέλεσμα σε επίπεδο υποδομών.
      	Όμως, υπάρχουν προβλήματα. Οι σχολικές μονάδες που στερούνται στέγης σήμερα είναι ογδόντα και καλύπτονται είτε με συστέγαση είτε με ενοικίαση αιθουσών, είτε ακόμα στεγάζονται σε λυόμενες αίθουσες. Σε διπλή βάρδια λειτουργούν συνολικά οκτώ σχολικές μονάδες δευτεροβάθμιας εκπαίδευσης, ενώ δύο ΤΕΕ λειτουργούν συνέχεια απόγευμα. Για την κάλυψή τους απαιτείται η κατασκευή πεντακοσίων εβδομήντα εννέα αιθουσών και απ’ αυτές οι τριακόσιες τριάντα επτά είναι ενταγμένες στο Πρόγραμμα Σχολικής Στέγης της Νομαρχιακής Αυτοδιοίκησης, εφόσον, όμως, η χρηματοδότηση είχε την ίδια ροή των προηγούμενων χρόνων και απαιτείτο προγραμματισμός διακοσίων σαράντα δύο αιθουσών.
      Σύμφωνα με τις αντικειμενικές ανάγκες χρηματοδότησης των εκτελούμενων έργων και τον προγραμματισμό της Νομαρχιακής Αυτοδιοίκησης Ηρακλείου, αν η χρηματοδότηση για τη σχολική στέγη κυμαίνονταν στα ύψη που ήταν επί των κυβερνήσεων του ΠΑΣΟΚ, δηλαδή περίπου 7.000.000 ετησίως, τότε την τρέχουσα σχολική χρονιά θα είχαμε πετύχει τη λειτουργία των σχολείων του νομού σε πρωινή βάρδια. Όμως, θα πρέπει να ξεχάσουμε αυτόν τον ευγενή πόθο και στόχο της Νομαρχιακής Αυτοδιοίκησης των μαθητών, των εκπαιδευτικών και γονέων του Νομού Ηρακλείου και βεβαίως και εμάς όλων των Βουλευτών, αλλά και του προγράμματος της Νέας Δημοκρατίας που ήταν στόχος, καθ’ ότι η χρηματοδότηση για οικόπεδα, μελέτες, κατασκευές σχολικών κτιρίων από την παρούσα Κυβέρνηση ανέρχεται στο συμβολικό ποσό μόλις των 900.000 ευρώ για ολόκληρο το 2004. 
      Δεν χρειάζεται να κρίνουμε αυτό το νούμερο, απλά και μόνο  να το συγκρίνουμε με τις προηγούμενες χρηματοδοτήσεις. Πάντως, σε κάθε περίπτωση είναι βέβαιο ότι με αυτή τη χρηματοδότηση όχι μόνο δεν μπορεί να συνεχιστεί το πρόγραμμα της σχολικής στέγης, αλλά ούτε την εξόφληση των υποχρεώσεων για τα εκτελούμενα έργα δεν θα μπορέσει να πετύχει η Νομαρχιακή Αυτοδιοίκηση.
      (Στο σημείο αυτό την Προεδρική ΄Εδρα  καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Τα αποτελέσματα αυτής της υποχρηματοδότησης είναι τα εξής: Ενώ φτάναμε πολύ κοντά στην κατάργηση της διπλής βάρδιας σήμερα, εξαιτίας της ελλιπέστατης και ανεπαρκέστατης χρηματοδότησης αλλά και της αδιαφορίας της Κυβέρνησης, πρωτοφανής σε σύγκριση με τα δεδομένα που είχαν καθιερώσει οι κυβερνήσεις του ΠΑΣΟΚ, έχουμε πολύ αρνητικές συνέπειες στον τομέα της σχολικής στέγης. Δεν είναι τυχαίο που Βουλευτές όλων των κομμάτων καταθέτουν συνεχώς ερωτήσεις γι’ αυτό το θέμα. 
      Ήδη έχουν διακοπεί οι εργασίες στο 2ο Λύκειο και στο 6ο, η ανακατασκευή του Μουσικού Σχολείου, του Δημοτικού Σχολείου της Μεγάλης Βρύσης και επιπλέον δεν ξεκινούν οι εργασίες στο 1ο ΤΕΕ παρ’ ότι έχει εγκατασταθεί ο εργολάβος, δεν υπογράφεται τη σύμβαση από τον ανάδοχο εργολάβο για την κατασκευή του 20ου Δημοτικού Σχολείου, αν και έχει ολοκληρωθεί η δημοπρασία, δεν δημοπρατούνται το 45ο και 43ο Δημοτικά Σχολεία, το 54ο και το 69ο Νηπιαγωγεία, παρά το γεγονός ότι υπάρχουν έτοιμες μελέτες και βεβαίως δεν δημοπρατείται η προσθήκη δεκαεπτά αιθουσών στα διάφορα σχολεία του νομού για την κάλυψη των αναγκών λειτουργίας των ολοήμερων σχολείων. 
      Δεν υπογράφεται το συμβόλαιο αγοράς οικοπέδων στο Δήμο Γαζίου, παρ’ ότι έχει ολοκληρωθεί η διαδικασία και το θέμα βρίσκεται στο συμβολαιογράφο και βεβαίως δεν εκπονούνται άλλες μελέτες, όπως για παράδειγμα στο Δήμο Μαλλίων προκειμένου να υπάρξει ολοκληρωτική λύση στο πρόβλημα της σχολικής στέγης στο νομό. 
      Έτσι η Νομαρχιακή Αυτοδιοίκηση υποχρεώθηκε στην συνεδρίαση του Νομαρχιακού Συμβουλίου στις 20 Δεκεμβρίου 2004 να εγκρίνει πρόγραμμα σχολικής στέγης δυστυχώς με τη συμβολική πίστωση μόλις 100 ευρώ ανά έργο, προκειμένου να μην απενταχθούν τα έργα σχολικής στέγης στο Νομό Ηρακλείου.
      Με άλλα λόγια, κύριοι συνάδελφοι, το πρόγραμμα σχολικής στέγης έχει διακοπεί και δεν υφίσταται με τη σφραγίδα της πολιτικής ηγεσίας του Υπουργείου Παιδείας και της σημερινής Κυβέρνησης. Απέναντι βέβαια σε αυτήν τη μίζερη κατάσταση οι πολίτες και οι μαθητές του Ηρακλείου παίρνουν την τύχη στα χέρια τους. Γνωρίζετε ότι στις 29 Νοεμβρίου 2004 πραγματοποιήθηκε κινητοποίηση με πορεία προς τα γραφεία της περιφέρειας μαθητών εκπαιδευτικής κοινότητας γονέων. Με την πρωτοβουλία της Ομοσπονδίας Γονέων και Κηδεμόνων οι μαθητές του 10ου Λυκείου προχώρησαν σε κατάληψη του σχολείου στις 15 και 16 Δεκεμβρίου και το 2ο Λύκειο πραγματοποίησε πορεία στις 21 Δεκεμβρίου 2004 και σήμερα βρίσκεται σε εξέλιξη η κατάληψη του 2ου Λυκείου χάνοντας έτσι τόσες ώρες εκπαιδευτικές.
      Σήμερα που συζητάμε την επερώτηση ολόκληρη η κοινότητα του Ηρακλείου είναι στους δρόμους και γι’ αυτό το θέμα, έχοντας τη συμπαράσταση ολόκληρης της κοινωνίας.
      Και προσέξτε. Δεν είναι τα παιδιά τυχαία στο δρόμο, γιατί δεν είναι η γενιά της αδιαφορίας η σημερινή γενιά. Είναι μαθητές με όραμα, με δυνατά θέλω, που επιθυμούν να κτίσουν το αύριο σε γερά θεμέλια.
      Είμαστε όλοι αποδέκτες πλήθους διαμαρτυριών από τα διάφορα σχολεία του Νομού Ηρακλείου που αφορούν είτε περικοπές δαπανών συντήρησης σχολείων όπως για παράδειγμα στο 4ο Γυμνάσιο, είτε διάφορα άλλα θέματα. Και θα καταθέσω στα Πρακτικά τις διαμαρτυρίες τους και τις ανοιχτές επιστολές προς την Υπουργό και τον Πρωθυπουργό, καθώς και έγγραφα των δήμων που αναφέρουν τα ζητήματα που μπαίνουν εξαιτίας της υποχρηματοδότησης, αλλά και έναν κατάλογο με δημοσιεύματα καθημερινά στον Τύπο του Νομού Ηρακλείου γι’ αυτό το πολύ σοβαρό θέμα. Είναι ιδιαίτερα ευαισθητοποιημένη η κοινωνία γιατί από πολύ παλιά ζούμε έντονο πρόβλημα σχολικής στέγης. Και από την περίοδο του 1995 είχε ξεκινήσει ένα ιδιαίτερα σημαντικό πρόγραμμα υλοποίησης της σχολικής στέγης. 
      Ακόμα να επισημάνουμε μιά πολύ σημαντική παράμετρο. Μιλάμε για σχολεία που στεγάζουν μαθητές, που στεγάζουν νήπια, παιδιά και εφήβους, δηλαδή το μέλλον της ελληνικής κοινωνίας και φυσικά Έλληνες εκπαιδευτικούς σε μια υψηλού κινδύνου σεισμογενή περιοχή.
      Δεν ξέρω αν το έχει συνειδητοποιήσει η σημερινή Κυβέρνηση ή έστω η πολιτική ηγεσία του Υπουργείου Παιδείας. Αλλά το να μη δίνει χρήματα για τη συντήρηση των σχολείων και την κατασκευή νέων σχολικών μονάδων, έχει άμεση επίπτωση στην ασφάλεια της ίδιας της ζωής των μαθητών και των εκπαιδευτικών, αλλά και στο παραγόμενο εκπαιδευτικό έργο.
      Δεν μιλάμε, κυρίες και κύριοι συνάδελφοι, αν θέλετε για πολυτέλειες. Μιλάμε σε ένα πρώτο βασικό επίπεδο για την ζωή των παιδιών μας και βεβαίως για τη σωστή εκπαίδευσή τους σε σχολικά κτίρια που ευνοούν και προωθούν την εκπαιδευτική διαδικασία.
      Κυρίες και κύριοι συνάδελφοι, καταθέσαμε την επίκαιρη επερώτησή μας με την ελπίδα να κινητοποιήσουμε την Κυβέρνηση, να την ευαισθητοποιήσουμε, να αυξήσει δραστικά αυτήν τη χρηματοδότηση για τη σχολική στέγη στο Νομό Ηρακλείου και αν θέλετε σε ολόκληρη την Ελλάδα, γιατί αν ανατρέξετε σε μια μηχανή αναζήτησης στο δαδίκτυο με τη φράση «σχολική στέγη» θα δείτε πολλά προβλήματα σε πολλούς νομούς ολόκληρης της χώρας. Και από πολλά σημεία της χώρας φθάνει τέτοια ενημέρωση. 
      Και δεν ζητάμε πολλά. Εμείς είμαστε ολιγαρκείς. Ζητάμε απλά να συνεχίσει η σημερινή Κυβέρνηση να χρηματοδοτεί το πρόγραμμα της σχολικής στέγης στη χώρα μας με τους ίδιους, όχι μεγαλύτερους ρυθμούς, που χρηματοδοτούσε μέχρι σήμερα η κυβέρνηση του ΠΑΣΟΚ. Αυτό το «επάρατο» ΠΑΣΟΚ είχε ένα δυναμικό πρόγραμμα χρηματοδότησης της σχολικής στέγης. Εμείς εκείνο το μίζερο θέλουμε. Κατ’ εσάς μίζερο. Ήταν ένα πολύ φιλόδοξο και αποτελεσματικό πρόγραμμα που ξεκίνησε το 1995 έχοντας στην ηγεσία του Υπουργείου Παιδείας τον σημερινό Πρόεδρο του ΠΑΣΟΚ, τον Γιώργο Παπανδρέου που φιλοδοξούσε στην ολοκλήρωσή του να δώσει πραγματικά σύγχρονες σχολικές εκπαιδευτικές μονάδες στη νέα γενιά. Αλλά, δεν έχω καμιά αυταπάτη ότι η Κυβέρνηση θα αλλάξει πολιτική.
      Έτσι όπως έχουν περιπλεχθεί τα πράγματα, δεν θα μπορέσει ακόμη και αν ήθελε η Κυβέρνηση να προβεί σε αυξημένη χρηματοδότηση, γιατί πολύ απλά η Ελλάδα βρίσκεται πια και με τη βούλα της σημερινής Κυβέρνησης, υπό την κηδεμονία των Βρυξελλών. Ποτέ άλλοτε οι προσδοκίες από μια νέα Κυβέρνηση δεν διαψεύσθηκαν τόσο γρήγορα. 
      Γι’ αυτό, κύριε Υπουργέ, επερωτάσθε, για την αδυναμία της Κυβέρνησης να συνεχίσει την υλοποίηση του προγράμματος σχολικής στέγης προκειμένου να αντιμετωπισθεί το κτιριακό πρόγραμμα των σχολικών μονάδων, με αποτέλεσμα οι μαθητές να προχωρούν σε καταλήψεις σχολείων διεκδικώντας νέα κτίρια και πρωϊνή βάρδια με ό,τι αυτό σημαίνει για την εκπαιδευτική διαδικασία. 
      Διότι αρνείστε να καταβάλλετε προς τη Νομαρχιακή Αυτοδιοίκηση χρηματοδοτήσεις για έργα που έχουν εκτελεστεί και για τη μη τήρηση των προεκλογικών σας δεσμεύσεων απέναντι στον ελληνικό λαό σε σχέση με το πολύ σοβαρό θέμα της σχολικής στέγης, προκειμένου να εξασφαλίσετε τη λειτουργία των σχολείων μόνο σε πρωϊνή βάρδια και με όρους ασφάλειας βεβαίως και σύγχρονης εικόνας, γεγονός που επιβάλλουν παιδαγωγικοί και λειτουργικοί λόγοι, καλύπτοντας ταυτόχρονα χωροταξικά μια περιοχή. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα και δημοσιεύματα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κ. Σχοιναράκη. 
      Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Η συζήτηση της επίκαιρης επερώτησής μας συμπίπτει ενδεχομένως τυχαία με την έναρξη του εθνικού διαλόγου για την παιδεία. Δεν ξέρω εάν είναι συμπτωματικό, αλλά σημασία έχει ότι αποδεικνύεται εκ των πραγμάτων ότι και αυτός ο διάλογος θα είναι ένας διάλογος κενός περιεχομένου, γιατί οποιοσδήποτε διάλογος έχει αξία και σημασία εάν υπάρχει μία κυβέρνηση που θέλει να υλοποιήσει αυτά τα οποία θα αποφασιστούν. 
      Όμως, εδώ παρατηρούμε ακριβώς το αντίθετο. Έχουμε μία κυβέρνηση που όχι μόνο δεν τηρεί τις προεκλογικές της δεσμεύσεις και υποσχέσεις, αλλά αντίθετα δεν κάνει ούτε τα στοιχειώδη που θα έπρεπε να κάνει, προκειμένου να διατηρηθεί ένα επίπεδο που υπήρχε και που εν πάση περιπτώσει αυτό κάθε μέρα θα πρέπει να αναβαθμίζεται. Όμως, φαίνεται ότι μιλάμε σε ώτα μη ακουόντων και δεν το λέω γιατί χρειάζεται στην προκειμένη περίπτωση να διατεθούν χρήματα μόνο για τη σχολική στέγη, αλλά γιατί ακόμα και στοιχειώδη ζητήματα που αφορούν το χώρο της παιδείας δεν καλύπτονται, ακόμα και αυτά που δεν απαιτούν χρήματα. 
      Έχω ένα παράδειγμα. Αυτή τη στιγμή υπάρχει και λειτουργεί στο Ηράκλειο το Αθλητικό Σχολείο, Γυμνάσιο και Λύκειο. Δίπλα στο σχολείο υπάρχουν οι χώροι του Παγκρήτιου Γυμνασίου που με τον ιδρώτα του ο ελληνικός λαός έχτισε και όμως, δεν διατίθενται οι αθλητικοί χώροι για να εκπαιδεύονται τα παιδιά, με αποτέλεσμα να αποδεικνύεται στην πράξη ότι δεν υπάρχει ενδιαφέρον από πλευράς της Κυβέρνησης να δοθεί η σωστή παιδεία στη νέα γενιά. 
      Δεν είναι βέβαια μόνο αυτό. Υπήρχε ο θεσμός της πρόσθετης ενισχυτικής διδασκαλίας. Αυτή τη στιγμή ούτε το 40% των αιτήσεων των παιδιών που διεκδικούν να πάνε σε αυτό το θεσμό και να πετύχουν μια μεγαλύτερη μόρφωση, δεν καλύπτεται. 
      Βέβαια, συμβαίνει επιπλέον και το εξής: Ακόμα και αυτοί που ασχολούνται μέχρι σήμερα, οι όποιοι καθηγητές –είτε είναι ωρομίσθιοι, είτε μόνιμοι- δεν πληρώνονται, με αποτέλεσμα να μην υπάρχει κανένα ενδιαφέρον για τη συνέχιση του θεσμού αυτού. 
      Επομένως, βλέπουμε στην πράξη ότι αυτό που ερχόμαστε σήμερα εδώ να ζητήσουμε που είναι πράγματι μια μεγάλη αναγκαιότητα, διατρέχουμε τον κίνδυνο να το λέμε μόνο στα λόγια γιατί η Κυβέρνηση δεν προτίθεται να κάνει τίποτα. Και θέλω να ρωτήσω το εξής: Πού είναι αυτό το 5% του ΑΕΠ που θα διετίθετο για την παιδεία; Τώρα μειώνεται καθημερινά; Δεν υπάρχει πρόθεση, δεν έχει σκοπό να δώσει καμία δραχμή; Γιατί αυτό παρακολουθούμε. 
      Και ενώ τα τελευταία χρόνια οι κυβερνήσεις του ΠΑΣΟΚ έδιναν από το 1995 και μετά περίπου από 4.400.000 ευρώ το χρόνο, μέχρι 10.000.000 ευρώ περίπου το χρόνο για τη σχολική στέγη, φέτος εδόθησαν 900.000 ευρώ όταν μόνο τα χρέη  σε εργολάβους της Νομαρχιακής Αυτοδιοίκησης για συνεχιζόμενα έργα είναι περίπου 11.000.000 ευρώ. 
      Με αυτόν το ρυθμό θα προχωρήσουμε; Έτσι θα καλύψουμε τις ανάγκες  που υπάρχουν για τη σχολική στέγη του Ηρακλείου; 
      Δεν θέλω να σας αναφέρω άλλες περιπτώσεις, γιατί θα μπορούσα να σας πω δεκάδες. Όμως, είναι γνωστό ότι στην πόλη του Ηρακλείου που αντιμετώπιζε το μεγαλύτερο πρόβλημα γιατί πράγματι λόγω της ανάπτυξης που είχε επιτευχθεί, είχε συγκεντρωθεί το μεγάλο ποσοστό του πληθυσμού εκεί, εξακολουθούν να υπάρχουν σχολεία που δεν έχουν καλύψει τις στοιχειώδες ανάγκες, όπως είναι το 20ο Δημοτικό, όπως είναι το 2ο Λύκειο και άλλες περιπτώσεις που θα πρέπει άμεσα να προχωρήσουν. Είναι στο στάδιο της ολοκλήρωσης και, όμως, βλέπουμε να έχουν σταματήσει οι εργασίες. 
      Προ ημερών, κάναμε τα εγκαίνια του 2ου Γυμνασίου του Ηρακλείου και όμως, δεν προχωρήσαμε στα εγκαίνια του 2ου Λυκείου που είναι δίπλα. Οι μαθητές του Λυκείου ήταν δίπλα και διαμαρτύρονταν, γιατί ενώ ξεκίνησαν τα κτίρια την ίδια στιγμή, δεν υπάρχει η δυνατότητα να εξοφληθεί ο εργολάβος και να αποδώσει το κτήριο σε χρήση, ενώ οι εργασίες που απαιτούνται είναι ελάχιστες και δεν είναι εργασίες οικοδομικές, αλλά εσωτερικές του κτιρίου προκειμένου να δοθεί σε χρήση. 
      Άρα, λοιπόν, ποιο ενδιαφέρον δείχνει η σημερινή Κυβέρνηση; Και δεν είναι μόνο αυτό. Θα μπορούσα να πω χωριά, όπως είναι τα Μάλια, οι αναπτυσσόμενες περιοχές, όπως είναι το Γάζι, το Ασήμι, οι Μοίρες, το Τυμπάκι, άλλες επαρχιακές περιοχές που έχουν συγκέντρωση πληθυσμού –όπως Κερατόκαμπος, Καστέλι κλπ- που υπάρχει συγκέντρωση πληθυσμού και η νέα κατάσταση των πραγμάτων διαμορφώνει αυτές τις συνθήκες, υπάρχουν σαράντα, πενήντα, εκατό, διακόσια παιδιά στα σχολεία και, όμως, δεν έχουν στέγη να στεγαστούν. 
      Πώς, λοιπόν, θα αντιμετωπίσουμε τα προβλήματα; Με την αδιαφορία; Με το να μην δίνουμε χρήματα για να πληρωθούν ούτε οι εκτελεσμένες εργασίες;
      Υπάρχει και ένα άλλο πρόβλημα, κύριε Πρόεδρε, το πρόβλημα των επικίνδυνων σχολείων. Υπάρχει μία μελέτη του ίδιου του Υπουργείου που λέει ότι περίπου διακόσια πενήντα σχολεία σε όλη την Ελλάδα έχουν αμίαντο. Το ? από αυτά είναι στο Ηράκλειο, από την ίδια τη μελέτη του Υπουργείου. Και, όμως, δεν γίνεται καμία προσπάθεια για την αντικατάσταση του αμιάντου στις περιπτώσεις που υπάρχουν. Και βέβαια...
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εσείς τι κάνατε για τον αμίαντο; 
      ΕΜΜΑΝΟΥΗΛ ΣΤΡΑΤΑΚΗΣ: Τώρα προέκυψε η μελέτη και εμείς βέβαια έχουμε κάνει πάρα πολλά και θα σας απαντήσω αμέσως το τι κάναμε. 
      Οι εννιακόσιες σαράντα πέντε αίθουσες που κάναμε στα χρόνια που πέρασαν, είναι το έργο που έκανε το ΠΑΣΟΚ τα χρόνια αυτά, για να καλύψει αυτής της μορφής τα προβλήματα. Απομένουν, βέβαια, περίπου τριακόσιες τριάντα επτά αίθουσες που πρέπει να γίνουν προκειμένου να ολοκληρωθεί αυτό το πρόγραμμα που είχαμε ξεκινήσει και άλλες διακόσιες σαράντα δύο που πρέπει να προγραμματιστούν στη συνέχεια για να ολοκληρωθεί αυτή η προσπάθεια που με πολύ κόπο, με προσπάθεια της Νομαρχιακής Αυτοδιοίκησης, τη συμβολή των γονέων, των σχολείων και των δημοτικών αρχών που σε πολλές περιπτώσεις έδωσαν οικόπεδα από μόνοι τους προκειμένου να υπάρξει αυτό το αποτέλεσμα. 
      Όμως, εσείς, κύριε Υπουργέ, εδώ από ό,τι διαβλέπω όχι μόνο δεν πρόκειται να τηρήσετε τις προεκλογικές σας δεσμεύσεις, γιατί δεν τις τηρείτε και μέχρι σήμερα. Αλλά εμείς δεν διεκδικούμε αυτό. Γιατί αν θέλατε να το κάνετε θα μπορούσατε να το κάνετε και σε πάρα πολλές άλλες περιπτώσεις. Διεκδικούμε τα στοιχειώδη. Τουλάχιστον να ολοκληρωθούν τα έργα που έχουν ξεκινήσει και να υλοποιηθεί ο προγραμματισμός της Νομαρχιακής Αυτοδιοίκησης, γιατί σε αυτό έχετε υποχρέωση να υπακούσετε. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
      Σήμερα, θα πρέπει να πούμε, ότι μπορεί να είναι μία σημαντική μέρα για την Ελλάδα και την παιδεία, αν η Κυβέρνηση στα πλαίσια του διαλόγου που ξεκίνησε σήμερα, με τις πολιτικές της και τη στάση της, αξιοποιήσει κάτι που είναι πρωτόγνωρο για τη χώρα. Και είναι πρωτόγνωρο για τη χώρα το ότι η Αντιπολίτευση, ο Πρόεδρος του ΠΑΣΟΚ -ο Αρχηγός της Αντιπολίτευσης- συμμετέχει σε αυτόν το διάλογο με λόγο πολιτικό, με υπεύθυνες θέσεις και προτάσεις αντίθετα με όλα αυτά που έκανε η Νέα Δημοκρατία στο παρελθόν. Διάλογος έχει γίνει και στο παρελθόν με αποτελέσματα, που έχουν βοηθήσει την παιδεία. Όμως, η στάση της σημερινής Αντιπολίτευσης δεν έχει σχέση με την ανευθυνότητα με την οποία εσείς ως αντιπολίτευση χειριζόσασταν τα σοβαρά θέματα της παιδείας. Να δούμε, όμως, σήμερα ως Κυβέρνηση τι κάνετε.
      Θα πρέπει, κύριε Υπουργέ, να απαντήσετε στα θέματα που θέτει η επίκαιρη επερώτησή μας όχι σε εμάς, όχι στους επερωτώντες αλλά στους φορείς του Νομού Ηρακλείου, στους δήμους, στη νομαρχία, στους εκπαιδευτικούς, στους γονείς, στους μαθητές που είναι στους δρόμους και αγωνίζονται, χάνοντας πολύτιμες ώρες εκπαίδευσης, για την άνιση μεταχείριση του Νομού Ηρακλείου και όχι μόνο, όλης της ελληνικής περιφέρειας.
       Και πώς είναι δυνατόν το Υπουργείο σας που εποπτεύει την εκπαιδευτική διαδικασία, που εποπτεύει τη διδαχή, μέσα στα σχολεία, της ισονομίας και της ισοπολιτείας, της δικαιοσύνης, πώς είναι δυνατόν με τις αποφάσεις σας να διδάσκετε ακριβώς τα αντίθετα τη διάκριση, τον κομματισμό, την ευνοιοκρατία; 
      Πώς είναι δυνατόν το Υπουργείο Παιδείας, το πρώτο πράγμα που έρχεται να ανακαλέσει και να αθετήσει, και δεν οφείλεται μόνο στο Υπουργείο Παιδείας, αλλά συνολικά στην Κυβέρνηση και στον ίδιο τον Πρωθυπουργό, να είναι ο κεντρικός στόχος της πολιτικής, των προεκλογικών υποσχέσεων ότι η παιδεία και ο πολιτισμός θα είναι σε πρώτη προτεραιότητα. Και πράγματι αποδείχτηκε ότι είναι σε πρώτη προτεραιότητα, αλλά στις περικοπές. Γιατί όπως δείχνουν τα στοιχεία από 4,5 έως 9 εκατομμύρια ευρώ που ήταν η χρηματοδότηση κάθε χρόνο για τη σχολική στέγη στο Ηράκλειο, πέσαμε στις 900.000 ευρώ. Γιατί το Υπουργείο Πολιτισμού επέστρεψε, όπως είδε το φως της δημοσιότητας χθες, ένα ποσό 14.000.000 ευρώ στο Υπουργείο Οικονομικών ως αναπορρόφητο. Όμως, κύριοι συνάδελφοι, αγαπητέ κύριε Υπουργέ, δεν μπορεί να απαντάτε στις συνεχείς ερωτήσεις μας με τον  ίδιο στερεότυπο τρόπο.
      Δεν μπορεί για ένα πρόγραμμα της σχολικής στέγης του Νομού Ηρακλείου που για το τρέχον έτος είναι του ύψους των 37.000.000 ευρώ, εσείς να απαντάτε ότι αυτό θα γίνει με 900.000 ευρώ. Δεν βγαίνει το άθροισμα έτσι. Ρωτήστε έναν οποιοδήποτε μαθητή –να μην πω μαθηματικό- να σας κάνει το άθροισμα για να δούμε εάν κάνει 900.000.
      Όμως, σε μια άλλη βασική προεκλογική υπόσχεσή σας τι είχατε πει; Ότι ήρθε επιτέλους η ώρα της περιφέρειας. Και ήρθε βέβαια η ώρα της περιφέρειας αλλά στις περικοπές. Εκτός από την περικοπή του 1,5 δισεκατομμυρίου ευρώ για το πρόγραμμα δημοσίων επενδύσεων για την περιφέρεια περικόπτετε δραματικά και όλες τις άλλες επενδύσεις. 
      Στο χώρο της παιδείας να δούμε τι κάνατε. Προβλέπονταν 152.000.000 ευρώ για τη σχολική στέγη σε όλη την Ελλάδα. Από αυτά δώσατε τα 125.000.000 ευρώ, δηλαδή το 83% περίπου στην Αθήνα, και τα 27.000.000, δηλαδή μόνο το 17% στην περιφέρεια. Από τα 27.000.000 ευρώ, που ήταν για όλη την ελληνική περιφέρεια, η Θεσσαλονίκη πήρε 13.500.000 ευρώ και όλη η υπόλοιπη περιφέρεια τα υπόλοιπα. Και το Ηράκλειο μόνο 900.000 ευρώ. 
      Το σημαντικό όμως δεν είναι αυτό. Δώσατε στη Θεσσαλονίκη λεφτά που δεν πρόλαβαν να απορροφηθούν. Δεν απορροφήθηκαν, κύριε Υπουργέ, τα 13.500.000 ευρώ και αυτό είναι το δυστύχημα για εσάς. Στο Ηράκλειο παραμένουν απλήρωτοι οι εργολάβοι, παραμένουν τα σχολεία ημιτελή, παραμένουν οι μαθητές στους δρόμους, γιατί πραγματικά δείξατε αυτήν την εμπάθεια και την άνιση μεταχείριση για τη σχολική στέγη του Ηρακλείου. Το 2ο Λύκειο χρειάζεται να συνεχιστεί. Το 6ο Λύκειο Ηρακλείου το ίδιο. Το Μουσικό το ίδιο. Αναφέρθηκαν οι συνάδελφοι για όλους τους δήμους. Το 1ο ΤΕΕ, το 20ο Δημοτικό Σχολείο δεν μπορεί να αρχίσει.  Στις Τρεις Βαγιές η εκπαίδευση έχει μείνει πίσω. Συστεγάζονται 9ο, 10ο, 43ο Δημοτικό Σχολείο στα Δειλινά και έχουμε καταλήψεις. 
      Το πρόγραμμα, όπως αναφέρουμε και στην επερώτηση και θα ήθελα να το λάβετε υπ’ όψιν σας στην απάντησή σας, κύριε Πρόεδρε, σήμερα δεν έχει ανάγκη χρηματοδότησης μόνο 11.000.000 ευρώ. Έχει πάνω από 17.000.000, γιατί συσσωρεύτηκαν ήδη τα προγράμματα δύο ετών. Και θα πρέπει με τη φετινή χρηματοδότηση –και θα πρέπει να μας το ανακοινώσετε αυτό- να συμπεριλάβετε και να αποκαταστήσετε την αδικία που έγινε πέρυσι για το Ηράκλειο.
      ΠΡΟΕΔΡΕΥΩΝ (Ιωάννης Τραγάκης): Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Οι Βουλευτές του Νομού Ηρακλείου παρουσίασαν με απόλυτη ενάργεια και πειστικότητα τα προβλήματα που αντιμετωπίζει σήμερα ο Νομός Ηρακλείου στον τομέα των εκπαιδευτικών υποδομών. Συνεχίζοντας τον προβληματισμό τους αυτόν θα παρακαλούσα να μου επιτρέψετε, κύριε Πρόεδρε, να καταθέσω στα Πρακτικά της Βουλής μερικά συμπληρωματικά στοιχεία. Καταθέτω λοιπόν για τα Πρακτικά της Βουλής καταστάσεις των σχολικών μονάδων του Νομού Ηρακλείου με το έτος κατασκευής τους, για να διαπιστωθεί ότι στο επίπεδο της δευτεροβάθμιας εκπαίδευσης σε σύνολο ενενήντα δύο σχολικών μονάδων του Νομού Ηρακλείου οι τριάντα εννέα κατασκευάστηκαν επί των κυβερνήσεων του ΠΑΣΟΚ, που αντιστοιχεί σε ένα ποσοστό 43% των σχολικών μονάδων του νομού. Στην πρωτοβάθμια εκπαίδευση σε σύνολο τριακόσιων ενενήντα εννέα σχολικών μονάδων του Νομού Ηρακλείου κατασκευάστηκαν εκατόν είκοσι τρεις επί των κυβερνήσεων του ΠΑΣΟΚ, που αντιστοιχεί σε ένα ποσοστό 31% επί του συνολικού ποσοστού.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στο πρόβλημα που εξακολουθεί να υφίσταται, η νέα Κυβέρνηση απαντά με ματαίωση ουσιαστικά της λύσης ή με επ’ αόριστον αναβολή της. Μέσος όρος χρηματοδότησης, όπως ειπώθηκε, στο Νομό Ηρακλείου την τελευταία τριετία ήταν 7.000.000 ευρώ περίπου ανά έτος, ενώ σήμερα 900.000 ευρώ. Κύριε Υπουργέ, 900.000 ευρώ σημαίνει 300.000.000 δραχμές, δηλαδή ένα εξαθέσιο δημοτικό σχολείο, χωρίς την αγορά του οικοπέδου. Αυτό σημαίνει ότι, αν κατασκευάζονται έξι αίθουσες το χρόνο στο Νομό Ηρακλείου, θα απαιτηθούν, για να καταργηθεί η διπλοβάρδια εκατό περίπου χρόνια. Αυτήν τη διάγνωση κάνει η νέα Κυβέρνηση, αυτήν τη θεραπεία επιλέγει. Εύγε σας!
      Ποια ήταν η πραγματικότητα, κύριε Υφυπουργέ, που κληρονομήσατε ως Υπουργείο Παιδείας από την προηγούμενη διοίκηση του ΟΣΚ; Εγκεκριμένο επιχειρησιακό σχέδιο εκπαιδευτικών υποδομών πενταετίας 2003-2007 στο σύνολο της χώρας 1.200.000.000.000 ευρώ, δηλαδή.  Επίσης, 230.000.000 ευρώ ετησίως όταν είναι και ο μέσος όρος της τελευταίας τριετίας. Ερώτημα: ποιο είναι το φετινό ποσό απορρόφησης από τον ΟΣΚ σε έργα εκπαιδευτικών υποδομών; Η απάντηση είναι τραγικά χαμηλό. Ό,τι συμβαίνει στο Νομό Ηρακλείου συμβαίνει σε όλη την Ελλάδα. Εξαιρέσεις ελάχιστες υπάρχουν και μάλιστα σε περιοχές όπου την κίνηση των χρηματοδοτήσεων την καθόρισε η κομματική ιδιότητα του νομάρχη ή του δημάρχου.
      Η συμπεριφορά αυτή δεν τιμά τον ΟΣΚ ούτε το Υπουργείο Παιδείας ούτε την Κυβέρνηση. Και σας καλώ να επαναφέρετε στη μνήμη σας τη συμπεριφορά της προηγούμενης διοίκησης του ΟΣΚ τα τελευταία χρόνια, όπου υπήρχε πλήρης αποδοχή σε κοινωνικό, αυτοδιοικητικό και πολιτικό επίπεδο. Είναι κρίμα να γυρίσουμε πίσω. 
      Η Κυβέρνηση καταγγέλλει παντού και σε κάθε ευκαιρία ότι βρήκε άδεια ταμεία.  Ενημερώνω τη Βουλή και μέσω της Εθνικής Αντιπροπωπείας τον ελληνικό λαό ότι στα ταμεία του ΟΣΚ η νέα διοίκηση βρήκε 200.000.000 ευρώ. Τα χρήματα αυτά υπάρχουν, φυλάσσονται και τοκίζονται στις τράπεζες την ίδια ώρα που το πρόβλημα της σχολικής στέγης δεν μπορεί να περιμένει. 
      Ερωτώ, κύριε Υπουργέ; Τι σκέφτεστε να τα κάνετε; Παρακολουθούμε μια απίστευτη αδράνεια σε όλα τα μέτωπα και μάλιστα σε έναν οργανισμό που είχε γίνει πανελληνίως γνωστός ότι επέλυε τα προβλήματα με μια απίστευτη ταχύτητα, με μια ποιότητα και με μια συνέπεια. Παράδειγμα οι σεισμοί της Αθήνας. 
      Τα τελευταία επτά χρόνια ο ΟΣΚ παρέδωσε οκτακόσια είκοσι εννέα κτιριακά έργα. Αυτό ισοδυναμεί με εκατό σχολικές μονάδες το χρόνο, δηλαδή με ένα κτήριο κάθε δύο μέρες. Τώρα, Μάρτιος-Δεκέμβριος του 2004, νομίζω ότι έχουμε δεκαπέντε-είκοσι δημοπρατήσεις έργων. Απίστευτη διαφορά μεγεθών. Ασύγκριτα μεγέθη.
      Στον τομέα της απαλλοτρίωσης των οικοπέδων η κατάσταση είναι ίδια. Τα τελευταία επτά χρόνια απαλλοτριώθηκαν τριακόσια οικόπεδα. Δηλαδή ένα οικόπεδο ανά πέντε ημέρες. Τώρα ούτε ένα οικόπεδο. Και ξέρετε τι συμβαίνει αυτή τη στιγμή; Η Κυβέρνηση παραμένει απαθής, αδιάφορη. Τα οικόπεδα επαναφέρονται, μετά την απόφαση του Συμβουλίου της Επικρατείας, στους ιδιώτες. 
      Πάντως στο παρασκήνιο και στο προσκήνιο λέγονται πολλά πράγματα. Εσείς μπορεί να ξέρετε περισσότερα. Σας λέω όμως τίποτα δεν θα μείνει κρυφό στο θέμα των οικοπέδων. Θα πω και στη δευτερολογία μου κάποια πράγματα. 
      Μια μικρή αναφορά και για τους εξοπλισμούς των σχολείων. Σας ρωτώ, κύριε Υφυπουργέ. Η προηγούμενη διοίκηση του ΟΣΚ είχε αγοράσει τρεις χιλιάδες ηλεκτρονικούς υπολογιστές για τα νηπιαγωγεία που δεν εντάσσονται στην «Κοινωνία της Πληροφορίας». Πού βρίσκονται οι υπολογιστές σήμερα; Εμείς ξέρουμε ότι βρίσκονται στον προμηθευτή και στις αποθήκες του ΟΣΚ. Διακόσιοι πενήντα με τριακόσιους κάπου τους πήγατε εκτελώντας προφανώς μικρορουσφέτια. Να μας πείτε πού πήγαν. Πάντως κανένας δεν θα πάει σε νηπιαγωγείο. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
      ΜΙΧΑΗΛ ΠΑΝΤΟΥΛΑΣ: Πάρτε κάποιο χρόνο από τη δευτερολογία μου, κύριε Πρόεδρε. 
      Ο ΟΣΚ έχει την τύχη, το ξέρουμε όλοι μας, να στελεχώνεται από πολύ ικανούς τεχνικούς και διοικητικούς υπαλλήλους. Βίωσα εγώ ως αντινομάρχης Ιωαννίνων στους σεισμούς της Κόνιτσας αυτήν την ποιότητα του προσωπικού και ως δήμαρχος Μολοσσών Ιωαννίνων όταν έγινε η μεγάλη πυρκαγιά. Οφείλω και μέσω της Εθνικής Αντιπροσωπείας να εκφράσω από το βήμα αυτό της Βουλής το δημόσιο έπαινο και την ευαρέσκεια μου σε αυτό το προσωπικό. 
      Εσείς πώς το αξιοποιείτε; Παραγκωνίζονται οι ικανοί για να αλωνίζουν –και το ξέρετε πολύ καλά- οι ανίκανοι. Ετοιμάζετε στρατιές ιδιωτικών συμβούλων να καταλάβουν ολόκληρο όροφο στον ΟΣΚ –αυτό συζητιέται στον ΟΣΚ- με αδιευκρίνιστης νομιμότητας συμβατικές σχέσεις. Τι θα κάνουν αυτοί οι άνθρωποι, κανένας δεν ξέρει. Πείτε μας, κύριε Υπουργέ, τι σκέφτεστε να κάνετε. Και ο υπηρεσιακός οργανισμός του ΟΣΚ αποδιαρθρώνεται διπλασιάζοντας τις υπηρεσιακές μονάδες, τα τμήματα του ΟΣΚ. Φαίνεται ότι η επανίδρυση του κράτους του ΟΣΚ σημαίνει επίδομα θέσης για όλους τους ΔΑΚ-ίτες. Εκεί φτάσαμε. 
      Στον τομέα της σχολικής στέγης δηλαδή υπάρχει μια τραγική κατάσταση. Πριν, εκατό έργα ετησίως. Τώρα δεκαπέντε έργα το πολύ. Με το ίδιο προσωπικό. Ποιος φταίει; Το προσωπικό; Εσείς φταίτε. Οι μελέτες τώρα στοιβάζονται στα συρτάρια και στα γραφεία. Χαρακτηριστικό παράδειγμα, μαζί με το Ηράκλειο, η Θεσσαλονίκη, όπου η προηγούμενη διοίκηση του ΟΣΚ είχε υπογράψει είκοσι εννέα προγραμματικές συμβάσεις και ούτε ένα έργο η νέα διοίκηση δεν έχει δημοπρατήσει μέχρι τώρα. 
      Στον ΟΣΚ συγκροτείται δυστυχώς ένα σύστημα εξουσίας. Σύστημα, καθεστώς, (διοίκηση, συνδικάτο με πλειοψηφία την κυβερνητική παράταξη και διεύθυνση προσωπικού) που ενοποιεί πλέον τη δραστηριότητά του όχι με βάση τις ανάγκες της εκπαίδευσης σε όλη την Ελλάδα, αλλά με βάση τις ανάγκες που υπακούουν στην κομματική λογική και τους κομματικούς σχεδιασμούς. 
      Τίποτε το σοβαρό δεν μπορεί να γίνει στον τομέα των εκπαιδευτικών υποδομών. Δυστυχώς αυτή είναι η ωμή πραγματικότητα. Κατά τα άλλα, ήρθε η ώρα της περιφέρειας! 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. Δεν έχετε δευτερολογία. Ο Υφυπουργός Εθνικής Παιδείας και Θρησκευμάτων έχει το λόγο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα ήθελα, κύριε Πρόεδρε, κυρίες και κύριοι συνάδελφοι, να ξεκινήσω χρησιμοποιώντας λίγα από τα τελευταία λόγια του τελευταίου επερωτώντος, του τελευταίου ομιλητού από την πλευρά της Αξιωματικής Αντιπολίτευσης. 
      «Ήρθε η ώρα…» –λέει- «…να αφήσουμε τα μεγάλα λόγια». Ήρθε η ώρα, πιστεύω, σε αυτήν την Αίθουσα, ακολουθώντας τουλάχιστον τους πολιτικούς μας Αρχηγούς -που πολύ σωστά ελέχθη από προλαλήσαντα συνάδελφο ότι σήμερα παρέστησαν και είπαν τις απόψεις τους ελεύθερα, αβίαστα και σε χαμηλούς τόνους σε επίπεδο εθνικού διαλόγου- να προσαρμοστούμε σε αυτό το κλίμα. Για να μη φαινόμαστε εδώ στο Κοινοβούλιο, που είναι η κυρίως Αίθουσα της ανταλλαγής των απόψεων σε θεσμικό και ανώτατο επίπεδο δημοκρατίας, ότι είμαστε ασυνεπείς προς εκείνα που, τέλος πάντων, μας οδηγούν στη συνεννόηση.
      Θα ήθελα, λοιπόν, μια και σήμερα ο συμπαθέστατος Νομός Ηρακλείου έχει την τιμητική του από πλευράς καταθέσεως των στοιχείων εκ μέρους της Αντιπολιτεύσεως και της ερωτήσεως της συνολικής, που πρέπει να απαντηθεί, να αποφορτίσουμε το κλίμα, να αφήσουμε τα μεγάλα λόγια. 
      Και επειδή θέλω να τα αφήσουμε, θα ήθελα να σας πω, κύριε συνάδελφε, ότι κανένας δεν μπορεί να υποστηρίξει –ούτε εσείς μπορείτε να υποστηρίξετε- με καθαρά στοιχεία –και φαίνεται ότι δεν το κάνατε, αν άλλως τα έχετε, παρακαλώ να τα καταθέσετε στη Βουλή- ότι δομείται σύστημα μιας νέας εξουσίας στον ΟΣΚ.
      Εγώ σεβάστηκα, όταν ήμουν στη θέση σας από πλευράς Αξιωματικής Αντιπολιτεύσεως, την τότε διοίκηση του ΟΣΚ και παρ’ ότι είχαμε ανταλλάξει λόγο συμπολιτευτικό εκείνος και αντιπολιτευτικό εγώ στη διοίκηση του ΟΣΚ, ποτέ μου δεν έφτασα να λέω τέτοιες υπερβολές. Και εύχομαι και πιστεύω ότι ούτε και τώρα θα μπορούσατε να πείσετε την Ελλάδα, που μας παρακολουθεί, ότι στον ΟΣΚ, που προσπαθεί να συνεχίσει ό,τι καλό υπήρχε, να αλλάξει ό,τι κακώς έγινε με πολύ χαμηλό προφίλ, χωρίς κραυγές και χωρίς προκλήσεις, δομείται ένα σύστημα εξουσίας. 
      Τι θέλετε να σας πω; Γιατί αν σας πω και σας απαντήσω πώς διενεμήθησαν αυτά τα κομπιούτερ, τα οποία η προηγούμενη διοίκηση, επί κυβερνήσεώς σας, είχε αγοράσει, αν σας πω τι πλιάτσικο γινόταν, χωρίς τίποτα να καταγράφεται, από σχολεία, από κοινότητες μαθητικές εν όψει των εκλογών όταν τα μοιράζατε, τότε θα πάμε σε προεκλογικού τύπου κόντρες που δεν είναι ωραίο να τις πούμε.
      Αφήστε, λοιπόν. Δόξα τω Θεώ και τα παρακολουθήσαμε και τα καταγράψαμε και όποτε θέλετε ευχαρίστως θα σας δώσουμε αναλυτικό δελτίο, που πάντως δεν υπήρχε όταν διανέμοντο.
      Ελάτε, λοιπόν, να αγγίξουμε τα σοβαρά και μεγάλα θέματα που εθίγησαν.
      Πρώτα απ’ όλα όντως υπάρχει θέμα σχολικής στέγης σε όλη την Ελλάδα -και υπήρχε- και όχι μόνο στο Νομό Ηρακλείου. Υπάρχει θέμα σχολικής στέγης και κανένας από την πλευρά της Κυβερνήσεως, κυρίες και κύριοι συνάδελφοι, δεν ισχυρίστηκε ποτέ –ούτε ο Πρωθυπουργούς, ούτε εμείς σε αυτήν την Αίθουσα, ούτε η Υπουργός Παιδείας- ότι λύσαμε αυτό το πρόβλημα, ούτε ποτέ μας ότι μπορούσαμε να το λύσουμε θα φανταζόταν κανείς, επιτέλους, μέσα ή έξω από την Αίθουσα, πατώντας ένα κουμπί μέσα σε λίγους μήνες. 
      Όντως, όμως, να συζητήσουμε επί του προγραμματισμού που έγινε. Λέτε, λοιπόν –και είναι η βάση της επερωτήσεώς σας και διατρέχει όλο το κείμενο ως κύρια ιδέα- το εξής: «Γιατί, κύριοι, δεν συνεχίσατε τη χρηματοδότηση…» -κάπως έτσι είναι- «…στα ίδια επίπεδα που την κάναμε εμείς τα προηγούμενα χρόνια; Γιατί δώσατε μόνο 900.000 ευρώ;». Αυτό το περίπου 1.000.000 ευρώ αποτελεί το μεγάλο παράπονο που εκφράζετε και τη δικαιολογημένη κατ’ εσάς κριτική.
      Για να δούμε, λοιπόν, πώς  έχουν τα πράγματα.
      Πρώτα απ’ όλα το Ηράκλειο, όντως ήταν ένας ευνοημένος Νομός από τις προηγούμενες κυβερνήσεις. Εμείς το κατανοούμε, να σας πω την αλήθεια, γιατί η Κρήτη σάς στήριξε πολιτικά και διότι έπρεπε να κάνετε εκείνα που στο πρόγραμμά σας…
      (Θόρυβος από την πτέρυγα του ΠΑΣΟΚ)
      Ένα λεπτό. Γιατί το λέτε αυτό; Είχατε υποσχεθεί και έπρεπε να τα υλοποιήσετε.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ, καταθέστε στοιχεία…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας  και Θρησκευμάτων): Σας παρακαλώ μη με διακόπτετε, κυρία Σχοιναράκη, και να σέβεστε αυτόν που μιλάει. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Βεβαίως. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ δεν σας διέκοψα, αλλά συνεχίζετε και από τα Έδρανα της Αντιπολιτεύσεως να ακολουθείτε την ίδια τακτική. Σας παρακαλώ να ρίξουμε τους τόνους. Σας παρακαλώ να μη με διακόπτετε.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, είναι υποχρέωση του Προεδρείου αυτό.
      Κυρία Σχοιναράκη, ακουστήκατε με πολύ μεγάλη προσοχή. Σας παρακαλώ μη διακόπτετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τα λέω λοιπόν.
      Το 2003 δώσατε περίπου 6.800.000 ευρώ, το 2002 4.400.000 ευρώ και το 2001, αν πάω πιο πίσω, 4.600.000. Για να δούμε τι έγινε το 2003 και το 2002: Ανέφερα τα ποσά, να μην τα πω καθαρά. Να δούμε τι έγινε το 2004, διότι εμείς, αν θυμάστε, εξελέγημεν ως Κυβέρνηση το Μάρτιο του 2004, που εσείς χάσατε τις εκλογές. Για να δούμε λοιπόν τι έδινε ο προϋπολογισμός στις νομαρχιακές αυτοδιοικήσεις. Αυτόν τον αριθμό θα σας πω για να τον βάλουμε δίπλα σ’ αυτούς που διάβασα και για τους οποίους δεν διαφωνείτε:
      Στον αντίστοιχο λοιπόν λογαριασμό είχαν τοποθετηθεί από τη δική σας κυβέρνηση 29.283.054 ευρώ. Αυτός είναι ο αδιάψευστος αριθμός. Και θα ήθελα να δούμε ότι και αυτός δεν ήταν καθαρός, δηλαδή δεν μπορούσε να πάει ολόκληρος και να επιχορηγήσει νομαρχίες -για συνεχιζόμενα έργα, για την ολοκλήρωσή τους, για αγορά οικοπέδων- για νέα έργα έτσι όπως τα επιτελεί με το θεσμικό της πλαίσιο η Νομαρχιακή Αυτοδιοίκηση, γιατί για την ίδια χρονιά 17.000.000 ευρώ έπρεπε να αφαιρεθούν, επειδή έπρεπε να αποπληρωθούν με βάση αυτά υποχρεώσεις που ήταν ανειλημμένες και οι οποίες έπρεπε να εξοφληθούν με την έναρξη του 2004.
      Αν λοιπόν από τα 29.283.054 ευρώ αφαιρέσετε τα 17.000.000, καταλαβαίνετε πού πηγαίνουμε. Και αυτό το ποσόν έπρεπε να διανεμηθεί το 2004 σε όλη την Ελλάδα, σε όλες τις Νομαρχιακές Αυτοδιοικήσεις. Έτσι λοιπόν τα 900.000 ευρώ που δώσαμε ήταν το αποτέλεσμα μοιρασιάς με βάση το καθαρό ποσό που εσείς είχατε εντάξει στον προϋπολογισμό. Γιατί λοιπόν διαμαρτύρεστε; Και όχι μόνον αυτό: Αν πάρετε τον αντίστοιχο πίνακα από το ΥΠΕΣΔΑ και δείτε πώς κατανείμαμε εμείς μετά από διάλογο –γιατί είχαμε καταγράψει φυσικά τις ανειλημμένες υποχρεώσεις να τελειώσουν τα έργα και όλα αυτά που ορθώς είπατε- θα δείτε ότι ο Νομός Ηρακλείου με βάση αυτό το υπόλοιπο δεν αδικήθηκε. Είναι από τις πρώτες νομαρχίες, μαζί με τη Θεσσαλονίκη, που επιχορηγήθηκαν με ένα τέτοιο ποσό. Αυτή είναι η αλήθεια και παρακαλώ στις δευτερολογίες σας να μου απαντήσετε πάνω σ’ αυτό.
      Αλλά, για σταθείτε. Θίξατε ένα θέμα. Εγώ δεν θα το ανέφερα, γιατί δεν υπήρχε στην ερώτηση, αλλά το θίξατε. Και νομίζω ότι εδώ αποκαλύπτετε με αυτά που είπατε την αδικία που κάνατε, όταν ήσαστε κυβέρνηση, εις βάρος του ίδιου νομού, για το κτηριακό πρόβλημα του οποίου κόπτεστε. Μιλώ για το θέμα του αμιάντου. 
      Δεν μπορείτε να πείτε ότι κάνατε κάτι για τον αμίαντο, ενώ γνωρίζατε χρόνια, όχι την τελευταία χρονιά που παραδώσατε την εξουσία ως κυβέρνηση. Οι κυβερνήσεις του ΠΑΣΟΚ –οι δύο τελευταίες τουλάχιστον- γνώριζαν από τις αναφορές της ίδιας της Νομαρχιακής σας Αυτοδιοίκησης πώς ήταν το πρόβλημα με τις αίθουσες, που είτε είχαν ολοσχερώς αμίαντο είτε είχαν εκτεταμένα στοιχεία αμιάντου και έπρεπε να δώσετε χρήματα και να τα απομακρύνετε. Και δεν κάνατε τίποτα. Ένα πιλοτικό πρόγραμμα κάνατε το 2003 για όλη τη χώρα, για ελάχιστα σχολεία και ουσιαστικά δεν δώσατε τίποτα. Εμείς όμως είμαστε υπερήφανοι ότι μέχρι τώρα σε ολόκληρη την επικράτεια –και θα καταλήξω και στο Νομό Ηρακλείου- έχουμε κάνει:
      Καταγράψαμε στοιχεία με ομάδες που τις έφτιαξε ο Οργανισμός Σχολικών Κτηρίων, για τον οποίον πήγατε να πείτε ότι δομεί μια νέα εξουσία και να αφήσετε υπονοούμενα. Ελέγξαμε λοιπόν και καταγράψαμε όλα τα σχολεία, σημείο προς σημείο, της πρωτοβάθμιας και της δευτεροβάθμιας εκπαίδευσης σε τριάντα έναν νομούς με ειδικά συνεργεία που έκανε ο ΟΣΚ. Με τη βοήθεια πανεπιστημιακών από όλα τα ΑΕΙ και ΤΕΙ της χώρας εντοπίστηκαν σε είκοσι τρεις ήδη ολοκληρωμένα ελεγχόμενους νομούς τα στοιχεία, είτε καθολικά είτε μερικά. Μένουν –πιστεύω εντός των ημερών θα ολοκληρωθεί- να πάρουμε τα στοιχεία και από άλλους οκτώ νομούς.
      Τώρα τι κάνουμε; Οι σχολικές μονάδες αμιάντου είναι διακόσιες τριάντα. Είκοσι επτά απ’ αυτές που έχουμε καταγράψει σε όλη τη χώρα θα πρέπει να αντικατασταθούν συνολικά ως σχολεία, όχι απλώς αίθουσες, όχι απλώς επιφάνειες.
      Είναι είκοσι επτά σχολικές μονάδες, που έχουν ολικώς επικίνδυνα στοιχεία και πρέπει ολοσχερώς να αντικατασταθούν. Πιστεύουμε ότι μέσα σε ένα δεκάμηνο, αυτά τα είκοσι επτά σχολεία θα έχουν πλήρως αντικατασταθεί.
      Οι νομοί στους οποίους έχουν ξεκινήσει οι προσπάθειες για την αντικατάσταση, στον ορίζοντα του δεκαμήνου που σας έδωσα, αυτών των είκοσι επτά σχολείων, είναι οι Νομοί Μεσσηνίας, Ηλείας, Αρκαδίας, Καρδίτσας, Σερρών και Ροδόπης.
      Στο Ηράκλειο, για να μη λέτε ότι αναφέρω γενικά στοιχεία που δεν αφορούν συγκεκριμένα την επερώτησή σας, ελέγχθηκαν πενήντα σχολεία και εντοπίστηκαν σε δεκαεπτά σχολεία επιφάνειες αμιάντου, που πρέπει να απομακρυνθούν. Εμείς ήδη δώσαμε το ποσό των 800.000 ευρώ σε εσάς για αυτήν τη χρονιά με προκαταβολή 100.000 ευρώ, για να αρχίσει σταδιακά και υπό συγκεκριμένο πακέτο εντολών η απομάκρυνση του αμιάντου, γιατί η όλη διαδικασία πρέπει να είναι απολύτως προσεγμένη, όπως αξίζει στα παιδιά μας, στους καθηγητές και σε ολόκληρο τον πληθυσμό που ζει γύρω από τα σχολεία.
      Δεσμεύσαμε ήδη για φέτος 10.000.000 ευρώ και θα δώσουμε και άλλα, όπως δήλωσε η Υπουργός Παιδείας σε αυτήν την Αίθουσα, από άλλους λογαριασμούς, συμπληρωματικά, για να επιταχυνθεί το έργο και να ενισχυθεί οικονομικά αυτή η άγια δουλειά της απομάκρυνσης του αμιάντου.
      Για να δούμε τώρα ποιο είναι το πρόγραμμα του Υπουργείου Παιδείας στον ΟΣΚ για το Νομό Ηρακλείου. Θα αναφέρω αναλυτικά όλα τα στοιχεία που πήραμε από την Περιφερειακή Διοίκηση Εκπαίδευσης στην Κρήτη και τα στοιχεία που μας έδωσαν οι Διευθύνσεις Πρωτοβάθμιας και Δευτεροβάθμιας Εκπαίδευσης στο Νομό, για να δούμε τι πρέπει να τελειώσει και πώς θα τελειώσει. 
      Να δούμε κατ’ αρχάς τι έχουμε προγραμματίσει για την τετραετία 2004-2008, με βάση αυτά που δώσαμε στη δημοσιότητα πριν τρεις μήνες και όχι με βάση την επερώτησή σας, τα οποία έχει καταγράψει ο ΟΣΚ και έχουν μπει επισήμως στον προγραμματισμό 2004-2008. Για αυτά έχει δεσμευτεί η Κυβέρνηση και σταδιακά ξεκινούν από τώρα.
      Το δωδεκαθέσιο δημοτικό σχολείο στο Κόκκινο Χάνι προϋπολογισμού 2.500.000 ευρώ. Το ειδικό εξαθέσιο σχολείο του Ηρακλείου, όπως έχει προγραμματιστεί, προϋπολογισμού 1.200.000 ευρώ. Το ειδικό νηπιαγωγείο Ηρακλείου, που το αναφέρετε στην ερώτησή σας, με 600.000 ευρώ προϋπολογισμό και η επέκταση του δημοτικού στην περιοχή Τσιφούτ Κοφινάς με 200.000 ευρώ για τις αντίστοιχες αίθουσες, που πάλι τις αναφέρετε στην ερώτησή σας. Σύνολο, λοιπόν, 4.500.000 ευρώ.
      Για να δούμε πώς πάει η διπλοβάρδια, γιατί κατανοώ ότι εδώ πρέπει να στρέψουμε το ενδιαφέρον μας. Εσείς μιλήσατε για τα τόσα που φτιάξατε, στα τόσα χρόνια, θα συμπληρώσω εγώ. Θα πρέπει να μη λέμε απλώς πόσες αίθουσες κατασκευάστηκαν, αλλά σε πόσα χρόνια κατασκευάστηκαν. Αυτό ενδιαφέρει τον ελληνικό λαό, για να μπορούμε να κάνουμε και τις συγκρίσεις με τους μήνες της διακυβέρνησης της Νέας Δημοκρατίας.
      Αναφέρεστε σε οκτώ σχολικές μονάδες της δευτεροβάθμιας εκπαίδευσης, που λειτουργούν σε διπλή βάρδια. Σας αναφέρω ότι από την έρευνα που έχουμε κάνει εδώ και πέντε μήνες, το 2ο και το 4ο Γυμνάσιο Ηρακλείου, καθώς και το 6ο, λειτουργούν μόνο σε πρωινή βάρδια. 
      Για τη μεταφορά του 2ου Ενιαίου Λυκείου, για το οποίο αναφέρετε στην ερώτηση ότι πρέπει επιτέλους να ολοκληρωθεί, αφού πληρωθεί ο εργολάβος, μέσα στην τακτή προθεσμία των δύο μηνών που έχει ο ίδιος υποσχεθεί για το κτήριο, για να αποσυμφορηθεί το όλο σύστημα, σας λέω το εξής: Στις 3 Φεβρουαρίου, με ραντεβού που έχει κλειστεί εδώ και είκοσι ημέρες, η Υπουργός Παιδείας, όπως μου είπε και σας το μεταφέρω, θα συναντήσει στο γραφείο της τον Περιφερειάρχη Κρήτης και τον Περιφερειακό Διευθυντή, για να οριστεί το ποσό, να ξεκαθαριστούν τα αιτούμενα ποσά από τον εργολάβο και να αποδοθεί…
      ΒΑΣΙΛΕΙΟΣ ΚΕΓΚΕΡΟΓΛΟΥ: Αν είναι δυνατόν…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε συνάδελφε. Εγώ σας τα λέω και εσείς έχετε τη δευτερολογία σας, για να μου απαντήσετε. 
      Εάν είναι 1.000.000 ευρώ ή όποια άλλο ποσό, θα αποπληρωθεί, για να το τελειώσει, όπως έχει πει, μέσα σε ένα δίμηνο. Ει δυνατόν, το Πάσχα να είναι έτοιμο το σχολείο, για να αναδιαταχθούν τα σχολεία και να τελειώνουμε. Αυτά για το Ενιαίο Λύκειο.
      Το 10ο Ενιαίο Λύκειο και το 9ο Γυμνάσιο θα λειτουργήσουν μετά από αυτήν την αναδιάταξη σε πρωινή βάρδια και δεν νομίζω ότι υπάρχει αμφιβολία.
      Έτσι, μόνο το 1ο ΤΕΕ λειτουργεί σε απογευματινή βάρδια, αλλά όχι τώρα, από ιδρύσέως του, από το 1980. Εάν θυμάστε οι Βουλευτές του νομού, ήταν ένα παλαιό Τεχνικό και Επαγγελματικό Λύκειο, που λειτουργεί από το 1980 και όχι τα τελευταία χρόνια σε απογευματινή βάρδια.
      Να δούμε τη διπλή βάρδια. Η διπλή βάρδια είναι στα τέσσερα σχολεία που προείπα. Να δούμε, όμως, τι γίνεται και με τα ενοικιαζόμενα. Είναι γνωστό ότι όπως στη Θεσσαλονίκη έτσι και στο Ηράκλειο έχουν ανέβει οι τιμές γης και είναι, όπως τις καταγράψαμε, πάρα πολύ υψηλές. Αυτό δε, είναι το αποτρεπτικό στοιχείο, έτσι φαίνεται καθαρά στην αντίστοιχη μελέτη, για να αγοραστούν οικόπεδα γρήγορα και να μπορέσουμε να περάσουμε σε προγραμματισμό νέας ίδρυσης σχολικών μονάδων. Αυτό ταλανίζει και τα νηπιαγωγεία, όχι όμως μόνο στο Νομό Ηρακλείου αλλά σε ολόκληρη τη χώρα. 
      Θα πρέπει όμως εδώ να πω ότι στο σπίτι του κρεμασμένου δεν πρέπει να μιλάμε για σκοινί, γιατί για τα νηπιαγωγεία, για την προσχολική ηλικία και για τις υποδομές της δεν μπορείτε να πείτε ότι κάνατε τίποτα όλα αυτά τα χρόνια ως κυβερνήσεις μέχρι και την ώρα που μας παραδώσατε την εξουσία. 
      Να δούμε, λοιπόν, τι γίνεται στα ήδη εξελισσόμενα ως κατασκευές κτήρια. 
      Λόγω μεταφοράς του δευτέρου γυμνασίου σε νεόδμητο κτήριο το σχολείο λειτουργεί σε πρωινή βάρδια όπως και το τέταρτο, είναι συλειτουργούντα σχολεία. Οι αίθουσες οι οποίες ενοικιάζονται είναι τριάντα ένα στο νομό και στεγάζουν το 3ο ΤΕΕ Ηρακλείου και το δεύτερο ΣΕΚ Ηρακλείου, για το οποίο εμείς καταγράψαμε τις ανάγκες και πλέον είναι στον προγραμματισμό μας όπως σας είπα.
      Τώρα όσον αφορά την αποπεράτωση του 2ου Ενιαίου Λυκείου επί της οδού Κομνηλάκη και τη μεταφορά του όταν μεταφερθεί, θα απελευθερωθούν οι λυόμενες αίθουσες στην περιοχή Άγιος Ιωάννης Χωστός, στις οποίες στεγάζονται μέχρι στιγμής προσωρινά. Τον κενούμενο χώρο των αιθουσών στην περιοχή Άγιος Ιωάννης θα καλύψει το 45ο Δημοτικό Σχολείο Ηρακλείου –το γνωρίζει αυτό η Τοπική Αυτοδιοίκηση του νομού- το οποίο τώρα συστεγάζεται με το 9ο Γυμνάσιο και το 10ο Ενιαίο Λύκειο Ηρακλείου στο συγκρότημα των Δειλινών.
      Με την αποπεράτωση δέκα συμπληρωματικών αιθουσών του 6ου Ενιαίου Λυκείου στην περιοχή Κατσαμπά και την έναρξη και ολοκλήρωση των εργασιών ανέγερσης του κτηρίου στο οποίο θα στεγάζεται το 1ο ΤΕΕ Ηρακλείου θα μπορούμε να πούμε μετά ότι όλα τα σχολεία της δευτεροβάθμιας εκπαίδευσης του νομού θα λειτουργούν σε πρωινή βάρδια. Έτσι βλέπουμε, έτσι παρακολουθούμε την εξέλιξη της σχολικής στέγης στο νομό. 
      Ποια είναι τώρα τα οικονομικά στοιχεία και πώς καταγράφονται οι αποπερατώσεις των σχολείων στη δευτεροβάθμια. 
      Τα σχολεία στα οποία πραγματοποιούνται εργασίες αποπεράτωσης, προγραμματισμού της Νομαρχιακής Αυτοδιοίκησης είναι το Γυμνάσιο και Λύκειο Βιάνου, το γυμναστήριο. Είναι το σχολικό συγκρότημα Κηπούπολης, 5ο Ενιαίο Λύκειο, που έχει ήδη ολοκληρωθεί και λειτουργεί. Είναι η ανέγερση του 2ου Γυμνασίου και του 2ου Ενιαίου Λυκείου, η προσθήκη αιθουσών που προείπα με τον προϋπολογισμό στο 6ο Ενιαίο Λύκειο, οι συμπληρωματικές εργασίες του 6ου Γυμνασίου, η προσθήκη τριών αιθουσών στο Γυμνάσιο Γέργιουρης και η διαμόρφωση της αίθουσας για τη στέγαση του Καλλιτεχνικού και Εικαστικού Γυμνασίου.
      Σίγουρο είναι, κυρίες και κύριοι συνάδελφοι, ότι όταν δόθηκε το σύνολο των αρμοδιοτήτων στη δευτεροβάθμια Τοπική Αυτοδιοίκηση, δηλαδή σε επίπεδο νομαρχιών δεν προβλέφθηκαν οι μηχανισμοί ελέγχου που θα μπορούσαν έστω και δειγματοληπτικά να δίνουν στις κυβερνήσεις το δικαίωμα να ελέγχουν υπερβάσεις προϋπολογισμών. Και έτσι το πρόβλημα των καταγραφών, που αν τα δείτε, κύριε συνάδελφε, που φαίνεται ότι δεν σας ικανοποιεί αυτό που λέω, εάν τα δείτε έτσι όπως φαίνονται στις αποφάσεις των ίδιων των οργάνων των νομαρχιακών, θα καταλάβετε ότι πρώτες οι νομαρχίες εκπλήσσονται όταν παίρνουν τους λογαριασμούς των εργολάβων.
      Θα ήθελα να σας πω, λοιπόν, ότι και εδώ μερικά πράγματα πρέπει να αλλάξουν, σε επίπεδο πρωτολογίας μου. Σε επίπεδα δευτερολογίας, εάν θέλετε θα σας δώσω και για γειτονικούς νομούς παράδειγμα, πώς έγιναν οι υπερβάσεις στο γειτονικό το διπλανό νομό σας, πώς έγιναν στον παραδίπλα νομό, στο Νομό Χανίων. Έχω αρκετά παραδείγματα, αλλά επειδή είπα να μην υπερβώ, κύριε Πρόεδρε, το εικοσάλεπτο θα τα καταθέσω αμέσως μετά, αφού δευτερολογήσετε και εσείς και αφού συμμαζέψω τις δικές σας δεύτερες σκέψεις.
      Θα ήθελα, λοιπόν, να σας πω ότι κανένας δεν θέλει να αδικήσει εν  κατακλείδι, τη Νομαρχιακή Αυτοδιοίκηση Ηρακλείου, κυρίως δεν θέλει να καταδικάσει ή να μειωθεί όσον αφορά τις υποδομές του ο Νομός Ηρακλείου και ο νομός σας, κύριε Παντούλα. 
      Έτσι, λοιπόν, να είστε βέβαιοι ότι και με το πρόβλημα ελέγχου θα γίνει κάτι. Άκουσα τα περί σεισμικότητας και δικαίως ελέχθησαν.
      Ελέγξατε τη σεισμικότητα σε όλη την Ελλάδα. Η διοίκηση του ΟΣΚ και ο αρμόδιος Υπουργός, όταν εδώ έξι φορές φέραμε το θέμα ως αντιπολίτευση, μας έλεγαν να μην ανησυχούμε γιατί τα κτήρια έχουν αντέξει τους σεισμούς και είναι ικανά να στεγάσουν ασφαλώς τους μαθητές μας. 
      Σας λέω λοιπόν και εγώ τη δική μας άποψη. Αντιθέτως εμείς μέχρι στιγμής στους λίγους αυτούς μήνες έχουμε ελέγξει τη στατικότητα επτακοσίων πενήντα  σχολείων σε όλη τη χώρα, δίνοντας προπορεία στους νομούς που έχουν μεγάλη σεισμικότητα. Έχουμε καλέσει και τις πέντε πανεπιστημιακές αρμόδιες σχολές με τους καθηγητές τους και έχουμε κάνει μαζί με τον πολιτικό σχεδιασμό και με τους ομοειδείς οργανισμούς μια μεγάλη επιτροπή, η οποία αυτό το έργο μαμούθ θα το ολοκληρώσει, όσοι πόροι και αν χρειαστούν όσος χρόνος και αν χρειαστεί. Γιατί όντως όλα τα σχολεία της χώρας –όχι μόνο του Νομού Ηρακλείου- χρειάζεται να ελεγχθούν στατικά για να έχουμε ασφαλή φιλοξενία των παιδιών μας και να μπορούμε ως γονείς και ως πολιτεία να κοιμόμαστε ήσυχοι.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Η κ. Δαμανάκη έχει το λόγο ως Κοινοβουλευτικός Εκπρόσωπος του ΠΑΣΟΚ.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Οι συνάδελφοι του ΠΑΣΟΚ από το Νομό Ηρακλείου με μία εμπεριστατωμένη επερώτηση αναφέρονται σε όλα τα στοιχεία που αφορούν τη σχολική στέγη στο νομό. Νομίζω ότι ο κύριος Υπουργός θα έπρεπε να είναι πιο προσεκτικός όταν αναφέρεται στην κατάθεση αυτής της επερώτησης. Διότι και ένας εντελώς άσχετος, επιτρέψτε μου την έκφραση, με αυτά που συμβαίνουν στο Νομό Ηρακλείου, αν δει το κείμενο της επερώτησης, αντιλαμβάνεται ότι εδώ υπάρχουν όλα τα στοιχεία. Στοιχεία που αναφέρονται στο τι ποσά έχουν κατατεθεί κάθε χρόνο επί μία δεκαετία και πλέον. Στοιχεία για τις ελλείψεις που υπάρχουν όπως στοιχεία για το τι ακριβώς έχει κατατεθεί ως πρόβλεψη από τη σημερινή Κυβέρνηση για τον επόμενο χρόνο.
      Επομένως, κύριε Πρόεδρε, νομίζω πως ο κύριος Υπουργός πρέπει να απαντήσει στο αναμφισβήτητο δικό μας επιχείρημα, το οποίο είναι γεγονός, ότι η Κυβέρνηση μειώνει κάθετα  τις δαπάνες για τη σχολική στέγη στο Νομό Ηρακλείου. Μάλιστα τις μειώνει σε τέτοιο βαθμό, ώστε το πρόγραμμα της σχολικής στέγης να μην μπορεί να ολοκληρωθεί.  Αυτό είναι ένα συμπέρασμα απέναντι στο οποίο ο κύριος Υπουργός δεν τοποθετήθηκε. 
      Ακούσαμε διάφορα άλλα, τα οποία θα σχολιάσω στη συνέχεια, αλλά η ουσία της επερώτησης είναι αυτή. Ενώ δηλαδή τα προηγούμενα χρόνια είχε μπει σε μια τροχιά ένα πρόγραμμα σχολικής στέγης, αυτό κινδυνεύει να σταματήσει. Από τα στοιχεία και με βάση τα δεδομένα που υπάρχουν, ελάχιστα μπορούν  να γίνουν με τα κονδύλια τα οποία προβλέπει η Κυβέρνηση για την επόμενη χρονιά. Σ’ αυτό πιστεύω ότι δεν υπάρχει δεύτερη γνώμη. Και νομίζω ότι σ’ αυτό πρέπει και το Υπουργείο Παιδείας να κρατήσει μια πιο προσεκτική, επιτρέψτε μου να πω και διεκδικητική στάση.
      Κύριε Υπουργέ, αν το Υπουργείο Παιδείας δεν διεκδικεί το ίδιο από την κεντρική κυβέρνηση μεγαλύτερα ποσά, αλλά θεωρεί ότι τα ποσά που δίνονται φέτος –και θα έλθω σ’ αυτό- είναι αρκετά, τότε όπως αντιλαμβάνεσθε ουσιαστικός λόγος για αναβάθμιση της παιδείας δεν μπορεί να υπάρξει. Στο κάτω κάτω δεν είναι μόνο ευθύνη του Υπουργείου Παιδείας το γεγονός ότι αυτήν τη στιγμή γίνεται τέτοια κατανομή των δαπανών του προϋπολογισμού.
      Ο κύριος Υπουργός βέβαια έσπευσε να δηλώσει ότι το Ηράκλειο είναι ένας ευνοημένος νομός διότι στήριξε το ΠΑΣΟΚ, την Αντιπολίτευση. Δεν το αντιλαμβάνομαι αυτό, κύριε Υπουργέ. Αυτό το «ευνοημένος νομός» δεν το αντιλαμβάνομαι καθόλου. Τι νόημα έχει; Είναι δυνατόν σήμερα εδώ να μιλάμε με τέτοια κριτήρια; Ποιος είναι ας πούμε ο ριγμένος νομός;
      ΓΕΩΡΓΙΟΣ ΚΑΛΟΣ  ( Υφυπουργός Εθνικής Παιδείας και Θρησκευμάτων): Αν πάρετε τον πίνακα, θα δείτε ακριβώς τι εννοώ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μην απαντάτε έτσι. Βέβαια διευκόλυνση είναι, γιατί μπορεί να ανατρέξει η κ. Δαμανάκη στον πίνακα.
      Συνεχίστε, κυρία Δαμανάκη.
      ΜΑΡΙΑ ΔΑΜΑΝΑΚΗ: Κύριε Πρόεδρε, αυτό το οποίο θέτω δεν είναι θέμα πινάκων. Είναι δυνατόν εδώ να εμφανίζεται η Κυβέρνηση και να μιλάει για ευνοημένους νομούς;
      Ο κ. Κεφαλογιάννης, που είναι εδώ και ο οποίος είναι Υπουργός της σημερινής Κυβέρνησης, θα πρέπει να παραδεχτεί μαζί με τον κύριο Υπουργό ότι ενώ το ΠΑΣΟΚ είχε το Ηράκλειο ευνοημένο νομό, η παρούσα Κυβέρνηση δεν τον έχει. Διότι αν μιλούμε για ευνοημένους νομούς, δικαιούμαι και εγώ να βγάλω τα αντίστοιχα συμπεράσματα.
      Δεν μπορούμε να στηριχτούμε σ’ αυτήν τη λογική. Άλλωστε –και εδώ θέλω να καταλήξω- αυτό το οποίο συμβαίνει στο Ηράκλειο είναι σύμπτωμα μιας γενικότερης κατάστασης.
      Οφείλεται στο ότι τα κονδύλια για την παιδεία φέτος είναι μειωμένα. Το πολιτικό πρόβλημα απέναντι στο οποίο πρέπει να τοποθετηθεί η Νέα Δημοκρατία είναι ότι για πρώτη φορά φέτος μετά από πάρα πολλά χρόνια οι δαπάνες του προϋπολογισμού για την παιδεία μειώνονται ως ποσοστό του Ακαθάριστου Εθνικού Προϊόντος. Η μείωση είναι μικρή, αλλά υπάρχει. Και αφού η Κυβέρνηση έδωσε τόσες προεκλογικές υποσχέσεις για την άνοδο των δαπανών για την εκπαίδευση λέγοντας ότι στο τέλος της τετραετίας θα φθάσουμε στο 5% του ΑΕΠ –αυτό το ακούμε επί πάρα πολλά χρόνια- είναι δυνατόν να ξεκινάμε την πρώτη χρονιά με μείωση των δαπανών; Νομίζω ότι αυτό είναι ένα πολιτικό πρόβλημα από το οποίο η Κυβέρνηση δεν μπορεί να διαφύγει.
      Και μια και ο κύριος Υπουργός αναφέρθηκε στο Εθνικό Συμβούλιο Παιδείας πρέπει να πω ότι παρακολούθησα με προσοχή την ομιλία του Πρωθυπουργού, η οποία αναφέρθηκε σε πολλές ιδέες περί της εκπαίδευσης συνολικά. Όμως, όλοι αντιλαμβανόμεθα ότι αυτές οι ιδέες καλές ή κακές –δεν θέλω να τις σχολιάσω τώρα- δεν μπορούν να πραγματοποιηθούν αν δεν υπάρξει αντίστοιχη πρόβλεψη για τη χρηματοδότηση είτε από τον προϋπολογισμό, είτε από το Κοινοτικό Πλαίσιο Στήριξης, είτε από άλλους πόρους. Πάντως δεν μπορούμε να παρακάμπτουμε αυτό το ζήτημα ως δευτερεύον διότι δεν είναι δευτερεύον εκ των πραγμάτων.
      Ακούστηκαν πολλά για το Εθνικό Συμβούλιο Παιδείας. Ο κύριος Υπουργός μάς κάλεσε να χαμηλώσουμε τους τόνους για να μην είμαστε ασυνεπείς προς όσα είπαν οι πολιτικοί Αρχηγοί στο Εθνικό Συμβούλιο Παιδείας. Η Κυβέρνηση οφείλει να αντιληφθεί την έννοια που εμείς τουλάχιστον δίνουμε –πιστεύω και η ελληνική κοινωνία- στο θέμα της συναίνεσης για το μεγάλο εθνικό θέμα της παιδείας. Και εμείς μιλάμε για συναίνεση και ο Πρόεδρος του ΠΑΣΟΚ σήμερα στην ομιλία του ξεκίνησε απ’ αυτήν ακριβώς την αρχή. Πιστεύω όμως ότι εδώ γίνεται μία παρανόηση. Ασφαλώς η κοινωνία βάζει τον πήχυ πολύ ψηλά και περιμένει από το Εθνικό Συμβούλιο Παιδείας επιτέλους να αλλάξει κάτι για να έχουμε ένα σοβαρό εκπαιδευτικό σύστημα σ’ αυτόν τον τόπο. Όμως η κοινωνία δεν έχει την αυταπάτη ότι τα κόμματα δεν έχουν διαφορές. Ούτε είναι δυνατόν η πολιτική αντιπαράθεση και ο διάλογος να εξαφανιστούν επειδή υπάρχει Εθνικό Συμβούλιο Παιδείας. Εδώ τα πράγματα πρέπει να αποκατασταθούν. 
      Άλλωστε ο Πρόεδρος του ΠΑΣΟΚ τόνισε στην ομιλία του και οφείλω και εγώ να το επαναλάβω με σαφήνεια ότι συναίνεση εν λευκώ δεν είναι δεδομένη. Η παρουσία μας στο Εθνικό Συμβούλιο Παιδείας, όπως και εδώ στη Βουλή και στην Κοινοβουλευτική Επιτροπή Παιδείας, όπως θα συνεχίσουμε το διάλογο, έχει το νόημα της εμπεριστατωμένης συζήτησης, της κατάθεσης προτάσεων, της ανάληψης ευθυνών που έχουμε ως κόμμα της Αξιωματικής Αντιπολίτευσης, της αντιπαράθεσης σε όσα διαφωνούμε με την Κυβέρνηση και της προσπάθειας μετά από αυτά να αναζητηθεί ένα κοινό έδαφος. Με δυο λόγια, αυτό το οποίο ζητείται είναι η διαβούλευση μέσω του Εθνικού Συμβουλίου Παιδείας και όχι η δική μας συναίνεση ή των άλλων κομμάτων της Αντιπολίτευσης σε προαποφασισμένες από την Κυβέρνηση λύσεις. Αυτά πολύ περισσότερο δεν μπορούμε να τα χρησιμοποιούμε για λόγους επικοινωνιακούς. Νομίζω ότι τελικά οι πολίτες θα κρίνουν ποιος τηρεί τις υποσχέσεις του και σ’ αυτό το θέμα.
      Επανέρχομαι στο κύριο θέμα της επερώτησης. Είναι γεγονός ότι στο Νομό Ηρακλείου είχαν γίνει σοβαρά βήματα στο θέμα της σχολικής στέγης. Νομίζω ότι αυτό ο κύριος Υπουργός δεν μπορεί να το αρνηθεί. Αν κατάλαβα καλά δεν το αρνήθηκε, έστω και με την κάλυψη του «ευνοημένου νομού». Αυτά τα βήματα πραγματοποιήθηκαν από τη Νομαρχιακή Αυτοδιοίκηση Ηρακλείου, όπως πραγματοποιούνται αντίστοιχα βήματα από τις νομαρχιακές αυτοδιοικήσεις της χώρας ανεξάρτητα από την πολιτική προέλευση των εκλεγμένων νομαρχών. Πολύ φοβάμαι ότι ο κύριος Υπουργός σήμερα με την ομιλία του εισήγαγε καινά δαιμόνια σ’ αυτό το θέμα. Διότι εγώ αντελήφθην πρώτον ότι η Κυβέρνηση αποδοκιμάζει με τον ένα ή τον άλλο τρόπο τη διαχείριση των κονδυλίων που έκαναν οι νομαρχιακές αυτοδιοικήσεις της χώρας. Μίλησε για υπερβάσεις και για δυνατότητα να έχει η Κυβέρνηση έναν έλεγχο.
      Τι εννοεί ακριβώς; Ασφαλώς ελέγχους κάνει το κράτος και θα πρέπει να κάνει και γίνονται. Εννοεί ότι η Κυβέρνηση έχει κατά νου να φέρει ένα νέο σύστημα ελέγχου των δαπανών της Νομαρχιακής Αυτοδιοίκησης; Τι εννοεί; 
      Δεύτερον, αντιλήφθηκα ότι ορισμένα ζητήματα και ορισμένες δαπάνες, αν κατάλαβα καλά, η κυρία Υπουργός θα τα χειριστεί μαζί με τον Οργανισμό Σχολικών Κτηρίων και τον αρμόδιο περιφερειάρχη. 
      Είπε δηλαδή ο κύριος Υπουργός ότι την επόμενη εβδομάδα η κυρία Υπουργός θα καλέσει τον περιφερειάρχη στο γραφείο της μαζί με τους νομάρχες και τον περιφερειακό διευθυντή και θα λύσει τα θέματα της σχολικής στέγης στην Κρήτη. Με συγχωρείτε, αυτό θα γίνει για όλες τις περιφέρειες της χώρας; Αυτή είναι μία νέα πολιτική; Αν έχω καταλάβει καλά μέχρι τώρα, υπάρχει ένα θεσμικό πλαίσιο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μην φοβάστε, θα σας απαντήσω!
      ΜΑΡΙΑ ΔΑΜΑΝΑΚΗ: Βεβαίως, να μου απαντήσετε. Γι’ αυτό τα λέω. 
      Υπάρχει ένα συγκεκριμένο θεσμικό πλαίσιο, το οποίο προβλέπει τρόπους χρηματοδότησης και εκτέλεσης των έργων, όπου το κράτος -ο ΟΣΚ εν προκειμένω- και η Νομαρχιακή Αυτοδιοίκηση έχουν την ευθύνη. Πρόκειται να πάμε σ’ ένα άλλο καθεστώς, όπου θα παρεμβαίνει και η περιφέρεια; 
      Νομίζω ότι αυτά είναι ζητήματα που αφορούν τη λειτουργία, αν θέλετε, συνολικά της διοίκησης της εκπαίδευσης και τα οποία η Κυβέρνηση οφείλει να αποσαφηνίσει. Και αν θέλετε, είναι πολύ σοβαρά πολιτικά μηνύματα, που αφορούν το θεσμό της Νομαρχιακής Αυτοδιοίκησης συνολικά. 
      Συνοψίζοντας, κύριε Πρόεδρε, οι συνάδελφοι του ΠΑΣΟΚ νομίζω με εξαιρετικά τεκμηριωμένο τρόπο αναφέρθηκαν στα συγκεκριμένα βήματα που είχαν γίνει σ’ αυτό το διάστημα, όσον αφορά τη σχολική στέγη στο Νομό Ηρακλείου. Το κείμενο της επερώτησής μας έχει τα συγκεκριμένα στοιχεία. 
      Ένα μόνο θα πω, κύριε Πρόεδρε. Ενώ την τελευταία δεκαετία –και προκύπτει αυτό από τους πίνακες- έχουμε κατά μέσο όρο μία εκταμίευση τεσσάρων, πέντε, έξι, επτά εκατομμυρίων ευρώ το χρόνο -4,5 εκατομμύρια ευρώ είναι το μικρότερο ποσό όλης της δεκαετίας κατά έτος- φέτος έχουμε 900.000 ευρώ. Μιλάμε δηλαδή για μία κάθετη πτώση του ποσού την οποία η Κυβέρνηση δεν μπορεί να αρνηθεί και πρέπει να δούμε τι θα κάνουμε. Υπάρχει, λοιπόν, σοβαρό πρόβλημα εγκατάλειψης του προγράμματος της σχολικής στέγης στο Νομό Ηρακλείου. 
      Το δεύτερο θέμα έχει σχέση με το γεγονός ότι στην ομιλία του Υπουργού υπάρχουν στοιχεία που παραπέμπουν σε μία άλλη διαχείριση των κονδυλίων, ενώ μέχρι τώρα γινόταν από τη Νομαρχιακή Αυτοδιοίκηση -και κατά τη γνώμη μου επιτυχώς- αυτήν τη στιγμή υπάρχει μία άλλη αντίληψη, όπου ο περιφερειάρχης, ο περιφερειακός διευθυντής φαίνεται να λύνει ορισμένα ζητήματα και αυτό είναι ένα πολύ σοβαρό πολιτικό πρόβλημα. 
      Τρίτον, κύριε Πρόεδρε, η Κυβέρνηση είναι ανάγκη να αντιληφθεί ότι δεν μπορούμε πραγματικά να προχωρήσουμε στις μεγάλες αλλαγές, που έχει ανάγκη το εκπαιδευτικό σύστημα, χωρίς μία σοβαρή πρόταση χρηματοδότησης αυτών των αλλαγών. 
      Δεν θέλω να οξύνω τη συζήτηση σήμερα, δεδομένου ότι και ο κύριος Υπουργός και όλοι οι συνάδελφοι αναφέρθηκαν στην έναρξη του εθνικού διαλόγου για την παιδεία. Ωστόσο επιτρέψτε μου να πω ότι αυτό δεν είναι μόνο θέμα του ΠΑΣΟΚ. Και η κοινωνία και η εκπαιδευτική κοινότητα, οι πολίτες, οι ίδιοι οι ενδιαφερόμενοι έχουν απόλυτη αίσθηση του γεγονότος, και αν θέλετε, απευθύνονται και σε μας, στα Κόμματα, και αναρωτιούνται τι ακριβώς κάνουμε στο διάλογο για την παιδεία αν δεν υπάρχουν οι αντίστοιχες προϋποθέσεις εφαρμογής των όποιων μεταρρυθμίσεων και συμπεφωνημένων λύσεων; 
      Θέλω να ξέρετε ότι εμείς τουλάχιστον θα πάρουμε πολύ σοβαρά υπόψη αυτά τα μηνύματα. Θα προσέλθουμε και είμαστε στο διάλογο με το καλύτερο δυνατό πνεύμα, αλλά θα πρέπει και η Κυβέρνηση να αντιληφθεί ότι η άσκηση των δικαιωμάτων της Αντιπολίτευσης όχι μόνο δεν βλάπτει το δικό της έργο, αλλά θα μπορούσε κάτω από προϋποθέσεις, εάν έβλεπε αλλιώς τα πράγματα, να το ενισχύσει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Δαμανάκη. 
      Το λόγο έχει η κ. Σχοιναράκη για να δευτερολογήσει. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Σε ό,τι αφορά το διάλογο για την παιδεία, επειδή ειπώθηκε εδώ, το παρακολουθώ, όπως και όλοι μας, με ιδιαίτερη προσοχή. Ιδιαίτερα δε όταν έχει αφιερώσει είκοσι χρόνια, τα πιο σημαντικά της ζωής σου, σ’ αυτό το κομμάτι, σαφώς παρακολουθείς με ιδιαίτερη ευαισθησία. 
      Θέλω να πιστεύω ότι τελικά μία επικοινωνιακή λειτουργία της Κυβέρνησης υπάρχει και σ’ αυτό το θέμα και θα πω αυτό που λέει ο λαός μας «όπου ακούς μεγάλα λόγια, κράτα και μικρό καλάθι»! Ελπίζω και εύχομαι η συνέχεια να έχει ουσία και περιεχόμενο. 
      Εμείς πάντως ως ΠΑΣΟΚ, όπως και σήμερα, θα είμαστε εκεί, γιατί ναι, έχουμε θέληση να κουβεντιάσουμε τα πολύ μεγάλα ζητήματα, που απασχολούν την παιδεία στον τόπο μας. 
      Ο «συμπαθέστατος» Νομός Ηρακλείου έχει την τιμητική του, είπε ο κύριος Υπουργός. Εμείς, κύριε Υπουργέ, δεν θέλουμε τη συμπάθειά σας, αλλά τη συνέχιση της χρηματοδότησης στα θεσμοθετημένα όργανα για την υλοποίηση του προγράμματος σχολικής στέγης στο Ηράκλειο. Αυτό θέλουμε. Τονίζω τα θεσμοθετημένα όργανα, γιατί πλέον εγκαινιάζονται εδώ νέα ήθη. Τελικά υπάρχει η βούληση της βίαιης αλλαγής διοίκησης και διοικητικής δομής στη χώρα μας. Αυτό είναι ένα πολύ μεγάλο ζήτημα. Η Νομαρχιακή Αυτοδιοίκηση είναι καθ’ ύλην αρμόδια να υλοποιήσει τα προγράμματα της σχολικής στέγης.
      Μιλήσατε για επιλεκτική χρηματοδότηση στο Νομό Ηρακλείου. Είπατε ότι ο Νομός Ηρακλείου είναι ευνοημένος νομός. Όμως, δεν μας είπατε ποιοι από τους νομούς που είχαν σοβαρό πρόβλημα σχολικής στέγης –γιατί δεν ήταν όλοι οι νομοί της χώρας- ήταν οι αδικημένοι νομοί. Θα περίμενε κανείς από ένα σοβαρό Υπουργό να έρθει και να καταθέσει εδώ τα στοιχεία της ελλιπούς χρηματοδότησης νομών με σοβαρό πρόβλημα σχολικής στέγης. 
      Είπατε ότι αφήσατε μόνο 29.000.000 ευρώ, από τα οποία τα 17.000.000 ευρώ ήταν διάφορες άλλες υποχρεώσεις. Μας λέτε ότι τα 900.000 ευρώ, που μας δώσατε, είναι το μερτικό μας από τα υπόλοιπα. 
      Μα, κύριε Υπουργέ, στο πρόγραμμά σας στη σελίδα 107 διαβάζω τα εξής: «Η χώρα μας, σύμφωνα με τη μελέτη της Ευρωπαϊκής Κεντρικής Τράπεζας –το διαπιστώνουν οι Έλληνες πολίτες συνεχώς- διαθέτει το πιο σπάταλο κράτος σε σχέση με τις υπόλοιπες ανεπτυγμένες χώρες. Κάθε χρόνο πετά στο καλάθι των αχρήστων περίπου 10.000.000.000 ευρώ, 3,4 τρισεκατομμύρια δραχμές. Αυτό σημαίνει ότι στην Ελλάδα το δημόσιο, με βάση τις δαπάνες που κάνει, θα μπορούσε να παρέχει κατά 35% περισσότερες και καλύτερες υπηρεσίες στους Έλληνες πολίτες. Με άλλα λόγια καλύτερη παιδεία.» 
      Αυτά τα 10.000.000.000 ευρώ περίμενα εγώ και οι υπόλοιποι συνάδελφοί μου Βουλευτές, ολόκληρη η κοινωνία του Νομού Ηρακλείου και της χώρας –αν θέλετε- όπου αντιμετωπίζονται σοβαρά προβλήματα σχολικής στέγης, να αξιοποιήσετε -αφού τα βρείτε βεβαίως, εάν υπάρχουν- προκειμένου να δώσετε απαντήσεις. Μη μας λέτε, λοιπόν, άλλα λόγια. Γιατί αν κρίνω από τον προϋπολογισμό για το 2005, όπου εμπεριέχεται μείωση του ποσοστού χρηματοδότησης για την παιδεία, το 2005 η ελληνική κοινωνία, ο Νομός Ηρακλείου και η Κρήτη δεν πρέπει να περιμένει πολλά πράγματα σε επίπεδο χρηματοδότησης για την παιδεία και ιδιαίτερα στο κομμάτι της σχολικής στέγης. Πού είναι, λοιπόν, αυτά τα 10.000.000.000 ευρώ;
      Πάντως με εντυπωσιάζει η συνεχιζόμενη αδιαφορία της Κυβέρνησης, αλλά και η ειρωνεία με την οποία αντιμετωπίζει πολύ σοβαρά θέματα. Ο συνάδελφός μου προηγουμένως σας έδωσε την εικόνα. Αν συνεχιστεί αυτή η χρηματοδότηση, τελικά θα χρειαστούν εκατό χρόνια για να λυθεί το πρόβλημα της σχολικής στέγης στο Ηράκλειο.
      Εκείνο, όμως, που θέλω να πω και το τόνισα ιδιαίτερα είναι το εξής: Είπε ο κύριος Υπουργός για επιλεκτική χρηματοδότηση τα προηγούμενα χρόνια και για ευνοημένο νομό. Θα σας μιλήσω για το Νομό Χανίων, κύριοι συνάδελφοι και κύριε Πρόεδρε, ο οποίος αντιμετώπιζε και αντιμετωπίζει ακόμα σοβαρό πρόβλημα σχολικής στέγης.
      Το 2002 και 2003 οι χρηματοδοτήσεις ήταν 5,5 εκατομμύρια ευρώ περίπου ετησίως. Το 2004 ήταν 600.000 ευρώ. Μήπως, όμως, ο Νομάρχης Χανίων, κατά τον κύριο Υπουργό, πρέπει  να ελεγχθεί, γιατί υπάρχουν υπερβάσεις στα προγράμματα υλοποίησης της σχολικής στέγης;
      Ο Νομός Αχαΐας, ένας νομός με ιδιαίτερο σοβαρό πρόβλημα –καταθέτω τα στοιχεία στα Πρακτικά, κύριε Πρόεδρε- το 1995 πήρε 11.700.000 ευρώ, το 1996, όπως και το 1997, 11.000.000 ευρώ. Το 1998 πήρε 6.000.000 ευρώ. Τέτοια ήταν η χρηματοδότηση συνεχούς βάσης σε αυτόν το νομό, που και αυτός είχε σοβαρό πρόβλημα σχολικής στέγης.
      Να σας πω πόσο χρηματοδοτούνταν από την κυβέρνηση της Νέας Δημοκρατίας την περίοδο 1990-1993; Χρηματοδοτούνταν με 361.000.000 δραχμές, με 1.284.632.000 δραχμές. Δραχμές, όχι ευρώ. Αυτή ήταν η χρηματοδότηση και θα το καταθέσω για τα Πρακτικά και για τον κύριο Υπουργό, να ενημερωθεί, γιατί προφανώς οι υπηρεσίες του δεν τον έχουν ενημερώσει σωστά. Και να τονίσω βεβαίως ότι η χρηματοδότηση στο Νομό Αχαΐας για το 2004 ήταν μόλις το συμβολικό ποσό των 700.000 ευρώ.
      Το πολύ σοβαρό, όμως, πρόβλημα που μπαίνει, είναι αυτό με τις υπερβάσεις των νομαρχών, κυρίες και κύριοι συνάδελφοι. Αν το έχετε καταλάβει, ξεκινάει ένας νέος γύρος για τη διαπλοκολογία, ένας νέος γύρος για τη διαφθορά. Κατηγορείται πλέον η Τοπική Αυτοδιοίκηση. Ήρθε και η σειρά της Νομαρχιακής Αυτοδιοίκησης. Ο κύριος Υπουργός Παιδείας έδωσε το σύνθημα από δω. Να μας ξεκαθαρίσει: Οι νομάρχες δεν υλοποιούν σωστά τα χρήματα; Κατασπαταλούν τα χρήματα του ελληνικού λαού; Είναι ένα πολύ μεγάλο θέμα, πολύ σοβαρό. Γι’ αυτό αλλάζει από το Βήμα της Βουλής το διοικητικό χάρτη της χώρας ο κύριος Υπουργός της Παιδείας; Να μας το ξεκαθαρίσει.
      Και σε ό,τι αφορά το τι πρόγραμμα ίσχυε για τη σχολική στέγη τα προηγούμενα χρόνια –επειδή μίλησε ο κύριος Υπουργός για ευνοημένο νομό και θα το τονίσω ξανά- θέλω να πω ότι πολλές φορές ανατρέχω στην ιστοσελίδα της Νέας Δημοκρατίας. Έτσι, λοιπόν, ανέτρεξα και στη μηχανή αναζήτησης έβαλα το θέμα «σχολική στέγη σε κοινοβουλευτικό έλεγχο των Βουλευτών της Νέας Δημοκρατίας».
      Έτσι, μπορώ να σας ενημερώσω –και θα το καταθέσω και για τα Πρακτικά, για να ενημερωθεί η Βουλή- ότι στα δελτία Τύπου που αναφέρονται, πουθενά δεν βρέθηκε δελτίο Τύπου για τη σχολική στέγη. Καμιά ερώτηση στον Πρωθυπουργό για τη σχολική στέγη. Καμιά πρόταση νόμου για τη σχολική στέγη. Καμιά επίκαιρη επερώτηση για τη σχολική στέγη. Καμιά επερώτηση απλή για τη σχολική στέγη. Καμιά ερώτηση και αίτηση κατάθεσης εγγράφων δεν βρέθηκε για τη σχολική στέγη. Καμιά επίκαιρη ερώτηση για τη σχολική στέγη. Μόνο τρεις ερωτήσεις για τη σχολική στέγη βρέθηκαν ως εγγραφές –και θα τα καταθέσω και αυτά στα Πρακτικά- και καμία αναφορά για τη σχολική στέγη.
      Αυτό τι δείχνει, κυρίες και κύριοι συνάδελφοι; Ότι πραγματικά το ΠΑΣΟΚ –επικυρωμένο και από σας, διότι διαφορετικά θα είχατε κάνει επανειλημμένα κοινοβουλευτικό έλεγχο είτε με ερωτήσεις και αναφορές ή επερωτήσεις- υλοποιούσε με σεβασμό ένα δυναμικό, αποτελεσματικό πρόγραμμα για τη σχολική στέγη σε ολόκληρη τη χώρα, ένα φιλόδοξο πρόγραμμα, που ξεκίνησε το 1995 με Υπουργό Παιδείας το σημερινό Πρόεδρο του ΠΑΣΟΚ. Και έχετε χρέος απέναντι στην ελληνική κοινωνία, γιατί η πολιτεία έχει συνέχεια –πρέπει δε να έχει και συνέπεια- να συνεχίσετε να υλοποιείτε αυτό το πρόγραμμα.
      Ευχαριστώ.
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά όλα τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο κ. Στρατάκης έχει το λόγο για τρία λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θα περίμενε κανείς ότι ένας Υπουργός που φέρει το όνομα «Καλός», να ήταν και καλός Υπουργός. Αλλά παρατήρησα ότι αντί να επιδείξει ένα ενδιαφέρον προς αυτή την κατεύθυνση, έκαμε το ακριβώς αντίθετο. Δηλαδή, προσπάθησε να ευτελίσει το συνάδελφό του στο Υπουργικό Συμβούλιο, τον κ. Κεφαλογιάννη, να τον «αδειάσει», όπως λέμε στην καθομιλουμένη, με το να πει ότι ο Νομός Ηρακλείου είναι «ριγμένος», ενώ είναι παρόν μέλος της Κυβέρνησης, που σημαίνει ότι ο σημερινός Υπουργός…
      ΠΡΟΕΔΡΕΥΩΝ (Ιωάννης Τραγάκης): Από πού βγάζετε αυτό το συμπέρασμα;
      ΕΜΜΑΝΟΥΗΛ ΣΤΡΑΤΑΚΗΣ: Απ’ αυτό που είπε, ότι ο Νομός Ηρακλείου ήταν ευνοημένος στα χρόνια του ΠΑΣΟΚ. Εν πάση περιπτώσει, αυτό νομίζω ότι πρέπει να το λάβουμε υπόψη μας και να το ακούσει και ο ελληνικός λαός.
      Δεν ήταν όμως ευνοημένος. Ήταν η δίκαιη κατανομή σε μια περιοχή, που είχε πραγματικά μια ραγδαία ανάπτυξη, όπως ήταν και η Πάτρα, όπως ήταν η Θεσσαλονίκη, που είχαν ανάλογες αυξημένες απαιτήσεις, αφού είχαν συγκεντρώσεις πληθυσμών και αυτές οι συγκεντρώσεις πληθυσμών δημιουργούσαν ανάγκες και για τα παιδιά. Ο Νομός Ηρακλείου έχει αυτή τη στιγμή σαράντα πέντε χιλιάδες παιδιά, που φοιτούν στα νηπιαγωγεία, στα δημοτικά, στα σχολεία σε όλα τα επίπεδα της παιδείας. Και αυτά τα παιδιά πρέπει κάπου να στεγαστούν. Όμως η Κυβέρνηση αδιαφορεί.
      Και θέλω να έρθω σε αυτό που μας είπατε εδώ για τις πολιτικές νουθεσίες. Και αυτός είναι ο δεύτερος λόγος, για τον οποίο επικαλούμαι ότι δεν είναι καλός ο Υπουργός. Διότι θα έπρεπε να γνωρίζει ότι οι πολιτικές νουθεσίες για ηπιότητα δεν αρμόζουν στο ΠΑΣΟΚ. Το ΠΑΣΟΚ απέδειξε και το έχει αποδείξει ιδιαίτερα ο σημερινός Αρχηγός του -και το έχει αποδείξει από τότε που ήταν Υπουργός Παιδείας- ότι δεν είναι Υπουργός των λόγων, είναι Υπουργός των έργων. Και απόδειξη είναι ότι αυτό το πραγματικά μεγάλο πρόγραμμα για το Νομό Ηρακλείου ξεκίνησε επί υπουργίας Γεωργίου Παπανδρέου.
      Και είχε γνώση ο Γιώργος Παπανδρέου, όταν ξεκίνησε αυτήν την προσπάθεια, διότι γνώριζε από πολύ κοντά την κατάσταση. Και εγώ είχα την ευκαιρία, ως Πρόεδρος Συλλόγου Γονέων και Κηδεμόνων εκείνα τα χρόνια, να γνωρίζω τι ακριβώς συνέβαινε και ήξερα και τη γνώση που είχε ο σημερινός Αρχηγός του ΠΑΣΟΚ. Και γι’ αυτό ακριβώς ξεκίνησε ένα πραγματικά μεγαλόπνοο πρόγραμμα, όχι μόνο για το Ηράκλειο, αλλά για όλη την Ελλάδα, προκειμένου να εξυπηρετηθεί αυτή η κατάσταση.
      Θα έρθω όμως στα λόγια του ίδιου του Υπουργού. Είπε ότι δήθεν το Ηράκλειο δεν «ρίχτηκε», με το να του μοιραστούν 11.000.000 ευρώ, που είναι το υπόλοιπο από το Πρόγραμμα Σχολικής Στέγης.
      Για τα δεκαεπτά που υπήρχαν, όταν το Ηράκλειο έχει 11.000.000 ελλείμματα σε λογαριασμούς που πρέπει να πληρώσει, γιατί δεν δόθηκε ούτε μια δραχμή στο Ηράκλειο; Για να φτάσω στα νούμερα τα δικά τους. Γιατί πραγματικά δεν είναι έτσι, γιατί από αλλού βρίσκονται χρήματα και δίνονται σε άλλες περιοχές, που ίσως δεν έχουν και τόσο μεγάλη ανάγκη ή δεν έχουν τη δυνατότητα να έχουν προγραμματίσει αυτήν τη στιγμή τα έργα, που πρέπει να υλοποιήσουν και άρα τα χρήματα δεν αξιοποιούνται. 
      Όσον αφορά τον αμίαντο, η απάντηση δόθηκε από μόνη της. Δεν υπάρχει κανένα σχολείο στο Ηράκλειο που να χρειάζεται εξ ολοκλήρου αντικτάστασιν. Γιατί πραγματικά οι εννιακόσιες σαράντα πέντε καινούργιες αίθουσες απαντούσαν από μόνες τους στο ερώτημα αυτό. Όμως υπάρχουν περιπτώσεις που και αυτές θα έπρεπε να αντιμετωπιστούν γρήγορα, τώρα που ανακαλύφθηκαν, αλλά, όμως, μόνο με 800.000 ευρώ δεν μπορεί να υλοποιηθεί το πρόγραμμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έρχομαι και στον καινούργιο –υποτίθεται- προγραμματισμό, όπως ειπώθηκε. Δύο κουβέντες θα πω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Δύο κουβέντες, κύριε Στρατάκη. 
      ΕΜΜΑΝΟΥΗΛ ΣΤΡΑΤΑΚΗΣ: Αυτός είναι ερήμην της νομαρχιακής αυτοδιοίκησης και αυτό θα πρέπει να ξεκαθαριστεί εδώ γιατί πραγματικά η Νομαρχιακή Αυτοδιοίκηση Ηρακλείου όχι μόνο έχει κάνει ένα σωστό προγραμματισμό, που πρέπει να υλοποιηθεί στη συνέχεια, αλλά κυρίως δεν έχει σε καμία περίπτωση υπερβάσεις, όπως καταγγέλλει εδώ ο κύριος Υπουργός. Έχει υποχρέωση να δηλώσει που είναι αυτές οι υπερβάσεις. Γιατί, αν θέλετε, κατηγορεί την ίδια την Κυβέρνηση, που δεν ενδιαφέρεται για το πώς θα ξεπεραστούν τα προβλήματα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κ. Κεγκέρογλου έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
      Κύριε Υπουργέ, νομίζω ότι δεν είδατε με τη δέουσα προσοχή και σημασία την επερώτηση και δεν δώσατε σαφώς τις απαντήσεις που έπρεπε σε αυτούς που έπρεπε. Αντίθετα αναφερθήκατε σε θέματα, τα οποία δεν έχουν καμία σχέση με αυτά, τα οποία θίγουμε. Είπατε, όμως, και πολλές αναλήθειες. Και αυτό δεν είναι σωστό, τουλάχιστον για τον Υπουργό Παιδείας. 
      Ο κ. Φώλιας είναι Υπουργός της Κυβέρνησής σας, νομίζω. Δεν ήταν της προηγούμενης κυβέρνησης. Η κατανομή, λοιπόν, των χρημάτων έγινε με την υπογραφή του κ. Φώλια. Αυτό είναι έγγραφο που μου έχετε στείλει από το Υπουργείο Παιδείας. Η κατανομή των χρημάτων που δόθηκαν στην περιφέρεια, τα 27,5 εκατομμύρια που αδικούν την περιφέρεια, έγινε και αυτή άνισα. 
      Δώσατε στη Θεσσαλονίκη -γιατί έχει και αυτή προβλήματα- 13,5.εκατομμύρια, περίπου το 50% του προγράμματος. Πλην, όμως ή τα δώσατε αργά ή δεν ξέρω για ποιο άλλο λόγο δεν απορροφήθηκαν. Και είναι πραγματικά αδικία και είναι πραγματικά έλλειψη συντονισμού να μένει ένα μεγάλο ποσό χωρίς να απορροφηθεί, σ’ ένα νομό, και σ’ έναν άλλο να μένουν απλήρωτοι λογαριασμοί που έχουν κατατεθεί, στα πλαίσια των μελετών και στα πλαίσια των προϋπολογισμών.
      Δεν συνεργαστήκατε με τη Νομαρχιακή Αυτοδιοίκηση, γιατί ακριβώς η νέα φιλοσοφία που έχετε είναι να αφαιρέσετε αρμοδιότητες από τη Νομαρχιακή Αυτοδιοίκηση. Θα πρέπει η ΕΝΑΕ να δει αυτήν τη συμπεριφορά σας, που συνεργαστήκατε για το θέμα της σχολικής στέγης με τους περιφερειακούς διευθυντές πρωτοβάθμιας και δευτεροβάθμιας, οι οποίοι δεν έχουν ουσιαστική αρμοδιότητα πάνω στο θέμα της σχολικής στέγης. 
      Έτσι μας είπατε: Συνεργαστήκαμε με τον περιφερειακό διευθυντή εκπαίδευσης, τον διευθυντή πρωτοβάθμιας και διευθυντή δευτεροβάθμιας. Έτσι δεν έχετε γνώση του νομαρχιακού προγράμματος στο Νομό Ηρακλείου για τη σχολική στέγη και για αυτό θα σας καταθέσω το πρόγραμμα για τη λύση του προβλήματος στο Ηράκλειο, για να το έχετε υπόψη σας, αφού δεν συνεργάζεστε με τη Νομαρχιακή Αυτοδιοίκηση. 
      Ένα δεύτερο θέμα στο οποίο θα πρέπει να απαντήσετε είναι τι ποσό θα δώσετε από τα χρήματα του προϋπολογισμού φέτος για να καλύψετε το περσινό έλλειμμα του νομαρχιακού προγράμματος και τι ποσό θα δώσετε για το φετινό πρόγραμμα. 
      Σας είπα και στην πρωτομιλία μου ότι το πρόγραμμα είναι ύψους 37.000.000 ευρώ, εγκεκριμένο από το νομαρχιακό συμβούλιο, ψηφισμένο και από την παράταξη τη δική σας που συμμετέχει στο νομαρχιακό συμβούλιο. Θα πρέπει να δώσετε απάντηση τι χρηματοδότηση θα δώσετε. Σας λέω ενημερωτικά ότι 11.000.000 ευρώ είναι οι άμεσες ανάγκες και θα πρέπει να καλύψετε τουλάχιστον αυτές συν το ποσό που χρειάζεται για να λειτουργήσει το πρόγραμμα μέσα στο 2005. 
      Σας λέω ειλικρινά ότι αν δεν δώσετε αυτές τις απαντήσεις και αν πάλι με υπεκφυγές μιλήσετε, θα σας έχουμε κάθε εβδομάδα εδώ με ερωτήσεις να απολογείστε για αυτήν την πολιτική που αδικεί τη χώρα, που αδικεί την παιδεία και που οδηγεί σε αδιέξοδο τη νέα γενιά. Τη Δευτέρα, όπως ξέρετε, έχουμε πάλι επίκαιρη ερώτηση για να απαντήσετε σε αυτά τα θέματα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Παντούλας έχει το λόγο για δύο λεπτά. 
      ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε. 
      Το πρώτο θέμα για το οποίο ήθελα να δευτερολογήσω είναι το ζήτημα της σπατάλης του δημοσίου χρήματος, που τόσο επικαλείται η Κυβέρνηση. 
      Εγώ, λοιπόν, εξακολουθώ να ερωτώ τον παριστάμενο Υφυπουργό. Πρώτον, η στρατιά των συμβούλων, η οποία προσλήφθηκε ή πρόκειται να προσληφθεί στον ΟΣΚ, όπως φημολογείται, μέσα από ποια λογική γίνεται; Δεύτερον, ποια διαδικασία τηρήθηκε για το διπλασιασμό των τμηματαρχών; Και τρίτον –το σπουδαιότερο- η απαξίωση του στελεχιακού δυναμικού του ΟΣΚ σε τεχνικό επίπεδο που αφορά τις μελέτες. Είναι γνωστή η δουλειά που έχει γίνει στον ΟΣΚ στον τομέα αυτό μέσω των προγραμματικών συμβάσεων που έκαναν οι νομαρχίες ή οι δήμοι με τον ΟΣΚ. Η αγορά της οποιασδήποτε μελέτης, του οποιουδήποτε κτηρίου αναλόγως του μεγέθους του ήταν 3.000.000, 5.000.000, 10.000.000, ή 15.000.000 δραχμές το πολύ. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τώρα χρηματοδοτείτε συγκεκριμένη νομαρχία, εννοώ τη Θεσσαλονίκη –θα καταθέσω το έγγραφο του νομάρχη- με το ποσό που αναφέρθηκε από τους συναδέλφους. Το αίτημα αφορά –και το χρηματοδοτείτε- τη σύνταξη δέκα μελετών εντός του 2004 με χρηματοδότηση ύψους 3.300.000 ευρώ. 
      Σας ρωτώ, κύριε Υφυπουργέ: Έχετε δει εσείς μελέτη 110.000.000 δραχμών, όταν υπάρχει μείζον πρόβλημα στο Νομό Ηρακλείου, στο Νομό Χανίων και στο Νομό Θεσσαλονίκης σε επίπεδο κτηρίων; Ποια διασφάλιση σε επίπεδο σπατάλης του δημοσίου χρήματος κάνετε; Το πρώτο πράγμα είναι αυτό. 
      Το δεύτερο αφορά την ανυπαρξία του έργου σας. Ξέρετε πώς πάτε να καλύψετε αυτήν την ανυπαρξία έργου σε επίπεδο εκπαιδευτικών υποδομών; Τοποθετώντας πινακίδες στα έργα, τα οποία παραλάβατε εκτελεσμένα και λειτουργία. 
      Έχω εδώ φωτογραφία, την οποία μου έστειλαν από το νομό από τον οποίο κατάγομαι, από τα Γιάννενα. Σας διαβάζω τι λέει η πινακίδα της φωτογραφίας: 
      «Υπουργείο Εθνικής Παιδείας και Θρησκευμάτων, Οργανισμός Σχολικών Κτηρίων, Κλειστό Γυμναστήριο στο Δημοτικό Σχολείο Καλπακίου 2004, Υπουργός Παιδείας Μαριέττα Γιαννάκου». 
      Θα το καταθέσω στα Πρακτικά να το πληροφορηθείτε. Δεν ξέρω αν το γνωρίζετε ή αν αυτή είναι η πολιτική, την οποία εντέλλεσθε στη Διοίκηση του ΟΣΚ. Γι’ αυτό το έργο υπάρχει απόφαση του Υπουργού Γεράσιμου Αρσένη, χρηματοδότηση επί Υπουργίας Πέτρου Ευθυμίου, ολοκλήρωση και λειτουργία επί της υπουργίας επίσης του Πέτρου Ευθυμίου. Εσείς πάτε και τοποθετείτε πινακίδες! 
      Τίποτε άλλο δεν μπορώ να πω. Το γεγονός αυτό χαρακτηρίζει τα «ποιοτικά» χαρακτηριστικά τη δράση σας σε επίπεδο εκπαιδευτικών υποδομών. Δεν έχω να προσθέσω τίποτε άλλο.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Παιδείας κ. Καλός έχει το λόγο. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, πρώτα απ’ όλα να βάλουμε μερικά πράγματα στη θέση τους για να μη φύγουμε απ’ αυτήν την Αίθουσα μετά από ένα γόνιμο διάλογο –τον θεωρώ πολύ γόνιμο- και έχουμε κατά νου παρεξηγήσεις. 
      Πρώτα απ’ όλα, εγώ θα αντιπαρέλθω το χαρακτηρισμό περί ασχέτου της κυρίας Κοινοβουλευτικού Εκπροσώπου της Αντιπολιτεύσεως. Δεν θα πω, επί παραδείγματι, σε οποιονδήποτε θα ήθελε να γνωρίζει ή θα ήταν ενημερωμένος μέσα σε αυτήν την Αίθουσα, ότι πάλι άσχετος θα φαινόταν ένας Κοινοβουλευτικός Εκπρόσωπος, ο οποίος δεν γνωρίζει ότι θα είχαμε πολύ περισσότερες ευκαιρίες να δώσουμε πολύ περισσότερα λεφτά για τη χρονιά που πέρασε –γιατί, γι’ αυτήν τη χρονιά συζητάμε για τα 900.000 ευρώ, κυρία συνάδελφε- εάν δεν υπήρχε η «τρύπα» των 600.000.000 ευρώ, όσον αφορά τις υποχρεώσεις του Υπουργείου Παιδείας. 
      Μπορείτε να αμφισβητήσετε, κυρία Δαμανάκη –ή δεν τα έχετε τα νούμερα, γιατί τα έχουμε ξαναφέρει εδώ σε απαντήσεις σε επίπεδο κοινοβουλευτικού ελέγχου- ότι επί παραδείγματι, για το θέμα που αναφέρθηκε και πολύ σωστά από τους προλαλήσαντες συναδέλφους για την πρόσθετη διδακτική στήριξη μας αφήσατε 50.000.000 ευρώ υποχρεώσεις, τις οποίες έπρεπε να πληρώσουμε χωρίς να έχουν προβλεφθεί στον προϋπολογισμό του 2004; Κι αν βάλετε και τα 30.000.000 ευρώ για τους απλήρωτους ωρομισθίους, θα πάμε στα 80.000.000 ευρώ. Κι αν προχωρήσουμε για τις υποχρεώσεις σε άλλα επίπεδα της εκπαίδευσης, θα πάμε πολύ παραπάνω. 
      Αν, λοιπόν, αυτά τα δείτε, τότε δεν πρέπει να μιλάμε για 900.000 ευρώ. Θα μπορούσαμε να δώσουμε περισσότερα, γιατί –να το δηλώσω για να το ξεκαθαρίσω και να πάψετε να παρανοείτε, ίσως ηθελημένα, αυτά που είπα- κι εμείς έχουμε συμφέρον πολιτικό να είναι ευνοημένος ο νομός σας. Αλλά, ξέρετε, όταν είπα περί ευνοημένων νομών, το εξήγησα. Μίλησα και παρεδέχθην ότι η αξία γης εκεί, όπως στη Θεσσαλονίκη, αυξήθηκε τα τελευταία χρόνια. Όχι φυσικά με ευθύνη των κυβερνήσεων του ΠΑΣΟΚ, αλλά είναι η πραγματικότητα. 
      Με προκαλέσατε να σας πω αν έχω κάποιο πίνακα. Θα τον καταθέσω τώρα για να σας εξηγήσω τι εννοούσα, όταν έλεγα ότι είναι «ευνοημένος» και δικαιολογημένα –αφού αυξήθηκε η  αξία γης- να παίρνει τέτοια ποσά τα προηγούμενα χρόνια. 
      Όμως, τι αφήσατε εσείς για το 2004; Κανένας σας ούτε στην πρωτολογία του ούτε στη δευτερολογία του δεν αναφέρθηκε στο συνολικό ποσό, στη μείωση κατά 17.000.000 ευρώ και στο τελικό ποσό που διενεμήθη, για να δούμε γιατί πήραν τα Χανιά 600.000 ευρώ, κυρία Σχοιναράκη και 900.000 ευρώ από την πίτα αυτή που είχατε προβλέψει. Εσείς το είχατε προβλέψει. Και αν η κατανομή, κυρία συνάδελφε, φέρει την υπογραφή του Υπουργού κ. Φώλια, του συναδέλφου μου, εγώ δεν είπα ότι δεν το έκανε ο κ. Φώλιας. Την κατανομή την κάναμε εμείς, αλλά την κάναμε από μία πίτα που την αφήσατε εσείς έτσι, τόσο μικρή. Εσείς, λοιπόν, πρέπει να απολογηθείτε για το σύνολο.
      Δεύτερον, έχω εδώ –και το καταθέτω στα Πρακτικά της Βουλής- έναν πίνακα που λέει: «Νομός Ηρακλείου, κατανομή εντολών για το 2003 του ΟΣΚ Α.Ε.: Νομός Ηρακλείου, 6.142.705,5 ευρώ, Νομός Θεσσαλονίκης, 6.815.520 ευρώ». Και αυτός με το ίδιο πρόβλημα γης και με περισσότερες αίθουσες, περισσότερα νηπιαγωγεία στεγαζόμενα σε νοικιασμένες αίθουσες, πολύ μεγαλύτερο ποσοστό σε διπλοβάρδια. Η Θεσσαλονίκη ξεπερνάει το 35% των χρησιμοποιημένων αιθουσών σε διπλοβάρδια. Αυτό σας το λέω, επειδή ανεφέρθη η Θεσσαλονίκη.
      Έπειτα, τι είναι αυτό που ακούω περί των 13.000.000 ευρώ; Αν κανείς δεν είναι άσχετος και κάνει σωστή έρευνα, θα πρέπει να δει ότι σε δύο φάσεις 8.000.000 ευρώ είχαν προβλεφθεί και εδόθησαν κανονικά από το πρόγραμμα και ότι τα 5.000.000 ευρώ δεν είναι μη απορροφούμενα, αλλά τα 5.000.000 ευρώ είχαν δοθεί για τη δέσμευση δύο μεγάλων οικοπέδων. Δόθηκαν δηλαδή για αγορά γης ως χρυσάφι. Αυτό το πρόβλημα που αναφέρετε εσείς, το ανέφερε και η Θεσσαλονίκη. Έτσι δόθηκαν αυτά τα χρήματα, γιατί έτσι είχαν προβλεφθεί.
      Πάμε στο κυρίως μέρος. Στα θέματα της Τοπικής Νομαρχιακής Αυτοδιοίκησης, θα ήθελα να σας πω το εξής: Εγώ στη ρύμη του λόγου μου είπα ότι εκλήθη και ο περιφερειακός διευθυντής μαζί με τον περιφερειάρχη. Φυσικά, είχε κληθεί και ο Νομάρχης, έστω και αν εγώ δεν το ανέφερα. Το ξέρει, όμως, ο κύριος Νομάρχης εδώ και είκοσι ημέρες ότι έχει κληθεί. Δεν παρεκάμφθη. 
      Το αν χρησιμοποιούμε για τις πληροφορίες μας τον περιφερειακό διευθυντή, όπως σας είπα, για να δούμε πώς πηγαίνει η εκπαίδευση, μην τον αδειάζετε–τον οποιονδήποτε περιφερειακό διευθυντή- τόσο εύκολα. Το θεσμό τον φέρατε εσείς και συμφωνήσαμε. Έτσι τον έχουμε και έτσι τον χρησιμοποιούμε. Ο περιφερειακός διευθυντής είναι το χέρι –χρησιμοποιώ εκφράσεις του κ. Ευθυμίου σεβόμενος τον κ. Ευθυμίου, που δεν είναι και στην Αίθουσα και λέω ότι δικαίως το έλεγε και το λέμε και εμείς- το μάτι και το πόδι του Υπουργείου Παιδείας στην περιφέρεια.
       Άρα, λοιπόν, τα στοιχεία που σας έδωσα για τις διπλοβάρδιες, ορθώς τα πήρα από τον περιφερειακό διευθυντή της εκπαίδευσης. Γιατί αυτό σας έκανε να εξανίστασθε; 
      Εν κατακλείδι, η κατανομή για τις φετινές πιστώσεις, που θα πάρουν οι νομαρχιακές αυτοδιοικήσεις δεν έχει γίνει ακόμα. Θα το δούμε αμέσως μετά. Όμως, είναι βέβαιο ότι εμείς σας δηλώνουμε ότι στην περίοδο 1990-1993, αυτήν την τριετία, το νομό όχι μόνο τον αγαπούσαμε, αλλά και το αποδεικνύαμε με αγορά γης, την οποία βρήκατε για να κάνετε εσείς θεμελιώσεις κτηρίων και εγκαίνια, για να δώσετε τις αίθουσες στη μετά το 1994 περίοδο. 
      Τα βρήκατε, μπορείτε να τα δείτε. Δεν έχω τα στοιχεία, κύριε συνάδελφε. Τη Δευτέρα που έχουμε την επίκαιρη ερώτησή σας να σας τα φέρω, για να δείτε ότι και την περίοδο που κυβερνήσαμε, τα δείγματα γραφής μας ήταν ολοκληρωμένα.
      Ολοκληρώνοντας την απάντηση της Κυβερνήσεως, θα ήθελα να σας πω - και να το καταγράψετε- ότι είναι βέβαιο ότι τη συμβατική, τη δεδηλωμένη μας υποχρέωση να πάμε στο 5% -το δήλωσε και ο Πρωθυπουργός, όταν είχαμε εδώ την προ ημερησίας διατάξεως συζήτηση στη Βουλή- θα την ικανοποιήσουμε, δηλαδή τα υπεσχημένα θα γίνουν πράξη. 
      Θα ήμασταν σε πολύ καλύτερο επίπεδο, αν δεν είχαμε όλα εκείνα τα μείον από πλευράς προϋπολογιζομένων μεγεθών του προηγούμενου προϋπολογισμού. Θα είχαμε δηλαδή ισχυρότερες αυξήσεις κατά κεφάλαιο αυτού του προϋπολογισμού στην παιδεία. Όμως, είναι βέβαιο –και το δηλώνουμε ξανά, το δηλώνουμε και σε επίπεδο εθνικού διαλόγου- ότι αυτό που υποσχεθήκαμε στην τριετία, θα το κάνουμε και, εν πάση περιπτώσει, αν εσείς –πολύ ορθώς- αναφέρετε εδώ πάρα πολλά στοιχεία με περηφάνια για τη δική σας περίοδο των κυβερνητικών πεπραγμένων, ότι δηλαδή τόσες αίθουσες φτιάξατε, αφήστε. Κάντε λίγη υπομονή να περάσουν αυτά τα χρόνια στα οποία θα κυβερνήσει και η Νέα Δημοκρατία και τότε τα μεγέθη θα είναι συγκρίσιμα.
      Διότι δεν μπορείτε στη βάση του χρόνου να πείτε ότι κάνατε σωστές συγκρίσεις. 
      ΜΙΧΑΗΛ ΠΑΝΤΟΥΛΑΣ: Πείτε μου ένα οικόπεδο…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ, κύριε Παντούλα. Και για το νομό σας ευχαρίστως θα σας πω.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εν τέλει, είπατε εδώ εσείς -και δεν πρέπει να σας αδικεί αυτό που είπατε, γιατί ο ένας λέει και ο άλλος αναιρεί- ότι το κράτος έχει συνέχεια. Έτσι δεν είπατε κυρία Δαμανάκη; Σωστά, έχει συνέχεια. Τότε προς τι ο ψόγος στην Υπουργό Παιδείας, όταν λέτε ότι μπήκε το όνομά της; Όταν εγκαινιάζατε εσείς το 1993 έργα που τα φτιάξαμε εμείς την περίοδο 1990-1993 δεν βάζατε το όνομα του Υπουργού, όταν έκανε τα εγκαίνια; Δεν έγραφε η ταμπέλα ότι το κατασκεύασε...
      ΜΙΧΑΗΛ ΠΑΝΤΟΥΛΑΣ: Δεν εγκαινιάσαμε. 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Παντούλα.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ, κύριε Παντούλα. Μιλήσατε, είπατε αυτό που θέλατε κι εγώ με καλό πνεύμα σας απαντώ. 
      Δείξατε μια φωτογραφία για να πείτε ότι η Υπουργός Παιδείας δεν έπρεπε να βάλει το όνομά της. Μα, εγκαινιάζει ένα σχολείο. Ποιος το εγκαινιάζει; 
      ΜΙΧΑΗΛ ΠΑΝΤΟΥΛΑΣ: Δεν το εγκαινίασε. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Επειδή το κράτος, λοιπόν, έχει συνέχεια, η κυρία Υπουργός κάνει πάρα πολλά έργα, προβλέπει πάρα πολλά έργα, η Κυβέρνηση θα κάνει επίσης έργα και όταν κάποτε αυτή η Κυβέρνηση αποχωρήσει, θα τα εγκαινιάσει κάποιος άλλος, ο οποίος θα βάλει και αυτός στα εγκαίνια το όνομά του. 
      Το έχετε κάνει ήδη -εσείς, κύριε Παντούλα, δεν ήσασταν τότε Βουλευτής- και μπορώ να σας αναφέρω στην ερώτηση και στην απάντηση του συναδέλφου μεθαύριο, σε πόσα εγκαίνια του 1993 έχει γραφτεί το όνομα του τότε Υπουργού.
      Επειδή μιλήσατε, λοιπόν, περί υπερβάσεων και είπατε ότι εν πάση περιπτώσει η Νομαρχιακή Αυτοδιοίκηση πάει να ελεγχθεί -κάποιο καμπανάκι ήθελε να χτυπήσει η κυρία Κοινοβουλευτική Εκπρόσωπος της Αντιπολιτεύσεως- θα ήθελα να σας πω το εξής. Πάμε πιο πίσω να σας δώσω ένα παράδειγμα. Αν θέλετε να το ακούσετε και να μου εξηγήσετε, αν αυτό συνάδει προς εκείνα που είπα ή αν συνάδει προς την κινδυνολογία, την οποία είπατε και δεν τη συμμερίζομαι.
      Ακούστε, λοιπόν. Ο σημερινός Αρχηγός του ΠΑΣΟΚ και τότε Υπουργός Παιδείας είχε εξασφαλίσει περίπου 300 δισεκατομμύρια από ειδικό δάνειο για να τα δώσει για τη σχολική στέγη. Μιλώ για το 1994. Στο Νομό Ρεθύμνης, σε διπλανό νομό από εκείνον για τον οποίο αναφέρεται η επερώτησή σας, εστάλη 1,5 δισεκατομμύριο αποκλειστικά για την ανέγερση σχολείων πρωτοβάθμιας και δευτεροβάθμιας εκπαίδευσης. Και ενώ είχε δεσμευτεί ο τότε νομάρχης ότι στην εξαετία 1994-2000, για την οποία δόθηκαν τα χρήματα, θα ανεγείροντο έξι συγκεκριμένα σχολεία, κτίστηκαν μόνο δύο, συνολικού κόστους 400.000.000 δραχμών. Τα υπόλοιπα 1,1 δισεκατομμύρια, ο κύριος νομάρχης κωλυσιεργώντας, αφού πέρασε η εξαετία, τα διέθεσε σε εργολαβίες και εργολάβους, προφασιζόμενος τις ανάγκες ύδρευσης, αμμοληψίας στο λιμάνι κλπ., επειδή δεν απορροφήθηκαν. Αυτό εννοώ. 
      Ενώ τόσα χρήματα δόθηκαν στον προγραμματισμό της εκπαίδευσης, θα έπρεπε να υπήρχε επιτέλους και ένα οργανωμένο σύστημα -και δεν το κάνατε τόσα χρόνια- μέσω του οποίου θα μπορούσαμε, με ειδικές καταγραφές, να βλέπουμε κάθε χρόνο τι κατασκευάζουν οι νομαρχίες από συγκεκριμένους λογαριασμούς, τι κατασκευάζει ο ΟΣΚ με συγκεκριμένες εντολές της κεντρικής διοίκησης ή ειδικά στην Αθήνα και Θεσσαλονίκη, τι γίνονται τα χρήματα από τα ΠΕΠ, όταν δεν απορροφώνται και πού πηγαίνουν, να έχουμε δηλαδή μια καταγραφή και να βλέπουμε πώς εξελίσσεται η σχολική στέγη. Αυτό, όμως, δεν το κάνατε και τώρα πρέπει να παρακολουθούμε, τι κάνει ο κάθε νομάρχης, τι κατασκευάζει, μέχρι πού φτάνει.
      Όσον αφορά τις υπερβάσεις -γιατί είπατε ότι και αυτό κακώς το ανέφερα- ελάτε να πάμε στον άλλο νομό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό, κύριε Πρόεδρε, να πω έναν αριθμό και τελείωσα.
      Ακούστε με, λοιπόν. Τελευταία στο Νομό Χανίων -τον οποίο είχα επισκεφθεί κιόλας- για την κατασκευή συγκροτήματος τριών σχολείων στις Μουρνιές με προϋπολογισμό κτηρίων για το ΤΕΕ, το ΣΕΚ και ένα γυμνάσιο 6,5 εκατομμυρίων ευρώ, με συγκριτικό πίνακα που τον έχω στα χέρια μου, φαίνεται πιθανή προσαύξηση έως και 50%.
      Θέλετε να σας πω για τον αύλειο χώρο; Όταν επισκέφθηκα το σχολικό συγκρότημα, ο νομάρχης μου ζήτησε 1.400.000 ευρώ, για να γίνει η διαμόρφωση του κοινού αύλειου χώρου των τριών σχολείων. Όταν ζήτησα από τον ΟΣΚ να μου δώσει, με βάση αυτά τα στοιχεία, τη δική του εκτίμηση, μου είπε ότι μπορεί να κατασκευάσει τον αύλειο χώρο με 400.000 ευρώ και όχι με 1.400.000.
      Τι θέλω να πω; Για να έχουμε σωστή κατανομή των πιστώσεων, σωστή κατασκευή και αποπληρωμή, για να μπορούμε να τρέχουμε τα προγράμματα και να έχουμε σε σωστό χρόνο παράδοση των σχολικών αιθουσών, πρέπει να έχουμε και την καταγραφή και την παρακολούθηση. 
      Κυρία Δαμανάκη, δεν καταλαβαίνω αυτό που είπατε, ότι εμείς θέλουμε να αλλάξουμε κάτι σ’ αυτό το σύστημα. 
      ΒΑΣΙΛΕΙΟΣ ΚΕΓΚΕΡΟΓΛΟΥ: …
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, σας παρακαλώ! Δεν κάνουμε διάλογο. 
      ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, μη διακόπτετε. Αμέσως μετά θα μιλήσει η κ. Δαμανάκη, που πιστεύω ότι θα σας καλύψει πλήρως. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σύμφωνα με τον Κανονισμό, εάν έχετε το δικαίωμα να τριτολογήσετε, μπορείτε να το κάνετε και θα σας απαντήσω. Τώρα, όμως, αφήστε με να ολοκληρώσω.
      Εν κατακλείδι, θα ήθελα να σας πω ότι ο Νομός Ηρακλείου είναι αγαπητός και σ’ εμάς. Προφανώς από τη φτωχή κατανομή αυτών που αφήσατε για το 2004, ο Νομός Ηρακλείου φιγουράρει στην πρώτη θέση με τις 900.000 ευρώ. Θέλω να σας πω ότι πράγματι έτσι είναι τα πράγματα; Ευχαρίστως να φέρω και να σας καταθέσω τη συνολική κατανομή του υπολοίπου των 27.000.000 που προβλέψατε για το 2004, για να δείτε ότι απ’ αυτή την κατανομή δόθηκαν στο Ηράκλειο χρήματα σε ίδιο ποσοστό μ’ αυτό που είχατε εσείς ως προς τη γενική πίτα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Να υποθέσω ότι ο κ. Κεφαλογιάννης είναι εδώ, γιατί αναφέρεται η επερώτηση στο Νομό Ηρακλείου;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αναζήτησα τη Βουλή, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λέω αυτό, γιατί δεν έχουμε συνηθίσει να είναι κάτω, στα έδρανα της Βουλής, Υπουργοί. Η παρουσία σας μας τιμά ιδιαίτερα.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Πρόεδρε.
      Το λόγο έχει ο κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, μου προξένησε οδυνηρή εντύπωση αυτό που ανέφερε στο τέλος ο κύριος Υπουργός, ο οποίος διακρίνεται από μετριοπάθεια και γνωρίζει άριστα να εκφράζεται. Πιστεύω ότι στη συνέχεια θα επανορθώσει. 
      Ο κύριος Υπουργός μας είπε ότι στο σχολικό συγκρότημα των Χανίων, ο ΟΣΚ θα κατασκεύαζε τον αύλειο χώρο με 400.000 ευρώ, ενώ ο νομάρχης ζήτησε 1.400.000.
      Προφανώς, κύριε Υπουργέ, δεν γνωρίζετε προσωπικά το Νομάρχη Χανίων, που είναι ένας άνθρωπος πάνω απ’ αυτές τις σκέψεις, στις οποίες μπορεί να σας οδήγησε κάποιος συνεργάτης σας και να σημειώσατε αυτά τα στοιχεία.
      ΜΑΡΙΑ ΔΑΜΑΝΑΚΗ: Κύριε Πρόεδρε, αναφερόμαστε στο Νομάρχη Χανίων. Πρέπει να το διευκρινίσουμε αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Βεβαίως. Αναφερόμαστε στο Νομάρχη Χανίων, ο οποίος δεν εστηρίχθη από την παράταξη του ΠΑΣΟΚ. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Το γνωρίζω, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Αλίμονο, εάν λέμε στοιχεία, για τα οποία δεν είμαστε απολύτως βέβαιοι. Το ίδιο είπα και προχθές στον Υπουργό που ανεφέρθη σε απόντα δικηγόρο, καθηγητή Πανεπιστημίου, που τον ονόμασε ως νομικό σύμβουλο του ΟΠΑΠ, χωρίς να είναι βέβαιος και απεδείχθη τελικά ότι δεν είναι νομικός σύμβουλος του ΟΠΑΠ. Είπα ότι δεν είναι σωστό να λέμε ανακρίβειες σ’ αυτήν την Αίθουσα. Ας μην παρασυρόμαστε απ’ όσα γίνονται εκτός της Αίθουσας, για τα οποία και εμείς έχουμε ευθύνες. Διότι, εκτός της Αιθούσης, ρίχνουμε με μεγάλη ευκολία ρύπους στους όποιους αντιπάλους. 
      Κύριε Υπουργέ, στην προκειμένη περίπτωση σας πληροφορώ ότι ο Νομάρχης Χανίων δεν είναι καν αντίπαλός σας. Είναι μια καταξιωμένη προσωπικότητα, με αγώνες για την παιδεία και ως τεχνικός είχε πολύ υψηλές δυνατότητες και δράσεις.
      Εδώ κάνατε ένα λάθος. Το μεγαλύτερο λάθος που κάνατε, κύριε Υπουργέ, είναι ότι είπατε πως δεν μπορέσατε να εκτελέσετε αυτόν τον προϋπολογισμό που είχατε και για το Υπουργείο Παιδείας. Είχατε «τρύπα». 
      Γνωρίζετε, κύριε Υπουργέ, πού οφείλεται και η δική σας «τρύπα» και αυτή των άλλων τομέων των άλλων Υπουργείων, που είχαν έναν προϋπολογισμό να εκτελέσουν; Στο ότι μέχρι τα μέσα Μαρτίου, που είναι και η αρχή του οικονομικού έτους και δεν τρέχουν όλοι να δώσουν ό,τι οφείλουν στις εφορίες, τα έσοδά από όσα προέβλεπε ο προϋπολογισμός, ήταν μόλις γύρω στο 15%. Για τους δέκα μήνες που ακολούθησαν, κατά δήλωση του Υπουργού Εθνικής Οικονομίας, κατορθώσατε να εισπράξετε άλλο ένα-ένα 10%. Φτάσαμε, δηλαδή, στο τέλος της εκτελέσεως του προϋπολογισμού και έχουμε αυτά τα τεράστια ελλείμματα στο σκέλος των εσόδων.
      	Κατά την άποψή μου, πέραν της εκτίμησης που συνήθως είναι αισιόδοξη σε κάθε προϋπολογισμό κάθε κυβέρνησης για τα έσοδα, υπάρχει τεράστια ευθύνη της Κυβερνήσεώς σας –και να το λέτε αυτό στον Υπουργό Οικονομικών, όταν θα του ζητάτε κάποια κονδύλια- διότι με πνεύμα κομματικής εμπάθειας και μικροκομματικής στόχευσης «αποκεφαλίσατε» όλη τη στελέχωση των μηχανισμών του Υπουργείου Οικονομικών είτε επρόκειτο για τους επικεφαλής των δημόσιων οικονομικών υπηρεσιών σ’ όλη τη χώρα είτε επρόκειτο για τα κέντρα ελέγχου. 
      «Παγώσατε» και το περίφημο ΣΔΟΕ. Γιατί; Διότι έπρεπε να βάλετε περί τους διακόσιους κομματικούς σας φίλους της ΔΑΚΕ. Αυτό ήταν εγκληματικό και φάνηκε αμέσως στο σκέλος των εσόδων του προϋπολογισμού. 
      Εσείς έρχεστε σήμερα και απολογείστε στη Βουλή για λογαριασμό Κυβερνήσεως -και ιδιαίτερα του τομέα, που θα έπρεπε να είναι πολύ πιο ευαίσθητος και να σκέφτεται τις συνέπειες των κομματικών αυτών κινήσεων- στο Ηράκλειο δεν μπορούν να εκτελεστούν αυτά που είχαν προϋπολογιστεί ή αυτά που θα θέλατε να κάνετε κι εσείς ως Υπουργός. 
      Εγώ έζησα για τέσσερα χρόνια στο Υπουργείο Παιδείας ως Υπουργός και συνηθίζω να λέω ότι έδωσα δεκατέσσερα χρόνια από τη ζωή μου γι’ αυτό το αντικείμενο, το οποίο αγαπούσα και αγαπώ και για το οποίο προσπάθησα να κάνω ό,τι μπορούσα.
      Εδώ πληρώνονται, κύριε Υπουργέ, όλα τα λάθη των κυβερνήσεων. Όσα λάθη κι αν θεωρείτε ότι έγιναν από τις προηγούμενες κυβερνήσεις, αυτό δεν σας νομιμοποιεί να κάνετε τα ίδια λάθη. Επικαλούμενοι δε εκείνα τα λάθη, θυμίζετε εκείνους που εγκληματούν και ενώπιον του δικαστηρίου επικαλούνται ότι και άλλοι πολλοί έχουν διαπράξει τα ίδια εγκλήματα.
      Εκεί, στην Κρήτη, προσπαθούμε τώρα –το λέω για τους συναδέλφους εκ Κρήτης- να αντιμετωπίσουμε αυτό το έθιμο των πυροβολισμών στον αέρα. Είναι ένα αδίκημα. Ξέρετε γιατί κυριαρχεί ακόμα το έθιμο; Διότι είναι τέτοια η αντίληψη που υπήρχε παλαιότερα –τώρα ο κόσμος το καταλαβαίνει κι εκεί κι έτσι θα λήξει αυτό το κακό έθιμο- ώστε έλεγε ο σύντεκνος, όταν καθόταν στο σκαμνί στο δικαστήριο το εξής: «Μα, δεν υπάρχει γάμος χωρίς να ρίξουμε μερικές μπαλωθιές». 
      «Κόψτε» το αυτό. Κλείνετε σχεδόν ένα χρόνο στην Κυβέρνηση. Το να λέτε τι έκανε το ΠΑΣΟΚ, δεν σημαίνει ότι μπορείτε να κάνετε κι εσείς συνέχεια λάθη. Δεν ξέρω τι σας λένε οι άνθρωποι με τους οποίους επικοινωνείτε, αλλά ο απλός άνθρωπος αυτό λέει. 
      	Τώρα θέλω να σας πω και κάτι άλλο κι έχει σημασία, διότι τα λάθη πληρώνονται. Εδώ πέρασε ένας νόμος, κύριε Υπουργέ, τον οποίο θα πληρώσει ιδιαίτερα το Υπουργείο Παιδείας. Είναι αυτός ο νόμος για το σύστημα των δημοπρατήσεων των διάφορων έργων.
      Το Υπουργείο Παιδείας -αι το θυμάμαι αυτό από την πρώτη τετραετία μου  το 1982 –1986 που ήμουν στο Υπουργείο Παιδείας και επόπτευα τον ΟΣΚ- θα δημιουργήσει τεράστια προβλήματα, ιδιαίτερα σ’ αυτά τα μικρομεσαία έργα, όπως είναι τα έργα του Υπουργείου Παιδείας, όπου όποιος δώσει τη μικρότερη προσφορά, αυτός θα πάρει το έργο.
      Εσείς θα περιμένετε, οι γονείς θα φωνάζουν και τα παιδιά θα κάνουν διαδηλώσεις, γιατί πρέπει στην αρχή του σχολικού έτους να έχετε προγραμματίσει ότι του χρόνου το Σεπτέμβριο μπαίνουν τα παιδιά στο σχολείο και ο εργολάβος που έδωσε τη μικρή προσφορά για να πάρει το έργο, θα εκβιάζει και θα λέει ότι έπεσε έξω και δεν μπορεί να προχωρήσει. Θα σας λέει επίσης να προσθέσετε στην εργολαβία του και κάποιες άλλες αίθουσες από άλλα σχολεία, για να δει πώς θα τα βγάλει πέρα. Έτσι θα τρώτε τον καιρό σας και θα βρίσκετε και τον μπελά σας. Διότι αυτού του είδους, οι εκ των πραγμάτων, συναλλαγές με τους διαφόρους επιτηδείους, καταλαβαίνετε ότι δημιουργούν εντυπώσεις και περισσότερα προβλήματα. Θα δείτε λοιπόν, γενικότερα στον τομέα των έργων, τις επιπτώσεις που θα έχει αυτός ο νόμος.
      Άρχισε σήμερα ο περίφημος διάλογος για την παιδεία. Εγώ θα ήθελα να σας πω ειλικρινά, επειδή έχω ζήσει και συμμετάσχει σε κάποιες προσπάθειες συνεννόησης, προσπάθειες για να βρεθεί κάποια κοινή γραμμή πλεύσης, παρ’ όλο που με πολύ καλή θέληση το είπε η Κοινοβουλευτική μας Εκπρόσωπος κ. Δαμανάκη, ο Πρόεδρος του ΠΑΣΟΚ ο Γιώργος Παπανδρέου με ιδιαίτερη ευαισθησία, αν θέλετε και λόγω κληρονομικής επιβαρύνσεως από τον παππού του και δικό μου δάσκαλο Γεώργιο Παπανδρέου, αλλά και όλοι ενδιαφερόμαστε πραγματικά και θέλουμε να βοηθήσουμε να συμπλεύσουμε και με τα άλλα κόμματα ιδιαίτερα σ’ αυτόν τον τομέα. Αλλά όταν μ’ αυτές τις αντιλήψεις ξεκινάτε, πώς θα προχωρήσει αυτή η υπόθεση, αν δηλαδή κοιτάζουμε πώς θα επιβεβαιώσουμε την κομματική μας θέση;
      Λάθη τέτοια έγιναν και παλαιότερα, έγιναν επιλογές σχολικών συμβούλων και έδινα μάχες ως Υπουργός, για να αντιμετωπίσω τους συνδικαλιστές -η κ. Ράπτη, που ήταν τότε νεαρά συντάκτης του Υπουργείου, θα το θυμάται- ώστε να αποκλείσουμε αυτήν την κομματική λογική, δηλαδή το «άντε να φύγουν οι άλλοι, για να έρθουμε εμείς».
      Δέστε, λοιπόν, με κάποια άλλη αντίληψη τα πράγματα, κύριε Υπουργέ και θα το δείξετε αυτό, αν τα πείτε και στην κυρία Υπουργό Παιδείας και δεν έχετε ανάγκη ούτε εσείς ούτε κανείς μας από εντοιχισμούς πλακών. Θα μας βάλουν μια και καλή, όταν θα φύγουμε από τον κόσμο αυτό. Όλοι θα πάρουμε ένα χώρο 2 επί 2…
      ΠΡΟΕΔΡΕΥΩΝ (Γεώργιος Σούρλας): Πολύ είναι το 2 επί 2. Διαφωνούμε στις διαστάσεις, κύριε Πρόεδρε, είναι 2 επί 1. 
      ΑΠΟΣΤΟΛΟΣ ΚΑΚΛΑΜΑΝΗΣ: Έστω 2 επί 1. Από τη θέση αυτή κύριε Πρόεδρε, το έχω πει αναφερόμενος σ’ όλους αυτούς τους τρανούς επιχειρηματίες, οι οποίοι δεν καταλαβαίνω γιατί, τόσο άρρωστοι είναι προφανώς, τα θέλουν όλα. 
      Σας το λέω δε αυτό και να ρωτήσετε τον ΟΣΚ, ότι δέκα χιλιάδες αίθουσες επί δικής μου Υπουργίας έγιναν στο χώρο της παιδείας. Γνωρίζουν όλοι ότι όταν συνέβαινε να πληροφορηθώ ή κυρίως όταν πήγαινα να εγκαινιάσω τη λειτουργία και κάποιος εργολάβος έβαζε μια πλάκα, τους έλεγα να την κατεβάσουν. Ζήτημα είναι αν στις δέκα χιλιάδες αίθουσες, υπάρχουν σε όλη τη χώρα τέσσερις με πέντε πινακίδες. 
      Τι νόημα έχουν αυτά; Είμαι βέβαιος ότι όταν το πληροφορηθεί και η κυρία Υπουργός και σεις, θα πείτε «τέρμα αυτά τα πράγματα». Αν γίνει ένα τεράστιο έργο, θα το γράψει η ιστορία. Τώρα, το σχολείο στη γειτονιά να γράφει σε πινακίδα το όνομά μας, τι νόημα έχει; Είναι αστεία πράγματα αυτά, επικοινωνιακού και φθηνού χαρακτήρα. Και νομίζω ότι δεν έχουν σχέση με το πάθος και την αγάπη που πρέπει να έχουμε για ουσιαστικό έργο στην παιδεία.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων κ. Καλός. 
      Κυρία Δαμανάκη, βλέπω ότι ζητάτε το λόγο. Θα πρέπει, όμως, σε ζητήματα που έθεσε ο πρώην Πρόεδρος της Βουλής, να απαντήσει ο κύριος Υπουργός, μια και ο ίδιος το επιθυμεί. 
      Ορίστε, κύριε Υφυπουργέ. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, σας άκουσα με πολύ προσοχή και με το σεβασμό που σας ανήκει. Εκείνο που ήθελα να ξεκαθαρίσω, είναι το εξής: Πρώτον, εγώ δεν είπα ότι μου ζήτησε ποτέ. Τιμώ το Νομάρχη Χανίων, συνέφαγα μαζί του, τον επεσκέφθην. Ήταν από τους πρώτους νομούς που επισκέφθηκα. Και στο κάτω-κάτω, να ξέρετε ότι είμαι Χανιώτης, διότι η μητέρα μου είναι βέρα Χανιώτισσα και έχω δεκαεννιά πρώτα ξαδέλφια. Ζουν έντεκα αδέλφια της μητέρας μου. Από τον πατέρα μου Πειραιώτη δεν έχω κανένα συγγενή. Επομένως με πολύ σεβασμό αντιμετωπίζω το νομό.
      Ανέφερα το παράδειγμα για τον απλούστατο λόγο ότι ο άνθρωπος μου έδειξε τον προϋπολογισμό, που είχε, του έργου, -1.400.00- και βάσει του προϋπολογισμού ζητούσε. Δεν είπα ότι ζητούσε να τα βάλει στην τσέπη του. Αυτό σας παρακαλώ να γίνει κατανοητό.
      ΑΠΟΣΤΟΛΟΣ ΚΑΚΛΑΜΑΝΗΣ: Ωραία, κατανοητό. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μιλάμε για προϋπολογισμούς, μιλάμε για υπερβάσεις σε προϋπολογισμούς, όχι να καταγγείλουμε εδώ -και θα μπορούσα να το κάνω ευθέως, κύριε Πρόεδρε και όχι με μισόλογα- κάποιον. Και δεν θα το έκανα εδώ πρώτα. Θα το έκανα τελείως διαφορετικά. 
      Άρα, λοιπόν, κανένας ψόγος για το νομάρχη. Δικαιολογημένος ήταν και να ζητά. Το θέμα είναι πώς εκτιμά διαφορετικός οργανισμός, που έχει την κατασκευαστική δυνατότητα, τον προϋπολογισμό ενός έργου, που όντως θα μπορούσε να γίνει με πολύ λιγότερα χρήματα. Και το είπα για να δικαιολογήσω ότι όντως έπρεπε κάποτε η κυβέρνηση που έφυγε, να είχε σκεφθεί ότι θα έπρεπε να δώσει ένα συγκεκριμένο κονδύλι -επί τόσα χρόνια διαχειρίστηκε χρήματα- για να υπάρχει …
      ΒΑΣΙΛΕΙΟΣ ΚΕΓΚΕΡΟΓΛΟΥ: Θα πρέπει, κύριε Υπουργέ …
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ, κύριε συνάδελφε. Είστε νέος συνάδελφος. Είναι κακή συνήθεια -εγώ ποτέ μου δεν το έχω κάνει αυτό- το να διακόπτετε συνέχεια. 
      ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, ο κύριος Υπουργός απαντά ήρεμα και ευπρεπέστατα. Μη διακόπτετε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Να φύγουν οι σκιές, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα απαντήσει η Κοινοβουλευτική σας Εκπρόσωπος.
      Συνεχίστε, κύριε Υφυπουργέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Το δεύτερο, κύριε Πρόεδρε. Πιστεύω ότι η απογοήτευση που εκφράσατε για το πώς μπορεί να εξελιχθεί ένας οποιοσδήποτε διάλογος στα δύσκολα θέματα της εκπαίδευσης και ανθρώπινη είναι και κατανοητή.
      Θα σας πω, όμως, ότι αυτήν τη στιγμή ξεκινάμε με αισιοδοξία αυτόν το διάλογο. Γιατί; Γιατί φάνηκε μέσα απ’ αυτήν την Αίθουσα του Κοινοβουλίου -που πρώτα αυτή τιμάμε και αυτή έχουμε ως αφετηρία- στην τελευταία προ μηνός συζήτηση σε επίπεδο Αρχηγών κομμάτων, ότι υπάρχουν θέματα πάνω στα οποία μπορούμε να συγκλίνουμε ή τουλάχιστον να συνεννοηθούμε. 
      Και όσον αφορά το τι δείγματα γραφής δείχνει εκείνος ο οποίος έχει την ευθύνη εισαγωγής, δηλαδή τον πρώτο λόγο στο ΕΣΥΠ, που είναι κάθε άλλο παρά κυβερνητικό όργανο, για να γίνει αυτός ο διάλογος πραγματικότητα, θα ήθελα να σας πω το εξής: Ε, θυμάστε και διαβάσατε σε όλες τις εφημερίδες τους μύδρους που εξαπολύθηκαν από όλες τις πλευρές, όταν έγινε η επιλογή με ευθύνη της Υπουργού και για τους περιφερειακούς εκεί, αλλά και με ευθύνη των υπολοίπων επιτροπών που έγιναν στο Υπουργείο Παιδείας, όπως και για τους διευθυντές ή υπευθύνους των γραφείων. Απ’ όλες τις παρατάξεις -και τη δική μας παράταξη- ακούστηκαν κρίσεις όχι κολακευτικές, που σημαίνει ότι κάναμε καλά τη δουλειά μας, όσο μπορούσε να γίνει.
      ΑΠΟΣΤΟΛΟΣ ΚΑΚΛΑΜΑΝΗΣ: Ήθελαν το μείζον.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι. Δεν ήταν το μείζον.
      ΑΠΟΣΤΟΛΟΣ ΚΑΚΛΑΜΑΝΗΣ: Μιλάμε με ειλικρίνεια. Ήθελαν το 100%. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, εσείς το είπατε ως παράδειγμα και γι’ αυτό το σχολιάζω. 
      Εκείνο που θέλω να σας πω, είναι ότι άλλες φορές υπήρχε το 100%. Και επειδή ελέχθη εδώ κάτι προηγουμένως, υπενοήθη μάλλον από κάποιο συνάδελφο, για τα πεπραγμένα της σημερινής διοικήσεως του ΟΣΚ, που τάχα πάει να βολέψει κάποιους κομματικούς, εγώ τα έχω μαζί μου, αλλά για λόγους ήπιου κλίματος δεν θέλω να τα καταθέσω …
      ΜΙΧΑΗΛ ΠΑΝΤΟΥΛΑΣ: Να τα καταθέσετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Τα έχω ξανακαταθέσει στη Βουλή. Ακούστε με, όμως. Μην εκνευρίζεστε. Θα σας τα πω, εάν σταματήσετε.
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω, κύριε Παντούλα, να μη διακόπτετε. 
      Συνεχίστε, κύριε Υπουργέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ο Διευθυντής Εκπαιδεύσεως στο Νομό Αττικής, αποσπασμένος και διπλοθεσίτης στον ΟΣΚ, έπαιρνε το διπλό μισθό και κάναμε ολόκληρη ολονύκτια συζήτηση σ’ αυτήν την Αίθουσα, για να πούμε και να δώσουμε στοιχεία στον τότε Υπουργό Παιδείας για το ότι όντως είχαν γίνει όλα αυτά.
      (Θόρυβος στην Αίθουσα)
      ΓΕΩΡΓΙΟΣ ΚΑΛΟΣ ( Υφυπουργός Εθνικής Παιδείας και Θρησκευμάτων): Δεν τα γνωρίζω, θα ενημερωθώ και θα σας απαντήσω. 
      (Θόρυβος από την πτέρυγα του ΠΑΣΟΚ)
      Σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Κύριε Παντούλα, παρακαλώ μη διακόπτετε. Στη διαδικασία του κοινοβουλευτικού ελέγχου παρέχεται η δυνατότητα να κάνετε μία ερώτηση και να ζητήσετε όλα τα στοιχεία. 
      Κύριε Παντούλα, παρακαλώ να μην ξαναδιακόψετε. Δεν είναι καλό αυτό που κάνετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Παντούλα, να μου κάνετε ερώτηση, για να σας απαντήσω. Και να προσέχετε τους χαρακτηρισμούς σας. 
      Κύριε Πρόεδρε, όντως πιστεύω ότι και η κυρία Υπουργός είναι των ίδιων αρχών, της ίδιας πολιτικής ηθικής με όλους μας εδώ και είναι της ίδιας γραμμής μ’ αυτό που είπε ο Πρόεδρος, ότι όντως το 2 επί 1 ίσως να είναι η καταληκτική πλάκα για όλους τους ανθρώπους.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι ίσως, είναι βέβαιο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Το «ίσως» το λέω, για να μην κάνουμε τελείως μαύρη τη συζήτηση. Σχήμα λόγου, λοιπόν.
      Αλλά επιτρέψτε μου να σας πω ότι η πλάκα ίσως να μπήκε, χωρίς να το γνωρίζει η ίδια. Και νομίζω ότι σ’ αυτήν την Αίθουσα έχει η ίδια και την παρρησία και τον καθαρό ειλικρινή της λόγο και μπορεί να το δηλώσει.
      Θα σας πω, όμως, ένα παράδειγμα, το οποίο μπορώ να το πω για τον εαυτό μου. Έχω εγκαινιάσει πάνω από είκοσι σχολεία, κύριε Πρόεδρε, αυτήν την περίοδο. Νομίζω ότι σ’ ένα σχολείο είδα, με πολύ μεγάλη μου έκπληξη, να υπάρχει μία πλάκα, η οποία όμως έλεγε: «Το εγκαινιάζει ο δήμαρχος κύριος τάδε και ο Υφυπουργός κύριος τάδε». Εγώ δέχθηκα, επειδή έγραφε ότι το εγκαινιάζω. Σε όλα τα άλλα σχολεία εγώ θεώρησα πολύ θετικό -και κολάκευσα και τον εκπρόσωπο του ΟΣΚ και τον κατασκευαστή, αλλά και το διευθυντή- το ότι δεν υπήρχε αυτή η πλάκα. 
      Για να μην είμαστε, λοιπόν, «της πλάκας» -και πιστεύω ότι κανένας δεν θέλει να είναι «της πλάκας»- παρακαλώ να τα ξεχάσουμε αυτά και να θεωρήσετε ότι είναι ακριβώς έτσι.
      Όσον αφορά τις νουθεσίες που είπατε για το πώς εμείς υπολογίζουμε ή το πώς μας εκδικείται η δική μας πολιτική για τον τρόπο με τον οποίο συλλέγουμε ή κατανέμουμε τα έξοδα, όπως είπατε, εσείς κάνατε το δικό σας πολιτικό χαρακτηρισμό και τον σέβομαι. Δεν χρειάζεται να τον σχολιάσω. Αλλά εγώ θα ήθελα να σας πω ότι το παράδειγμα που είπα, δεν είναι σ’ αυτήν την κατηγορία. Τα 50.000.000 ευρώ, με τα οποία θα πληρωνόταν και τα οποία βρήκαμε εμείς από τον τακτικό προϋπολογισμό με αναμορφώσεις και τα δώσαμε εις βάρος του συνόλου, δεν είχαν προβλεφθεί καν. Τα 30.000.000 για τους ωρομίσθιους δεν είχαν προβλεφθεί καν. Οι ενισχύσεις, επειδή ξέρετε πολλά προγράμματα ευρωπαϊκά, έπαψαν να είναι καινοτόμες δράσεις το 2004. Συνεχίζονται με πόρους εθνικούς. Και μάλιστα, επειδή δεν είχαμε δικαίωμα να εκταμιεύσουμε υπέρ αυτών, φέραμε και νόμο το καλοκαίρι στη Βουλή. Άρα, λοιπόν, δεν εμπίπτει η δική μου απάντηση σ’ αυτό που είπατε.
      Δέχομαι αυτό που είπατε εσείς, αλλά να ξέρετε ότι επιμένω στο επιχείρημά μου, ότι όντως θα μπορούσαμε να δώσουμε περισσότερα, αν είχαν προβλέψει κάποιοι άλλοι να δώσουν υπέρ κάποιων άλλων δράσεων πάλι στην παιδεία.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε πολύ, κύριε Υπουργέ.
      Κυρίες και κύριοι συνάδελφοι, θα ήθελα να θέσω υπόψη σας την από 20.01.2005 ομόφωνη απόφαση της Διάσκεψης των Προέδρων και να παρακαλέσω για την έγκριση της απόφασης αυτής από το Σώμα, σχετικά με τη ρύθμιση θεμάτων των Υπαλλήλων της Βουλής.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε ομοφώνως για την έγκριση της από 20.01.2005 απόφασης της Διάσκεψης των Προέδρων. 
      Η απόφαση καταχωρίζεται στα Πρακτικά της σημερινής συνεδρίασης και έχει ως εξής:
      ( Η απόφαση υπάρχει στο τεύχος Πρακτικών της Βουλής)
      
      
      
      ΠΡΟΕΔΡΕΥΩΝ (Γεώργιος Σούρλας): Το λόγο έχει η Κοινοβουλευτική Εκπρόσωπος του ΠΑΣΟΚ κ. Δαμανάκη.
      ΜΑΡΙΑ ΔΑΜΑΝΑΚΗ: Πολύ σύντομα, κύριε Πρόεδρε. Πιστεύω ότι ένα ή δύο θέματα που έθεσε ο κύριος Υπουργός, δεν μπορεί να μείνουν αναπάντητα.
      Πρώτα-πρώτα, να επικεντρωθούμε πάλι στο κείμενο της επερώτησης. Εμείς μιλούμε για το Νομό Ηρακλείου, το νομό τον οποίο χαρακτηρίσατε ευνοημένο. Διορθώνοντας βέβαια τώρα τον εαυτό σας, είπατε ότι όταν μιλάτε για ευνοημένο νομό, αναφερόσαστε στις τιμές της γης που είναι μεγάλες και αναγκάζουν τα κονδύλια να είναι υψηλά. 
      Στην πρώτη σας ομιλία δεν αναφερθήκατε σ’ αυτό. Έχω σημειώσει επί λέξει ότι είπατε «Ε, το Ηράκλειο είναι ευνοημένος νομός, το δικαιολογώ, η Κρήτη σας στήριξε». Καιρός είναι η Κυβέρνηση να ξεφύγει από τη λογική ποιος στήριξε ποιόν και να δει την κατανομή των κονδυλίων με μεγαλύτερη σοβαρότητα.
      Δεύτερο θέμα: Είναι αναμφισβήτητο το γεγονός ότι την τελευταία δεκαετία έχουμε περίπου 5.000.000 με 6.000.000 ευρώ το χρόνο και εφέτος έχουμε 900.000 ευρώ, κύριε Πρόεδρε. 
      Ποιος φταίει; Φταίνε οι τρύπες, λέει ο κύριος Υπουργός. Έμειναν τρύπες από την προηγούμενη διακυβέρνηση του ΠΑΣΟΚ. Δεν ξέρω τώρα μέχρι πότε θα συζητάμε γι’ αυτήν την περίφημη διακυβέρνηση του ΠΑΣΟΚ. Ας το αφήσουμε, όμως, και ας μου απαντήσετε, κύριε Υπουργέ…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Για το 2004…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε. Έχετε το δικαίωμα να απαντήσετε. 
      ΜΑΡΙΑ ΔΑΜΑΝΑΚΗ: Θα μου απαντήσετε ευθέως σ’ αυτό που έχω να σας πω. Το ΠΑΣΟΚ, λοιπόν, άφησε τρύπες. Αν θέλετε, να το δεχθούμε για την οικονομία της συζήτησης. Πώς θα αντιμετωπίσετε  τα όποια προβλήματα; Θα τα αντιμετωπίσετε με τη δική σας πολιτική και τα δικά σας κονδύλια, αυτά τα κονδύλια που η Κυβέρνηση βάζει στο φετινό προϋπολογισμό; Αφού, λοιπόν, υπήρχαν τόσο πολλά προβλήματα στην παιδεία, κληρονομημένα λόγω του κακού ΠΑΣΟΚ, γιατί η Κυβέρνηση μειώνει φέτος τις δαπάνες για την παιδεία ως ποσοστό του Ακαθάριστου Εθνικού Προϊόντος; Σ’ αυτό ποιος φταίει; Φταίει το ΠΑΣΟΚ; 
      Φέτος είχατε π.χ. 100 ευρώ στον προϋπολογισμό. Αυτό είναι το Ακαθάριστο Εθνικό Προϊόν, ο Προϋπολογισμός ως σύνολο. Απ’ αυτό, γιατί κάνετε την πολιτική επιλογή να δώσετε λιγότερα από κάθε άλλη χρονιά; Ποιος φταίει γι’ αυτό; Έχει καμιά σχέση το ΠΑΣΟΚ; Εάν όντως το ΠΑΣΟΚ, το οποίο τα έκανε χάλια και κρίθηκε και καταψηφίστηκε, άφησε μεγαλύτερα προβλήματα στην παιδεία, εγώ θα έλεγα ότι θα έπρεπε να δώσετε και περισσότερα. 
      Παρακαλώ, λοιπόν, να μου πείτε: Είναι ευχαριστημένο το Υπουργείο Παιδείας από το ποσοστό του προϋπολογισμού, που έχει φέτος καταγραφεί; Το θεωρεί αρκετό; Θα ζητήσει ενδεχομένως περισσότερα; Διότι θέλω να σας θυμίσω, κύριε Πρόεδρε, ότι εδώ, στη συζήτηση του προϋπολογισμού, κάτι τέτοιο υπαινίχθη η Υπουργός Παιδείας. Αν, όμως, δεχθούμε τη λογική του κυρίου Υπουργού, δεν έχει νόημα να ζητάει περισσότερα. Όλα είναι καλά και αρκετά και φταίει το κακό ΠΑΣΟΚ.
      Ας αφήσουμε, λοιπόν, το παρελθόν, αν πραγματικά το θέλετε. Και νομίζω, μια και είπατε διάφορα για τον εθνικό διάλογο για την παιδεία, ότι μία πρώτη προτεραιότητα που πρέπει να τεθεί και θα τεθεί από εμάς, είναι η ανακατανομή των κονδυλίων του προϋπολογισμού. Να εξηγούμαστε. Δεν είναι δυνατόν να λέτε όλα αυτά για το κακό παρελθόν και μετά να φέρνετε τέτοιο προϋπολογισμό. Εν πάση περιπτώσει, ό,τι και αν έκανε το κακό ΠΑΣΟΚ, αν είχατε βάλει 0,5% παραπάνω –δεν λέω 1%- ως ποσοστό του ΑΕΠ στον προϋπολογισμό της παιδείας, όλα αυτά που συζητούμε τώρα, θα είχαν ξεπεραστεί. Το λέω, για να έχουμε αίσθηση των οικονομικών.
      Η δεύτερη εξήγηση του κυρίου Υπουργού είναι ότι φταίνε οι νομάρχες για την κακή διαχείριση που κάνουν. Μας διευκρίνισε τα όσα είπε για το Νομάρχη Χανίων μετά από την παρέμβαση του Προέδρου κ. Κακλαμάνη. Μα, δεν είπατε μόνο για το Νομάρχη Χανίων, είπατε και για το Νομάρχη Ρεθύμνου, για το Νομάρχη Ηρακλείου. Από την Κρήτη, δηλαδή, μόνο το Λασίθι σας έχει ξεφύγει. Ενδεχομένως να έχετε στοιχεία και γι’ αυτούς. Συνολικά το πνεύμα είναι ότι οι νομάρχες κάνουν υπερβάσεις. Αυτό είναι το πνεύμα της ομιλίας σας. Όλη η ομιλία σας ήταν για να μας πείτε πόσο έχουν υπερβεί οι νομαρχίες τους προϋπολογισμούς για την κατασκευή σχολικών κτηρίων και πόσο φθηνότερα θα τα έκανε ο ΟΣΚ. Μετά από αυτό δεν δικαιούμαι να ρωτήσω, αν έχετε μήπως σκοπό ο Οργανισμός Σχολικών Κτιρίων να κάνει τα κτήρια σε όλη την Ελλάδα; Να μας το πείτε. Διότι τι νόημα έχει να έρχεστε εδώ και να επιχειρηματολογείτε επί δέκα λεπτά για το πόσο κακά διαχειρίζονται οι νομαρχίες τα χρήματα; 
      Επομένως συνοψίζοντας, κύριε Πρόεδρε, για το ΠΑΣΟΚ υπάρχουν δύο σοβαρά πολιτικά ερωτήματα. Αυτά είναι το κύριο περιεχόμενο της συζήτησης και τα κύρια σημεία της κριτικής, που ασκούμε στην επερώτηση. Το πρώτο είναι οι δαπάνες για την παιδεία, όπου καμία πρακτική του παρελθόντος, όσο κακή ή καλή και αν είναι, δεν δικαιολογεί το ότι φέτος το Υπουργείο μειώνει τόσο κάθετα τις δαπάνες και αναγκάζεται στο Νομό Ηρακλείου, για τον οποίο συγκεκριμένα συζητούμε, να υποτετραπλασιάσει τις δαπάνες για τη σχολική στέγη. Αυτό δεν έχει καμία σχέση με το ΠΑΣΟΚ, καμία σχέση με το παρελθόν. Είναι επιλογή της Κυβέρνησης, που έχει να κάνει με την κατανομή των κονδυλίων του προϋπολογισμού.
      Δεύτερον, δεν αντιλαμβάνομαι για ποιο λόγο ο κύριος Υπουργός ανεκίνησε αυτό το θέμα για τους νομάρχες. Εμείς δεν το είχαμε θέσει στην επερώτησή μας. Ο κύριος Υπουργός το ανεκίνησε, φέρνοντας στοιχεία για όλους σχεδόν τους νομούς της Κρήτης, μας πληροφόρησε ότι η κυρία Υπουργός θα συναλλάσσεται πλέον με τον περιφερειάρχη, τον περιφερειακό διευθυντή και προσέθεσε μετά και το παρουσία του «νομάρχη». Άρα, κατά τη γνώμη μου, η Κυβέρνηση πρέπει να εγκαταλείψει τα σχέδια, τα οποία ουσιαστικά οδηγούν στην αφαίρεση μιας σοβαρής αρμοδιότητας της Νομαρχιακής Αυτοδιοίκησης.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν ξέρω, επειδή μιλάμε για την παιδεία, αν η κυρία  Κοινοβουλευτική Εκπρόσωπος του ΠΑΣΟΚ θέλει δια της επαναλήψεως να γίνει πειστική, αλλά εγώ δεν χρέωσα τίποτε σε κανένα νομάρχη προσωπικώς, για να βγάλετε πολιτικά συμπεράσματα -γιατί τι να βγάλετε άλλο από αυτήν τη συζήτηση;- κάνοντας ερμηνεία. Κάθε φορά που δευτερολογώ ή τριτολογώ, σας εξηγώ.
      Και σας λέω: Έδωσα στοιχεία προϋπολογισμών. Έδωσα στοιχεία υπερβάσεων, για να σας δείξω ότι δεν κάνατε το έργο σας. Να με καταλάβετε, επιτέλους. Εσείς βέβαια δεν ήσασταν ούτε καν στο ΠΑΣΟΚ τότε, όταν θα μπορούσε να είχε γίνει ένα σοβαρό έργο καταγραφής του ποιος κατασκευάζει, τι κατασκευάζει, με ποιο προϋπολογισμό το κατασκευάζει και πώς θα μπορούσε να ελεγχθεί αν αυτοί οι φορείς που κάνουν όλοι μαζί κατασκευές σχολείων, από διαφορετικά ταμεία, μπορούν να πουν πειστικά στην ελληνική πολιτεία, στο σύνολό της που πληρώνει, στον Έλληνα πολίτη στο κάτω-κάτω που πληρώνει, πώς τα κατασκευάζουν, με ποιο προγραμματισμό κοινό, που θα έπρεπε να υπάρχει και πώς τα αποδίδουν, με ποιο απολογισμό. Να σταματήσει, λοιπόν, η προσπάθεια διαστροφής αυτών που είπα. Επιτρέψτε μου, είναι η μόνη στιγμή που υψώνω τον τόνο της φωνής μου.
      Και το δεύτερο, κυρία Δαμανάκη. Ίσως δεν γνωρίζετε το εξής: Ότι δεν είναι η Νέα Δημοκρατία που θα βάλει τον ΟΣΚ να κατασκευάζει σχολεία σε όλη την Ελλάδα. Αλλά δεν ήσασταν στο ΠΑΣΟΚ τότε, που είχε ψηφιστεί ο σχετικός νόμος. Ψήφισε το ΠΑΣΟΚ νόμο, με τον οποίο έδωσε τη δυνατότητα στον Οργανισμό Σχολικών Κτηρίων, που δεν είχε την αρμοδιότητα, να κατασκευάζει σχολεία στη Θεσσαλονίκη, αλλά και με προγραμματικές συμβάσεις σε όλους τους δήμους. Άρα, λοιπόν, εσείς προκρίνατε τον ΟΣΚ για καλύτερες και συστηματικότερες κατασκευές. 
      ΑΠΟΣΤΟΛΟΣ ΚΑΚΛΑΜΑΝΗΣ: Με τη νομαρχία μαζί. Δεν μπορούν να αφαιρούν αρμοδιότητες από την Τοπική Αυτοδιοίκηση.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε Πρόεδρε, καταλαβαίνετε ότι ομιλώ για τις προγραμματικές συμβάσεις. Δεν πήρε κανείς από τις νομαρχίες την αρμοδιότητα. 
      Εγώ μιλώ για το έργο που δεν έκανε το ΠΑΣΟΚ και το ξαναλέω. Δεν έκρινα κανένα νομάρχη. Είπα όμως και έδωσα παραδείγματα, όπου από προϋπολογισμούς έργων οι ίδιες οι νομαρχίες προβλέπουν ακόμα και 50% υπερβάσεις στα έργα. Και είπα ότι αν είχαμε έναν καλό και καθαρό προγραμματισμό, ένα πλάνο, όλων όσων κατασκευάζουν, το πώς κατασκευάζουν, για λογαριασμό ποιών ταμείων κατασκευάζουν σ’ εθνικό επίπεδο, τότε θα ήμασταν πολύ καλύτεροι.
      Κυρία Δαμανάκη, όσον αφορά στο κύριο ερώτημά σας, περιμένετε μια απάντηση και θα σας τη δώσω τώρα. Είπαν οι συνάδελφοι για τις 900.000 ευρώ σε σχέση με τα προηγούμενα και γι’ αυτό εγώ επικέντρωσα την απάντησή μου, τον περισσότερο χρόνο φυσικά, στο 2004. Όσον αφορά στο ερώτημά σας που επίμονα ζητάτε απάντηση, ήδη έχω πει, αλλά να το πω και πιο εκτενώς για να το καταλάβετε: Το Υπουργείο Παιδείας δεν θα σταματήσει να ζητά, έχει χρέος -το είπα και στον Πρόεδρο, δεν το εννόησε ο σεβαστός μου πρώην Πρόεδρος της Βουλής- οφείλει η κάθε ηγεσία να ζητά από τα οικονομικά Υπουργεία, από το σύνολο της κυβέρνησης, όσο το δυνατόν μεγαλύτερη πίτα για ένα Υπουργείο που αφορά το μέλλον του τόπου, τα παιδιά μας. Και εμείς δεν θα υποστείλουμε τη σημαία, αλλά ζητάμε και εμείς. Και όταν θα πρέπει να απευθύνεται ένα τέτοιο ερώτημα σε κάποιον, όπως είμαι εγώ που απ’ αυτήν την Αίθουσα έκανα πολιτική στήριξη, αλλά και σε κάποιον έστω και από τα έδρανα της Αντιπολιτεύσεως, όπως στους δυο προκατόχους μου Υπουργούς Παιδείας, στον κ. Ευθυμίου και στον κ. Αρσένη, που κι αυτοί ζητούσαν κάθε χρόνο το μέρισμά τους υπέρ της παιδείας και όχι υπέρ του Υπουργείου Παιδείας, να ξέρετε ότι έχω να σας απαντήσω το εξής: 
      Φέτος από την πίτα που είχαμε και για την οποία θα απολογηθούμε στον ελληνικό λαό σε επίπεδο τετραετίας όμως, δώσαμε στο Υπουργείο Παιδείας, ως Κυβέρνηση, πήραμε εμείς ως Υπουργείο Παιδείας από την Κυβέρνηση, ό,τι μπορούσαμε περισσότερο. Αν δείτε τις κατανομές -κάναμε ολονύχτια συζήτηση εδώ για πέντε μέρες σχετικά με τον προϋπολογισμό- θα καταλάβετε ότι το Υπουργείο Παιδείας δεν ρίχτηκε. Ήταν από τα πρώτα Υπουργεία που πήραν, με βάση το συνολικό μερίδιο που διανεμήθηκε στους προϋπολογισμούς των Υπουργείων.
      Άρα, λοιπόν, για το πώς θα πάμε στο 5%, το είπα και από την αρχή. Το δήλωσε ο Πρωθυπουργός και σήμερα στον εθνικό διάλογο. Τα υπεσχημένα θα τηρηθούν. Και θα κριθούμε και εμείς γι’ αυτό, που είναι συνολική πολιτική, τουλάχιστον στο επίπεδο της πρώτης τετραετίας.
      Να σας πω και το εξής: Πήρα την πληροφορία ότι η κυρία Υπουργός –κύριε Παντούλα, σας το δίνω ως επίσημη απάντηση, πριν κλείσουμε τη συζήτηση- δεν είχε καμία γνώση του ότι μπήκε η ταμπέλα αυτή. Δεν γνώριζε το γεγονός, διότι αν το γνώριζε, θα είχε ζητήσει να μην μπει.
      Σας ευχαριστώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Ελπίζω να στείλετε μία εγκύκλιο ότι δεν χρειάζονται πινακίδες.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 42/21/22.12.2004 επερώτησης Βουλευτών του ΠΑΣΟΚ προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με τη χρηματοδότηση σχολικής στέγης του Νομού Ηρακλείου.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.26΄, λύεται η συνεδρίαση για την προσεχή Δευτέρα 24 Ιανουαρίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 37.18/25.11.2004 επερώτησης, σχετικά με την πολιτική της Κυβέρνησης τον τομέα των θαλασσίων ενδομεταφορών, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 21/1/2005                  ΣΕΛ.218

