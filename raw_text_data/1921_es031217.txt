ΣΥΝΟΔΟΣ Δ΄
ΣΥΝΕΔΡΙΑΣΗ ΜΗ΄
ΠΙΝΑΚΑΣ ΠΕΡΙΕΧΟΜΕΝΩΝ
Τετάρτη, 17 Δεκεμβρίου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το 4ο Δημοτικό Σχολείο Βούλας, το Γυμνάσιο Αλιβερίου Ευβοίας, το 3ο Γυμνάσιο Άργους, το 1ο ΤΕΕ Λαμίας, και το 2ο Τεχνικό Επαγγελματικό Εκπαιδευτήριο Λιβαδειάς, σελ.
3. Συζήτηση επί του Κανονισμού, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτη και ψήφιση, επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Ρωσικής Ομοσπονδίας στον τομέα της καταπολέμησης του εγκλήματος», σελ.
2. Συζήτηση και ψήφιση επί της αρχής των άρθρων και του συνόλου του σχεδίου  νόμου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για τα ην εκτέλεση έργων υποδομής αναβάθμισης της Ναυτικής Βάσης του Bisht-Palla», σελ.
3.Συζήτηση και ψήφιση, επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Πολιτισμού «Ρύθμιση θεμάτων Ολυμπιακής Προετοιμασίας και άλλες διατάξεις», σελ.
4. Κατάθεση Εκθέσεων Διαρκών Επιτροπών.
Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων: α) του Υπουργείου Ανάπτυξης «Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Υδατικών Πόρων της Λαϊκής Δημοκρατίας της Κίνας για τη συνεργασία σε θέματα υδατικών πόρων», σελ.
β) Του Υπουργείου Γεωργίας «Κύρωση του Μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα», σελ.
ΟΜΙΛΗΤΕΣ
α) Επί του Κανονισμού 
ΒΑΡΒΙΤΣΙΩΤΗΣ Ι, σελ.
ΓΕΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΜΗΤΣΟΤΑΚΗΣ Κ., σελ.
β) Επί του σχεδίου νόμου του Υπουργείου Δημόσιας Τάξης
ΚΑΝΝΕΛΗ Λ., σελ.
ΚΟΥΒΕΛΗΣ Φ., σελ.
ΤΣΕΡΤΙΚΙΔΗΣ Π., σελ.
γ) Επί του σχεδίου νόμου του Υπουργείου Εθνικής Άμυνας
ΒΑΡΒΙΤΣΙΩΤΗΣ Ι., σελ.
ΔΡΑΓΑΣΑΚΗΣ Ι, σελ.
ΚΑΝΕΛΛΗ Λ, σελ.
ΚΟΤΣΩΝΗΣ Θ., σελ.
ΧΑΪΤΙΔΗΣ Ε., σελ.
δ) Επί του σχεδίου νόμου του Υπουργείου Πολιτισμού
ΑΛΕΥΡΑΣ Α., σελ.
ΒΑΡΒΙΤΣΙΩΤΗΣ Μ., σελ.
ΒΕΝΙΖΕΛΟΣ Ε., σελ.
ΒΟΥΓΙΑΣ Σ., σελ.
ΓΚΑΤΖΗΣ Ν., σελ.
ΓΡΗΓΟΡΑΚΟΣ Λ., σελ.
ΚΑΛΑΦΑΤΗΣ Σ., σελ.
ΚΑΤΣΙΓΙΑΝΝΗΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΚΟΛΛΛΙΑ-ΤΣΑΡΟΥΧΑ Μ., σελ.
ΚΟΝΤΟΜΑΡΗΣ Ε., σελ.
ΛΙΑΝΗΣ Γ., σελ.
ΜΑΝΟΣ Σ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΟΡΦΑΝΟΣ Γ., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΑΛΜΑΣ Μ., σελ.
ΣΠΥΡΙΟΥΝΗΣ Κ., σελ.
ΣΜΥΡΛΗΣ-ΛΙΑΚΑΤΑΣ Χ., σελ.
ΤΑΛΙΑΔΟΥΡΟΣ Σ., σελ.
ΦΛΩΡΟΣ Γ., σελ.
     
     ΠΡΑΚΤΙΚΑ  ΒΟΥΛΗΣ
     Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Δ΄
     ΣΥΝΕΔΡΙΑΣΗ  ΜΗ΄
     Τετάρτη 17 Δεκεμβρίου 2003
     Αθήνα, σήμερα στις 17 Δεκεμβρίου 2003, ημέρα Τετάρτη και ώρα 11.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16-12-2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΖ΄ συνεδριάσεώς του, της Τρίτης 16 Δεκεμβρίου 2003 σε ό,τι αφορά στην ψήφιση στο σύνολο του σχεδίου νόμου: 1) «Δήλωση και έλεγχος περιουσιακής κατάστασης Βουλευτών, δημόσιων λειτουργών και υπαλλήλων, ιδιοκτητών μέσων μαζικής ενημέρωσης και άλλων κατηγοριών προσώπων». 
     2) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τυνησίας για συνεργασία στους τομείς της επιστήμης και της τεχνολογίας». 
     3) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Συριακής Αραβικής Δημοκρατίας για την προώθηση και αμοιβαία προστασία των επενδύσεων».)
     4) «Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων»)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την  κ. Λιάνα Κανέλλη  Βουλευτή Α΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος «ΓΥΑΡΟΣ – ΙΣΤΟΡΙΚΗ ΜΝΗΜΗ» ζητεί να εκτελεστεί το Πρωτόκολλο Διοικητικής Αποβολής και να σταματήσει η παράνομη κατοχή της Γυάρου, η αυθαίρετη και ανεξέλεγκτη κτηνοτροφική εκμετάλλευση, η φθορά των κτιριακών εγκαταστάσεων και πάνω απ’ όλα η προσβολή και βεβήλωση του ιστορικού τόπου της μαρτυρικής Γυάρου.
     2) Οι Βουλευτές κύριοι ΙΩΑΝΝΑ ΣΤΕΡΓΙΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Συντονιστικό Σωματείο Εμπορίου και η Ένωση Εμποροϋπαλλήλων Θεσσαλονίκης ζητούν την επίλυση αιτημάτων που αφορούν στο ωράριο και τις εργασιακές σχέσεις.
     3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την η οποία η Συντονιστική Επιτροπή Γονέων Αποφοίτων και Φοιτητών Πανεπιστημίων Εξωτερικού (εκτός Ε.Ε.) ζητεί την επίλυση αιτημάτων που αφορούν στο ΔΙΚΑΤΣΑ και στις εξετάσεις των αποφοίτων.
     4) Οι Βουλευτές κύριοι  ΙΩΑΝΝΑ ΣΤΕΡΓΙΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσα αναφορά με την οποία η Πανελλήνιος Ομοσπονδία Συνταξιούχων ΤΕΒΕ ζητεί την επίλυση αιτημάτων που απασχολούν τους συνταξιούχους.
     5) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ένωση Επαναπατρισθέντων Πολιτικών Προσφύγων – Παράρτημα Βέροιας εκφράζει τη διαμαρτυρία της για τη μετά από μισό αιώνα λήξη, του εμφυλίου πολέμου, ακόμη παραμένουν σε αναγκαστική πολιτική προσφυγιά πολλές χιλιάδες συναγωνιστές συμπατριώτες μας.
     6) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Ηλιούπολης ζητεί την επέκταση της γραμμής του ΜΕΤΡΟ από το Σταθμό «Αλ. Παναγούλης» μέχρι την περιοχή του Ελληνικού και εκφράζει την αντίθεσή του στην κατασκευή 4 νέων εναέριων – επίγειων – υπόγειων σταθμών γιατί θα υποβαθμίσει τις περιοχές.
     7) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Μοτοσικλετιστική Λέσχη Βόλου ζητεί  τη νομιμοποίηση της Αγωνιστικής Μοτοσικλετιστικής Ομοσπονδίας Ελλάδας.
     8) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Εκτάκτων Θεσσαλίας του Υπουργείου Γεωργίας ζητεί την επίλυση ασφαλιστικού προβλήματος των μελών του.
     9) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία Εκπαιδευτικοί που υπηρέτησαν στις Ένοπλες Δυνάμεις με την ιδιότητα του Ανακαταταγμένου Αξιωματικού ζητούν την ικανοποίηση ασφαλιστικού αιτήματος.
     10) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αλμυρού Μαγνησίας ζητεί την καταβολή αποζημίωσης στους παραγωγούς της περιοχής που οι καλλιέργειές τους υπέστησαν ζημιές λόγω των κακών καιρικών συνθηκών.
     11) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Αλμυρού Μαγνησίας ζητεί την καταβολή αποζημίωσης στους παραγωγούς της περιοχής που οι καλλιέργειές τους υπέστησαν ζημιές λόγω των κακών καιρικών συνθηκών.
     12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύλλογος Προστασίας και Ανάπτυξης του Δάσους και των Ακτών του Δήμου Μενιδίου Αιτωλ/νίας ζητεί τη μη αύξηση της δυναμικότητας και της επέκτασης της μονάδας πάχυνσης ψαριών της Εταιρείας ΕΥΡΥΑΛΟΣ ΕΠΕ στον όρμο Τολιά.
     13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί την απορρόφηση όλων των εγγεγραμμένων αναπληρωτών καθηγητών στον Πίνακα Α΄ του 2004.
     14) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Διδασκαλική Ομοσπονδία Ελλάδας διαμαρτύρεται για την περικοπή επιδομάτων από μέλη της.
     15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Διδασκαλική Ομοσπονδία Ελλάδας ζητεί την τροποποίηση της παρ. 1δ του άρθρου 39 του κώδικα Δήμων και Κοινοτήτων.
     16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Επιμελητήριο Αιτωλ/νίας ζητεί να λάβει γνώση των μελετών για την τουριστική ανάπτυξη της Περιφέρειας Δυτικής Ελλάδας.
     17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Σωματείο Εργαζομένων Βοήθεια στο Σπίτι ζητεί τη θεσμοθέτηση του προγράμματος και την ένταξή του στις Κοινωνικές Υπηρεσίες των Δήμων και την τοποθέτηση των μέχρι σήμερα εργαζομένων σε οργανικές θέσεις τακτικού προσωπικού.
     18) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Εργαζομένων Βοήθεια στο Σπίτι ζητεί τη θεσμοθέτηση του προγράμματος και την ένταξή του στις Κοινωνικές Υπηρεσίες των Δήμων και την τοποθέτηση των μέχρι σήμερα εργαζομένων σε οργανικές θέσεις τακτικού προσωπικού.
     19) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Γονέων και Κηδεμόνων του Σχολικού Κέντρου του Δήμου Καμποχώρων Χίου ζητεί την κατασκευή νέου κτιρίου για τη στέγαση του πιο πάνω σχολικού κέντρου.
     20) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Αισωνίας Μαγνησίας ζητεί χρηματοδότηση για την κατασκευή γέφυρας επί της επαρχιακής οδού Βόλου – Διμηνίου στη θέση Λάμια.
     21) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία ο κ. Ιωάννης Παυλάκης, πτυχιούχος του ΤΕΙ Χρηματοοικονομικής και Ελεγκτικής Καλαμάτας, ζητεί την κατάταξή του σε ανάλογη πανεπιστημιακή σχολή.
     22) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πανελλήνιος Σύνδεσμος Τυφλών – Τοπική Ένωση Κεντρικής Μακεδονίας ζητεί τη δημοσιοποίηση και αναβάθμιση της Σχολής Τυφλών Βορείου Ελλάδος κ.λπ.
     23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο ύψος των αυξήσεων για τους συνταξιούχους του Δημοσίου.
     24) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ένωση Συνταξιούχων Ναυτικών Σύρου ζητεί την επίλυση συνταξιοδοτικού αιτήματός τους.
     25) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Σωματείο Εργαζομένων Βοήθεια στο Σπίτι ζητεί να γίνει προκήρυξη πρόσληψης τακτικού προσωπικού κατ’ εφαρμογή του Ν. 3051/02 με σύσταση αντίστοιχων θέσεων ανά Δήμο και κατάληψή τους από το ήδη υπηρετούν προσωπικό και τη διάθεσή του στις κοινωνικές υπηρεσίες των Δήμων.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 472/4-7-2003 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Φ90022/18094/1236/28-7-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ανωτέρω ερώτηση ,που κατατέθηκε στη Βουλή από το Βουλευτή κ. Εμμανουήλ Φραγκιαδουλάκη, σας γνωρίζουμε τα ακόλουθα:
      Σύμφωνα με τον Κανονισμό Ασθενείας του ΙΚΑ, τα υγειονομικά όργανα του Ιδρύματος (θεραπευτές ιατροί -Υγειονομικές Επιτροπές), δεν έχουν αρμοδιότητα να χορηγούν βεβαιώσεις ικανότητας προς άθληση, αλλά είναι αρμόδια να γνωματεύουν σε περιπτώσεις ανικανότητας προς εργασία.
      Άλλωστε, από τις διατάξεις του ν. 2725/99 (ΦΕΚ 121/99) για τον αθλητισμό, δεν προβλέπεται υποχρέωση του ΙΚΑ να χορηγεί πιστοποιητικά υγείας για εξωσχολικά αθλητικά σωματεία και προγράμματα μαζικού αθλητισμού των δήμων.
      Ωστόσο, όπως μας γνώρισε το ΙΚΑ, συμμετέχει ενεργά στην συμπλήρωση του Ατομικοί! Δελτίου Υγείας (Α.Δ.Υ.) του μαθητή, όπως αυτό ορίζεται από την Α10/0ΙΚ.725/14.11.89 εγκύκλιο και το υπ. αριθ. πρωτ. Α2/οικ.4846/12.11.91 έγγραφο του Υπουργείου Υγείας και Πρόνοιας, το οποίο ακολουθεί το παιδί σε όλη την εκπαιδευτική του σταδιοδρομία.
      Πάντως το ΙΚΑ ,έχει απευθυνθεί ήδη στο αρμόδιο Υπουργείο Πολιτισμού, Γεν. Γραμματεία Αθλητισμού, προκειμένου να δοθούν διευκρινήσεις και σαφείς οδηγίες για την διευθέτηση του θέματος.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      2. Στην με αριθμό 475/4-7-2003 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 71/25-7-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Μ. Δαμανάκη, σας πληροφορούμε τα εξής:
      Από την όλη έκταση του κτήματος που ανερχόταν αρχικά σε 40 στρέμματα με ποσοστό συνιδιοκτησίας του ΚΤΓΚ & Δασών 72,20% και του Υπ. Οικονομικών 28,80%, το Υπουργείο Γεωργίας έχει προβεί σε παραχωρήσεις εκτάσεων προς διαφόρους φορείς, για την εκπλήρωση κοινωφελών σκοπών.
      Μεταξύ των φορέων αυτών περιλαμβάνεται και η Δευτεροβάθμια Εκπαίδευση Νομαρχίας Αττικής.
      Επειδή η έκταση που έχει απομείνει θεωρείται απολύτως αναγκαία για την κάλυψη διαρκώς αυξανομένων αναγκών του Υπουργείου, δεν είναι δυνατόν να ικανοποιηθεί το παραπάνω αίτημα.
      Ο Υπουργός
      Γ. ΔΡΥΣ»
      3. Στην με αριθμό 476/4-7-03 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 68028/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό- 476/4-7-03 την οποία κατέθεσε ο Βουλευτής κ. Αθαν. Μπούρας και αφορά στην προϋπηρεσία ωρομισθίων εκπ/κών των ΤΕΕ – ΟΑΕΔ, σας γνωρίζουμε τα ακόλουθα:
      1. Στο άρθρο 6, παρ. 34 του Ν.3027/2002 αναφέρονται τα σχολεία, στα οποία η προσφερθείσα προϋπηρεσία προσωρινών αναπληρωτών - ωρομισθίων εκπαιδευτικών αναγνωρίζεται για την ένταξη στον ενιαίο πίνακα αναπληρωτών του ίδιου νόμου.
      Στη διάταξη αυτή δεν περιλαμβάνονται οι σχολές μαθητείας του ΟΑΕΔ.
      2. Οι διορισμοί και οι προσλήψεις αναπληρωτών για τη διδασκαλία του μαθήματος της Πληροφορικής διέπονται από ειδικές διατάξεις (Π.Δ. 118/95), σύμφωνα με τις οποίες ως προσόν διορισμού λογίζεται και η διδακτική εμπειρία στην πληροφορική, που αποκτήθηκε σε Δημόσια ή Ιδιωτικά σχολεία Δευτεροβάθμιας Εκπαίδευσης ή σε Εκπαιδευτικά Ιδρύματα Τριτοβάθμιας Εκπαίδευσης της χώρας και της ΑΣΕΤΕΜ/ΣΕΛΕΤΕ. Οι σχολές μαθητείας του ΟΑΕΔ ανήκουν στη Δευτεροβάθμια Εκπαίδευση (άρθρο 9 παρ. 11 του Ν.1566/85) και ως εκ τούτου η διδακτική εμπειρία στην Πληροφορική, που αποκτήθηκε σ΄ αυτές, εμπίπτει στις παραπάνω διατάξεις.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      4. Στην με αριθμό 492/7-7-2003 ερώτηση του Βουλευτή κ. Θανάση Νάκο δόθηκε με το υπ’ αριθμ. Δ3/Α/12858/28-7-2003 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 492/7-7-2003 που κατέθεσε στη Βουλή των Ελλήνων ο Βουλευτής κ. Θανάσης Νάκος, σχετικά με την ασφάλεια των εγκαταστάσεων Φυσικού Αερίου, σας διαβιβάζουμε το έγγραφό- με αριθμό 117200/18-7-032 της Α.Ε «ΔΗΜΟΣΙΑ ΕΠΙΧΕΙΡΗΣΗ ΑΕΡΙΟΥ».
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων):
      5. Στην με αριθμό 705/10-7-2003 ερώτηση των Βουλευτών κυρίων Τάκη Τσιόγκα, Άγγελου Τζέκη και Νίκου Γκατζή δόθηκε με το υπ’ αριθμ. 72982/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 705/10.7.2003 την οποία κατέθεσαν οι Βουλευτές κ.κ. Τάκης Τσιόγκας, Άγγελος Τζέκης, Νίκος Γκατζής και αφορά στα μέτρα για την προστασία των λουομένων, και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ. σε θέματα πρόληψης και προαγωγής της υγείας των μαθητών/τριών, εφαρμόζει στα πλαίσια της δραστηριότητας «Αγωγή Υγείας» προγράμματα Αγωγής Υγείας στις σχολικές μονάδες Πρωτοβάθμιας και Δευτεροβάθμιας Εκπαίδευσης της χώρας και συνεργάζεται με κυβερνητικούς και μη κυβερνητικούς φορείς.
      Η Αγωγή Υγείας καλύπτει και θέματα όπως «Πρόληψη και αντιμετώπιση πνιγμών και έκθεση σε υπερβολική ηλιακή ακτινοβολία», «Περιβάλλον και Υγεία» κ.ά.
      Έγινε επιμόρφωση 58 Υπευθύνων Αγωγής Υγείας Πρωτοβάθμιας Εκπαίδευσης και 58 Υπευθύνων Αγωγής Υγείας Δευτεροβάθμιας Εκπαίδευσης σε θέματα πρόληψης ατυχημάτων σε υδάτινους χώρους από το Εργαστήριο Υγιεινής και Επιδημιολογίας του Πανεπιστημίου Αθηνών. Επίσης σχετικό εκπαιδευτικό υλικό και σχετική βιντεοκασέτα θα διανεμηθούν σε όλες τις Σχολικές Μονάδες της χώρας
      Ο Υφυπουργός
      ΝΙΚ. ΓΚΕΣΟΥΛΗΣ»
      6. Στην με αριθμό 574/8-7-2003 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 48122/ΕΥΣΑΠΠ 877/22-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την ερώτηση με αρ. πρωτ. 574/8.7.2003 του Βουλευτού κ. Ηλία Καλλιώρα και σε ότι αφορά θέματα αρμοδιότητάς μας σας γνωρίζουμε τα παρακάτω:
     Η διαπίστωση της αύξησης των ανισοτήτων με τη διεύρυνση της Ευρωπαϊκής Ένωσης και την ανάγκη ενίσχυσης των ευρωπαϊκών πολιτικών Συνοχής ήταν το κύριο σημείο των συμπερασμάτων της Υπουργικής συνάντησης Περιφερειακής Ανάπτυξης στη Χαλκιδική στις 16 Μαΐου 20031 στο πλαίσιο της ελληνικής προεδρίας. Συνεπώς, η πολιτική της συνοχής θα αποτελέσει βασική προτεραιότητα της Ευρωπαϊκής Ένωσης και για τη νέα προγραμματική περίοδο. Στο πλαίσιο αυτό γίνονται συζητήσεις και έχει αναγνωριστεί η ανάγκη να υπάρξουν τα διαθέσιμα μέσα και οι πόροι για την επίτευξη των μεγάλων ευρωπαϊκών προτεραιοτήτων.
     Επίσης η Επιτροπή, από τις μέχρι τώρα συζητήσεις, καταγράφει την αναγκαιότητα δίκαιης κατανομής των πόρων στις περιφέρειες που θα αποκλειστούν λόγω στατιστικής σύγκλισης με ενισχυμένη μορφή μεταβατικής στήριξης.
     Επιπλέον επιδιώκεται, η μεταβατική στήριξη για τις περιφέρειες της Ε15 που θα ξεπεράσουν το 75% (phasing out), η υποστήριξη περιφερειών με ιδιαιτερότητες (νη.σιά, υπερπόντιες, περιοχές μικρής πληθυσμιακής έντασης) και η διατήρηση ή και αύξηση του ελάχιστου ορίου ενίσχυσης για τις πολιτικές συνοχής, δηλαδή, του 0,45% τόυ κοινοτικού ΑΕΠ.
     Εντούτοις, ακόμη και οι περιφέρειες που φεύγουν από το Στόχο 1 δεν μένουν χωρίς καμία στήριξη από τα Διαρθρωτικά Ταμεία. Σύμφωνα με το καθιερωμένο προηγούμενο επιδιώκεται να εξασφαλιστεί για αυτές ένα καθεστώς μεταβατικής στήριξης, ενώ σε κάθε περίπτωση θα προβλεφθεί εναλλακτικά η στήριξή τους από το μελλοντικό Στόχο 2.
     Σημειώνεται επίσης σχετικά με την Περιφέρεια της Στερεάς Ελλάδας ειδικότερα ο νομός Φθιώτιδας εμφανίζει εισόδημα υψηλότερο του μέσου εθνικού, σύμφωνα με τα στοιχεία της ΕΣΥΕ, και ανέρχεται το 2001 στις 109,5 μονάδες με μέσο εθνικό τις 100 μονάδες. Ο δε ρυθμός ανάπτυξης του νομού Φθιώτιδας κατά την τελευταία περίοδο 1995-2001 ανέρχεται στο 8,6% ετησίως ενώ ο αντίστοιχος εθνικός κυμαινόταν στο 8,1% ετησίως. Διαπιστώνουμε δηλαδή ότι η περιφέρεια της Στερεάς Ελλάδας συνολικότερα αλλά και ο νομός Φθιώτιδας ειδικότερα παρουσιάζει σημαντική ανάπτυξη τα τελευταία χρόνια και το εισόδημά του είναι υψηλότερο του μέσου εθνικού και συγκλίνει πραγματικά με το μέσο κοινοτικό εισόδημα.
     Επίσης, στον τομέα της απασχόλησης η περιφέρεια της Στερεάς Ελλάδας το 2002 παρουσίαζε ποσοστό ανεργίας 9% το οποίο είναι μικρότερο του αντίστοιχου μέσου εθνικού που ανερχόταν στο 9,6% (δεν διατίθενται στοιχεία ανά νομό). Επιπλέον, τα Επιχειρησιακά Προγράμματα για την Ανταγωνιστικότητα, την Κοινωνία της Πληροφορίας, τα αντίστοιχα μέτρα του Περιφερειακού Επιχειρησιακού Προγράμματος της Στερεάς Ελλάδας, καθώς επίσης στα Προγράμματα για την Απασχόληση και, στις Κοινοτικές Πρωτοβουλίες, δημιουργούν ευνοϊκές συνθήκες για την ανάπτυξη της οικονομικής δραστηριότητας και την μείωση της ανεργίας. 
     Γενικότερα το Γ΄ Κ.Π.Σ. προβλέπει αυξημένες προσπάθειες εκτός από την ανάπτυξη των υποδομών, την αύξηση επίσης της ανταγωνιστικότητας, την ανάπτυξη της υπαίθρου και τους ανθρώπινους πόρους όπου επικεντρώνονται και οι σημαντικότερες υστερήσεις της χώρας, και στους ,τομείς του φυσικού και πολιτιστικού περιβάλλοντος, της υγείας και της πρόνοιας, και βέβαια σε μια βιώσιμη και ισόρροπη ανάπτυξη των ελληνικών περιφερειών. Η περιφέρεια Στερεάς Ελλάδας και ο νομός Φθιώτιδας ειδικότερα επωφελείται ουσιαστικά από την πολιτική της περιφερειακής ανάπτυξης που ασκείται.
     Ο Υφυπουργός
     ΧΡΗΣΤΟΣ ΠΑΧΤΑΣ»
      7. Στην με αριθμό 582/8-7-2003 ερώτηση του Βουλευτή κ. Θανάση Μπούρα δόθηκε με το υπ΄ αριθμ. Γ.Π. 67595/29-7-03 έγγραφο από τον Υφυπουργό Υγείας και Πρόνοιας  η ακόλουθη απάντηση:
     «Απαντώντας στην με αρ. 582/8-7-2003 ερώτηση που κατατέθηκε στη Βουλή από το Βουλευτή κ. Θ. Μπούρα αναφορικά με τον κίνδυνο για τη δημόσια υγεία από την «επιδρομή ποντικιών στο Δήμο Αχαρνών», σας γνωρίζουμε τα εξής:
     Όπως μας ενημέρωσε η Δ/νση Υγείας και Δημόσιας Υγιεινής της Νομαρχιακής Αυτοδιοίκησης Ανατολικής Αττικής με έγγραφό της, στην αρμοδιότητα της οποίας ανήκει υγειονομικά η περιοχή του Δήμου Αχαρνών, δεν έχουν περιέλθει παράπονα πολιτών ή κάποια πληροφόρηση από το Δήμο για την ύπαρξη του αναφερόμενου στην ερώτηση προβλήματος, ούτε έχει ζητηθεί επιστημονική συνδρομή και επίβλεψη στα πλαίσια των αρμοδιοτήτων της.
     Επιπλέον στον Οργανισμό της Νομαρχιακής Αυτοδιοίκησης Ανατολικής Αττικής δεν πρoβλέπεται η αρμοδιότητα καταπολέμησης εντόμων και τρωκτικών από τη Δ/νση Υγείας και Δημόσιας Υγιεινής.
     Σύμφωνα με εγκύκλιο του Υπουργείου Γεωργίας τέτοια προγράμματα εκτελούνται από συνεργεία της τοπικής αυτοδιοίκησης ή ιδιωτικά, τα οποία κατέχουν την προβλεπόμενη από τις διατάξεις του ίδιου Υπουργείου ειδική άδεια.
     Ο Υφυπουργός
     Ε. ΝΑΣΙΩΚΑΣ»
      8. Στην με αριθμό 762/14-7-2003 ερώτηση των Βουλευτών κυρίων Σπυρίδωνος Στριφτάρη και Παναγιώτη Κοσιώνη δόθηκε με το υπ’ αριθμ. Γ.Π. 68571/29-7-03 έγγραφο από τον Υφυπουργό Υγείας και Πρόνοιας  η ακόλουθη απάντηση:
     «Απαντώντας στην με αρ. 762/14-7-2003 ερώτηση που κατατέθηκε στη Βουλή από τους Βουλευτές κυρίους Σ. Στριφτάρη και Π. Κοσιώνη σχετικά με τη λειτουργία του Γ.Ν. Πρέβεζας, σας διαβιβάζoυμε το αρ. 3905/22-7-03 έγγραφο του Γ.Ν. Πρέβεζας με το οποίο δίδονται στοιχεία για το εν λόγω θέμα.
     Ο Υφυπουργός
     Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 645/9.7.03 ερώτηση του Βουλευτή κ. Γιώργου Γαρουφαλιά δόθηκε με το υπ’ αριθμ. Β13-332/29.7.03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ 'αριθμ. 645/9-7-03 ερώτηση, που κατέθεσε στη Βουλή των Ελλήνων ο Βουλευτής Κ. ΓΙΩΡΓΟΣ ΓΑΡΟΥΦΑΛΙΑΣ, με θέμα «ΣΤΑ ΥΨΗ ΤΟ ΚΟΣΤΟΣ ΔΙΑΚΟΠΩΝ ΓΙΑ ΤΙΣ ΕΛΛΗΝΙΚΕΣ ΟIΚΟΓΕΝΕIΕΣ» και κατά το μέρος που εμπίπτει στις αρμοδιότητές μας, σας γνωστοποιούμε τα ακόλουθα:
      Τόσο οι Κεντρικές Υπηρεσίες του ΥΠ.ΑΝ. (Δ/νση Τιμών), όσο και οι καθ' ύλην αρμόδιες Υπηρεσίες των Νομαρχιακών Αυτοδιοικήσεων διενεργούν ελέγχους είτε αυτεπάγγελτα είτε κατόπιν καταγγελιών.
      Στους παραβάτες της κείμενης Αγορανομικής Νομοθεσίας επιβάλλονται είτε ποινικές κυρώσεις από τους κ.κ. Εισαγγελείς Αγορανομίας είτε Διοικητικές κυρώσεις (χρηματικά πρόστιμα) από τις αρμόδιες Νομαρχιακές Επιτροπές.
      Από το 1992 με την 16/1992 Αγορανομική Διάταξη του κ. Υπουργού Εμπορίου οι τιμές, των πάσης φύσεως αγαθών και υπηρεσιών (εξαιρέσει των οπωροκηπευτικών, των φαρμάκων και των παιδικών τροφών), διαμορφώνονται ελεύθερα στο πλαίσιο της Ευρωπαϊκής Εσωτερικής Αγοράς.
      Μοναδικός τρόπος εξορθολογισμού και συμπίεσης των τιμών αποτελεί ο υγιής και ανόθευτος Ανταγωνισμός.
      Πέραν των ανωτέρω οι έλεγχοι που διενεργούν οι αρμόδιες Υπηρεσίες του ΥΠ.ΑΝ. στις Επιχειρήσεις, που αναφέρονται στην εν λόγω Ερώτηση, αφορούν στην ύπαρξη τιμοκαταλόγων και τη σωστή επ’ αυτών αναγραφή ενδείξεων όπως:
      Α) «κατεψυγμένο», «προμαγειρεμένο» , «προτηγανισμένο», «φέτα», «ελαιόλαδο» κ.λ.π. Επίσης θα πρέπει, από τις επιχειρήσεις Εστίασης και Αναψυχής, να τηρούνται δελτία παραπόνων για τους μη ικανοποιημένους πελάτες.
      Με την έναρξη, κατ’ έτος, της καλοκαιρινής περιόδου, για την προστασία του καταναλωτικού κοινού (ημεδαπού και αλλοδαπού) από την αρμόδια Υπηρεσία του Υπουργείου εκδίδεται ειδική εγκύκλιος με θέμα την εντατικοποίηση των Αγορανομικών ελέγχων, εκ μέρους των Νομαρχιών, οι οποίες κατατείνουν πέραν της προστασίας των καταναλωτών και στην προστασία, καθ' όσον ανήκει στις αρμοδιότητές μας, του Τουρισμού της χώρας μας.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      10. Στην με αριθμό 781/14.7.03 ερώτηση του Βουλευτή κ. Γιωργίου Καρασμάνη δόθηκε με το υπ’ αριθμ. 49714/Ε.Υ.Σ. 4677/28.7.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση του θέματος, σας γνωρίζουμε τα εξής:
      Ύστερα από την οριστικοποίηση του τελικού Σχεδίου του ΠΕΠΚ. Μακεδονίας 2000-2006 και την έγκριση του Προγράμματος από την Ε.Ε. αλλά και την έγκριση των κατηγοριών πράξεων σε επίπεδο Mέτρoυ από την Επιτροπή Παρακολούθησης έργα όπως οι Ιαματικές Πηγές Λουτροχωρίou δεν εμπίπτουν στους στόχους του εγκεκριμένου από την Ευρωπαϊκή Eπιτρoπή Επιχειρησιακού Προγράμματος.
      Για πρόσθετες πληροφορίες αρμόδιο είναι το Υπουργείο Ανάπτυξης προς το οποίο απευθύνεται επίσης η παρούσα.
      Ο Υφυπουργός
      ΧΡΗΣΤΟΣ ΠΑΧΤΑΣ»
      11. Στην με αριθμό 829/15.7.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1069582/900/Τα και ΕΦ/25.7.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της 829/15- 7 -2003 ερώτησης που κατέθεσε στη Βουλή των Ελλήνων ο Βουλευτής κ. Κωνσταντίνος Τσιπλάκης, σχετικά με την απαγόρευση των ηλεκτρονικών τεχνικών παιγνίων, σας γνωρίζουμε τα εξής:
      Οι λόγοι που επέβαλαν τις ρυθμίσεις του ν. 3037/2002, με τις οποίες απαγορεύτηκε η διεξαγωγή και εγκατάσταση ηλεκτρικών, ηλεκτρονικών και ηλεκτρομηχανικών παιγνίων, αναπτύχθηκαν κατά τη διεξοδική συζήτηση αυτού στη Βουλή, οι διατάξεις του οποίου μάλιστα ψηφίστηκαν ομόφωνα.
      Ειδικότερα, οι ρυθμίσεις αυτές υπαγορεύτηκαν από την ανάγκη αντιμετώπισης του μεγάλου κοινωνικού προβλήματος, το οποίο ήταν αδύνατο υπό τις παρούσες συνθήκες να αντιμετωπισθεί διαφορετικά.
      Οι διατάξεις αυτές ισχύουν από 117/2002, με αποτέλεσμα να μην είναι δυνατό να αξιολογηθούν πλήρως, σε τόσο σύντομο χρονικό διάστημα, τα αποτελέσματα των ρυθμίσεων αυτών.
      Ο Υφυπουργός
      Α. ΦΩΤΙΑΔΗΣ»
      12. Στην με αριθμό 844/15.7.03 ερώτηση των Βουλευτών κυρίων Κωνσταντίνου Καραμπίνα, Θεόδωρου Κολιοπάνου και Δημητρίου Κοσσυβάκη, δόθηκε με το υπ’ αριθμ. 32879/28.7.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, σας γνωρίζουμε ότι με τον καθιερωμένο εορτασμό της 2sης Μαρτίου 1821 αναγνωρίζεται από την ελληνική πολιτεία η αξία και η σημασία των αγώνων και των θυσιών, εκείνων που συνέβαλαν αποφασιστικά στον αγώνα του Έθνους για την αποτίναξη του τουρκικού ζυγού και αποδίδονται στους ήρωες που αγωνίστηκαν για την ελευθερία του γένους, οι πρέπουσες τιμές και ο απαιτούμενος σεβασμός.
      Ειδικότερα, στις διάφορες τοπικές εκδηλώσεις του ανωτέρω εορτασμού αλλά και σε κάθε άλλη περίσταση, είναι δυνατόν να γίνεται ιδιαίτερη μνεία σε συγκεκριμένα πρόσωπα, που έδρασαν ηρωικά την περίοδο αυτή, χωρίς να υπάρχει οποιαδήποτε διάκριση ή να τίθεται ο οποιοσδήποτε περιορισμός.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      13. Στην με αριθμό 909/17.7.03 ερώτηση του Βουλευτή κ. Σωτήρη Κούβελα δόθηκε με το υπ’ αριθμ. 6118/11.8.03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ’ αριθμ. 909/2003 ερώτηση, που κατατέθηκε στη Βουλή από το Βουλευτή κ. Σ. Κούβελα για τα θιγόμενα σ’ αυτή θέματα, σας πληροφορούμε τα εξής:
      Σχετικά με τη μετακίνηση του κ. Ευάγγελου Πάντζου από το Τμήμα Κοινωνικής Επιθεώρησης Σίνδου στο Τμήμα Κοινωνικής Επιθεώρησης Κεντρικού Τομέα Θεσσαλονίκης, σας γνωστοποιούμε τα ακόλουθα:
      1. Σχετικά με την αρμοδιότητα μετακίνησης υπαλλήλου.
      Σύμφωνα με τις διατάξεις των παραγράφων 1 και 2 του άρθρου 66 του ν. 2683/1999, η μετακίνηση υπαλλήλου από μια οργανική μονάδα σε άλλη της ίδιας αρχής πραγματοποιείται με απόφαση του προϊσταμένου της και η μετακίνηση προϊσταμένων, γίνεται σε αντίστοιχης βαθμίδας οργανική μονάδα. Συνεπώς, για τη μετακίνηση υπαλλήλου σε οργανική μονάδα της ίδιας αρχής (Διεύθυνση Κοινωνικής Επιθεώρησης Κεντρικής Μακεδονίας, αρμόδιος είναι ο προϊστάμενος αυτής της αρχής (δηλ. η διευθύντρια της εν λόγω διεύθυνσης κ. Μ. Πουλεκάκη) και δεν απαιτείται απόφαση του Υπηρεσιακού Συμβουλίου. Η δε επικαλούμενη από τον κύριο Βουλευτή διάταξη, του άρθρου 85 του ν. 2683/1999, δεν αφορά το θέμα της μετακίνησης αλλά την επιλογή των προϊσταμένων τμημάτων.
      2. Σχετικά με τη συνδικαλιστική ιδιότητα.
      Σύμφωνα με τη διάταξη της παραγρ. 5 του άρθρου 30 του ν. 1264/1982, δεν επιτρέπεται η μετάθεση των (...) δημοσίων υπαλλήλων, που είναι μέλη διοικητικών συμβουλίων ή προσωρινών διοικήσεων πρωτοβάθμιων συνδικαλιστικών οργανώσεων, εφόσον αυτές ανήκουν σε δευτεροβάθμιες μέλη τριτοβάθμιων οργανώσεων, χωρίς την έγγραφη συγκατάθεση των ίδιων των υπαλλήλων και της συνδικαλιστικής τους οργάνωσης. Κατά συνέπεια, με βάση την παραπάνω διάταξη απαγορεύεται η μετάθεση και όχι η μετακίνηση, η οποία σύμφωνα με το εξ αντιδιαστολής επιχείρημα επιτρέπεται.
      Άλλωστε, οι αποστάσεις μεταξύ των Υπηρεσιών στην πόλη της Θεσσαλονίκης δεν είναι τέτοιες, ώστε να εμποδίζεται η συνδικαλιστική δραστηριότητα του κ. Πάντζου. Αυτό, άλλωστε, έγινε φανερό στην πράξη όταν μετακινήθηκε άλλος υπάλληλος (Πρόεδρος του Συλλόγου Εργαζομένων Υπουργείου Εργασίας και Κοινωνικών Ασφαλίσεων Βορείου Ελλάδος) σε άλλη υπηρεσία της Θεσσαλονίκης από αυτή όπου υπηρετούσε, χωρίς αυτό να δημιουργήσει πρόβλημα στις συνδικαλιστικές του δραστηριότητες.
      3. Σχετικά με την παρέλευση τριετίας από την τοποθέτησή του.
      Σύμφωνα με το άρθρο 84 παράγρ. 3 του ν. 2683/1999, οι τοποθετήσεις των Προϊσταμένων ισχύουν για τρία χρόνια και στη συνέχεια δύνανται να μετακινηθούν σε άλλη Υπηρεσία. Η μετακίνηση του κ. Πάντζου δεν είναι σε καμία περίπτωση δυσμενής, αφού δεν πραγματοποιήθηκε για λόγους που αφορούν στην απόδοσή του στην εργασία, αλλά οφείλεται στην εφαρμογή της αρχής της ίσης μεταχείρισης. Ο κ. Πάντζος επρόκειτο να μετακινηθεί τον Σεπτέμβριο του 2002 σε άλλη Υπηρεσία, όπως έγινε με τους λοιπούς Προϊσταμένους στη Θεσσαλονίκη. Όμως, από 2-7-2002 έως 30-1 -2003, λόγω σοβαρού τροχαίου ατυχήματος βρισκόταν σε αναρρωτική άδεια. Πέραν των λόγων υγείας του συγκεκριμένου υπαλλήλου και λόγοι οργάνωσης των υπηρεσιών (διαδικασίες παραλαβής - παράδοσης), κατά το χρόνο της αναρρωτικής του άδειας, υπαγόρευσαν τη μη μετακίνησή του. Όταν πλέον έπαυσαν να συντρέχουν τα ανωτέρω κωλύματα, λόγω ίσης μεταχείρισης επέβαλαν τη μετακίνηση του κ. Πάντζου, δεδομένου ότι στο Τμήμα Κοινωνικής Επιθεώρησης Σίνδου υπηρετούσε από τον Ιούνιο του 1999.
      4. Σχετικά με την ιδιότητά. του Δημοτικού Συμβούλου.
      Σύμφωνα με τις διατάξεις του άρθρου 57 παράγρ. 10 του ν. 1943/91 (ΦΕΚ 50/Α) «Εκσυγχρονισμός της οργάνωσης και λειτουργίας της Δημόσιας Διοίκησης, αναβάθμιση του προσωπικού της», οι εκλεγμένοι μεταξύ άλλων Δημοτικοί Σύμβουλοι δεν μετατίθενται, ούτε αποσπώνται εκτός του Δήμου που έχουν εκλεγεί διαρκούσης της θητείας τους. Ωστόσο, ο κ. Πάντζος δεν μετακινήθηκε εκτός του Δήμου, όπου έχει εκλεγεί Δημοτικός Σύμβουλος, καθώς δεν υπηρετούσε σε Επιθεώρηση που υπάγεται στον συγκεκριμένο Δήμο.
      Ειδικότερα, έχει εκλεγεί Δημοτικός Σύμβουλος στο Δήμο Αμπελοκήπων, ο οποίος υπάγεται στο Τμήμα Κοινωνικής Επιθεώρησης Δυτικού Τομέα Θεσσαλονίκης - θέση στην οποία δεν ζήτησε να μετακινηθεί. Το Τμήμα Κοινωνικής Επιθεώρησης Σίνδου, όπου υπηρετούσε, είναι εκτός του Δήμου εκλογής του, όπως το αυτό ισχύει και για το Τμήμα Κοινωνικής Επιθεώρησης Κεντρικού Τομέα Θεσσαλονίκης στο οποίο μετακινήθηκε.
      Συνεπώς, η μετακίνησή του σε καμιά περίπτωση δε σχετίζεται, ούτε με την πολιτική του τοποθέτηση, ούτε και με τη δράση του στα κοινά του Δήμου.
      5. Σχετικά με τις ενέργειες και επιλογές του ως προέδρου της Δημοτικής Επιχείρησης Δήμου Αμπελοκήπων, η υπηρεσία μας εξετάζει συνολικά σύμφωνα με τις κείμενες διατάξεις το θέμα παράλληλα.
      Οι ενέργειες του, κρίνονται και ελέγχονται με τις προβλεπόμενες από το νόμο διαδικασίες, καθώς εκκρεμούν τέσσερις καταγγελίες εργαζομένων για καθυστέρηση καταβολής δεδουλευμένων και μία για παράνομη απόλυση.
      Η αρμόδια υπηρεσία του Υπουργείου μας, επιφυλάσσεται προς το παρόν να πάρει θέση, καθώς η πρώτη εργατική διαφορά, που ορίστηκε στις 24-07-2003 για να συζητηθεί το θέμα, δεν πραγματοποιήθηκε διότι, αφενός δεν προσήλθε η Δημοτική Επιχείρηση και αφετέρου ζήτησε αναβολή για μετά τις 5-9-2003. Η υπηρεσία μας αντίθετα, ζήτησε τελικά από τη Δημοτική Επιχείρηση να προσέλθει για εργατική διαφορά το αργότερο μέχρι την 14-8-2003.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      14. Στην με αριθμό 924/17-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 75976/ΙΗ/25-7-03έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 924/17-7-03, την οποία κατέθεσε ο Βουλευτής κ. Σπηλ. Σπηλιωτόπουλος, και αφορά σχολικά κτίρια στο Δήμο Δύμης, σας γνωρίζουμε τα -ακόλουθα:
      Σύμφωνα με τις διατάξεις του ν. 2218/94 (ΦΕΚ 90/Α) αρ. 41 οι ΟΤΑ πρώτης βαθμίδας είναι αρμόδιοι για τις επισκευές και συντηρήσεις των σχολικών κτιρίων της διοικητικής τους περιφέρειας.
      Σύμφωνα δε με τις διατάξεις του Ν. 2880/01 (ΦΕΚ 9/Α) αρ. 13 οι πιστώσεις για τις επισκευές και συντηρήσεις σχολικών κτιρίων εγγράφονται στον προϋπολογισμό Δημ. Επενδύσεων του Υπ. Εσωτερικών Δημόσιας Διοίκησης και Αποκέντρωσης, το οποίο χρηματοδοτεί τους ΟΤΑ απ’ ευθείας για το σκοπό αυτό.
      Από το 2001 και εντεύθεν το ΥΠΕΠΘ δεν διαθέτει πιστώσεις για επισκευές και ο Δήμος Δύμης πρέπει ν' απευθυνθεί στο ΥΠΕΣΔΔΑ για την επίλυση του προβλήματος.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      15. Στην με αριθμό 993/18-7-2003 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 6127/11-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 993/2003 ερώτηση, που κατατέθηκε στη Βουλή από το Βουλευτή κ. Γ. Γαρουφαλιά, για τα θιγόμενα σ’ αυτή θέματα, σας πληροφορούμε τα εξής:
      Α. Αναφορικά με τα μέτρα αντιμετώπισης της ανεργίας των γυναικών σας γνωρίζουμε ότι έχουμε ενημερώσει την Εθνική Αντιπροσωπεία με τα αριθμ. 4789/19-02-2003 και 5117/02-04-2003 έγγραφά μας, αντίγραφα των οποίων σας επισυνάπτουμε για ενημέρωσή σας.
      Β. Σχετικά με την αμοιβή ανδρών και γυναικών σας γνωρίζουμε ότι στις Συλλογικές Συμβάσεις Εργασίας, τις Διαιτητικές Αποφάσεις, καθώς και στην εκάστοτε Εθνική Γενική Συλλογική Σύμβάση Εργασίας, δεν υπάρχει διάκριση αμοιβής ανδρών και γυναικών.
      Γ. Επί πλέον σας ενημερώνουμε ότι το Υπουργείο Εργασίας και Κοινωνικών Ασφαλίσεων, με νομοθετική πρωτοβουλία του εντός του διαστήματος Σεπτεμβρίου - Οκτωβρίου 2003 θα περιλάβει σειρά μέτρων για την καταπολέμηση της ανεργίας ύστερα και από σχετική συζήτηση στην Εθνική Επιτροπή Απασχόλησης. Ήδη, μετά την πρώτη συνεδρίασή της στις 23-07-03, οι κοινωνικοί εταίροι κλήθηκαν να καταθέσουν τις προτάσεις της.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 994/18-7-2003 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 6128/11-8-2003 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ’ αριθμ. 994/18-7-2003 ερώτηση που κατατέθηκε στη Βουλή από το Βουλευτή κ. Γ. Γαρουφαλιά, για τα θιγόμενα σ’ αυτή θέματα, σας πληροφορούμε τα εξής:
      Α. Οι ειδικότεροι στόχοι της πολιτικής της Κυβέρνησης μέσα από το Εθνικό Σχέδιο Δράσης, για την Απασχόληση και το Εθνικό Σχέδιο Δράσης για την Κοινωνική Ενσωμάτωση είναι:
      η ένταξη στην αγορά εργασίας, η βελτίωση του εισοδήματος από την εργασία ή την επιχειρηματικότητα.
      Η σε κάθε περίπτωση διασφάλιση της ισότιμης και ουσιαστικής πρόσβασης στα κρίσιμα κοινωνικά αγαθά και δικαιώματα (υγεία, παιδεία, στέγαση, πληροφόρηση κλπ.) με ειδικές τομεακές πολιτικές.
      η αποτροπή κινδύνων εμπέδωσης, της φτώχειας και του κοινωνικού αποκλεισμού μακροπρόθεσμα.
      Ακριβώς επειδή οι αιτίες της φτώχειας είναι περίπλοκες και, συχνότατα, διαφέρουν μεταξύ των επιμέρους ευάλωτων ομάδων του πληθυσμού, η πολιτική μας επικεντρώνεται και εξειδικεύεται σε ομάδες- στόχους. Η πολιτική έχει διπλό προσανατολισμό. Στηρίζεται αφ' ενός σε εισοδηματικές μεταβιβάσεις/ ενισχύσεις και αφ’ ετέρου σε υποδομές, υπηρεσίες, θεσμικά μέτρα και παροχές σε είδος και στοχευμένης δράσης που, από κοινού, προσδιορίζουν ένα εγγυημένο επίπεδο κοινωνικής προστασίας.
      Αυτή η προσέγγιση στις συνθήκες μετάβασης, που βρίσκεται η Ελλάδα, έχει σαφή πλεονεκτήματα σε σύγκριση με προσεγγίσεις που ρίχνουν όλο το βάρος τους σε εισοδηματικές ενισχύσεις.
      Η επικέντρωση σε ευάλωτες ομάδες-στόχους, καταρχήν, περικλείει στοιχεία -σε μια σειρά από περιπτώσεις μάλιστα πολύ ισχυρά- εισοδηματικών ενισχύσεων. Οι ενισχύσεις αυτές αποβλέπουν στην αντιμετώπιση καταστάσεων μεγάλης ανάγκης και, ταυτόχρονα, στον περιορισμό ενδεχόμενων αστοχιών αλλά και καταχρήσεων. Επιτρέπουν δε την αποτελεσματική και αξιόπιστη αξιοποίηση της διαθέσιμης πληροφόρησης. Η εξειδίκευση της παρέμβασης δίδει την δυνατότητα ταχείας προόδου και αντιμετώπισης προβλημάτων εκεί όπου υπάρχουν οι διοικητικές δυνατότητες και αξιόπιστες πληροφορίες.
      Επίσης, ο συνδυασμός εισοδηματικών μεταβιβάσεων, υποδομών και υπηρεσιών συμβάλλει απoτελεσματικότερα στην κοινωνική ενσωμάτωση -και την απεξάρτηση από την κοινωνική πρόνοια, προσφέροντας στους επωφελούμενους τους απαραίτητους πόρους για την ενεργοποίησή τους, ιδιαίτερα σε θέματα απασχόλησης. Υπογραμμίζεται, μάλιστα, ότι σε αρκετές περιπτώσεις το παρεχόμενο συνολικό επίπεδο κοινωνικής προστασίας και οι δυνατότητες απεξάρτησης είναι σαφώς πιο ικανοποιητικά συγκριτικά με τις απλές εισοδηματικές μεταβιβάσεις χωρίς στόχευση.
      Στο πλαίσιο της υλοποίησης της στρατηγικής αυτής επισημαίνονται ορισμένα κρίσιμα προβλήματα που οριοθετούν και αντίστοιχες ομάδες προτεραιότητας.
      1. Η προστασία της τρίτης ηλικίας. Σε όλες τις έρευνες παραμένει ο πιο επιβαρυντικός παράγοντας φτώχειας. Προκειμένου να τονωθούν τα εισοδήματα των ηλικιωμένων καθιερώθηκε η σύνταξη ανασφαλίστων και θεσπίστηκε το ΕΚΑΣ το 1996. Στον αγροτικό τομέα το σύνολο σχεδόν των συντάξεων χορηγείται με κοινωνικούς όρους, ανεξαρτήτως εισφορών και έχει αυξηθεί σημαντικά. Τα τελευταία χρόνια έχει αρχίσει να αναπτύσσεται ο τομέας των κοινωνικών υπηρεσιών προς ηλικιωμένους, με θεσμούς όπως τα ΚΑΠΗ, η «Βοήθεια στο Σπίτι», κ.ά.
      2. Δυσλειτουργίες της αγοράς εργασίας. Αυτές ενδέχεται να οδηγούν σε αποκλεισμό από την αγορά εργασία, αλλά και σε φαινόμενα φτώχειας εργαζομένων ατόμων, των οποίων (για διάφορους λόγους) η πρόσβαση σε πόρους δεν είναι ικανοποιητική. Σε αυτήν, την κατηγορία εντάσσεται η ανεργία, ιδίως ατόμων νεαρής ηλικίας και γυναικών. Ολοένα και μεγαλύτερο ρόλο θα παίζουν φαινόμενα σχετιζόμενα με τη λειτουργία της νέας οικονομίας (νέος αναλφαβητισμός). Πολλές από τις ευπαθείς ομάδες και οι κοινωνικά αποκλεισμένοι αντλούν το μεγαλύτερο μέρος του εισοδήματός τους από επιχειρηματική δραστηριότητα μικρής κλίμακας ή από ευκαιριακή και μη δομημένη σχέση με την αγορά εργασίας (π.χ. εποχιακή εργασία, ημερομίσθιοι, εργασία στο σπίτι) ή προσβλέπουν στην αγορά εργασίας για συμπλήρωση του εισοδήματός τους.
      3. Γεωγραφική διάσταση. Στις μειονεκτούσες και απομονωμένες περιοχές ο γεωγραφικός αποκλεισμός από βασικές λειτουργίες και υπηρεσίες, δυνατόν να οδηγήσει σε φαύλους κύκλους στέρησης και αποκλεισμού. Κρίσιμο ρόλο αναμένεται να παίξει στο μέλλον η διατήρηση των υποχρεώσεων κοινής ωφέλειας από υπηρεσίες που ανοίγουν στον ανταγωνισμό.
      4. Περιοχές που πλήττονται από φυσικές καταστροφές. Η ύπαρξη επαρκούς ετοιμότητας αντίδρασης και κοινωνικής αποκατάστασης σε μείζονες φυσικές καταστροφές, όπως σεισμοί, πλημμύρες κλπ. είναι καθοριστικής σημασίας για την αποφυγή νέων φαινομένων κοινωνικού αποκλεισμού.
      5. Αποκλεισμός σχετιζόμενος με τη φυσική κατάσταση. Η υγεία αποτελεί ένα σημαντικό στοιχείο κοινωνικής συνοχής: η κακή υγεία είναι ένας παράγοντας αποκλεισμού. Από την άλλη μεριά, η φτώχεια μπορεί να επιφέρει προβλήματα υγείας, καθώς επίσης να οδηγήσει στον αποκλεισμό από τις υπηρεσίες φροντίδας, ή να περιορίσει την πρόσβαση σε αυτές. Αυτό ισχύει ιδιαίτερα για τα άτομα με αναπηρίες στα οποία δίδεται ιδιαίτερη έμφαση τα τελευταία χρόνια. Με ιδιαίτερη προσοχή πρέπει να σχεδιάζεται και η ανταπόκριση σε προβλήματα όπως τα ναρκωτικά ή το AIDS. Όμως, εξίσου σημαντική είναι η ανοικτή πρόσβαση ολόκληρου του πληθυσμού στο Εθνικό Σύστημα Υγείας, τόσο κατά τη διάρκεια της ασθένειας, όσο και της αποκατάστασης.
      6. Ευπαθείς Ομάδες του πληθυσμού που παρουσιάζουν ιδιαιτερότητες: Για ορισμένες ομάδες του πληθυσμού υπάρχουν παράγοντες που δικαιολογούν εστιασμένες και ολοκληρωμένες δράσεις για την άρση της γενεσιουργού αιτίας του αποκλεισμού. Τέτοιες δράσεις δεν εξαντλούνται στην οικονομική στήριξη αλλά επιδιώκουν την ισότιμη συμμετοχή σε κοινωνικές διεργασίες, κυρίως στην απασχόληση, την παιδεία και την περίθαλψη. Τέτοιες ομάδες είναι οι Τσιγγάνοι, οι Παλιννοστούντες, οι μετανάστες και οι πρόσφυγες.
      Στις ομάδες αυτές πρέπει να προστεθούν και δύο σημαντικά πεδία δράσης για την αποτροπή και απομάκρυνση μελλοντικών προβλημάτων.
      7. Οικογένειες με παιδιά. Η ομάδα αυτή είναι κρίσιμη για τη μελλοντική πορεία της ενσωμάτωσης και την αποτροπή φαύλων κύκλων εδραίωσης της φτώχειας. Ο ρόλος της παιδείας, της εξασφάλισης πραγματικά ίσων ευκαιριών, αλλά και της εισοδηματικής στήριξης είναι κρίσιμος.
      8. Αποτροπή του αναλφαβητισμού, παλαιού και νέου. Η αλλαγή τεχνολογικού προτύπου δημιουργεί τον κίνδυνο νέων αποκλεισμών που θα οφείλονται στην αδυναμία συμμετοχής στην ψηφιακή κοινωνία - τον ψηφιακό αναλφαβητισμό. Ταυτόχρονα, όμως, πρέπει να αντιμετωπισθούν και τα ευρύτερα προβλήματα που προέρχονται από την απαξίωση δεξιοτήτων, αλλά και ο λειτουργικός αναλφαβητισμός. Η ύπαρξη μεγάλου αριθμού μεταναστών που δεν γνωρίζουν επαρκώς να γράφουν ελληνικά καθιστά το θέμα αυτό ιδιαίτερα επίκαιρο.
      Τα μέτρα των πολιτικών του Υπουργείου μας για την αντιμετώπιση της ανεργίας και της φτώχειας αποτυπώνονται στα παρακάτω ΘΕΣΜΙΚΑ ΜΕΤΡΑ και ΔΡΑΣΕΙΣ:
      Α. Θεσμικά μέτρα
      1. Η αναδιάρθρωση των Υπηρεσιών Απασχόλησης του ΟΑΕΔ, που πραγματοποιείται μετά την ψήφιση του ν. 2956/2001 (ΦΕK 258 Α), όπως τροποποιήθηκε και συμπληρώθηκε με το ν. 3144/2003 (ΦΕΚ 111/Α/8-5-2003) «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις».
      2. Η Ανάπτυξη των Κέντρων Προώθησης στην Απασχόληση (ΚΠΑ).
      3. Κίνητρο επανένταξης μακροχρόνια ανέργων στην αγορά εργασίας.
      4. Η επιδότηση εργατικής εισφοράς.
      5. Μείωση εργοδοτικών εισφορών.
      Β. Δράσεις
      Νέα μέτρα για την ενίσχυση της απασχόλησης των ευπαθών κοινωνικά ομάδων:
      1. Εξατομικευμένη προσέγγιση.
      2. Η συνεχής παροχή Υποστηρικτικών Υπηρεσιών.
      3. Η εφαρμογή του mainstreaming στα προγράμματα επαγγελματικής κατάρτισης για τις ευπαθείς κοινωνικές ομάδες του πληθυσμού.
      4. Ολοκληρωμένες παρεμβάσεις υπέρ ειδικών μειονεκτουσών ομάδων και υπέρ των ανέργων σε περιοχές ή τομείς υψηλής ανεργίας.
      5. Προκατάρτιση-προετοιμασία, για την εκμάθηση της ελληνικής γλώσσας, με στόχο τη διευκόλυνση ένταξης στα προγράμματα κατάρτισης του γενικού πληθυσμού ή και στη αγορά εργασίας.
      6. Επιχορήγηση της απασχόλησης των ευπαθών κοινωνικά ομάδων.
      7. Διευκόλυνση της πρόσβασης και της επιστροφής στην αγορά εργασίας.
      8. Πρόσβαση για όλους σε ό,τι αφορά τη διαδικασία ίδρυσης μιας επιχείρησης.
      9. Ενίσχυση της κοινωνικής οικονομίας.
      10. Προώθηση της δια βίου μάθησης και των εργασιακών πρακτικών ενσωμάτωσης
      Περιλαμβάνει δράσεις για την ενίσχυση προγραμμάτων εναλλαγής κατάρτισης και απασχόλησης για εργαζομένους και ανέργους, την ενίσχυση των επιχειρήσεων για υιοθέτηση μηχανισμών και προγραμμάτων δια βίου εκπαίδέυσης, προγράμματα εκπαίδευσης εργαζομένων σε επισφαλείς θέσεις για την αξιοποίηση των νέων τεχνολογιών και την υποστήριξη της προσαρμογής των επιχειρήσεων στις νέες τεχνολογίες και στις ιδιαιτερότητες των ευπαθών ομάδων.
      Όλε οι παραπάνω δράσεις αφορούν τις εξής ομάδες:
      Άτομα με                         Αποφυλακισμένους                 Άνεργοι 45-64 ετών
      Αναπηρίες 
      Παλιννοστούτες                        Ανήλικους                          Οροθετικούς
                                                       Παραβάτες
      Μετανάστες     Πρώην χρήστες           Αιτούντες άσυλο
                                  ουσιών
      Πρόσφυγες             Πομάκους             Όσους υφίστανται τη διάκριση, την
                                       ανισότητα ή και τον αποκλεισμό από
                                                                   την αγορά εργασίας
      Φυλακισμένους      Τσιγγάνους
      11. Δράσεις που αφορούν τους μακροχρόνια ανέργους.
      12. Κέντρα Κοινωνικής Υποστήριξης και Κατάρτισης για άτομα με αναπηρίες.
      13. Ενθάρρυνση της επιχειρηματικότητας για τα άτομα με αναπηρίες, για την η ανάπτυξη της αυτοαπασχόλησης των ατόμων με αναπηρίες με την ίδρυση νέων επιχειρήσεων.
      14. Κατάρτιση που σχετίζεται με την εκκίνηση της επιχειρηματικότητας νέων επιχειρηματιών που έχουν αναπηρίες.
      15. Συνδυασμός οικογενειακής και επαγγελματικής ζωής, με τη δημιουργία νέων και η χρηματοδότηση της λειτουργίας των ήδη υπαρχόντων Βρεφονηπιακών Σταθμών -Κέντρων Δημιουργικής Απασχόλησης Παιδιών.
      16. Προώθηση της συμμετοχής στην απασχόληση με την αξιοποίηση των νέων τεχνολογιών.
      17. Ειδικές δράσεις για τις γυναίκες:
      α) Μέτρα για την ισότητα και υποστήριξη της ισότητας των φύλων.
      β) Ενθάρρυνση της γυναικείας Επιχειρηματικότητας.
      γ) Γυναίκες - Σχέση των φύλων: Πρόκειται να υλοποιηθεί πρόγραμμα αρχικής επαγγελματικής εκπαίδευσης και κατάρτισης για γυναίκες. Μέχρι το 2003 σχεδιάζεται η προετοιμασία και πρώτη φάση του προγράμματος. Ενδεικτικές δράσεις είναι: τα επιμορφωτικά προγράμματα και η επιμόρφωση για εκπαιδευτικούς, η υλοποίηση προγραμμάτων, όπως ο σχεδιασμός στρατηγικών παρέμβασης στην εκπαιδευτική διαδικασία και χρήσης εναλλακτικής μεθοδολογίας διδασκαλίας, η δρομολόγηση υπηρεσιών προσανατολισμού με την οπτική του φύλου, η παραγωγή νέου διδακτικού υλικού και η μελέτη σχολικών βιβλίων, η ενθάρρυνση της συμμετοχής γυναικών σε τομείς κατάρτισης, όπου το γυναικείο φύλο υπο-εκπροσωπείται και η υποβοήθηση της ένταξης στην αγορά εργασίας.
      Β. Στα παραπάνω πλαίσια, ο Οργανισμός Απασχόλησης Εργατικού Δυναμικού (ΟΑΕΔ) με τη λειτουργία των Κέντρων Προώθησης της Απασχόλησης (ΚΠΑ) σκοπεύει στην πληρέστερη υποστήριξη της Ελληνικής Κοινωνίας έναντι και των δυσκολιών προσαρμογής του Οικονομικά Ενεργού πληθυσμού στις μεταβολές των απαιτούμενων επαγγελματικών δεξιοτήτων.
      Η δημιουργία και λειτουργία των Κέντρων Προώθησης της Απασχόλησης έχει κύριο στόχο την σύζευξη προσφοράς και ζήτησης εργασίας αξιοποιώντας κατάλληλα καταρτισμένο ανθρώπινο δυναμικό υποστήριξης των εφαρμοζόμενων δράσεων και σύγχρονη υποδομή σε περιβάλλον υψηλών προδιαγραφών ως προς των εξοπλισμό και τα μέσα υποστήριξης (μεθοδολογικά εργαλεία, υλικοτεχνική υποδομή).
      Οι προγραμματιζόμενες δράσεις συνδυασμένες μεταξύ τους (πληροφόρηση, επαγγελματικός προσανατολισμός, συμβουλευτικές υπηρεσίες) θα υποστηρίζονται από δομικές δράσεις (αναλυτικά εκτίθενται στο τμήμα: Περιγραφή λειτουργίας των ΚΠΑ) με στόχο την ενίσχυση της αποτελεσματικότητας των παρεμβάσεων προώθησης της απασχόλησης.
      ΠΛΗΘΥΣΜΟΣ -ΣΤΟΧΟΣ ΤΩΝ ΥΠΗΡΕΣΙΩΝ ΤΩΝ ΚΠΑ
      Ο πληθυσμός -στόχος των προσφερόμενων από τα ΚΠΑ Υπηρεσιών είναι:
      . Νεοεισερχόμενοι στην αγορά εργασίας
      . Άνεργοι
      . Νέοι πτυχιούχοι 
      . Άτομα που αντιμετωπίζουν ιδιαίτερες δυσκολίες πρόσβασης στην αγορά εργασίας
      Οι κύριες λειτουργίες στα ΚΠΑ αφορούν σε:
      . Επαγγελματικό προσανατολισμό, συμβουλευτική στήριξη και εκπαίδευση των ανέργων στις διαδικασίες αναζήτησης εργασίας καθώς και η ειδικότερη υποστήριξη σε ανέργους που βρίσκονται σε στάδιο επανακαθορισμού των επαγγελματικών τους προοπτικών.
      . Τοποθέτηση ανέργων σε θέσεις εργασίας
      . Πληροφόρηση και προσανατολισμό για δυνατότητες επαγγελματικής κατάρτισης
      . Πληροφόρηση για όλα τα νομικά και διοικητικά θέματα που αφορούν στην αγορά εργασίας, την κοινωνική πρόνοια (νόμους, αποφάσεις, ρυθμίσεις, επιδοτήσεις, χρήσιμες διευθύνσεις κλπ.)
      Αναλυτικότερα, στα πλαίσια λειτουργίας των ΚΠΑ παρέχονται υπηρεσίες όπως:
      - Ειδικές συνεντεύξεις για ανέργους και για ειδικές κατηγορίες ατόμων για την αποτύπωση και αξιολόγηση του επαγγελματικού προφίλ των ανέργων.
      - Συσχέτιση (σύζευξη) του επαγγελματικού προφίλ των ανέργων με τις διαθέσιμες κενές θέσεις εργασίας.
      - Εξατομικευμένη διερεύνηση των αναγκών και συμβουλευτική των ανέργων σε θέματα επαγγελματικού προσανατολισμού, επαγγελματικής κατάρτισης, απασχόλησης κλπ.
      - Συγκέντρωση, αξιολόγηση, ταξινόμηση και παροχή πληροφοριών στους ανέργους.
      - Υλοποίηση προγραμμάτων και δράσεων προώθησης της απασχόλησης και κατάρτισης.
      - Επαφές με τις επιχειρήσεις, διερεύνηση και κάλυψη των αναγκών τους σε προσωπικό διαφόρων ειδικοτήτων. 
      - Τοποθέτηση ανέργων σε θέσεις εργασίας. 
      - Εφαρμογή ενεργών πολιτικών απασχόλησης.
      Οι αναζητούντες εργασία (νέοι άνεργοι, απολυμένοι, κλπ.) προσέρχονται στον ΟΑΕΔ για να εγγραφούν στα μητρώα ανέργων των Υπηρεσιών του Οργανισμού (ΚΠΑ-ΤΥ/ΚΠΑ- ΥΝ) και να εκδώσουν κάρτα ανεργίας.
      Μετά την εγγραφή τους οι ενδιαφερόμενοι άνεργοι έχουν τη δυνατότητα να απευθυνθούν στο εξειδικευμένο προσωπικό των Υπηρεσιών (Εργασιακούς Συμβούλους) προκειμένου να κάνουν χρήση των προσφερόμενων υπηρεσιών της Εξατομικευμένης Προσέγγισης / Υποστήριξης. Μέσω της διαδικασίας αυτής, η οποία βασίζεται στη μοναδικότητα κάθε ατόμου που απευθύνεται στο ΚΠΑ ή τις υπόλοιπες Υπηρεσίες Απασχόλησης, γίνεται ουσιαστική διάγνωση των προσωπικών χαρακτηριστικών του ατόμου, των ικανοτήτων, γνώσεων, αναγκών και επιθυμιών του μέσα από συνέντευξη και με τη χρήση υποστηρικτικών εργαλείων, του Εντύπου Εξατομικευμένης Προσέγγισης / Υποστήριξης και του Εντύπου Διάγνωσης για Ένταξη σε Πρόγραμμα Κατάρτισης. Παράλληλα, ο ενδιαφερόμενος άνεργος πληροφορείται ως προς τις παρεχόμενες δυνατότητες και υπηρεσίες από τον ΟΑΕΔ.
      Στη συνέχεια εκπονείται Ατομικό Σχέδιο Δράσης το οποίο περιέχει δράσεις στις οποίες δύναται να ενταχθεί ο άνεργος και μπορούν να αφορούν κατάρτιση, τοποθέτηση σε θέση απασχόλησης ή αυταπασχόλησης (με τη χρήση ή μη επιδοτούμενων προγραμμάτων), απόκτηση εργασιακής εμπειρίας (stage) ή περαιτέρω συμβουλευτική σχετικά με την αναζήτηση εργασίας ή την ανάληψη επιχειρηματικής δράσης και καταγράφονται εκείνες που έχουν επιλεγεί να υλοποιηθούν με βάση τις ανάγκες και επιθυμίες του συγκεκριμένου ανέργου. Η υλοποίηση του Ατομικού Σχεδίου Δράσης συνδέεται με τακτική παρακολούθηση ώστε να ελέγχεται η επίτευξη των συμφωνημένων στόχων/ενεργειών και με βάση τα αποτελέσματα, που θα προκύπτουν να τροποποιείται κατάλληλα -αν αυτό κρίνεται απαραίτητο- το Σχέδιο Δράσης.
      Πρέπει να σημειωθεί ότι οι παραπάνω περιγραφόμενες υπηρεσίες είναι καίριας σημασίας και παρέχονται σε όλους τους ενδιαφερόμενους ανέργους μέσω των ΚΠΑ και στοχεύουν στην καλύτερη και αποτελεσματικότερη εξυπηρέτηση των ανέργων μέσω των υπηρεσιών αυτών.
      Τελικός επιδιωκόμενος σκοπός όλης της διαδικασίας παροχής εξατομικευμένων υπηρεσιών είναι η κατά το δυνατό συντομότερη ένταξη ή / και επανένταξή του ανέργου στην αγορά εργασίας και η παραμονή του σε αυτή. Σημειώνεται ότι τα. Ειδικά Προγράμματα του ΟΑΕΔ έτους 2003, Νέων Θέσεων Εργασίας, Νέων Ελεύθερων Επαγγελματιών, καθώς και το Πρόγραμμα Πολιτισμού είναι σε εξέλιξη.
      ΑΝΑΜΕΝΟΜΕΝΑ ΑΠΟΤΕΛΕΣΜΑΤΑ
      . Η καταπολέμηση της ανεργίας όλων των μορφών
      . Βελτίωση διαδικασίας πληροφόρησης και τοποθέτησης ανέργων σε εργασία, μείωση του χρόνου εξυπηρέτησης, αύξηση του αριθμού των εξυπηρετούμενων 
      .Σημαντική αύξηση του βαθμού αποτελεσματικότητας των τοποθετήσεων σε εργασία
      . Μείωση της Ανεργίας Μακράς Διάρκειας, με την μείωση του χρόνου εξυπηρέτησης των ανέργων
      . Ανάπτυξη του κλίματος εμπιστοσύνης του άνεργου πληθυσμού προς τον ΟΑΕΔ και συνακόλουθα μείωση της αβεβαιότητάς του σχετικά με την αναζήτηση εργασίας ή και την αντιμετώπιση προβλημάτων στο εργασιακό του περιβάλλον
      . Ενθάρρυνση και Υποστήριξη άνεργου και εργαζόμενου πληθυσμού στην δυνατότητά του για επαγγελματική και γεωγραφική κινητικότητα -Διεύρυνση των επαγγελματικών προοπτικών του πληθυσμού μέσω της διασύνδεσης με το δίκτυο EURES.
      . Βελτίωση της αποτελεσματικότητας των μέτρων αντιμετώπισης της ανεργίας σε περιοχές θυλάκων υψηλής ανεργίας
      . Διεύρυνση της έκδοσης κάρτας απασχόλησης για το μεγαλύτερο μέρος του εργατικού δυναμικού στο μικρότερο δυνατό χρόνο
      . Σταδιακός περιορισμός της άσκησης επιδοματικής πολιτικής για την αντιμετώπιση της ανεργίας
      . Ανάπτυξη συνεργασίας με λοιπές δομές σύζευξης προσφοράς και ζήτησης εργασίας (Κέντρα Σταδιοδρομίας Πανεπιστημίων, Δομές Τοπικής Αυτοδιοίκησης κλπ.)
      . Αξιόπιστη παρακολούθηση της εξέλιξης των δεικτών ανεργίας σε τοπικό επίπεδο και της παραγωγικής βάσης ανά κλάδο οικονομικής δραστηριότητας
      . Παροχή αξιόπιστων δεικτών απασχόλησης και ανεργίας στα Περιφερειακά Κέντρα αποφάσεων που δεν θα βασίζεται σε στοιχεία Περιφέρειας ή Νομού της ΕΣΥΕ, αλλά σε στοιχεία κάθε τοπικής αγοράς εργασίας.
      Τα Προγράμματα Κατάρτισης Ανέργων τα έχει αναλάβει και τα υλοποιεί η Εταιρεία του ΟΑΕΔ, «Επαγγελματική Κατάρτιση Α.Ε.» της οποίας οι δράσεις βρίσκονται σε εξέλιξη.
      Παράλληλα η Διεύθυνση Συνεχιζόμενης Επαγγελματικής Κατάρτισης του ΟΑΕΔ στο πλαίσιο εφαρμογής του Ε.Π. «Απασχόληση και Επαγγελματική Κατάρτιση» Γ΄ ΚΠΣ είναι φορέας υλοποίησης και διαχείρισης Προγραμμάτων Κατάρτισης Ανέργων, όπως:
      Α) Στα Μεγάλα Τεχνικά Έργα.
      Απευθύνεται σε Εργοληπτικές Εταιρείες που έχουν αναλάβει την κατασκευή Μεγάλων Τεχνικών Έργων και έχουν στόχο αφ’ ενός την κατάρτιση ανέργων σε ειδικότητες που απαντώνται σε αυτά και αφετέρου την δημιουργία θέσεων απασχόλησης από εξειδικευμένο δυναμικό, γεγονός που συμβάλλει καθοριστικά στην επίλυση των σχετικών προβλημάτων.
      Β) Στην Κοινωνία της Πληροφορίας.
      Απευθύνεται σε άνεργους Πτυχιούχους Τριτοβάθμιας Εκπαίδευσης και στοχεύει στην κατάρτισή τους για την ανάπτυξη εξειδικευμένων δεξιοτήτων Τεχνολογιών Πληροφορίας και Επικοινωνίας.
      Γ) Ειδικά Προγράμματα Κατάρτισης στα πλαίσια των Ολοκληρωμένων Παρεμβάσεων.
      Τα προγράμματα αυτά απευθύνονται σε ιδιαίτερες ομάδες ανέργων ή απειλουμένων με ανεργία σε διάφορους νομούς της χώρας.
      Επί πλέον σας ενημερώνουμε ότι το Υπουργείο Εργασίας και Κοινωνικών Ασφαλίσεων, με νομοθετική πρωτοβουλία του εντός του διαστήματος Σεπτεμβρίου - Οκτωβρίου 2003 θα περιλάβει σειρά μέτρων για την καταπολέμηση της ανεργίας ύστερα και από σχετική συζήτηση στην Εθνική Επιτροπή Απασχόλησης. Ήδη, μετά την πρώτη συνεδρίασή της στις 23-07-03, οι κοινωνικοί εταίροι κλήθηκαν να καταθέσουν τις προτάσεις τους.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      17. Στην με αριθμό 260/2-7-03 ερώτηση του Βουλευτή κ. Σήφη Βαλυράκη δόθηκε με το υπ’ αριθμ. 900α/3626/6654/14-7-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 260/02-07-2003 ερώτησης, που κατέθεσε ο Βουλευτής κ. Σήφης Βαλυράκης, με θέμα την πολιτιστική και τουριστική αξιοποίηση της νησίδας της Σούδας, σας γνωρίζουμε τα εξής:
      Η νησίδα Σούδα είναι το μεγαλύτερο εκ των δύο (2) νησιών, τα οποία βρίσκονται στην είσοδο του Όρμου της Σούδας, βρίσκεται εντός της απαγορευμένης ζώνης (ΑΖ) του Ναυτικού Οχυρού της Σούδας και διέπεται από τις διατάξεις του Α.Ν 376/36 'Περί Αμυντικών Οχυρών Θέσεων'. Η νησίδα έχει έκταση 78 περίπου στρέμματα και μέγιστο ύψος 20 περίπου μέτρα. Τα επί της νησίδας υπάρχοντα κτίσματα έχουν χαρακτηριστεί ως ιστορικά διατηρητέα μνημεία, από τα σημαντικότερα μάλιστα της Ενετικής Περιόδου στον Ελλαδικό χώρο.
      Μέχρι και το 1976, στη νησίδα λειτούργησε το Κέντρο Αμύνης Όρμου της Σούδας και ο σηματοφορικός σταθμός, με αποστολή τον έλεγχο των προσβάσεων του όρμου της Σούδας και την παρακολούθηση του συστήματος έγκαιρης υποθαλάσσιας προειδοποίησης, που υπήρχε τότε. Παράλληλα, τα δύο ακραία σημεία, βόρεια και νότια της νησίδας, αποτελούσαν σημεία αγκίστρωσης-πρόσδεσης των ανθυποβρυχιακών φραγμάτων προστασίας του όρμου. Την περίοδο ύπαρξης στη Κρήτη του ΑΚΙΠ (Αρχηγείου Κρητικού και Ιονίου Πελάγους) η νησίδα χρησιμοπoιείτo ως αρχηγείο του ΑΚΙΠ και στις εγκαταστάσεις της είχαν αναπτυχθεί οι απαραίτητες λειτουργίες του Αρχηγείου (Θάλαμος επιχειρήσεων- Σηματοφορικός Στρατός- Γραφεία Επιτελών κλπ).
      Το 1992, το ΓΕΝ ενέκρινε και συνέδραμε στην υλοποίηση της μελέτης, την οποία εκπόνησε η 13η Εφορία Βυζαντινών Αρχαιοτήτων, για την εκτέλεση εκτεταμένων εργασιών καθαρισμού και αποψίλωσης του φρουριακού συγκροτήματος. Παράλληλα, επιδιώχθηκε και επιτεύχθηκε η συνεργασία με το Δασαρχείο Χανίων και το Μεσογειακό Αγρονομικό Ινστιτούτο Χανίων, με στόχο την εκπόνηση και εφαρμογή προγράμματος για τη σωτηρία και υποδειγματική παρακολούθηση του φυσικού υποσυστήματος της νησίδας.
      Το 1994, τοπικοί φορείς (Δήμος Σούδας, Κοινοτικό Συμβούλιο Στερνών) ζήτησαν από το ΥΠΕΘΑ την αποδέσμευση της νησίδας, την συντήρησή της από την Αρχαιολογική Υπηρεσία και την εξασφάλιση της επισκεψιμότητάς της. Το ΥΠΕΘΑ ανταποκρινόμενο στο σχετικό αίτημα πρότεινε στο Υπουργείο Πολιτισμού να στείλει στη νησίδα ειδικευμένο συνεργείο αρχαιολόγων-μηχανικών για αυτοψία και έλεγχο του εν λόγω αρχαιολογικού χώρου και, στη συνέχεια, προγραμματισμό των απαιτούμενων εργασιών συντήρησης και ανάδειξης των αρχαιοτήτων, ώστε, αφού αναδειχθεί η περιοχή, να είναι επισκέψιμη και από φορείς της περιοχής (Μαθητές, Συλλόγους κλπ).
      Το 1995-96, η 13η Εφορία Βυζαντινών Αρχαιοτήτων διέθεσε περίπου 20.000.000 δρχ. για καθαρισμούς από τη βλάστηση στον αρχαιολογικό χώρο (επάλξεις, προμαχώνες), ενώ παράλληλα ζήτησε από το ΥΠΠΟ σειρά παρεμβάσεων για την αποκατάσταση του μνημείου. Το ΥΠΠΟ αποδέχθηκε τις προτάσεις για την ανάθεση εκπόνησης ειδικής μελέτης, με σκοπό την συνολική ανάδειξη του Κάστρου της Σούδας και της νησίδας. Το 1997, ανατέθηκε η μελέτη και χρηματοδότηση του έργου Συνολικής Ανάδειξης Κάστρου Σούδας.
      Σε συνεργασία μεταξύ ΥΠΕΘΑ και ΥΠΠΟ έως σήμερα έχουν ολοκληρωθεί τα ακόλουθα έργα επί της νησίδας:
      (1) Πλήρες δίκτυο ύδρευσης όλων των χώρων και των κτιρίων, που συμπεριελήφθησαν στη μελέτη.
      (2) Πλήρες δίκτυο πυρκαγιάς για το μεγαλύτερο μέρος της νησίδας.
      (3) Πλήρες δίκτυο-ηλεκτροδότησης εσωτερικών και εξωτερικών χώρων.
      (4) Ριζική ανακαίνιση και αποκατάσταση κτιρίων και πεζοδρομίων. 
      Ωστόσο, προς απόκτηση της δυνατότητας επισκεψιμότητας της νησίδας απαιτείται όχι μόνο η ολοκλήρωση των έργων ηλεκτροδότησης και υδροδότησής της, αλλά και η κατασκευή της προβλήτας πρόσβασης, το κόστος των οποίων ανέρχεται στα 440.000 ευρώ περίπου. Το ΓΕΝ έχει διαβιβάσει πρόταση προς την ΥΠΠΟ για τη χρηματοδότηση και εκτέλεση των παραπάνω έργων, προκειμένου να επιτραπεί η επίσκεψη των μνημείων της νησίδας Σούδας.
      Βέβαια, για την υλοποίηση της ανωτέρω πάγιας θέση του ΥΠΕΘΑ, σχετικά με την επισκεψιμότητα της ιστορικής νησίδας, θα πρέπει βέβαια να ληφθούν υπόψη και οι αμυντικές και επιχειρησιακές ιδιαιτερότητες της περιοχής.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      18. Στις με αριθμό 1909/20-8-03 και 1910/20-8-03 ερωτήσεις του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 81532/12-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 1909/20.8.03 και 1910/20.8.03 ερωτήσεις, που κατατέθηκαν στη Βουλή από το Βουλευτή κ. Κ. Τσιπλάκη, σχετικά με το εργασιακό καθεστώς εργαζομένων γυναικών σε ταπητουργεία αρμοδιότητας του μέχρι πρόσφατα υφισταμένου Εθνικού Οργανισμού Προνοίας, σας πληροφορούμε ότι λειτουργούν σχολές εκμάθησης ταπητουργίας για διάφορες κατηγορίες ευπαθών κοινωνικών ομάδων χωρίς σύναψης σχέσης εξαρτημένης εργασίας και με αμoιβές ανάλογες παραγωγής κάθε αυταπασχολούμενου.
      Οι ασφαλιστικές εισφορές, καταβάλλoνται εξ ολοκλήρου από τον Ε.Ο.Π. χωρίς να γίνονται κρατήσεις στους ασφαλισμένους.
      Το θέμα καταβoλής των αμoιβών που εκκρεμούσαν έχει ήδη τακτοποιηθεί.
      Ο Υφυπουργός
      Β. ΚΟΝΤΟΓΙΑΝΝΟΠΟΥΛΟΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Ρωσικής Ομοσπονδίας στον τομέα της καταπολέμησης του εγκλήματος».
     Παρακαλώ, ποιοι εκ των συναδέλφων έχουν αντίρρηση και θέλουν το λόγο;
     ΛΙΑΝΑ ΚΑΝΕΛΛΗ: Εγώ, κύριε Πρόεδρε.
     ΠΡΟΕΔΡΟΣ (Απόστολος Κακλαμάνης): Έχετε το λόγο.
     ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
     Εμείς και κατά τη συζήτηση και τώρα έχουμε να διατυπώσουμε πολύ συγκεκριμένες ενστάσεις, κύριε Υπουργέ, γι’ αυτό και θα την καταψηφίσουμε. Και θα παρακαλούσα να έχω την προσοχή σας.
     Στο άρθρο 2, για παράδειγμα, έχουμε συγκεκριμένα προβλήματα, τα οποία εκτείνονται και πέραν του λεγομένου τρομονόμου, πέραν των περιστολών που έχουν συμβεί για την πάταξη της τρομοκρατίας από την ευρωπαϊκή νομοθεσία. Θέτουμε δηλαδή εν κινδύνω νομικά ζητήματα υπογράφοντας αυτήν τη συμφωνία και ξεπερνάμε και τις ευρωπαϊκές προδιαγραφές επί το αρνητικότερον.
     Στο άρθρο 2 σε καμία -ούτε καν ευρωπαϊκή- πρόσφατη νομοθετική πράξη, ούτε ελληνική ούτε στον τρομονόμο, οι τρομοκρατικές ενέργειες δεν χαρακτηρίζονται αυτόνομα ad hoc έγκλημα. Κι όμως στο άρθρο 2 τις δέχεστε. Βίαια εγκλήματα είναι το πρώτο, το δεύτερο τρομοκρατικές ενέργειες, τρίτον οργανωμένο έγκλημα.
     Ακόμα και στην ευρωπαϊκή νομοθεσία, την πρόσφατη, την εντελώς νεοταξική κατά την άποψή μας, στο επίπεδο του δόγματος των προληπτικών πολέμων και της πρόληψης των τρομοκρατικών επιθέσεων δεν έχει εκταθεί μέχρι αυτό το σημείο η νομοθετική ρύθμιση. Πώς θα υπογράψει μια ευρωπαϊκή χώρα μία σύμβαση που να δέχεται και μάλιστα σε επίπεδο αμοιβαιότητας ότι οι τρομοκρατικές ενέργειες είναι ad hoc; Όχι βίαιες ενέργειες –φόνοι, σχεδιασμοί εγκλημάτων- με σκοπό την τρομοκρατία.
     Εδώ λοιπόν υπάρχει ένα μείζον πρόβλημα. Η σύμβαση είναι ψευδεπίγραφη στην πραγματικότητα. Έχει ποικίλες αναφορές στην τρομοκρατία, αλλά περιπλέκει τα πράγματα. Δείτε χαρακτηριστικά:
     Στο άρθρο 3, στο α΄, λέει: «Ανταλλαγή πληροφοριών αμοιβαίου ενδιαφέροντος σχετικώς με τα εγκλήματα που προετοιμάζονται και οργανώσεις που εμπλέκονται σε τέτοια εγκλήματα». Τι είδους νομικός ορισμός είναι, κύριε Πρόεδρε; Δεν υπάρχει αυτό το πράγμα πουθενά. Ποιες είναι οι οργανώσεις; Απροσδιορίστως.
      Ανταλλαγή πληροφοριών. Νομικά, πρακτικά η έννοια «οργανώσεις που εμπλέκονται και εγκλήματα που προετοιμάζονται» δεν είναι νομικός όρος ελληνικός ούτε καν ευρωπαϊκός. Αυτά δεν είναι ζητήματα μετάφρασης, είναι ζητήματα ιδεολογικής τοποθέτησης αυτής της σύμβασης. 
      Λέτε στο άρθρο 5 για παράδειγμα ότι η αιτούμενη βοήθεια μπορεί και να μη δοθεί εάν το έγκλημα δεν τιμωρείται στη χώρα μας. Συνάγεται ότι ευκόλως μπορεί να δοθεί. Δηλαδή, τι θα κάνουμε; Θα δίνουμε βοήθεια νομική, αστυνομική ή παραδόσεως ανθρώπων ακόμα και για εγκλήματα που δεν τιμωρούνται στη χώρα μας; Προς τι αυτή η δημοκρατική, νομική υποχώρηση; 
      Ποιο είναι το αγαθό το οποίο θα προστατευθεί και δεν προστατεύεται από το επίπεδο της κείμενης νομοθεσίας, με την οποία μπορεί εμείς να έχουμε αντιρρήσεις, αλλά γιατί την εκτείνετε ακόμα και την πρόσφατη, το λεγόμενο ευρωτρομονόμο, ένα βήμα παραπέρα; Αυτό είναι ακόμα πιο αυταρχικό, είναι ακόμα πιο ανεξέλεγκτο. Δεν θα υπάρχουν διαδικασίες ελέγχου είτε από την ελληνική πλευρά είτε από τη ρωσική πλευρά ή αν μας προκύψει εμπλεκόμενη οργάνωση. Εμπλεκόμενη σε τι, αυτή η οργάνωση νομικά; Είναι για παράδειγμα τρομοκρατία η αντίσταση ενός λαού; Τι θα είναι τα εμπλεκόμενα μέρη; Πώς θα τα διακρίνουμε; Ποιος θα το αποφασίσει αυτό; Η ρωσική πλευρά;
      Ειδικά αυτό το δυνητικό «μπορεί» αναρωτιέμαι εάν εναρμονίζεται και με το ισχύον αυστηρότατο και σ’ ένα βαθμό σοβαρά αμερικανοποιημένο, δυστυχώς –γίνεται πολύ συζήτηση στους νομικούς κύκλους- ποινικό σύστημα προς πάταξη της τρομοκρατίας. Γιατί ανοίγουμε και δρόμο, ανοίγουμε και ασκούς του Αιόλου, γιατί είναι προφανές ότι αυτή η συμφωνία με τη Ρωσία δεν είναι διμερής μόνο με την Ελλάδα. Θα το επιδιώξει -εάν δεν το έχει ήδη επιδιώξει- η Ρωσία ή θα το επιδιώκουν οι ευρωπαϊκές χώρες.
      Εδώ μας γεννιούνται κάποια ερωτηματικά. Εάν η Ελλάδα υπογράφει τη δυνατότητα να παρέχει βοήθεια σ’ άλλη χώρα, ενδεχομένως και να εκδίδει αύριο το πρωί ανθρώπους για εγκλήματα που δεν τιμωρούνται στη δική μας χώρα, τότε μήπως υπάρχει μία γενικότερη τάση αυταρχικοποίησης του δικαίου και στην Ευρώπη, στην οποία για μία ακόμη φορά αρνητικά πρωτοπορούμε; 
      Γι’ αυτούς τους λόγους, νομίζω πως είναι απολύτως κατανοητό το ότι αδυνατούμε να ψηφίσουμε μία σύμβαση, η οποία αναγνωρίζει τη δυνατότητα σε εμάς να βοηθούμε το διωγμό ανθρώπων που ακόμα και αν βρεθούν στη χώρα μας, το αδίκημα το οποίο θα έχουν διαπράξει είναι αδίκημα το οποίο δεν διώκεται εν Ελλάδι. 
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, δεν είναι η πρώτη φορά που η Βουλή των Ελλήνων καλείται να κυρώσει μία σύμβαση αστυνομικής συνεργασίας. Έχει κληθεί και άλλες φορές να κυρώσει συμβάσεις που αφορούν στη δικαστική συνδρομή με διάφορες χώρες. Αλλά οι συμβάσεις αυτές, οι οποίες έρχονται εδώ για κύρωση, εμπεριέχουν αοριστίες, ασάφειες, γενικότητες, οι οποίες, κατά τη γνώμη μας, εγκυμονούν μέγιστους κινδύνους αναφορικά με το δικαιϊκό μας πολιτισμό και την έννομη τάξη της χώρας μας.
      Κανένας δεν θα είχε αντίρρηση για την όποια αστυνομική συνεργασία μεταξύ των χωρών, προκειμένου να αντιμετωπίζεται το έγκλημα. Όμως, σε κάθε περίπτωση αυτή η αστυνομική συνεργασία πρέπει να προσδιορίζεται και να χαρακτηρίζεται από τη σαφήνεια των όρων αυτής της συνεργασίας. 
      Και αυτή η σαφήνεια των όρων δεν υπάρχει, κύριε Υφυπουργέ. Σας κάλεσα και στη Διαρκή Επιτροπή, να μου ορίσετε ή να επιχειρήσετε να ορίσετε τι θα πει «βίαια εγκλήματα». Η ελληνική νομοθεσία αγνοεί τον όρο «βίαια εγκλήματα». Γνωρίζει εγκλήματα με διαφορετική, βεβαίως, ένταση αλλά σπεύδει το Ελληνικό Δίκαιο να τους δώσει συγκεκριμένο χαρακτηρισμό.  Υπό τον τίτλο «βίαια εγκλήματα» σας βεβαιώνω ότι μπορούν να προσδιορίζονται πάρα πολλές πράξεις και να υπάγονται στη ρύθμιση της συγκεκριμένης σύμβασης.
      Σας παρακάλεσα επίσης να με βοηθήσετε να κατανοήσω –πράγμα που το πράττω και τώρα- τι θα πει νομικά «διαφθορά». Θέλω να σας πληροφορήσω ότι η έννοια της διαφθοράς δεν είναι νομική έννοια.
      Μία σειρά από αδικήματα μπορούν να συνιστούν τη γενική έννοια της διαφθοράς, αλλά η διαφθορά ως «διαφθορά» όπως την καταγράφει το άρθρο 2 της συζητούμενης συμβάσεως δεν υπάρχει στην ελληνική νομοθεσία.
      Μια άλλη παρατήρηση: Τι θα πει «έγκλημα υψηλής τεχνολογίας»; Είναι άγνωστες έννοιες, κύριε Πρόεδρε, για το Ελληνικό Δίκαιο. Ίσως είναι χρήσιμη αυτή η επισήμανση και για το Υπουργείο σας, κύριε Υφυπουργέ. Να φροντίζετε κάθε φορά, όταν μονογράφετε αυτές τις συμβάσεις, να εξασφαλίζουν σαφήνεια νομικών όρων. Διότι σας βεβαιώνω -και η κριτική που σας ασκώ είναι καλοπροαίρετη, πιστέψτε με- ότι με τέτοιες συμβάσεις κάποια στιγμή θα έχουμε αλλοίωση του δικαίου μας. Και την έχουμε, κύριε Υφυπουργέ, αυτή την αλλοίωση του Ελληνικού Δικαίου σε πάρα πολλούς τομείς.
      Επαναλαμβάνω ότι αυτές οι επισημάνσεις μου δεν αντιστρατεύονται την ανάγκη συνεργασίας της χώρας μας με άλλες χώρες για την αντιμετώπιση της εγκληματικότητας, αλλά αυτές οι συμβάσεις και οι συμβάσεις που αφορούν στη δικαστική συνδρομή περιέχουν τόσο μεγάλες ασάφειες που δικαιολογημένα εγείρεται –θα έλεγα- όχι η αντίρρηση, αλλά η αγανάκτηση κάθε ανθρώπου ο οποίος σκέπτεται τι μπορεί να συμβεί κάποια στιγμή. Βέβαια, δεν πήρα απάντηση ούτε στη Διαρκή Επιτροπή αναφορικά με τα ερωτήματα τα οποία σας έθεσα και τα οποία αναμφισβήτητα ελέγχουν την αοριστία αυτής της σύμβασης. 
      Κύριοι συνάδελφοι, ας φυλαχθούμε. Η επισήμανση -σας βεβαιώνω- αφορά όλους μας. Δεν είναι δυνατόν στο όνομα μιας απλής διαδικασίας κύρωσης των συμβάσεων να καθιερώνουμε δίκαιο και μάλιστα δίκαιο αυξημένης τυπικής ισχύος κατά το άρθρο 28 του Συντάγματος και να μη βλέπουμε την αλλοίωση του Ελληνικού Δικαίου που γίνεται με αυτόν τον έμμεσο τρόπο.
      Είναι προφανές, κύριε Πρόεδρε, ότι καταψηφίζω τη συγκεκριμένη σύμβαση.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός.
      ΠΑΝΤΕΛΗΣ ΤΣΕΡΤΙΚΙΔΗΣ  (Υφυπουργός Δημόσιας Τάξης): Το σχέδιο νόμου που έρχεται για κύρωση στη Βουλή αφορά στη συμφωνία που υπεγράφη στην Αθήνα στις 6-12-2001 μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας, η οποία αποσκοπεί στη συνεργασία των δύο χωρών για την πρόληψη, ανίχνευση, καταστολή και διαλεύκανση του διασυνοριακού εγκλήματος.
      Η διεθνής συνεργασία για την αντιμετώπιση της εξάπλωσης του διεθνούς εγκλήματος, της διεθνούς τρομοκρατίας, της διεθνούς παράνομης διακίνησης ναρκωτικών καθίσταται στις μέρες μας όσο ποτέ άλλοτε επιβεβλημένη, λόγω του ότι αυτές οι μορφές εγκληματικής δραστηριότητας έχουν λάβει σήμερα μεγάλες διαστάσεις σε διεθνές επίπεδο και δεν μπορούν πλέον να αντιμετωπιστούν μεμονωμένα από το κάθε κράτος.
      Η χώρα μας, συνειδητοποιώντας την ανάγκη της διεθνούς συνεργασίας στον τομέα αυτό, έχει προχωρήσει στη σύναψη μιας σειράς από συμφωνίες με χώρες της Ανατολικής Ευρώπης, όπως η Αλβανία, η Ρουμανία, η Ουγγαρία, η Πολωνία, η Κροατία, η Σλοβενία, η Ουκρανία και άλλες, αλλά και με χώρες εκτός της Ανατολικής Ευρώπης όπως είναι η Λιθουανία, η Κίνα, το Ισραήλ, η Κύπρος και άλλες.
      Ασφαλώς κάθε συνεργασία μεταξύ των κρατών που αποσκοπεί στην πρόληψη και καταστολή των διαφόρων μορφών εγκληματικότητας απαιτείται πάντα να διέπεται από θεσμοθετημένους κανόνες με τη σύναψη συμφωνιών. Στο πνεύμα αυτό λοιπόν κινείται και η συνεργασία που σήμερα συζητούμε, η οποία αναμφισβήτητα αποκτά ιδιαίτερη σημασία από το γεγονός ότι το αντισυμβαλλόμενο μέρος είναι μια χώρα η οποία διαδραματίζει σπουδαίο ρόλο στην περιοχή. Είναι  σημαντικός παράγοντας σταθερότητας γενικότερα στην ευρύτερη περιοχή. Πλέον η Ρωσία διαθέτει μεγάλο αριθμό πυρηνικών όπλων, τα οποία είναι ενδεχόμενο να αποτελέσουν αντικείμενο κλοπής και λαθρεμπορίας. Εκτός αυτού, αποτελεί αναμφισβήτητη πραγματικότητα ότι στο έδαφός της δρουν  οργανωμένα κυκλώματα παράνομου εμπορίου και διακίνησης ανθρώπων προς τις χώρες της δυτικής Ευρώπης, οι οποίοι εκδίδονται και στην Ελλάδα. 
      Στόχος λοιπόν της Συμφωνίας είναι η ανάπτυξη της συνεργασίας και η παροχή αμοιβαίας βοήθειας των αστυνομικών υπηρεσιών των δύο κρατών στην καταπολέμηση της τρομοκρατίας, του οργανωμένου εγκλήματος, της παράνομης διακίνησης όπλων, πυρηνικών και εκρηκτικών ουσιών. 
      Τέλος, για τη βελτίωση της αποτελεσματικότητας της συνεργασίας θεσπίζεται η πραγματοποίηση συσκέψεων εργασίας μεταξύ ειδικών για την αντιμετώπιση επειγόντων θεμάτων, ενώ οποιαδήποτε διαφορά για την ερμηνεία ή την εφαρμογή της θα επιλύεται με διαβουλεύσεις μεταξύ των μερών.
      Σε ό,τι έχει σχέση με τις αιτιάσεις τόσο της κ. Κανέλλη όσο και του κ. Κουβέλη, η αναφορά στα εγκλήματα είναι κατ’ ανάγκη γενική με δεδομένο ότι απευθύνεται σε δύο ανεξάρτητα κράτη των οποίων η νομοθεσία δεν περιγράφει πάντοτε με τους ίδιους όρους και τις ίδιες λέξεις τις ίδιες επιμέρους εγκληματικές πράξεις. Γι’ αυτό το λόγο στο άρθρο 2, δηλαδή εκεί που αναφέρονται τα εγκλήματα, η αναφορά δεν υπακούει στην τυπολογία και ορολογία που ακολουθείται για την περιγραφή των ποινικών εγκλημάτων στη χώρα μας.
      Εξάλλου, θέλω να σας ενημερώσω ότι τα άρθρα 12 και 13 αναφέρουν σαφέστατα ότι η εφαρμογή αυτής της συμφωνίας υπόκειται πάντοτε στην εθνική νομοθεσία κάθε κράτους. Επίσης, στο άρθρο 13 αναφέρεται ότι όταν υπάρχουν διαφορές, η ερμηνεία ή η εφαρμογή της παρούσας συμφωνίας, θα επιλύεται πάντοτε με διαβουλεύσεις μεταξύ των μερών ή των αρμοδίων αρχών.
      ΦΩΤΗΣ ΚΟΥΒΕΛΗΣ: Αυτές τις διαβουλεύσεις φοβόμαστε. Δεν το καταλαβαίνετε;
      ΛΙΑΝΑ ΚΑΝΕΛΛΗ: Κύριε Πρόεδρε, αν μου επιτρέπει ο κύριος Υπουργός, θα ήθελα να κάνω μία διευκρίνιση.
      ΠΡΟΕΔΡΟΣ (Απόστολος Κακλαμάνης): Το λόγο έχει η κ. Κανέλλη.
      ΛΙΑΝΑ ΚΑΝΕΛΛΗ: Το σημείο γ΄ του άρθρου 3 μιλάει για «πρόληψη και ανίχνευση εγκλημάτων». Είπατε ότι αντίστοιχα ζητήματα και συμφωνίες έχετε υπογράψει και με άλλες χώρες. 
      Θα σας φέρω και ένα χαρακτηριστικό παράδειγμα για το σημείο που λέει σύμφωνα με τις εθνικές νομοθεσίες. Πρόληψη θα έχετε για να μη γίνει κάποιος κομμουνιστής; Και αυτό το λέω γιατί υπάρχουν κάποιες χώρες στις οποίες είναι έγκλημα να είσαι κομμουνιστής. Και πώς θα το ανιχνεύσετε αυτό; Προσέξτε τη νομική έννοια. Στο ελληνικό δίκαιο δεν υπάρχει «πρόληψη και ανίχνευση εγκλήματος». 
      Εάν η εθνική νομοθεσία του κράτους αύριο το πρωί αποφασίσει –και συμβαίνει σε χώρες με τις οποίες υπογράψατε- να είναι εκτός νόμου το Κομμουνιστικό Κόμμα, θα παρέχετε εσείς πληροφορίες για την πρόληψη και την ανίχνευση ενδεχομένως μετακίνησης ενδεχομένως Ελλήνων κομμουνιστών από και προς αυτές τις χώρες στα πλαίσια της ελληνικής νομοθεσίας και της συμφωνίας;
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, ακριβώς το αδιέξοδο των ερμηνειών προκύπτει από την επιλογή της διαδικασίας των διαβουλεύσεων. Για παράδειγμα, σκεφθείτε να έρχεται σε διαβούλευση να κριθεί τι είναι «βίαιο έγκλημα». Επομένως, αυτή καθ’ εαυτή η διαδικασία της διαβούλευσης αναδεικνύει ακόμα μεγαλύτερο τον κίνδυνο τον οποίο επισήμανα λίγο πριν. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, νομίζω ότι είναι υπερβολή αυτό που είπε η κ. Κανέλλη, δηλαδή το εάν σε μία χώρα είναι κομμουνιστές, τότε τι θα γίνει; Νομίζω ότι αυτό ήταν υπερβολικό. Ωστόσο, θέλω να πω ότι μπορεί η συμφωνία να υπερισχύει ενδεχομένως κάποιου νόμου, αλλά θα πρέπει να γνωρίζετε ότι το Σύνταγμα υπερέχει κάθε συμφωνίας και κάθε νόμου.
      ΠΡΟΕΔΡΟΣ (Απόστολος Κακλαμάνης): Όχι, ακριβώς κύριε Υπουργέ.
      Κυρίες και κύριοι συνάδελφοι, θα ήθελα να υπενθυμίσω στο Σώμα κάποιες σκέψεις που είχα διατυπώσει παλαιότερα. Δεν θα αναφερθώ στην ουσία αυτών των σκέψεων και μάλιστα απ’ αυτήν τη θέση του συζητούμενου νομοσχεδίου, για την κύρωση αυτής της συμβάσεως.
      Όταν οι διάφορες διεθνείς συνθήκες που υπογράφει η Κυβέρνηση της χώρας έρχονται στη Βουλή για κύρωση, η Βουλή πάντοτε -ακριβώς γιατί αυτές αποτελούν την κατάληξη μιας ολόκληρης διαδικασίας- κυρώνει αυτές τις συμφωνίες διότι η χώρα έχει ήδη δεσμευθεί. Γι’ αυτό και ο Κανονισμός της Βουλής προβλέπει αυτήν τη σύντομη διαδικασία, ώστε να είναι δυνατή η πολιτική διαφοροποίηση ενός μέλους ή ενός κόμματος από το σύνολο αυτού του Σώματος.
      Έχω τη γνώμη ότι στο στάδιο συζήτησης και κατάρτισης αυτών των συμφωνιών και με δεδομένη την πείρα που έχουμε όλοι και ιδιαίτερα όλοι όσοι έχουν ασκήσει υπουργικά καθήκοντα, η ουσία αυτής της υπόθεσης των επεξεργασιών που γίνονται μέχρι την τελική κατάρτιση ενός κειμένου που υπογράφεται από τα ενδιαφερόμενα μέρη, όταν βέβαια δεν πρόκειται για πολιτικά θέματα πρώτης τάξεως τα οποία τότε απασχολούν και ολόκληρη την Κυβέρνηση, βρίσκεται στα χέρια, την αντίληψη, την πείρα και την ικανότητα διαφόρων υπηρεσιακών παραγόντων.
      Δεν έχω τίποτα με τους υπηρεσιακούς παράγοντες, αλλά είναι φυσικό να δίνουν περισσότερη έμφαση στην τεχνική των θεμάτων αυτών και λιγότερο στην πολιτική σημασία τους. Έτσι λοιπόν εμφανίζεται η Βουλή να πρέπει να κυρώσει συμφωνίες, στις οποίες δεν μπορεί η χώρα να κάνει οτιδήποτε άλλο αφού έχει ήδη δεσμευτεί.
      Νομίζω λοιπόν –και απευθύνομαι περισσότερο προς τα Κόμματα της Αντιπολιτεύσεως αλλά και στη Συμπολίτευση, που πολύ συχνά υπάρχουν διάφορες επιφυλάξεις- ότι θα πρέπει να χρησιμοποιούμε τη διαδικασία των επιτροπών, ώστε στο ενδιάμεσο στάδιο μιας οποιασδήποτε συμφωνίας να είναι δυνατή η συζήτηση, όταν πρόκειται για θέματα που είμαι βέβαιος ότι και οποιοσδήποτε Υπουργός και οποιαδήποτε κυβέρνηση θα ενισχυθεί στην όποια διαπραγματευτική της προσπάθεια από κάποιες σκέψεις και απόψεις που θα διατυπώνονται μέσα στις Διαρκείς Επιτροπές. Άλλη πρακτική λύση αυτού του προβλήματος δεν υπάρχει, διότι πάντοτε διατυπώνονται απόψεις που ενδεχομένως αν είχε προηγηθεί μια λεπτομερέστερη και σε βάθος συζήτηση, θα αποδείκνυε ότι είναι απόψεις αβάσιμες, όμως θα αποδείκνυε ότι είναι και απόψεις βάσιμες.
      Αυτό έχω να πω και προς την Κυβέρνηση και προς τα κόμματα, διότι όντως όπως είναι τα πράγματα τώρα, έρχεται μια σύμβαση και σε πέντε-δέκα λεπτά πρέπει να ψηφιστεί ή να μην ψηφιστεί. Και επαναλαμβάνω ότι η χώρα έχει δεσμευτεί. 
      Ολοκληρώθηκε η συζήτηση του νομοσχεδίου του Υπουργείου Δημόσιας Τάξης: Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Ρωσικής Ομοσπονδίας στον τομέα της καταπολέμησης του εγλήματος».
      Ερωτάται το Σώμα: Γίνεται δεκτό το νομοσχέδιο αυτό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Ρωσικής Ομοσπονδίας στον τομέα της καταπολέμησης του εγκλήματος» έγινε δεκτό σε μόνη συζήτηση επί της αρχής, των άρθρων και του συνόλου κατά πλειοψηφία και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση του νομοσχεδίου του Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την εκτέλεση έργων υποδομής-αναβάθμισης της Ναυτικής Βάσης του Bisht Palla».
      Ποιος κύριος συνάδελφος έχει αντίρρηση; Η κ. Κανέλλη, ο κ. Χαϊτίδης, ο κ. Ι. Βαρβιτσιώτης και ο κ. Δραγασάκης.
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Επί μακρόν αναλύσαμε τις αντιρρήσεις μας. Σας είπαμε ότι δεν εξυπηρετεί τίποτα ουσιαστικό για τα ελληνικά συμφέροντα μια βάση ναυτική δωρεά του ελληνικού λαού ύψους τυπικού 5,5 εκατομμυρίων ευρώ. Με τους υπολογισμούς και την έκθεση που υπάρχει, είναι προφανές ότι το κόστος διπλασιάζεται. Αναλαμβάνουμε ζημίες και μια σειρά από άλλα πράγματα. Δεν θα σταθούμε όμως στο κόστος. 
      Στο άρθρο 11 αυτής της Συμφωνίας είναι ρητό ότι μπορούμε να τη χρησιμοποιούμε στα πλαίσια των συνθηκών του ΝΑΤΟ. Είναι εξόδοις ελληνικού  λαού μια Νατοϊκή βάση αμφιβόλου ποιότητας παρεχομένων υπηρεσιών για το Ελληνικό Πολεμικό Ναυτικό.
      Όμως, κύριε Υπουργέ, για να ενισχύσω δυστυχώς αυτήν τη συζήτηση που έγινε μεταξύ της επιτροπής και τη σημερινή, θα σας διαβάσω μια θλιβερή ειδησεογραφία. Διότι στο άρθρο 11, λυπάμαι που σας το λέω, λέει ότι για να μπορέσει εκτός ΝΑΤΟ και εκτός ΣΟΦΑ να επισκέπτεται το Ελληνικό Πολεμικό Ναυτικό, τη βάση στο Bisht Palla, πρέπει να υπογράψει πρωτόκολλο με το Αλβανικό Ναυτικό. Δηλαδή είναι μια δωρεά υπό μια σειρά πολιτικών και στρατιωτικών αιρέσεων που μας αφήνει άφωνους. Δεν ξέρω τι έχει να κερδίσει, ενδεχομένως, στα πλαίσια του ΝΑΤΟ από τη συνεργασία το Ελληνικό Πολεμικό Ναυτικό με το Αλβανικό Ναυτικό. Όμως, σ’ αυτήν τη συγκεκριμένη βάση, κύριε Υπουργέ, δώδεκα αξιωματούχοι του Αλβανικού Πολεμικού Ναυτικού απολύθηκαν πριν από τέσσερις μέρες επειδή δεν εμπόδισαν την απαγωγή και το βιασμό δεκαεξάχρονης Αλβανής από ομάδα ναυτών στη Ναυτική Βάση Bisht Palla στο Δυρράχιο. Οι αρχές της Αλβανίας ανακοίνωσαν ότι μεταξύ των απολυθέντων είναι και τρία άτομα που συνεργάστηκαν με τους ναύτες για την πώληση σε εμπόρους λευκής σαρκός της δεκαεξάχρονης κοπέλας μετά το βιασμό της.
      Σύμφωνα με τις καταγγελίες του κοριτσιού, η κοπέλα έμεινε μέσα στη ναυτική βάση επί δύο ολόκληρους μήνες βιαζόμενη. Μετά, πουλήθηκε σε λαθρεμπόρους στην Κορυτσά, οι οποίοι στη συνέχεια την έστειλαν στο Κόσοβο. Αυτό συνέβη. Είναι επίσημο. Είναι διαπιστωμένο ότι οι αλβανικές αρχές επέβαλαν αυτήν την ποινή στην υπέροχη, καταπληκτική, μοναδική βάση του Bisht Palla, για την οποία ο ελληνικός λαός πρέπει να δώσει και πεντέμισι εκατομμύρια ευρώ, για να την αναβαθμίσει σε Νατοϊκό επίπεδο.
      Λαθρεμπόριο λευκής σαρκός στη βάση του Bisht Palla; Πού να το φανταστώ; Ούτε στους χειρότερους εφιάλτες μου. Όταν έκανα τις παρατηρήσεις μου στην επιτροπή για το άχρηστον του πράγματος, για το επικίνδυνο του πράγματος και κυρίως για το πανάκριβο για την τσέπη του ελληνικού λαού –πεντέμισι εκατομμύρια ευρώ- του πράγματος, πού να φανταστώ ότι θα ερχόταν αυτή η ειδησεογραφία και ότι έτρεχε αυτό το γεγονός στην Αλβανία; Διότι το αλβανικό ναυτικό έκανε ανακρίσεις γι’ αυτήν την ιστορία.
      Ξέρω την απάντηση. Κάποιοι κακοί ναύτες σε μια καλή βάση έκαναν μια κακή πράξη. Αυτό είναι το ζητούμενο; Ή ότι δεν μπορέσατε να μας πείσετε ποια είναι η χρησιμότητα συνεργασίας μέσα στα πλαίσια του ΝΑΤΟ, με τη δυνατότητα αύριο το πρωί το πρωτόκολλο να μην εφαρμόζεται σε ό,τι αφορά το ελληνικό και αλβανικό ναυτικό. Θα προστατεύσετε τι; Την Αδριατική από τους λαθρομετανάστες ή θα διευκολύνετε με ελληνική κάλυψη και ελληνικά χρήματα τον εκσυγχρονισμό της βάσης, ώστε και το λαθρεμπόριο λευκής σαρκός ενδεχομένως εις την περιοχή να αναβαθμιστεί σ’ ένα υψηλοτάτου επιπέδου Νατοϊκό τέτοιου είδους εμπόριο, το οποίο όλοι οι διεθνείς οργανισμοί αναγνωρίζουν ότι έχει συμβεί στις υπόλοιπες εμπόλεμες περιοχές της δύσμοιρης περιοχής των Βαλκανίων.
      Αν μας πείσετε ότι το ιστορικό ελληνικό πολεμικό ναυτικό έχει κάτι να κερδίσει και ο ελληνικός λαός από την τσεπούλα του να πάει να δώσει πεντέμισι εκατομμύρια ευρώ, για να χαρίσει στους Αλβανούς μια αναβαθμισμένη Νατοϊκή βάση που θα τη χρησιμοποιεί μόνο μετά από άδεια των Αλβανών, αλλά πάντα στα πλαίσια του ΝΑΤΟ και θα πάει να τους εκπαιδεύσει -σε τι;-, οφείλω να ομολογήσω ότι αγνοώ αυτήν την πολιτισμική συνεισφορά του ελληνικού πολεμικού ναυτικού εις το αλβανικό ναυτικό, της τεραστίας ναυτικής παραδόσεως εις την περιοχή της Αδριατικής και του Αιγαίου, με αυτά τα αποτελέσματα που σας προανέφερα. Βεβαίως, και καταψηφίζουμε.
      ΠΡΟΕΔΡΟΣ (Απόστολος Κακλαμάνης): Ο κ. Δραγασάκης έχει το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θέλω κατ’ αρχάς να παρατηρήσω ότι τα σχόλια που κάνατε πριν ισχύουν και γι’ αυτήν τη σύμβαση. Θα έλεγα και έτσι με αυξημένο τρόπο, διότι εδώ έχουμε συγκεκριμένα ερωτήματα τα οποία δεν απαντήθηκαν στην επιτροπή.
      Το πρώτο θέμα αφορά στην αναβάθμιση μιας αλβανικής βάσης. Εγώ δεν ξέρω αν είναι Νατοϊκή ή αν είναι –ας το πούμε- εθνική ή αλβανική. Το πρώτο θέμα δεν το ξέρω. Ό,τι και να ’ναι, εν πάση περιπτώσει, συνιστά πρόβλημα. Είναι το κόστος του έργου. Εδώ προβλέπεται μια μελέτη αξίας 500 χιλιάδων ευρώ. Θα θέλαμε –έστω και τώρα- να μας πει ο Υπουργός αν έχει ανατεθεί και σε ποιους, η οποία θα δείξει το κόστος του έργου.
      Δεύτερον, αναφέρεται ένα κόστος κατ’ αρχήν πεντέμισι εκατομμύρια ευρώ, υποθετικό. Το νομοσχέδιο λέει ότι το πραγματικό κόστος θα το δείξει η μελέτη.
      Τρίτον, υπάρχουν συνοδευτικά κόστη, με βάση την έκθεση του Γενικού Λογιστηρίου του Κράτους απροσδιόριστης έκτασης. Εν πάση περιπτώσει μιλάμε για ένα έργο που μάλλον είναι πάνω από δέκα εκατομμύρια ευρώ. Δεν είναι λίγα τα χρήματα σε μια περίοδο μάλιστα που γίνεται και μια δημόσια συζήτηση για την ανάγκη λιτότητας.
      Το δεύτερο και πιο σημαντικό ερώτημα και πρόβλημα είναι ποιους σκοπούς εξυπηρετεί πραγματικά το έργο αυτό. Στην εισηγητική έκθεση αναφέρεται το εξής: Ότι η ενίσχυση των θεσμών, των υφιστάμενων δομών, των υπαρχουσών υποδομών και εν γένει η οικονομική ανασυγκρότηση των χωρών της περιοχής μας –μαζί και της Αλβανίας- αποτελούν σταθερή επιδίωξη κλπ..
      Το έργο αυτό δεν έχει καμία σχέση με αυτά τα πράγματα. Δεν συνιστά κάποια βελτίωση δομών, υποδομών. Σε ό,τι αφορά το πρόβλημα της ασφάλειας της Αλβανίας δεν θα ήθελα εγώ να υπεισέλθω στα εσωτερικά της γειτονικής χώρας. Είναι, όμως, προφανές ότι οι κίνδυνοι και τα προβλήματα που έχει η χώρα αυτή είναι άλλης φύσης και άλλης τάξης.
      Το τρίτο πρόβλημα που αφορά και εμάς που χρηματοδοτούμε το έργο άμεσα είναι πώς συνδέεται το έργο αυτό με την εθνική ασφάλεια της δικής μας χώρας και με τα γενικότερα εθνικά μας συμφέροντα. Δεν προκύπτει κάποια συσχέτιση. Όταν μάλιστα η ίδια Κυβέρνηση ανακοινώνει ότι κλείνει τα στρατόπεδα από τη βόρειο Ελλάδα, ότι αποστρατικοποιεί την περιοχή στα πλαίσια του νέου αμυντικού δόγματος, δεδομένης της μη ύπαρξης πολεμικού κινδύνου από τα βόρεια σύνορά μας. Πώς, λοιπόν, ταυτόχρονα θεωρεί αναγκαίο να χρηματοδοτήσει αυτό το έργο;
      Το μόνο επιχείρημα που ακούστηκε ή περιφέρεται είναι ότι κάτι αντίστοιχο έκανε η Τουρκία στην Αυλώνα. Και λοιπόν; Θεωρούμε επιτυχή και πρότυπο την πολιτική της Τουρκίας στα Βαλκάνια γενικότερα; Η Τουρκία προχθές πήρε απόφαση να στείλει στρατό στο Ιράκ. Πρέπει να στείλουμε κι εμείς επειδή το αποφάσισε η Τουρκία; Δεν είναι ισχυρό αυτό το επιχείρημα, για να μην πω ότι κρύβει και κινδύνους, αν κανείς το πάρει σοβαρά.
      Το άλλο που ακούστηκε είναι ότι υπάρχει θέμα κύρους της χώρας μας. Βρέθηκα πρόσφατα στη νότιο Αλβανία. Όποιος πάει, θα δει ότι υπάρχουν εκεί έργα που θα μπορούσαμε να κάνουμε, οδικά δίκτυα και άλλα, που πραγματικά θα συνέβαλαν στην ανακούφιση του τοπικού πληθυσμού και με αυτόν τον τρόπο και στο κύρος της χώρας μας.
      Γι’ αυτούς τους λόγους εμείς δεν μπορούμε να ψηφίσουμε αυτή τη σύμβαση. Εκφράζουμε δε επιφυλάξεις αν μια ολοκληρωμένη συζήτηση της ελληνικής πολιτικής στα Βαλκάνια θα επέτρεπε να προχωρήσει ειδικά αυτό το έργο.
      Και επισημαίνω, κύριε Πρόεδρε, και το εξής: ως χώρα υποτίθεται ότι έχουμε το σχέδιο ανασυγκρότησης των Βαλκανίων, το ΕΣΟΑΒ, που χειρίζεται το Υπουργείο Εξωτερικών. Εδώ το Υπουργείο Άμυνας εντελώς αυτόνομα, εντελώς ανεξάρτητα, σχεδιάζει αυτό το έργο; Και λόγω της μεγάλης καθυστέρησης που έχει το ΕΣΟΑΒ εμφανίζονται διάφορα έργα κοινωνικής υποδομής να μην προχωρούν και το μόνο που προχωρεί είναι ο εκσυγχρονισμός μιας στρατιωτικής βάσης στην Αλβανία.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Χαϊτίδης, ο οποίος έπρεπε να είχε προηγηθεί, αλλά λόγω των περιστάσεων έπεται.
      Κύριε Αποστολάκη, δεν σας έδωσα το λόγο, αν και είστε εισηγητής σ’ αυτό το νομοσχέδιο, γιατί δεν είστε εναντίον της Συμβάσεως και σύμφωνα με τον Κανονισμό της Βουλής μιλάνε μόνο όσοι είναι εναντίον. Αν θέλετε, βέβαια, μπορώ να σας δώσω λίγα λεπτά.
      ΔΗΜΗΤΡΙΟΣ ΑΠΟΣΤΟΛΑΚΗΣ: Όχι, κύριε Πρόεδρε, δεν θέλω το λόγο.
      ΠΡΟΕΔΡΟΣ (Απόστολος Κακλαμάνης): Καλώς, κύριε συνάδελφε.
      Ορίστε, κύριε Χαϊτίδη, έχετε το λόγο.
      ΕΥΓΕΝΙΟΣ ΧΑΪΤΙΔΗΣ: Εγώ, κύριε Πρόεδρε, οφείλω, σύμφωνα με τις δεσμεύσεις της Νέας Δημοκρατίας στην επιτροπή, να κάνω κάποιες παρατηρήσεις επί του νομοσχεδίου αυτού.
      Είναι γνωστό ότι η Νέα Δημοκρατία πάντοτε είναι υπέρ της αναπτύξεως καλών σχέσεων με όλες τις χώρες, ιδιαίτερα με τις βαλκανικές. Είναι μια πολιτική, η οποία στην πράξη και όχι μόνο δια λόγων εφαρμόστηκε από τη Νέα Δημοκρατία κατά τη δεκαετία του 1990. Είναι γνωστό ότι, με τις καθεστωτικές μεταβολές που συνέβησαν τότε στις χώρες αυτές, η τότε κυβέρνηση της Νέας Δημοκρατίας με τρόπο γενναιόδωρο και χωρίς καν διμερείς συμβάσεις και συμφωνίες, συνέβαλε όσο μπορούσε, υλικά, ηθικά και παντοιοτρόπως στην ανασυγκρότηση και τη νέα πορεία των χωρών αυτών.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
     Η Σύμβαση όμως την οποία συζητάμε εδώ παρουσιάζει διάφορες εξελίξεις στην πορεία της κυρώσεώς της, οι οποίες χρήζουν ειδικής μνείας, καθώς επίσης παρουσιάζει και διάφορες ασάφειες και φαινόμενα, για τα οποία η Κυβέρνηση μας είχε υποσχεθεί –χωρίς να μας τις έχει δώσει μέχρι σήμερα- κάποιες εξηγήσεις.
     Θέλω να υπενθυμίσω, αγαπητοί συνάδελφοι, ότι η κύρωση της Σύμβασης είχε έρθει στη Βουλή το Μάιο του τρέχοντος έτους και τελικά την απέσυρε η Κυβέρνηση, διότι τότε ο Πρόεδρος της Αλβανικής Δημοκρατίας αρνήθηκε να υπογράψει και ανέπεμψε την εν λόγω Σύμβαση στο Αλβανικό Κοινοβούλιο, κάτι το οποίο ήταν μια σοβαρή αρνητική ενέργεια και ποτέ δεν αιτιολογήθηκε.
     Πέραν αυτού, διατυπώσαμε ορισμένες απορίες που δεν απαντήθηκαν. Στην εισηγητική έκθεση, στην παράγραφο των «αρχών», αναφέρεται ότι «υπάρχει μια αμοιβαία ωφέλεια».
      Η Κυβέρνηση δεν μας εξήγησε ποια είναι η αντίστοιχη ωφέλεια που δέχεται η Ελλάδα από αυτήν τη συνεργασία, δεδομένου ότι –το επισημαίνω αυτό διότι ίσως δεν τονίσθηκε αρκετά- η δαπάνη στην οποία υποβάλλεται ο ελληνικός κρατικός προϋπολογισμός δεν είναι 5.500.000 ευρώ, αλλά 10.500.000 ευρώ, σύμφωνα με την έκθεση του Γενικού Λογιστηρίου του Κράτους, εάν αθροίσετε, κύριε Υπουργέ, όλες τις επιμέρους δαπάνες.
      Ποια είναι λοιπόν η αντίστοιχη ωφέλεια, ποια είναι η αντίστοιχη χειρονομία καλής θελήσεως της Αλβανίας έναντι αυτής της πολύ σημαντικής ελληνικής προσφοράς; Αντίθετα, θα σας υπενθυμίσω ότι μόλις τελευταία, δια της βίας, με πρωτοφανή βία και νοθεία, με τρομοκρατικές και παρακρατικές ομάδες οι Αλβανοί προσπάθησαν δύο φορές να ανατρέψουν τα αποτελέσματα των δημοτικών εκλογών στη Χειμάρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εν τούτοις -και παρά αυτές μας τις επιφυλάξεις, στις οποίες ελπίζω ότι τώρα με την ομιλία σας θα δώσετε επαρκείς και ικανοποιητικές εξηγήσεις- κύριε Υπουργέ, εμείς αίρουμε την επιφύλαξη που είχαμε διατυπώσει στην επιτροπή. Συμφωνούμε και κυρώνουμε τη Συμφωνία και το κάνουμε αυτό για δύο λόγους.
      Πρώτον, γιατί πιστεύουμε ότι, έστω εκ των υστέρων, η Κυβέρνηση θα λάβει όλα εκείνα τα μέσα, ώστε να υπάρξει μια προστασία κατ’ αρχήν της ελληνικής μειονότητας στην Αλβανία και εν συνεχεία, θα πετύχει ώστε η Αλβανία στο εξής να μη μας προκαλεί με διάφορους τρόπους, όπως συνέβη κατ’ επανάληψη μέχρι τώρα.
      Ψηφίζουμε λοιπόν αυτή τη σύμβαση. Επίσης, ήθελα να σας παρακαλέσω να λάβετε υπόψη –και είναι ένας δεύτερος λόγος που ψηφίζουμε τη σύμβαση- ότι σήμερα σε μια άλλη ναυτική βάση στον Αυλώνα…
      ΠΡΟΕΔΡΕΥΩΝ (Κωνσταντίνος Γείτονας): Κύριε Χαϊτίδη, σας παρακαλώ.
      ΕΥΓΕΝΙΟΣ ΧΑΪΤΙΔΗΣ: …η Τουρκία διαθέτει μία δύναμη –εγώ πιστεύω και σύμφωνα με τις πληροφορίες μου στρατιωτική, υπό την κάλυψη δήθεν τεχνικών συνεργείων- τριακοσίων ανδρών που είναι έτοιμοι ανά πάσα ώρα να δεχθούν και να υποστηρίξουν τον ελλιμενισμό πολεμικών τουρκικών πλοίων. Γεννάται ένα ερωτηματικό για το Υπουργείο Εθνικής Άμυνας: Αν δηλαδή λαμβάνει υπόψη του ότι αυτή τη στιγμή η Τουρκία δημιουργεί προσβάσεις…
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Κύριε Χαϊτίδη, σας παρακαλώ ολοκληρώστε.
      ΕΥΓΕΝΙΟΣ ΧΑΪΤΙΔΗΣ: …και δημιουργεί βάσεις αεροπορικής και ναυτικής υποστήριξης για στρατιωτική δράση της από δυσμάς, όταν δεν υπάρχει αντίστοιχος προσανατολισμός της ελληνικής άμυνας προς δυσμάς.
      Νομίζω ότι σ’ όλα αυτά θα θελήσετε, κύριε Υπουργέ –και εδώ δείχνουμε όλην την καλή μας διάθεση και την καλή μας πίστη σε θέματα υποστήριξης εθνικής σημασίας ενεργειών της Κυβέρνησης- να μας πείσετε ότι θα λάβετε όλα τα απαιτούμενα μέτρα εις ανταπόδοσιν της δικής μας χειρονομίας καλής θελήσεως.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Χαϊτίδη, ερμηνεύω ότι ήρατε τις αντιρρήσεις σας. Διότι πήρατε με βάση τον Κανονισμό το λόγο, δηλώνοντας ότι είχατε αντιρρήσεις ως προς τη σύμβαση. Αλλιώς, δεν θα εδικαιούσθο το λόγο, κύριε Χαϊτίδη και το ξέρετε.
      ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, ήμουν σαφής ότι ψηφίζουμε τη σύμβαση με τις διευκρινίσεις που έδωσα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο.
      ΙΩΑΝΝΗΣ ΒΑΡΒΙΤΣΙΩΤΗΣ: Ευχαριστώ, κύριε Πρόεδρε.
      Ο Πρόεδρος της Βουλής προηγουμένως έκανε μια τοποθέτηση και είπε ότι η Βουλή έρχεται εκ των υστέρων να εγκρίνει ήδη υπογραφείσες συμβάσεις. Αυτό δεν σημαίνει ότι εμείς δεν μπορούμε να εκφράσουμε τις όποιες επιφυλάξεις έχουμε, χωρίς να φθάνουμε στο σημείο να καταψηφίσουμε τη σύμβαση, διότι τότε καταρρακώνεται το εξωτερικό κύρος της χώρας.
      Θα έπρεπε όμως οι Υπουργοί, όταν αντιλαμβάνονται ότι για τέτοιες συμβάσεις θα υπάρξουν αντιρρήσεις, να τις φέρνουν προς συζήτηση στην αρμόδια επιτροπή προ της υπογραφής τους ώστε να λάβουν υπ’ όψιν τους τις απόψεις που θα διατυπωθούν.
      Κύριε Πρόεδρε, θεωρώ υποχρέωσή μου να διατυπώσω ορισμένες σκέψεις, οι οποίες αναφέρονται στις διαπιστώσεις στις οποίες προβαίνει τόσο η εισηγητική έκθεση όσο και ο εισηγητής της Πλειοψηφίας: Ότι δηλαδή οι παραδοσιακές σχέσεις φιλίας και συνεργασίας μεταξύ των δύο χωρών βρίσκονται σήμερα σε πολύ υψηλό επίπεδο.
  Φοβάμαι ότι οι σχέσεις αυτές όχι μόνο σε υψηλό επίπεδο συνεργασίας δεν βρίσκονται, αλλά έχουν τελευταία επικίνδυνα επιδεινωθεί. Τα γεγονότα τα οποία συνέβησαν στη Χιμάρα, τόσο στις κανονικές δημοτικές εκλογές, όσο και στις επαναληπτικές, μαρτυρεί του λόγου το αληθές.
      Ανέφερα στην επιτροπή -και νομίζω ότι πρέπει να το ακούσει και η Ολομέλεια- μια έκθεση η οποία υπεβλήθη στο Υπουργείο Αμύνης του Ηνωμένου Βασιλείου, έκθεση από την Αμυντική Ακαδημία που υπάγεται στο Υπουργείο αυτό, η οποία αναλύει τις σχέσεις μεταξύ των δύο χωρών. Λέει λοιπόν η έκθεση ότι «τα βίαια επεισόδια τα οποία σημειώθηκαν στις περιοχές όπου διαβιώνει η ελληνική μειονότητα δεν ήταν τυχαία». Αυτό πρέπει να το καταλάβουμε. Δεν ήταν μια εξέγερση ορισμένων φανατικών. Ήταν κατευθυνόμενα από την αλβανική κυβέρνηση.
      Επίσης, επισημαίνει η έκθεση ότι «τον τελευταίο καιρό η Αλβανία με δική της πρωτοβουλία έχει ανοίξει πάλι το θέμα της παροχής αποζημιώσεων για τις περιουσίες των Τσάμηδων». Αντιλαμβάνεστε λοιπόν ότι αυτά τα δύο στοιχεία, εκτός από τα πολλά άλλα μικρότερης σημασίας που υπάρχουν, αλλά εξίσου σημαντικά, δεν μπορεί να ενισχύσουν το συλλογισμό της εισηγητικής εκθέσεως και του εισηγητού της Πλειοψηφίας ότι οι σχέσεις μας βρίσκονται σε πολύ υψηλό επίπεδο. Αντιθέτως, επαναλαμβάνω, δυστυχώς οι σχέσεις μας έχουν επιδεινωθεί.
      Για τη σύμβαση αναφέρθηκε και ο κ. Χαϊτίδης, δεν πρόκειται να τα επαναλάβω. Το κόστος είναι άγνωστο. Ο κ. Χαϊτίδης απέδειξε ότι είναι διπλάσιο από αυτό το οποίο αναφέρεται…
      ΕΥΓΕΝΙΟΣ ΧΑΪΤΙΔΗΣ: Τουλάχιστον!
      ΙΩΑΝΝΗΣ ΒΑΡΒΙΤΣΙΩΤΗΣ: Τουλάχιστον! Ανέφεραν και οι εισηγητές του Κομμουνιστικού Κόμματος και του Συνασπισμού και άλλα επιχειρήματα.
      Και να σας πω και κάτι άλλο, κύριε Πρόεδρε, το οποίο με έχει ενοχλήσει; Με έχει ενοχλήσει ότι και τα σκάφη του Ελληνικού Πολεμικού Ναυτικού  για να μπορούν να ελλιμενιστούν στο λιμάνι αυτό το οποίο θα γίνει με έξοδα του ελληνικού δημοσίου –γράφε του ελληνικού λαού- θα πρέπει να έχουν ειδικό πρωτόκολλο.
      Κύριε Πρόεδρε, αντιλαμβάνομαι ότι το θέμα δεν είναι τόσο απλό. Πάρα ταύτα, σας είπα από την αρχή, από την οποία ξεκινάω, ότι θα ψηφίσω τη σύμβαση, αλλά αυτό δεν σημαίνει ότι δεν εκφράζω σοβαρότατες επιφυλάξεις γι’ αυτήν.
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Άμυνας κ. Κοτσώνης έχει το λόγο.
	ΘΕΟΔΩΡΟΣ ΚΟΤΣΩΝΗΣ  (Υφυπουργός Εθνικής Άμυνας): Κύριε Πρόεδρε, οι ελληνοαλβανικές σχέσεις έχουν εισέλθει σε πορεία ανάπτυξης τα τελευταία χρόνια. Σίγουρα οι σχέσεις αυτές δεν στερούνται προβλημάτων, αλλά κατορθώνουμε μέσα από το διάλογο –το επιδιώκουμε και το κατορθώνουμε- να εξομαλύνουμε τις διαφορές. 
      Στα πλαίσια της πολιτικής αυτής, η χώρα μας με την παρούσα συμφωνία αναλαμβάνει την εκτέλεση των αναγκαίων έργων υποδομής, αναβάθμισης της Ναυτικής Βάσης του Bisht Palla στην Αλβανία.
       Ορισμένοι συνάδελφοι ενδιαφέρονται κυρίως να μάθουν ποια είναι τα ανταλλάγματα για τη χώρα μας και ενίστανται για τη μικρή, κατά την άποψή τους, διάρκεια της συμφωνίας. Για το πρώτο θέμα, όπως είπα και στη συζήτηση στην επιτροπή και δεν θέλω να σας κουράσω γι’ αυτό, θα εστιάσω επιγραμματικά στα διάφορα συμφέροντα που η χώρα μας εξυπηρετεί μέσα από τη συγκεκριμένη συμφωνία.
      Κατ’ αρχάς όλοι μας γνωρίζουμε ότι οι ελληνοαλβανικές σχέσεις την τελευταία πενταετία έχουν εισέλθει σε πορεία ανάπτυξης. Ενδεικτικό της βελτιωμένης αυτής ατμόσφαιρας είναι ο χαρακτηρισμός της Ελλάδας από τη σημερινή αλβανική κυβέρνηση ως «στρατηγικού εταίρου». Και πώς είναι δυνατόν να μη θεωρείται η χώρα μας στρατηγικός εταίρος για την Αλβανία όταν οι ελληνικές επενδύσεις στην Αλβανία ξεπερνούν τα 300 εκατομμύρια ευρώ και αντιστοιχούν στο 27% του συνόλου των ξένων επενδύσεων στην χώρα αυτή, κατατάσσοντας την Ελλάδα στην πρώτη θέση των ξένων επενδυτών; Συνολικά δραστηριοποιούνται στο σύνολο της αλβανικής επικράτειας διακόσιες περίπου ελληνικές ή ελληνικών συμφερόντων επιχειρήσεις, οι οποίες κατέχουν ένα μεγάλο μερίδιο στους τομείς της τηλεπικοινωνίας, της εμπορίας πετρελαιοειδών, των τραπεζιτικών ιδρυμάτων, των κατασκευών, των τροφίμων, της κλωστοϋφαντουργίας και των ειδών ένδυσης-υπόδησης.
      Βέβαια υπήρξαν ορισμένα μεμονωμένα επεισόδια και απόπειρα νοθείας στις πρόσφατες δημοτικές εκλογές στη Χειμάρρα, όμως τελικά επικράτησε η νομιμότητα και η επέμβαση του Έλληνα Υπουργού Εξωτερικών ήταν άμεση και καταλυτική. Τελικά, η Κεντρική Εκλογική Επιτροπή της Αλβανίας προέβη σε επανακαταμέτρηση των ψηφοδελτίων και σε έλεγχο των πρακτικών και αποφάσισε ομόφωνα ότι νικητής των εκλογών και επομένως νέος δήμαρχος στη Χειμάρρα είναι ο κ. Βασίλης Μπολάνος. 
      Ερχόμαστε τώρα στο άμεσο αντάλλαγμα που αποκομίζουμε από τη συγκεκριμένη Συμφωνία. Είναι η υποχρέωση που αναλαμβάνει το αλβανικό μέρος να επιτρέπει στα πλοία του Πολεμικού μας Ναυτικού που κάνουν χρήση των εγκαταστάσεων αγκυροβολίου και επισκευών με μια απλή έγγραφη ανακοίνωση της ελληνικής πλευράς, κάτι το οποίο οι νομικοί γνωρίζουν ότι είναι πολύ σημαντικό. Αυτό το δικαίωμα του ελληνικού μέρους θα υφίσταται για απεριόριστο χρονικό διάστημα, καθώς δεν υπάρχει στο άρθρο 11 όριο για τη χρονική ισχύ του συγκεκριμένου δικαιώματος και η μόνη προϋπόθεση για ελλιμενισμό των ελληνικών πλοίων είναι αυτά να επισκέπτονται την περιοχή για σκοπούς όπως η επιχειρησιακή εκπαίδευση, οι διμερείς σχέσεις και οι επιχειρήσεις που αφορούν στο ΝΑΤΟ. Η δέσμευση είναι ρητή και οι λεπτομέρειες που θα καθοριστούν σε ξεχωριστό πρωτόκολλο οφείλουν να κινούνται μέσα στα πλαίσια της συγκεκριμένης ρητής δέσμευσης.
      Η μόνη περίπτωση να μην ισχύει το συγκεκριμένο καθεστώς για τα ελληνικά πλοία είναι να τροποποιηθεί η συγκεκριμένη Συμφωνία, κάτι όμως που μπορεί να γίνει –και το τονίζω εδώ γιατί έγινε μεγάλη συζήτηση στην επιτροπή- μόνο κατόπιν αμοιβαίας συγκατάθεσης των δύο μερών. Και για όσους δεν είναι νομικοί, όπως και εγώ, αμοιβαία συγκατάθεση σημαίνει ότι θα πρέπει οπωσδήποτε να συμφωνήσουν και τα δύο μέρη για την τροποποίηση της Συμφωνίας. Σε καμία περίπτωση δεν αρκεί η βούληση του ενός μέρους και προφανώς, όπως ελέχθη στην Επιτροπή, της Αλβανίας για να παύσει να ισχύει η Συμφωνία. Χρειάζεται η συναπόφαση και των δύο μερών.
      Επιπρόσθετα με το δικαίωμα αυτό που παρέχεται στη χώρα μας εξισορροπείται η υπέρμετρη μέχρι τώρα τουρκική επιρροή στα στρατιωτικά πράγματα της Αλβανίας και ιδίως στο Πολεμικό Ναυτικό, καθώς όπως γνωρίζετε η Τουρκία έχει αναλάβει τη λειτουργία της ναυτικής βάσης Πασαλιμάνι στην Αυλώνα. Παλαιότερα μάλιστα το Υπουργείο Εθνικής Άμυνας είχε δεχθεί κοινοβουλευτικούς ελέγχους κυρίως από Βουλευτές της Νέας Δημοκρατίας, οι οποίοι ανησυχούσαν για τις δραστηριότητες της Τουρκίας στη βόρεια Αλβανία –και καλά έκαναν- και επιζητούσαν να αναλάβει η χώρα μας ενεργότερο ρόλο, προκειμένου να εδραιωθεί η παρουσία της χώρας μας στο στρατιωτικό γίγνεσθαι της περιοχής.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, τελειώστε.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): ‘Εχω να απαντήσω σε τόσα θέματα, κύριε Πρόεδρε, και αν σταματήσω τώρα μετά θα λεχθεί ότι δεν απήντησα επαρκώς και ότι δεν απήντησα σε όλα. Βλέπετε ότι αγωνίζομαι να προλάβω με τον ανταγωνισμό του κώδωνος!
      ΠΡΟΕΔΡΕΥΩΝ (Κωνσταντίνος Γείτονας): Ο χρόνος σας είναι μέχρι πέντε λεπτά.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής ‘Αμυνας): Η μελέτη των έργων, κύριε Δραγασάκη, δεν έχει ανατεθεί ακόμη. Αυτό θα γίνει μετά την κύρωση της Συμφωνίας από τη χώρα μας και αφού ενημερώσουμε γι’ αυτό την αλβανική κυβέρνηση σύμφωνα με το άρθρο 15 της Συμφωνίας.
      Αντιλαμβάνομαι ότι μερικοί συνάδελφοι μπορεί να εκφράζουν αμφισβητήσεις για το σκόπιμο ή μη της σύναψης της συγκεκριμένης Συμφωνίας γιατί κυρίως φοβούνται ότι δεν υπάρχει ωφέλεια για τη χώρα μας. Η διεθνής πολιτική και οι διεθνείς σχέσεις στηρίζονται εδώ και χρόνια σε εξασφάλιση ισορροπιών και στη δημιουργία κλίματος εμπιστοσύνης μεταξύ των μερών. Στο πλαίσιο της γενικότερης πολιτικής περί δημιουργίας φιλικών σχέσεων και κλίματος εμπιστοσύνης με τα γειτονικά μας κράτη θα πρέπει να κυρωθεί και η συγκεκριμένη Συμφωνία γι’ αυτό παρακαλώ τους συναδέλφους να την ψηφίσουν.
      ΠΡΟΕΔΡΕΥΩΝ (Κωνσταντίνος Γείτονας): Σας ευχαριστώ, κύριε Υπουργέ.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, δεν μπορεί άλλος να μιλήσει. 
      ΙΩΑΝΝΗΣ ΒΑΡΒΙΤΣΙΩΤΗΣ: Πώς δεν μπορεί, κύριε Πρόεδρε; Θέλω το λόγο.
      ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, κατ’ αρχήν, μην εκνευρίζεστε σας παρακαλώ!
      ΙΩΑΝΝΗΣ ΒΑΡΒΙΤΣΙΩΤΗΣ: Δεν εκνευρίζομαι.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ο Κανονισμός και το άρθρο 108 είναι σαφές. Το εξήγησε προηγουμένως και ο κύριος Πρόεδρος της Βουλής. Στη συζήτηση μετέχουν όσοι έχουν αντιρρήσεις στη Σύμβαση. Εκφράστηκαν οι αντιρρήσεις, απάντησε ο κύριος Υπουργός και ολοκληρώσαμε. Γιατί άλλο θέλετε τώρα, λοιπόν, κύριε Βαρβιτσιώτη το λόγο;
      ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, θέλω και εγώ το λόγο.
      ΠΡΟΕΔΡΕΥΩΝ (Κωνσταντίνος Γείτονας): Εσείς, κύριε Αποστολάκη, δεν έχετε το λόγο ούτως ή άλλως.
      Ορίστε, ο κ. Βαρβιτσιώτης έχει το λόγο, που εξέφρασε αντιρρήσεις.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το άρθρο 108 στην παράγραφο 5 λέει ότι οι Βουλευτές οι οποίοι θα μετάσχουν της συζητήσεως έχουν χρόνο δέκα λεπτά της ώρας ο καθένας. Εσείς μόνος σας το περιορίσατε σε τρία λεπτά. Εάν μας αποδείξετε …
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Βαρβιτσιώτη. Είπαμε για την οικονομία της συζήτησης να συντομεύετε.
      ΙΩΑΝΝΗΣ ΒΑΡΒΙΤΣΙΩΤΗΣ: Ποια οικονομία; Τα τρία λεπτά τα κάνατε πέντε, ενώ ο Κανονισμός λέει δέκα. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, θέλετε να συμπληρώσετε το λόγο σας μέχρι τα πέντε λεπτά; Συμπληρώστε τον λοιπόν. Μιλήσατε τρία λεπτά, έχετε στη διάθεσή σας άλλα δύο λεπτά, εάν αυτό είναι το πρόβλημά σας! Μα, είναι λόγος τα δύο λεπτά για τη συζήτηση αυτή; Για όνομα του Θεού!
      ΙΩΑΝΝΗΣ ΒΑΡΒΙΤΣΙΩΤΗΣ: Βεβαίως κύριε Πρόεδρε. Όταν καταπιέζετε τους Βουλευτές μέσα σε τρία λεπτά να ολοκληρώσουν τις σκέψεις τους...
      ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει καμία καταπίεση, κύριε Βαρβιτσιώτη. Παρακαλώ επί της ουσίας. 
      ΙΩΑΝΝΗΣ ΒΑΡΒΙΤΣΙΩΤΗΣ: … και δεν δίνετε δικαίωμα δευτερολογίας που δεν απαγορεύεται από καμία διάταξη του Κανονισμού, μπορείτε να μου αποδείξετε πού απαγορεύεται η δευτερολογία; Μπορείτε να μου αποδείξετε γιατί τα δέκα λεπτά τα κάνατε τρία αυθαίρετα; Γιατί;
      ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, συνήθως με συμφωνία του Σώματος ομιλούν οι έχοντες αντιρρήσεις μέχρι τρία λεπτά. 
      ΙΩΑΝΝΗΣ ΒΑΡΒΙΤΣΙΩΤΗΣ: Αφήστε τα τρία λεπτά. Ο Κανονισμός λέει δέκα λεπτά. 
      ΠΡΟΕΔΡΕΥΩΝ (Κωνσταντίνος Γείτονας): Εάν είναι αυτό το πρόβλημά σας, συνεχίστε να ολοκληρώσετε μέχρι τα πέντε λεπτά που λέει ο Κανονισμός, να κερδίσετε τον «πόντο» σας.
      ΙΩΑΝΝΗΣ ΒΑΡΒΙΤΣΙΩΤΗΣ: Τα δέκα λεπτά που λέει ο Κανονισμός.
      ΠΡΟΕΔΡΕΥΩΝ (Κωνσταντίνος Γείτονας): Να δούνε πόσα λέει ο Κανονισμός.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, άκουσα με ιδιαίτερη κατάπληξη και τον κύριο Υφυπουργό να επαναλαμβάνει αυτόν τον έωλο ισχυρισμό ότι οι ελληνοαλβανικές σχέσεις έχουν βελτιωθεί, αναφερόμενος και  στα επεισόδια που έγιναν στη Χειμάρρα. Αγνοεί ότι τα επεισόδια αυτά δεν ήταν τυχαία. Αγνοεί ότι ήταν κατευθυνόμενα από την αλβανική κυβέρνηση. Αγνοεί ότι τα επεισόδια επανελήφθησαν σε εντονότερο βαθμό και στην επαναληπτική εκλογή. Αγνοεί δε και την έκθεση του Βρετανικού Υπουργείου Αμύνης. Όλα αυτά τα αγνοεί και παράλληλα μας λέει ότι έχουν βελτιωθεί οι σχέσεις μας. Δυστυχώς, δεν έχουν βελτιωθεί. Έχουν επιδεινωθεί. Αυτό είναι το θέμα.
      Ανεξάρτητα όμως απ’ αυτό, κύριε Πρόεδρε, νομίζω ότι θα έπρεπε να δεχθεί ο κύριος Υπουργός τη θέση της Αξιωματικής Αντιπολιτεύσεως και να μην επιμείνει σ’ αυτό που λέει ότι οι ελληνικές επιχειρήσεις έχουν κάνει επενδύσεις στην Αλβανία και ότι είναι στρατηγικός εταίρος της Αλβανίας, όπως ισχυρίζεται η αλβανική κυβέρνηση. Εδώ του είπαμε να μας πει ποια είναι τα άμεσα συμφέροντα που έχει το ελληνικό κράτος. Και σ’ αυτό, απορία ψάλτου, βηξ.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αν μου επιτρέπετε.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν μπορείτε να λάβετε το λόγο πάλι. Μιλήσατε. Ο Κανονισμός ομιλεί για πέντε λεπτά. Θα τον κυκλοφορήσω το άρθρο σε φωτοτυπία…
      ΙΩΑΝΝΗΣ ΒΑΡΒΙΤΣΙΩΤΗΣ: Δέκα λεπτά λέει ο Κανονισμός.
      ΠΡΟΕΔΡΕΥΩΝ (Κωνσταντίνος Γείτονας): Κάνετε λάθος, κύριε Βαρβιτσιώτη. Δεν είναι δέκα λεπτά. Δεν είναι εκεί το θέμα μας. Θα το δείτε μετά. 
      Κύριε Χαϊτίδη παρακαλώ πέστε μια κουβέντα και να τελειώνουμε.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, εσείς μου δώσατε αφορμή για να ζητήσω το λόγο. Εγώ δεν θέλω να συμπληρώσω τίποτε άλλο. Όμως, διερωτηθήκατε γιατί ενώ τελικά ψηφίσαμε τη Συμφωνία όπως σας είπα, αίροντας τις επιφυλάξεις που είχαμε διατυπώσει στην επιτροπή, έλαβα το λόγο. Έλαβα το λόγο για να δώσω μία επιβεβλημένη διευκρίνιση. Ότι δηλαδή, έπρεπε να εξηγήσουμε για ποιο λόγο υπέρτερης εθνικής σημασίας κυρώνουμε τελικά αυτή τη σύμβαση, αν και έχουμε σοβαρές επιφυλάξεις τις οποίες διατύπωσε και ο κ. Βαρβιτσιώτης και εγώ. Αυτό το θεωρείτε παράλογο; Δεν μπορώ να ερμηνεύσω το σχολιασμό σας.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι αντιρρήσεις δεν σημαίνουν κατ’ ανάγκην και απόρριψη.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν μίλησα περί λογικού ή παράλογου. Μίλησα με το πώς ερμηνεύσατε τον Κανονισμό και πήρατε το λόγο. Και για τον κ. Βαρβιτσιώτη επιμένω ότι ο νέος Κανονισμός προβλέπει πέντε λεπτά, για να μη δημιουργείται θέμα.
      ΙΩΑΝΝΗΣ ΒΑΡΒΙΤΣΙΩΤΗΣ: Μπορείτε να μου πείτε το άρθρο; 
      ΠΡΟΕΔΡΕΥΩΝ (Κωνσταντίνος Γείτονας): Θα το βρείτε, κύριε Βαρβιτσιώτη.
      ΙΩΑΝΝΗΣ ΒΑΡΒΙΤΣΙΩΤΗΣ: Το βρήκα. Είναι το άρθρο 108 παράγραφος 5.
      ΠΡΟΕΔΡΕΥΩΝ (Κωνσταντίνος Γείτονας): Έχετε τον παλιό Κανονισμό. Αυτόν διαβάζετε. Με  αναγκάζετε να το πω απ’ εδώ από την Έδρα. Επιμένετε και έχετε λάθος.
      ΙΩΑΝΝΗΣ ΒΑΡΒΙΤΣΙΩΤΗΣ: Τότε πέστε εσείς ποιο άρθρο είναι. Δεν έχω παλιό Κανονισμό, αλλά τον καινούργιο. Μας αναφέρετε ότι ο Κανονισμός προβλέπει πεντάλεπτο χωρίς να κάνετε μνεία του άρθρου. Ποιο άρθρο είναι; Πέστε το, κύριε Πρόεδρε. Γιατί δεν το λέτε; Φαίνεται ότι δεν το ξέρετε.
      ΠΡΟΕΔΡΕΥΩΝ (Κωνσταντίνος Γείτονας): Είναι το άρθρο 108 παράγραφος 5.
      Κύριοι συνάδελφοι, ολοκληρώθηκε η συζήτηση επί του νομοσχεδίου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για εκτέλεση αναγκαίων έργων υποδομής – αναβάθμισης της Ναυτικής Βάσης του Bisht Palla»
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για εκτέλεση αναγκαίων έργων υποδομής – αναβάθμισης της Ναυτικής Βάσης του Bisht Palla» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος  Γείτονας): Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Πολιτισμού «Ρύθμιση θεμάτων Ολυμπιακής Προετοιμασίας και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
       Υπενθυμίζω ότι αυτό το νομοσχέδιο συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μια ενιαία συζήτηση, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις τους, με τις τροπολογίες. Υπάρχουν δύο τροπολογίες Υπουργών, είκοσι εννέα εμπρόθεσμες τροπολογίες και μία εκπρόθεσμη τροπολογία Βουλευτών.
      Η Διάσκεψη των Προέδρων αποφάσισε να διατεθεί συνολικός χρόνος επτά ωρών: πέντε ώρες για αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων.
      Υπενθυμίζω στους κυρίους συναδέλφους ότι η εγγραφή των Βουλευτών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
      Πριν δώσω το λόγο στον εισηγητή της Πλειοψηφίας, θα ήθελα να ρωτήσω τον κύριο Υπουργό εάν έχει να ανακοινώσει τυχόν τροποποιήσεις.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μάλιστα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος  Γείτονας): Ορίστε, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Από ορισμένες μεταβολές που επήλθαν κατά τη συζήτηση και ψήφιση του νομοσχεδίου στην αρμόδια Διαρκή Επιτροπή, εμφανίζεται τώρα η ανάγκη ορισμένων νομοτεχνικών προσαρμογών, ιδίως στο άρθρο 1, διότι –καθώς επιτρέψαμε τα μέλη της ολυμπιακής οικογένειας να ασκούν εδώ τις δραστηριότητές τους σε σχέση με το επάγγελμά τους- είναι αναγκαίο τώρα να επιφέρουμε ορισμένες μεταβολές, καθώς αρμοδιότητες που το νομοσχέδιο ανέθετε στο Υπουργείο Εξωτερικών τώρα πρέπει να αφαιρεθούν από αυτό και να μεταφερθούν στο Υπουργείο Εσωτερικών, Δημόσιας Διοίκησης και Αποκέντρωσης.
      Δεν είναι τίποτα σπουδαίο αυτό που λέω. Είναι αυτονόητα πράγματα. Έχω ένα σχετικό σημείωμα. Θα το μοιράσω αμέσως -για να το έχουν οι κύριοι συνάδελφοι- αλλά για να καταγραφούν στα Πρακτικά αυτές οι νομοτεχνικές μεταβολές, τις εκφωνώ.
      «Άρθρο 1
      Στην παράγραφο 1 μετά τις λέξεις: «εθνική θεώρηση» διαγράφονται οι λέξεις: «και άδειας παραμονής»
      Στο τέλος της παραγράφου 1, διαγράφεται το τελευταίο εδάφιο: «Η άδεια παραμονής εκδίδεται κατά παρέκκλιση των διατάξεων του ν.2910/2001 (ΦΕΚ Α’91), επέχει και θέση άδειας εργασίας οιασδήποτε μορφής (περιλαμβανομένων και των συμβάσεων έργου ή συμβάσεων παροχής ανεξαρτήτων υπηρεσιών) και ισχύει μέχρι 15.10.2004.»
      Στην περίπτωση α΄ της παραγράφου 2, μετά τις λέξεις «Η εθνική θεώρηση εισόδου», διαγράφονται οι λέξεις: «και η άδεια παραμονής», και το εδάφιο «οι οποίες προβλέπονται στην παράγραφο 1, χορηγούνται», αντικαθίσταται από το εδάφιο «η οποία προβλέπεται στην παράγραφο 1, χορηγείται»». Δηλαδή, το ρήμα μετατρέπεται πλέον στον ενικό αριθμό γιατί πρόκειται μόνο για την εθνική θεώρηση και όχι και για άδεια παραμονής.
      «Στην περίπτωση α΄ της παραγράφου 2, μετά τις λέξεις «στο Υπουργείο Δημόσιας Τάξης», προστίθενται οι λέξεις: «και στο Υπουργείο Εσωτερικών, Δημόσιας Διοίκησης και Αποκέντρωσης».
      Η περίπτωση β΄ της παραγράφου 2, αντικαθίσταται ως εξής: «Οι αλλοδαποί της παραγράφου 1 του παρόντος, αφού εισέλθουν στη χώρα έχοντας λάβει την απαιτούμενη εθνική θεώρηση εισόδου, παραλαμβάνουν αυτοπροσώπως ή νομίμως εκπροσωπούμενοι, άδεια παραμονής, η οποία επέχει και θέση άδειας εργασίας, από ειδικό γραφείο του Υπουργείου Εσωτερικών, Δημόσιας Διοίκησης και Αποκέντρωσης, προσκομίζοντας μόνο φωτοαντίγραφο του διπλότυπου με το οποίο κατέβαλαν παράβολο, το ύψος του οποίου ορίζεται σε 12,5 Ευρώ για κάθε μήνα παραμονής τους στη χώρα και εισπράττεται υπέρ του Υπουργείου Εσωτερικών, Δημόσιας Διοίκησης και Αποκέντρωσης. Η ανωτέρω άδεια εκδίδεται  κατά παρέκκλιση των διατάξεων του ν. 2910/2001 (ΦΕΚ 91 Α΄), όπως τροποποιήθηκε και ισχύει, επέχει θέση άδειας παραμονής και εργασίας οιασδήποτε μορφής (περιλαμβανομένων και των συμβάσεων έργου ή συμβάσεων παροχής ανεξαρτήτων υπηρεσιών) και ισχύει μέχρι 29-10-2004»».
     ΦΑΝΗ ΠΕΤΡΑΛΙΑ-ΠΑΛΛΗ: : Κύριε Πρόεδρε, είναι πολύ μεγάλες οι αλλαγές. Ο Κανονισμός λέει ότι αυτό απαγορεύεται.
     ΕΥΑΓΓΕΛΟΣ ΒΕΝΙΖΕΛΟΣ  (Υπουργός Πολιτισμού): «Στην παράγραφο 4» του ίδιου άρθρου 1, «η ημερομηνία «15-10-2004» αντικαθίσταται από την ημερομηνία «29-10-2004».
     Στο άρθρο 8, στην περίπτωση δ΄ της παραγράφου 16, οι λέξεις «31η Δεκεμβρίου 2003» αντικαθίστανται από τις λέξεις «31η Ιανουαρίου 2004»».
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, κύριε Πρόεδρε, γιατί δεν μοιράστηκαν αυτά;
     ΕΥΑΓΓΕΛΟΣ ΒΕΝΙΖΕΛΟΣ  (Υπουργός Πολιτισμού):  Τώρα θα σας τα μοιράσω, κύριοι συνάδελφοι.
     «Στην παράγραφο 13, η λέξη «επταετή» αντικαθίσταται από τη λέξη «πενταετή» και μετά τη λέξη « στην Ελλάδα» προστίθενται οι λέξεις «κατά την τελευταία δωδεκαετία»».
     Στο άρθρο 10, στην παράγραφο 26, πρέπει να προστεθεί ένα εδάφιο, το οποίο έχει ως εξής: «Όσοι διορισθούν κατόπιν επιτυχίας στο διαγωνισμό προσλήψεως τακτικού προσωπικού που προκηρύχτηκε με την προκήρυξη αριθμός 22/1Γ/2003 του ΑΣΕΠ (ΦΕΚ 556/ τεύχος προκηρύξεων ΑΣΕΠ/ 23-10-2003), θα τοποθετηθούν σε εναπομείνασες κενές θέσεις, σύμφωνα με τις υπηρεσιακές ανάγκες, μετά την ολοκλήρωση της ανωτέρω διαδικασίας, με δήλωση προτιμήσεως και τη σειρά επιτυχίας τους στο διαγωνισμό».
     Αυτά είχα να πω, κύριε Πρόεδρε.
     (Στο σημείο αυτό ο Υπουργός Πολιτισμού κ. Ευάγγελος Βενιζέλος καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
   «Νομοτεχνικές βελτιώσεις και συμπληρώσεις στο σχέδιο νόμου «Ρύθμιση θεμάτων Ολυμπιακής Προετοιμασίας και άλλες διατάξεις»
   Άρθρο 1
   - Στην παράγραφο 1 μετά τις λέξεις: «εθνική θεώρηση» διαγράφονται οι λέξεις: «και άδεια παραμονής»
   Στο τέλος της παραγράφου 1, διαγράφεται το εδάφιο: «Η άδεια παραμονής εκδίδεται κατά παρέκκλιση των διατάξεων του ν. 2910/2001 (ΦΕΚ Α΄ 91), επέχει και θέση άδειας εργασίας οιασδήποτε μορφής (περιλαμβανομένων και των συμβάσεων έργου ή συμβάσεων παροχής ανεξαρτήτων υπηρεσιών) και ισχύει μέχρι 15.10.2004.»
   - Στην περίπτωση α της παραγράφου 2, μετά τις λέξεις «Η εθνική θεώρηση εισόδου», διαγράφονται οι λέξεις: «και η άδεια παραμονής», και το εδάφιο «οι οποίες προβλέπονται στην παράγραφο 1, χορηγούνται», αντικαθίσταται από το εδάφιο «η οποία προβλέπεται στην παράγραφο 1, χορηγείται»
   - Στην περίπτωση α΄ της παραγράφου 2, μετά τις λέξεις «στο Υπουργείο Δημόσιας Τάξης», προστίθενται οι λέξεις: «και στο Υπουργείο Εσωτερικών Δημόσιας Διοίκησης και Αποκέντρωσης»
   Η περίπτωση β΄ της παραγράφου 2, αντικαθίσταται ως εξής: «Οι αλλοδαποί της παραγράφου 1 του παρόντος, αφού εισέλθουν στη χώρα έχοντας λάβει την απαιτούμενη εθνική θεώρηση εισόδου, παραλαμβάνουν αυτοπροσώπως ή νομίμως εκπροσωπούμενοι, άδεια παραμονής, η οποία επέχει και θέση άδειας εργασίας, από ειδικό γραφείο του Υπουργείου Εσωτερικών Δημόσιας Διοίκησης και Αποκέντρωσης, προσκομίζοντας μόνο φωτοαντίγραφο του διπλοτύπου με το οποίο κατέβαλαν παράβολο, το ύψος του οποίου ορίζεται σε 12,5 Ευρώ για κάθε μήνα παραμονής τους στη χώρα και εισπράττεται υπέρ του Υπουργείου Εσωτερικών Δημόσιας Διοίκησης και Αποκέντρωσης. Η ανωτέρω άδεια εκδίδεται κατά παρέκκλιση των διατάξεων του νόμου 2910/2001 (ΦΕΚ 91 Α΄), όπως τροποποιήθηκε και ισχύει, επέχει θέση άδειας παραμονής και εργασίας οιασδήποτε μορφής (περιλαμβανομένων και των συμβάσεων έργου ή συμβάσεων παροχής ανεξαρτήτων υπηρεσιών) και ισχύει μέχρι 29.10.2004.»
   Στην παράγραφο 4, η ημερομηνία «15.10.2004» αντικαθίσταται από την ημερομηνία «29.10.2004».
   Άρθρο 8
   Στην περίπτωση δ της παραγράφου 16, οι λέξεις «31η Δεκεμβρίου 2003», αντικαθίστανται από τις λέξεις «31η Ιανουαρίου 2004».
   Στην παράγραφο 13 η λέξη «επταετή» αντικαθίσταται από τη λέξη «πενταετή» και μετά την λέξη «στην Ελλάδα» προστίθενται οι λέξεις «κατά την τελευταία δωδεκαετία»
   Άρθρο 10
   Στην παράγραφο26 προστίθεται τελευταίο εδάφιο ως εξής:
      26. Κατά την πρώτη εφαρμογή του Π.Δ 191/2003 το προσωπικό, το οποίο κατά τη δημοσίευσή του ανωτέρω προεδρικού διατάγμάτος υπηρετούσε σε μονάδες (έδρα Υπηρεσίας, Μουσεία, Αρχαιολογικούς χώρους κλπ) των Περιφερειακών ή Ειδικών Περιφερειακών Υπηρεσιών του Υπουργείου Πολιτισμού, τοποθετείται με απόφαση του Υπουργού Πολιτισμού στις ίδιες μονάδες, όπως αυτές προσδιορίζονται με τη νέα τους μορφή στο προεδρικό διάταγμα. Για την τοποθέτηση σε θέση άλλης μονάδας της ίδιας ή άλλης Υπηρεσίας, καθώς και σε Υπηρεσία που συστάθηκε με το παραπάνω προεδρικό διάταγμα ή σε υπάρχουσα, της οποίας μεταφέρθηκε η έδρα σε άλλη πόλη, απαιτείται και η γνώμη του Υπηρεσιακού Συμβουλίου. Οι προσωρινές θέσεις που κατέχει προσωπικό το οποίο τοποθετείται σε άλλη μονάδα της ίδιας ή άλλης Υπηρεσίας σύμφωνα με την παραπάνω διαδικασία, μεταφέρονται στη νέα μονάδα. Όσοι διορισθούν, κατόπιν επιτυχίας στον διαγωνισμό προσλήψεως τακτικού προσωπικού που προκηρύχτηκε με την προκήρυξη αριθμ. 22/1Γ/2003 του Α.Σ.Ε.Π. (ΦΕΚ 556/τεύχος προκηρύξεων Α.Σ.Ε.Π./ 23.10.2003), θα τοποθετηθούν σε εναπομείνασες κενές θέσεις, σύμφωνα με τις υπηρεσιακές ανάγκες, μετά την ολοκλήρωση της ανωτέρω διαδικασίας, με δήλωση προτιμήσεως και τη σειρά επιτυχίας τους στον διαγωνισμό.»
     ΦΑΝΗ ΠΕΤΡΑΛΙΑ-ΠΑΛΛΗ: Μα, κύριε Πρόεδρε, με συγχωρείτε πολύ. Θα ήθελα να πω ότι ο Κανονισμός…
     ΠΡΟΕΔΡΕΥΩΝ (Κωνσταντίνος  Γείτονας): Θα σας δώσω το λόγο, κυρία Πετραλιά.
     ΓΕΩΡΓΙΟΣ ΟΡΦΑΝΟΣ: Κύριε Πρόεδρε, λογοτεχνικά είναι αυτά;
     (Θόρυβος από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος  Γείτονας): Κύριε Ορφανέ, σας παρακαλώ, ηρεμήστε.
     Παρακαλώ, κύριε Υπουργέ, να διανεμηθούν και να κατατεθούν για να καταχωριστούν στα Πρακτικά.
     ΕΥΑΓΓΕΛΟΣ ΒΕΝΙΖΕΛΟΣ  (Υπουργός Πολιτισμού): Βεβαίως, κύριε Πρόεδρε, κατατέθηκαν ήδη. Όταν διανεμηθούν, θα καταλάβουν οι συνάδελφοι ότι δεν πρόκειται για τίποτα απολύτως. Έγινε μία αντιμετάθεση, για να είναι σαφής η αρμοδιότητα του Υπουργείου Εξωτερικών και του Υπουργείου Εσωτερικών στις θεωρήσεις και τις άδειες εργασίας. Πήγαμε το ίδιο εδάφιο στην παράγραφο που αφορούσε το Υπουργείο Εσωτερικών. Απλώς, φάνηκε ότι είναι κάτι εκτενέστερο, χωρίς να είναι. Θα το δείτε στο κείμενο, κύριοι συνάδελφοι και θα καταλάβετε.
     ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Κωνσταντίνος  Γείτονας): Ένα λεπτό, κυρία Πετραλιά. Γιατί όλη αυτή η αναταραχή; Κατά πάγια τακτική ο κύριος Υπουργός και με προτροπή δική μας από την αρχή και πριν αρχίσει η συζήτηση, εξεφώνησε τροποποιήσεις, οι οποίες προέκυψαν από σχετικές προτάσεις κατά  τη συζήτηση στην επιτροπή.
     Αυτές, λοιπόν, θα διανεμηθούν και εάν σε ορισμένες από αυτές τις τροποποιήσεις υπάρχει αντίρρηση και δεν προκύπτουν, όπως λέει ο Υπουργός, από τις ανάγκες βελτιωτικής νομοτεχνικής επεξεργασίας των διατάξεων, ή από προτάσεις κατά την επιτροπή θα τοποθετηθείτε και θα αποφασίσουμε.
     Προς τι λοιπόν ο θόρυβος; Ας δώσουμε το λόγο στον εισηγητή του ΠΑΣΟΚ, τον κ. Βούγια. Να διανεμηθούν, οι τροποποιήσεις να τις δείτε και μετά, αν χρειαστεί, θα τοποθετηθείτε και επ’ αυτών.
     Πριν αρχίσει ο κ. Βούγιας, θα ήθελα να ανακοινώσω ότι από το ΠΑΣΟΚ ορίζεται ως Κοινοβουλευτικός Εκπρόσωπος ο Βουλευτής Αιτωλοακαρνανίας κ. Χρήστος Σμυρλής - Λιακατάς, από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Ηρακλείου κ. Εμμανουήλ Κεφαλογιάννης, από το Κομμουνιστικό Κόμμα Ελλάδας ως Κοινοβουλευτικός Εκπρόσωπος ορίζεται ο Βουλευτής κ. Νικόλαος Γκατζής και από το Συνασπισμό της Αριστεράς των Κινημάτων και της Οικολογίας ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη.
     Το λόγο έχει ο εισηγητής του ΠΑΣΟΚ κ. Σπυρίδων Βούγιας.
     ΣΠΥΡΙΔΩΝ ΒΟΥΓΙΑΣ: Κύριε Πρόεδρε, κύριοι συνάδελφοι, μέσα στη διαρκή πορεία για τους Ολυμπιακούς Αγώνες που ξεκίνησε από την περίοδο της διεκδίκησης, προχώρησε θετικά με τη νίκη σ’ αυτήν τη μεγάλη μάχη και συνεχίζεται με καθημερινό αγώνα μέχρι την τελική ολοκλήρωση των Ολυμπιακών Αγώνων σε περίπου οκτώ μήνες από σήμερα, αυτό το νομοσχέδιο με τον τίτλο «Ρύθμιση θεμάτων Ολυμπιακής Προετοιμασίας και άλλες διατάξεις» έρχεται να καλύψει ένα θεμελιώδες στάδιο στην προσπάθεια για καλύτερη προετοιμασία των Αγώνων με δέκα πολύ σημαντικά άρθρα και ογδόντα οκτώ παραγράφους, οι οποίες αναβαθμίζουν το θεσμικό, λειτουργικό, πολεοδομικό και χωροταξικό πλαίσιο, έτσι ώστε να γίνουν με μεγάλη επιτυχία οι Ολυμπιακοί Αγώνες του 2004 στην Αθήνα.
     Ο ομιλών δεν είναι λάτρης του τρόπου με τον οποίο οι Ολυμπιακοί Αγώνες διεξήχθησαν στο παρελθόν –με ακραία περίπτωση αυτήν της Ατλάντα- και της εμπορευματοποίησής τους, ούτε είναι μόνιμος κάτοικος του Λεκανοπεδίου, ώστε να απολαμβάνει τα μεγάλα έργα που με αφορμή τους Ολυμπιακούς Αγώνες γίνονται εδώ.
      Είναι ένας πολίτης μιας άλλης περιοχής της περιφέρειας, που αναγνωρίζει, όμως, την ανάγκη της χώρας ν’ ανέβει λίγο ψηλότερα και να μπορέσει να ανταποκριθεί στη μεγάλη αυτή πρόκληση, που δεν αφορά μόνο την Αθήνα, αφορά όλη τη χώρα, την εθνική αυτοπεποίθηση, τη διαμόρφωση μιας νέας ταυτότητας πιο ψηλά από εκεί που βρισκόμασταν. 
      Είμαι βέβαιος πως με την προσπάθεια όλων και βέβαια με τη σημαντική συμβολή και αυτού του σημερινού σχεδίου νόμου, ο στόχος αυτός θα γίνει τελικά πραγματικότητα και οι Ολυμπιακοί Αγώνες της Αθήνας του 2004 θα μείνουν στην ιστορία σαν αγώνες με μέτρο, αγώνες με σύνεση, αγώνες που κάλυψαν και παρουσίασαν το εθνικό μας φιλότιμο και τις εθνικές μας ικανότητες και βοήθησαν και τη χώρα μας, από την πλευρά τους ευεργετικά, να καλύψει πολλά κενά στον τομέα της Δημόσιας Διοίκησης, στον τομέα της αυτοπεποίθησης, στον τομέα των πολεοδομικών και χωροταξικών ρυθμίσεων.
      Αυτό, λοιπόν, το σχέδιο νόμου θα ήθελα να το προτείνω και να το παρουσιάσω ανεπιφύλακτα σήμερα σαν ένα πολύ σημαντικό βήμα για την τέλεση των αγώνων αυτών. Η βασική του αρχή, μαζί με άλλα νομοσχέδια που προηγήθηκαν και αυτά που ενδεχομένως θα ακολουθήσουν μέχρι την τελευταία στιγμή, είναι η ανάγκη προσαρμογής σ’ αυτόν τον υψηλό στόχο που πρώτη φορά η χώρα αναλαμβάνει σ’ αυτό το επίπεδο, δεύτερη φορά στην ιστορία της και ίσως και τελευταία φορά. Πάντως πρώτη φορά μια τόσο μικρή χώρα αναλαμβάνει ένα τόσο υψηλό στόχο και προσπαθεί να καλύψει ανάγκες, οι οποίες έρχονται στην πορεία από μία Δημόσια Διοίκηση η οποία δεν θα μπορούσε διαφορετικά να ανταποκριθεί είτε στις προθεσμίες είτε στις απαιτήσεις, οι οποίες είναι ιδιαίτερα υψηλές.
      Περιλαμβάνει δέκα άρθρα, ογδόντα οκτώ παραγράφους, η κάθε μία από τις οποίες είναι ιδιαίτερα σημαντική. Ας τις δούμε με τη δυνατότητα αξιοποίησης και των Ολυμπιακών Αγώνων, για να καλύψουμε κενά και ανάγκες που η χώρα μας είχε εδώ και πάρα πολύ καιρό.
      Τα άρθρα αυτά θα μπορούσα συνοπτικά, στο λίγο χρόνο που διαθέτω, να τα ταξινομήσω σε πέντε κατηγορίες. Από το πρώτο μέχρι και το τέταρτο μιλούν για τη λειτουργία του συστήματος, για την ανάγκη έκτακτων εργασιακών σχέσεων με ημερομηνία λήξης. Ο Υπουργός ακόμα και σήμερα έφερε τις τελευταίες νομοτεχνικές ρυθμίσεις, οι οποίες διευκολύνουν αλλοδαπούς να δουλέψουν στη χώρα μας για περιορισμένο χρονικό διάστημα, για την ανάγκη προσωρινών εγκαταστάσεων, για την ανάγκη της κυκλοφορίας της πόλης τις δύσκολες εκείνες ημέρες.
      Το πέμπτο, έκτο και έβδομο άρθρο αφορούν έργα και ρυθμίσεις πολεοδομικού και χωροταξικού χαρακτήρα, συμπληρωματικές και ερμηνευτικές της υπάρχουσας νομοθεσίας. 
      Το όγδοο άρθρο αφορά θέματα της Ολυμπιακής Επιτροπής «Αθήνα 2004» και άλλες διατάξεις της αθλητικής νομοθεσίας.
      Το ένατο άρθρο αφορά ένα σημαντικό θέμα, την ανέγερση του νέου Μουσείου της Ακρόπολης. Είναι ένα χαρακτηριστικό παράδειγμα των μεθόδων με τις οποίες μπορούμε να αξιοποιήσουμε την ολυμπιακή νομοθεσία, ώστε να μπορέσουμε να ολοκληρώσουμε πιο γρήγορα από το κανονικό έργα πάρα πολύ σημαντικά για τη χώρα μας, που άπτονται στόχων ευρύτερων που τους παλεύουμε χρόνια, όπως είναι η επιστροφή των Μαρμάρων του Παρθενώνα με πειστικότερα επιχειρήματα.
      Το τελευταίο, το δέκατο άρθρο είναι διατάξεις του Υπουργείου Πολιτισμού, που είναι το Υπουργείο που έχει αναλάβει στους ώμους του την οργάνωση, την προώθηση και την υλοποίηση των Αγώνων και ως εκ τούτου χρειάζεται να το βοηθήσουμε για να αντεπεξέλθει στο βαρύ αυτό φορτίο.
      Θα έλεγα πως εκ προοιμίου –και θα το επαναλάβω και στο τέλος- η συζήτηση στην επιτροπή ήταν για μας αποθαρρυντική. Μετά από λίγες ημέρες, σε μια ημερίδα της Νέας Δημοκρατίας, στην ουσία επαναλάμβανονταν σε όλους τους τόνους αυτά τα οποία προσπαθώ και θα προσπαθήσω να αναπτύξω σήμερα στη συνέχεια, την ανάγκη υπέρβασης των μικροκομματικών σκοπιμοτήτων και την ανάγκη αποφυγής των παραταξιακών αντιθέσεων μόνο και ειδικά γι’ αυτό το θέμα.
       Δόξα τω Θεώ, έχουμε πολλά θέματα στα οποία θα αντιπαραθέσουμε τις απόψεις μας μέχρι τις εθνικές εκλογές. Ας αφήσουμε έξω τους Ολυμπιακούς Αγώνες, για να μπορέσουμε να τους υλοποιήσουμε στην ώρα τους και με την επιτυχία που όλοι ονειρευόμαστε.
      Δυστυχώς, τα λόγια που άκουσα στην ημερίδα της Νέας Δημοκρατίας δεν ήταν σε αρμονία και δεν συμβάδιζαν με την καταψήφιση, όχι μόνο του συνόλου του νομοσχεδίου και της αρχής του, αλλά και όλων των επιμέρους άρθρων, λες και δεν υπήρχε καμία θετική διάταξη, λες και δεν ήταν αναγκαίο τίποτα απ’ όλα αυτά που θα παρουσιάσω στη συνέχεια και θα αναπτύξουμε εδώ για την ομαλή διεξαγωγή των Ολυμπιακών Αγώνων.
      Το πρώτο άρθρο αφορά την υποχρεωτική είσοδο, παραμονή και εργασία στη χώρα μας αλλοδαπών προσώπων, που έχουν τεχνική εξειδίκευση, την οποία έχουν αποκτήσει σε προηγούμενους Αγώνες. Θα συνεργαστούν με τη Διεθνή Ολυμπιακή Επιτροπή, με τη Διεθνή Παραολυμπιακή Επιτροπή, με τον «Αθήνα 2004», με τους χορηγούς και την Αθλητική Ολυμπιακή Ραδιοτηλεοπτική Εταιρεία, που θα καλύψει τηλεοπτικά τους Αγώνες.
      Κύριοι συνάδελφοι, πρόκειται για ένα προσωπικό που δεν μπορεί να αντικατασταθεί με αντίστοιχο ελληνικό προσωπικό, τουλάχιστον στο βαθμό που απαιτείται, αλλά θα έρθει για να συμπληρώσει την ανάγκη που υπάρχει για πλήρη κάλυψη των αγώνων σ’ όλα τα επίπεδα. Άλλωστε, το ίδιο συνέβη κατά τη διάρκεια όλων των Ολυμπιακών Αγώνων. Δηλαδή, υπάρχει ένα εξειδικευμένο προσωπικό, με κατάλληλη τεχνογνωσία, το οποίο πρέπει να έρθει στη χώρα μας και να δουλέψει εδώ για ένα περιορισμένο χρονικό διάστημα.
      Εμείς δεν μπορούμε να προσδιορίσουμε με ακρίβεια τον αριθμό αυτών των ανθρώπων, αλλά το πλαφόν που υπάρχει στο άρθρο 1 του νομοσχεδίου, αφορά χίλια πεντακόσια άτομα μέχρι τις 31-5-2004 και περίπου δέκα χιλιάδες άτομα από την 1η Ιουνίου μέχρι τις 15 Οκτωβρίου 2004. Αυτός ο αριθμός είναι το ανώτατο όριο και δεν σημαίνει πως θα έρθουν δέκα χιλιάδες άνθρωποι. Αυτό το προσωπικό είναι απολύτως απαραίτητο και το επιβάλλει και η Διεθνής Ολυμπιακή Επιτροπή.. 
      Κύριοι συνάδελφοι, όπως καταλαβαίνετε, δεν είναι δυνατόν αυτοί οι άνθρωποι που θα έρθουν στην Αθήνα για να δουλέψουν, να ζητήσουν, σύμφωνα με τις κανονικές διαδικασίες, άδεια εισόδου, παραμονής, εργασίας. Αν συνέβαινε αυτό, τότε δεν θα προλάβαιναν καν να πάρουν απάντηση και έτσι δεν θα μπορούσαν να συμβάλουν και αυτοί στην ομαλή διεξαγωγή των Αγώνων.
      Άρα, λοιπόν, αυτοί οι άνθρωποι πρέπει να εξαιρεθούν από την υποχρέωση της ασφάλισης, έτσι ώστε, σύμφωνα με τις διαδικασίες που περιέγραψε στην πρωτολογία του ο Υπουργός, αυτοί οι άνθρωποι να μπορέσουν να δουλέψουν και να συμβάλουν σ’ αυτήν την τεράστια προσπάθεια.
      Στο άρθρο 2 αναλύεται η αυτοτελής φορολόγηση αυτού του προσωπικού. Το ότι θα δουλέψουν με συμβάσεις στην «ΑΘΗΝΑ 2004», στα ραδιοτηλεοπτικά μέσα ή σε οποιουσδήποτε άλλους φορείς, αυτό δεν σημαίνει πως δεν θα πληρωθούν και δεν θα αφήσουν τον υποχρεωτικό φόρο. Θα υπάρξει και υποχρεωτική καταβολή του ΦΠΑ γι’ αυτές τις συμβάσεις. Πρέπει να σας πω ότι κατ’ αποκοπήν ο φόρος αυτός αναλογεί στο 20% για τις συμβάσεις εργασίας που θα υπογραφούν μέχρι τις 30-9-2004 με την «ΑΘΗΝΑ 2004» και με την Ολυμπιακή Ραδιοτηλεοπτική ΑΕ. Θα υπάρξει βεβαίως και καταβολή του ΦΠΑ απ’ αυτούς τους φορείς προς το ελληνικό δημόσιο. Εξαιρούνται όμως, από την υποχρεωτική κράτηση λογιστικών βιβλίων και δεν θα μπορούσε, όπως αντιλαμβάνεστε, να γίνει διαφορετικά.
      Συνεπώς, τα δύο πρώτα άρθρα αφορούν τη δυνατότητα εισόδου αυτών των ανθρώπων στη χώρα μας με ειδικές διαδικασίες, τη δυνατότητα εργασίας τους εδώ, τη φορολόγηση τους, καθώς και την καταβολή του ΦΠΑ και σε φυσικά πρόσωπα και σε εταιρείες. Έτσι, αυτοί οι άνθρωποι θα μπορέσουν να συμβάλουν, όπως γίνεται κάθε φορά στους Ολυμπιακούς Αγώνες, στην ομαλή διεξαγωγή και επιτυχή ολοκλήρωση αυτών των Αγώνων.
      Το να διαφωνεί κανείς με αυτά τα άρθρα, σημαίνει πως στην ουσία δεν θέλει να έρθουν να δουλέψουν αυτοί οι άνθρωποι εδώ. Θεωρεί, ίσως, πως αυτοί οι άνθρωποι δεν χρειάζονται. Είναι μία άποψη που άκουσα μόνο από το ΚΚΕ, δηλαδή πως μόνο Έλληνες θα μπορούσαν να εκπληρώσουν αυτές τις υποχρεώσεις. 
      Κύριοι συνάδελφοι, η διεθνής εμπειρία διεξαγωγής των Ολυμπιακών Αγώνων μας αποδεικνύει πως δεν είναι δυνατόν να γίνουν Ολυμπιακοί Αγώνες, χωρίς αυτήν την ειδική τεχνογνωσία. Όποιος καταψηφίζει αυτά τα δύο πρώτα άρθρα, στην ουσία δεν δίνει τη δυνατότητα να δουλέψουν αυτοί οι άνθρωποι εδώ και να γίνουν οι Αγώνες, όπως όλοι επιθυμούμε, σύμφωνα με τις διεθνείς προδιαγραφές και τις απαιτήσεις που εμείς τις βάζουμε πιο ψηλά από εκεί που τις θέτει η Διεθνής Ολυμπιακή Επιτροπή.
      Το άρθρο 3 αφορά ένα λειτουργικό σύστημα που αποτελεί στην ουσία μία χρήσιμη υποδομή. Πρόκειται για ένα θάλαμο παρακολούθησης και ελέγχου της κυκλοφορίας κατά τις ημέρες των Ολυμπιακών Αγώνων στην Αθήνα. Θα σας έλεγα πως ένας τέτοιος θάλαμος επιχειρήσεων στην Ελληνική Αστυνομία είναι απαραίτητος για την καθημερινότητα μίας μεγάλης πόλης και όχι μόνο της Αθήνας, αλλά και της Θεσσαλονίκης. Θα ήταν καλό όχι μόνο να τον στηρίξουμε και να τον ψηφίσουμε για τους Ολυμπιακούς Αγώνες, αλλά να επιμείνουμε να παραμείνει και μετά στην Αθήνα και στη Θεσσαλονίκη, ώστε να υπάρχει ένας έλεγχος της κυκλοφορίας ανά πάσα στιγμή στους κρίσιμους κόμβους, να μπορεί η Διεύθυνση Τροχαίας να σχεδιάσει επιτελικά την κυκλοφορία και να κάνουμε εξοικονόμηση ανθρώπινου δυναμικού από τους δεκάδες ή εκατοντάδες τροχονόμους που στήνονται στη βροχή κάθε μέρα, για να μπορέσουν να ρυθμίσουν στην κυκλοφορία. 
      Συνεπώς σ’ αυτό το άρθρο, με αφορμή τους Ολυμπιακούς Αγώνες, υπάρχει η δυνατότητα θεσμοθέτησης ενός λειτουργικού οργάνου βελτίωσης της ποιότητας της καθημερινής ζωής. Γνωρίζετε πως στην ουσία το κυκλοφοριακό είναι ένα από τα σημαντικότερα προβλήματα που τρώει τα σωθικά των πόλεων. 
      Εγώ δεν αντιλαμβάνομαι –γιατί στην επιτροπή δεν άκουσα κανένα επιχείρημα επί της ουσίας- πώς μπορεί κανείς να αμφισβητεί και να μη θέλει να δημιουργηθεί ένας τέτοιος θάλαμος ελέγχου των επιχειρήσεων και της κυκλοφορίας, ώστε να μπορέσει να βοηθήσει όχι μόνο τους Ολυμπιακούς Αγώνες αλλά και την επόμενη ημέρα την καθημερινή ζωή των πολιτών στην Αθήνα. Θα παρακαλούσα τον Υπουργό να διευρύνει αυτό το μέτρο και στη Θεσσαλονίκη, όπου έχουμε ένα πάρα πολύ μεγάλο πρόβλημα.
     Στο άρθρο 4 αναφέρονται υποχρεωτικές ρυθμίσεις για τις προσωρινές επιχειρήσεις τροφίμων, δηλαδή σίτισης και υγιεινομικού ενδιαφέροντος, οι οποίες θα λειτουργήσουν δίπλα στις μεγάλες ολυμπιακές εγκαταστάσεις. Δεν είναι δυνατόν να χτιστούν ούτε είναι σωστό να λειτουργήσουν μεγάλα και μόνιμα εστιατόρια. Δεν τα θέλουμε, δεν τα χρειαζόμαστε, αλλά και δεν μπορούμε και δεν προλαβαίνουμε να τα κατασκευάσουμε. 
Πρέπει να λειτουργήσουν επιχειρήσεις μικρής κλίμακας που θα βελτιώσουν και θα καλύψουν τις ανάγκες σίτισης και τις ανάγκες τροφής των αθλητών, των συνοδών, των παραγόντων, των επισκεπτών, λυόμενες κατασκευές, προσωρινές εγκαταστάσεις που πρέπει να έχουν δύο βασικά χαρακτηριστικά, να γίνουν γρήγορα, να έχουν αισθητικές προδιαγραφές στην κατασκευή τους και βέβαια να καλύπτουν όλες τις προδιαγραφές ποιότητας τροφίμων και ασφάλειας που βάζει ο ενιαίος φορέας ελέγχου τροφίμων στη χώρα μας με συστήματα ρύθμισης, παρακολούθησης και ελέγχου που έχουν ήδη δρομολογηθεί.
      Θα έλεγα, λοιπόν, πως, όταν καταψηφίζει κανείς αυτό το άρθρο, στην ουσία δεν θέλει να στηθούν τέτοιες ευέλικτες επιχειρήσεις δίπλα στις μεγάλες ολυμπιακές εγκαταστάσεις, δεν θέλει οι φίλαθλοι να μπορούν να πιουν ένα αναψυκτικό ή να φάνε ένα σάντουιτς στις ώρες αναμονής ή στα διαλείμματα πριν και μετά τους αγώνες.
      Φυσικά, ο μοναδικός τρόπος για να γίνει σωστά η υπόθεση αυτή είναι από τη μία να τηρούνται οι κανόνες ασφάλειας και από την άλλη να εξαιρεθούν από τις χρονοβόρες διαδικασίες μεμονωμένης αδειοδότησης που θα δίναμε αν μία μόνιμη εταιρεία ζητούσε σταθερή εγκατάσταση μακροπρόθεσμα δίπλα σ’ αυτές τις ολυμπιακές αθλητικές εγκαταστάσεις.
      Θέλουμε, λοιπόν, να λειτουργήσουν βραχυπρόθεσμα, να εξυπηρετήσουν τις ανάγκες των αγώνων. Πρέπει να τις αδειοδοτήσουμε κατά περίπτωση, παρακολουθώντας την ποιότητα παροχής υπηρεσιών, αλλά βέβαια να μην τις εμπλέξουμε στις χρονοβόρες διαδικασίες που θέλει σήμερα μία εταιρεία υγειονομικού ενδιαφέροντος να λειτουργήσει σταθερά δίπλα σε μία μεγάλη ολυμπιακή κατασκευή.
      Στο άρθρο 5 ζητείται η υπερψήφιση για την ανακατασκευή των παιδικών κατασκηνώσεων της Τράπεζας της Ελλάδος στο Μετόχι της Πάρνηθας, για να φιλοξενηθούν άτομα της ολυμπιακής οικογένειας και άλλοι άνθρωποι που πρέπει να φιλοξενηθούν εκεί. 
      Οι μεγάλες ανάγκες φιλοξενίας των Ολυμπιακών Αγώνων τέθηκαν στην Κυβέρνηση και αυτή προσπάθησε να δώσει απαντήσεις μαζί με την Οργανωτική Επιτροπή με πολλά μέτρα και σε πολλά σημεία της Αθήνας, από τις μαρίνες και τα λιμάνια της Ζέας και του Αλίμου, όπως θα δούμε στη συνέχεια, μέχρι το Μετόχι της Πάρνηθας, όπου η παιδική κατασκήνωση της Τράπεζας της Ελλάδας είχε πάθει ζημιές το Σεπτέμβριο του 1999 από τους σεισμούς. 
      Με την ευκαιρία αυτή, λοιπόν, ζητείται η ανακατασκευή αυτών των προσωρινών ξύλινων υποδομών, ώστε να φιλοξενήσουμε εκεί μέλη της ολυμπιακής οικογένειας.
	Με την ευκαιρία αυτή η Τράπεζα της Ελλάδος θα φτιάξει καινούργιες τις εγκαταστάσεις της στο Μετόχι της Πάρνηθας και έτσι τα παιδιά των εργαζόμενων και οι ίδιοι οι εργαζόμενοι θα μπορούν να μένουν εκεί τα καλοκαίρια εξυπηρετώντας τις ανάγκες τους και αυτό βεβαίως θα μείνει και μετά τους Ολυμπιακούς Αγώνες.
	Το άρθρο 6 αναφέρεται στον υπερτοπικό ολυμπιακό πόλο της περιοχής του ΟΑΚΑ, δηλαδή στην ουσία στην κατασκευή του Ολυμπιακού Χωριού Τύπου με τη συμβατότητα πια του ρυθμιστικού σχεδίου της Αθήνας, δηλαδή του ν. 2730/1999 και του γενικού πολεοδομικού σχεδίου του Δήμου Αμαρουσίου. Ένα ολόκληρο παράρτημα, το παράρτημα 1, καθορίζει τις πολεοδομικές, χωροταξικές και ρυμοτομικές διατάξεις, ώστε να διατηρηθεί το οικονομικό ισοζύγιο, να μην υπάρξουν περιβαλλοντικές επιπτώσεις. 
      Βεβαίως, υπενθυμίζω ότι εδώ, υποχρεωτικά στο Δήμο Αμαρουσίου, θα έλεγα, με διακόσια στρέμματα γης πολύ κοντά στα ολυμπιακά έργα, στις ολυμπιακές εγκαταστάσεις και στο ΟΑΚΑ και στο γραφείο Τύπου, πρέπει να φιλοξενηθούν οι χίλιοι πεντακόσιοι δημοσιογράφοι που πρέπει να είναι κοντά στην «καρδιά» των Ολυμπιακών Αγώνων και πρέπει να είναι κοντά και στο Διεθνές Κέντρο Τύπου. 
	Υπενθυμίζω ότι εδώ στην ουσία θα υπάρξουν βελτιώσεις στο μέσο συντελεστή δόμησης, κοινόχρηστοι χώροι, 40% πρασίνου. Ογδόντα ένα στρέμματα από τα διακόσια θα είναι κοινωφελείς χώροι -κυρίως πράσινο- και θα υπάρξει και χώρος στάθμευσης δύο χιλιάδων εκατό θέσεων που δεν θα γινόταν διαφορετικά στο Μαρούσι, αν δεν υπήρχε αυτή η ρύθμιση.
	Με το άρθρο 7 ρυθμίζονται θέματα Ολυμπιακών Αγώνων, ολυμπιακών έργων και εγκαταστάσεων. Θα δώσω μόνο τίτλους, γιατί ο χρόνος δεν επαρκεί. Για τις λυόμενες μεταλλικές κερκίδες χρειάζονται ειδικοί όροι και προδιαγραφές πυροπροστασίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω σε δύο λεπτά. 
      Για το κέντρο διανομής της ΔΕΗ στο Δήμο Κορυδαλλού με ανταποδοτικά οφέλη στο δήμο υπάρχει περιβαλλοντική μελέτη εγκεκριμένη από τη νομαρχία και βεβαίως και ο δήμος συμφωνεί για την εγκατάσταση εκεί αυτής της μονάδας διανομής 150/20 κιλοβόλτ.
      Για τη ρυμοτομία της Μίκρας στο Δήμο Καλαμαριάς και για την επέκταση των εγκαταστάσεων της γυμναστικής, με μία τροπολογία που θα κατατεθεί, θα έχουμε τη δυνατότητα κατασκευής γηπέδου στο σύλλογο του Ηρακλή.
      Υπάρχει μελέτη για την πανεπιστημιούπολη του Πειραιά που θα χωροθετηθεί αυτήν τη φορά σε ένα ενιαίο οικοδομικό τετράγωνο του Δήμου Πειραιά, ώστε να μην είναι κατακερματισμένα τα κτήρια της πανεπιστημιούπολης αυτής σε διαφορετικά σημεία. 
      Η πανεπιστημιούπολη του Πειραιά θεσμοθετείται με αφορμή τους Ολυμπιακούς Αγώνες και θα έλεγα πως είναι κρίμα να καταψηφίζουμε επί των άρθρων ή των παραγράφων τόσο σημαντικές ρυθμίσεις που όλος ο Πειραιάς και η ακαδημαϊκή κοινότητα χρόνια περίμενε να υλοποιηθούν.
      Είναι ο σταθμός ΗΣΑΠ στο Φάληρο, το Εθνικό Μουσείο Σύγχρονης Τέχνης στο «Φιξ» που θα γίνει με συντομότερες διαδικασίες, το τρίαθλο και η ποδηλασία στο Δήμο της Βουλιαγμένης στην ακτή πάντοτε διατηρώντας το οικοδομικό ισοζύγιο, ρίχνοντας και κατεδαφίζοντας τις άθλιες, παράνομες εγκαταστάσεις των κέντρων αναψυχής με τουριστικές χρήσεις που βρίσκονται σε αρμονία με το γενικό πολεοδομικό σχέδιο. Στο λιμένα του Φλοίσβου, της Ζέας και του Αλίμου θα φιλοξενηθεί η ολυμπιακή οικογένεια σε πλωτά σκάφη. Υπάρχουν εδώ και δυνατότητες αναβάθμισης.
      Στο Δήμο της Σπηλαίας θα νομιμοποιηθούν ρυθμίσεις για το κλειστό γήπεδο του ΠΑΟΚ, θα αναπλαστεί η αλάνα της Τούμπας και θα χαρακτηριστεί ως ολυμπιακό ό,τι αφορά τη διεκδίκηση της «ΕΧΡΟ 2008» για τη Θεσσαλονίκη και την υλοποίηση της προσπάθειας  για την Πάτρα-Πολιτιστική Πρωτεύουσα της Ευρώπης 2006. Ξέρετε ότι αν καταφέρουμε και πάρουμε την παγκόσμια έκθεση «ΕΧΡΟ 2008», θα χρειαστούμε και εμείς ταχύρρυθμες διαδικασίες υλοποίησης του μετρό, του προαστιακού σιδηρόδρομου, του τραμ, της υποθαλάσσιας αρτηρίας, και όλων των έργων που θα χρειαστούν, ώστε η Θεσσαλονίκη να ανταποκριθεί σ’ αυτόν τον υψηλό στόχο.
      ΑΝΑΣΤΑΣΙΟΣ ΜΑΝΤΕΛΗΣ: Μα η «ΕΧΡΟ» θα γίνει στην Αθήνα, όχι στη Θεσσαλονίκη.
      ΓΕΩΡΓΙΟΣ ΟΡΦΑΝΟΣ: Αυτό είναι το παράξενο.
      ΣΠΥΡΙΔΩΝ ΒΟΥΓΙΑΣ: Η «ΕΧΡΟ 2008» θα γίνει στη Θεσσαλονίκη. Τη διεκδικούμε ακόμη. Αν φύγει και η «ΕΧΡΟ», δεν θα μπορέσουμε να γυρίσουμε στην εκλογική μας περιφέρεια
      ΓΕΩΡΓΙΟΣ ΟΡΦΑΝΟΣ: Εμείς θα γυρίσουμε. Άλλοι δεν θα έρθουν.
      ΣΠΥΡΙΔΩΝ ΒΟΥΓΙΑΣ: Απλώς πρέπει και στη φάση της διεκδίκησης να υποστηρίξουμε το φάκελο πιο αποτελεσματικά, να έχουμε αυτήν την πολύ χρήσιμη διάταξη που παρακαλώ τους συναδέλφους της Νέας Δημοκρατίας να τη στηρίξουν. 
      Τέλος, στο άρθρο 8 υπάρχουν θέματα της Ολυμπιακής Επιτροπής.
      ΚΥΡΙΑΚΟΣ ΣΠΥΡΙΟΥΝΗΣ: Έχει αδικηθεί η Θεσσαλονίκη, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Βεβαίως, γι’ αυτό και βλέπω τώρα που αναφέρεται στη Θεσσαλονίκη ότι υπάρχει ζωηρότερο ενδιαφέρον της Αίθουσας.
      ΣΠΥΡΙΔΩΝ ΒΟΥΓΙΑΣ: Στο άρθρο 9, σας θυμίζω ότι πρέπει να διεκδικήσουμε όλοι μαζί τα Μάρμαρα του Παρθενώνα, να έχουμε πειστικά επιχειρήματα. Και το βασικότερο είναι η ολοκλήρωση σε σύντομο χρονικό διάστημα του νέου μουσείου της Ακρόπολης, που με επώνυμη αρχιτεκτονική θα αναβαθμίσει ολόκληρη την περιοχή του Μακρυγιάννη και θα μπορέσει στην ουσία να συνθέσει την περιοχή που είναι γεμάτη από ανώνυμες πολυκατοικίες.
      Τέλος, στο άρθρο 10 ρυθμίζονται θέματα του Υπουργείου Πολιτισμού. Είναι το Υπουργείο που έχει αναλάβει όλη τη διεξαγωγή των αγώνων στις πλάτες του σε συνεργασία με άλλα Υπουργεία και την «ΑΘΗΝΑ 2004». Αξίζει τον κόπο να στηρίξουμε τις ρυθμίσεις αυτές που θα βοηθήσουν το έργο του.
      Κλείνοντας, κύριοι συνάδελφοι, και επιφυλασσόμενος στη δευτερολογία μου να μιλήσω συμπληρωματικά για ό,τι δεν πρόλαβα στην πρωτολογία μου, θα ήθελα για άλλα μια φορά να ζητήσω στη Βουλή των Ελλήνων και να ακούσω από την Αξιωματική Αντιπολίτευση κυρίως αυτό που άκουσα στην ημερίδα που διοργάνωσε λίγες μέρες μετά τη συζήτηση στην επιτροπή, τη θετική προσέγγιση προς τους Αγώνες, την υπέρβαση των διαφορών ειδικά γι’ αυτό το θέμα. Το συγκεκριμένο νομοσχέδιο είναι αναγκαίο για την επιτυχή ολοκλήρωση των Ολυμπιακών Αγώνων και γι’ αυτό ζητώ να το υπερψηφίσετε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωση με την Ελλάδα» εξήντα τέσσερις μαθητές και πέντε συνοδοί δάσκαλοι από το 4ο Δημοτικό Σχολείο Βούλας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η εισηγήτρια της Νέας Δημοκρατίας κ. Πετραλιά.
      ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κύρια και κύριοι συνάδελφοι, το κείμενο που συζητάμε σήμερα μοιάζει περισσότερο με διαθήκη παρά με νομοσχέδιο και μάλιστα με διαθήκη απελπισμένου που προσπαθεί την ύστατη ώρα να ρυθμίσει χιλιάδες πιεστικές και πολλές φορές αντιφατικές-λεπτομέρειες, να ικανοποιήσει εκατοντάδες υπεσχημένα σε οφειλέτες, κληρονόμους, συγγενείς και φίλους. Το πλήθος και η ποικιλία των θεμάτων που ρυθμίζονται ή -ανάλογα όπως το βλέπει κανείς- απορρυθμίζονται διαπιστώνεται και από τον αριθμό των Υπουργών που το υπογράφουν. Χρειάστηκε να το υπογράψουν δεκατέσσερις Υπουργοί, ενώ υποτίθεται πως το φέρνει το νομοσχέδιο ο Υπουργός Πολιτισμού.
      Και πέραν των άλλων, κύριε Υπουργέ, δεν βλέπω να είναι εδώ ο κ. Βενιζέλος επί της διαδικασίας. Όπως ξέρετε, η συζήτηση σήμερα γίνεται βάσει του άρθρου 108. Και το άρθρο 108 παραπέμπει στο άρθρο 104, το οποίο ρητά αναφέρει ότι δεν είναι δυνατόν να γίνει καμία μεταβολή και μετατροπή-που δεν είναι καν μετατροπές- αλλά διορθώσεις και βελτιώσεις που δεν μεταβάλλουν την έννοια. Εμείς θεωρούμε ότι τα όσα ο κύριος Υπουργός πριν από λίγο είπε και που μόλις τώρα μας μοιράστηκαν, και την έννοια μεταβάλλουν και ουσιαστικά πρόκειται περί αλλοίωσης του περιεχομένου. Και βεβαίως πρόκειται περί τροπολογιών και όχι περί φραστικών ή γραμματικών, αν θέλετε, βελτιώσεων. 
      Και βάσει του Κανονισμού, κύριε Πρόεδρε -και κοιτάξτε το άρθρο 104 και το άρθρο 108- θεωρείται ότι σ’ αυτήν την περίπτωση πρέπει να διακοπεί η συζήτηση και να ψηφιστεί ύστερα από είκοσι τέσσερις ώρες, αφού με την παρουσία του Προέδρου της Βουλής γίνει η επεξεργασία των νέων τροποποιήσεων που ήλθαν και που αφορούν και θεωρούνται ότι είναι νέα άρθρα στο νομοσχέδιο. 
      Τι κάνει λοιπόν αυτό το νομοσχέδιο; Νομιμοποιεί αυθαιρεσίες, καταργεί το Συμβούλιο της Επικρατείας, δίνει ειδικές άδειες, επιτρέπει προσλήψεις εκτός διαδικασιών, φτιάχνει μια εταιρεία–«Μινώταυρο» της δημόσιας περιουσίας και με το πρόσχημα των Ολυμπιακών Αγώνων θεσμοθετεί για μια ακόμη φορά την έκτη κατά σειρά ειδική διαδικασία που βγάζει έξω από το δικαιακό μας σύστημα πρόσωπα, χώρους, κατασκευές, δραστηριότητες. Είναι μια παλιά μεθοδολογία. Είναι η μεθοδολογία του μεσαίωνα όπου βάπτιζαν οι καλόγεροι την Παρασκευή το γουρουνόπουλο ψάρι για να μην αμαρτήσουν. Το ίδιο κάνει και η Κυβέρνηση: βαπτίζει τις μαρίνες της παραλιακής, το Μαρούσι, το Ελληνικό ή όποιον άλλο χώρο σε ολυμπιακό έργο και πλέον και η κατασκευή τους όσο και η εκποίησή τους γίνεται ένα απλό παιχνιδάκι.
      Το βάπτισμα είναι πολύ αποτελεσματικό. Και ο κύριος Υπουργός βάπτισε ως ολυμπιακό έργο και την «HELEXPO» το 2008 και επί του πιεστηρίου μετά από το γνωστό καβγά που έγινε με τον κ. Φούρα στο διάδρομο έξω από την επιτροπή όπου συζητούσαμε και την Πάτρα για το 2006. Και νομίζω ότι θα μπορούσαμε όλοι να πούμε, ο καθένας για το δικό του χωριό, τη δική του πόλη, τη δική του περιοχή. Γιατί τελικά δεν βαπτίζουμε όλη την Ελλάδα ολυμπιακό έργο, ολυμπιακή προετοιμασία, για να ισχύουν οι νόμοι που αφορούν στα ολυμπιακά έργα και βεβαίως στα ολυμπιακά προνόμια; Διότι έγινε περιζήτητο το ολυμπιακό χρίσμα, αφού μ’ αυτό όχι μόνο γλιτώνεις φόρους αλλά γλιτώνεις ό,τι ουρές χρειάζονται, όλη τη γραφειοκρατία, ό,τι δηλαδή ο κοινός θνητός αναγκάζεται να κάνει και να υποφέρει. Εδώ εξυπηρετούνται οι πάντες, αυτοί δηλαδή που έχουν «σχέση» με την Κυβέρνηση και με ό,τι αφορά στους Ολυμπιακούς Αγώνες. Γιατί για να φτιάξεις ένα ολυμπιακό έργο πρώτα το κατασκευάζεις και κατόπιν πηγαίνεις τη μελέτη και όποια μελέτη γιατί ήδη το έργο έχει τελειώσει. 
      Τέτοια μεγαλεία πρωτότυπης δικαιακής λογικής συναριθμούνται σ’ αυτό το νομοσχέδιο. Στα πρώτα του άρθρα θεσμοθετεί τον τρόπο εισόδου και εργασίας αλλοδαπών εκτός των χωρών της Ευρωπαϊκής Ένωσης που θα έλθουν να εργαστούν στη χώρα μας για τους Ολυμπιακούς Αγώνες. Έκανε διορθώσεις ο κύριος Υπουργός. Μερικές από αυτές θα περιμένουμε να δούμε εκείνος πώς θα τις ερμηνεύσει.
      Κατ’ αρχήν, όλοι αυτοί οι αλλοδαποί εκτός χωρών της Ευρωπαϊκής Ένωσης μας είπε ο κύριος Υπουργός στην επιτροπή ότι θα χρησιμοποιηθούν από το ραδιοτηλεοπτικό δίκτυο. Είναι δυνατόν να γίνει αυτό για ενδεκάμισι χιλιάδες υπαλλήλους που θα έλθουν τόσους μήνες για το NBC; Αυτές οι μεραρχίες των ξένων, των μη Ευρωπαίων που θα έλθουν στη χώρα μας κατά πάσα πιθανότητα θα αφορούν και την ασφάλεια των αγώνων. Αυτό δεν είναι κακό. Πιστεύουμε ότι η ασφάλεια είναι το πρωταρχικό χρέος μας. Υπάρχει όμως κανένας λόγος να κρύβετε αυτούς τους άνδρες και τις γυναίκες ασφαλείας και να λέτε ότι θα έλθουν ως υπάλληλοι των ραδιοτηλεοπτικών; Θέλουμε αυτό να μας το ξεκαθαρίσετε.
Ζούμε σε μια χώρα ελεύθερη και οι πολίτες θέλουν να ξέρουν. Στο κάτω-κάτω, πιστεύουμε ότι η γνώση της αλήθειας είναι η καλύτερη ασπίδα σε οποιαδήποτε τρομοκρατία.
      Το δεύτερο που εδώ θεσμοθετείτε -μάλιστα δώσατε και βελτιωτικές απαλλαγές με τις νέες τροποποιήσεις που κάνατε- είναι η απαλλαγή όλων αυτών των ξένων, και των εταιρειών και των προσώπων, τόσο από την ασφάλιση όσο και από τους φόρους που υπόκεινται όσοι εργάζονται στη χώρα μας. Θα πληρώνουν μόνο ένα 20% στο φόρο εισοδήματος και τίποτε άλλο. Είναι αυτή ίση μεταχείριση για τους Έλληνες πολίτες, για τους Έλληνες εργαζόμενους, οι οποίοι από ένα σημείο και μετά φορολογούνται με 40%;
      Επίσης, άλλη προβληματική ρύθμιση, είναι η ρύθμιση –υποτίθεται- του ΕΦΕΤ. Και πάλι κανείς δεν ξέρει ποιος είναι αρμόδιος, για να μη φτάσουμε στο σημείο να πάθουμε και άλλα ατυχήματα, όπως ήταν αυτό της σαλμονέλας το καλοκαίρι, διότι ξέρουμε πάρα πολύ καλά ότι κάτι τέτοιο μπορεί να τινάξει στον αέρα τη διοργάνωση.
      Πάμε τώρα σε μία άλλη παρανομία. Μην κάθεστε εδώ και μας λέτε ότι είναι για τους υπαλλήλους και τα παιδιά των υπαλλήλων της Εθνικής στο Μετόχι της Πάρνηθας. 
      Δεν είχατε την ευαισθησία, κύριε Υπουργέ, να περιμένετε τουλάχιστον να ψηφιστεί, να περάσει από τη Βουλή αυτή η τροπολογία. Ήδη τα μπετά τα έχετε ρίξει. Για ποιες ξύλινες κατασκευές μας μιλάτε; Τα μπετά των διωρόφων έχουν πέσει στο Μετόχι της Πάρνηθας.
      Για το Μαρούσι σας τα έχει πει η κ. Σακοράφα, πολιτικό σας στέλεχος, σας τα λένε και οι κάτοικοι της περιοχής. Και μάλιστα εχθές είχαμε και ένα τραγικό γεγονός, ένα νεκρό. Και όλα αυτά γιατί; Για την ταχύτητα. Είπε προχθές στη συζήτηση στην επιτροπή ο κ. Βενιζέλος: «Μα, δεν καταλαβαίνετε ότι πρέπει να προλάβουμε;». Βεβαίως και πρέπει να προλάβουμε! Δεν το ξέρατε, όμως, από το 1997 ότι χρειαζόταν δημοσιογραφικό χωριό; Δεν ξέραμε από το 1997 ότι θα έρθουν εδώ δεκαεπτά χιλιάδες δημοσιογράφοι; Αντί από τότε να το αποφασίσετε, προσπαθήσατε να δημιουργήσετε όλο αυτό το καθεστώς με το δικό σας δήμαρχο εκεί, που πραγματικά είναι «αρχιερέας των παρανομιών».
      Τι κάνει η Κυβέρνηση με όλες αυτές τις ρυθμίσεις που φέρνει σήμερα; Επιβραβεύει όλα τα τερτίπια, που θα ζήλευαν και οι καλύτεροι ταχυδακτυλουργοί, τον τρόπο που χρησιμοποιείτε για να δώσετε τεχνητό συντελεστή δόμησης. 
      Πάμε στο Μαρούσι. Συνυπολογίζετε και εκατόν δέκα στρέμματα των κοινοχρήστων χώρων, φτάνοντας στο σύνολο των διακοσίων. Προκειμένου να μεγαλώσει, τεντώνετε τη γη και καταργείτε διάταξη δικού σας νόμου, ώστε και τα ρέματα να συνυπολογίζονται πλέον στους κοινόχρηστους χώρους.
      Πέραν αυτού, η όλη ρύθμιση και η έγκριση του ρυμοτομικού αποτελεί και πράξη εφαρμογής και άδεια πολεοδομική για την ολυμπιακή και τη μεταολυμπιακή χρήση του έργου. Ο κ. Αλευράς είχε το θάρρος να ομολογήσει στην επιτροπή: «Δεν είναι πράγματι αυτός ο καλύτερος τρόπος, αλλά τι να κάνουμε; Αυτή τη στιγμή είμαστε υποχρεωμένοι να τελειώνουμε, γιατί ο χρόνος περνά».
      Ασφαλώς δεν θα ήσασταν υποχρεωμένοι να κάνετε τέτοιες ρυθμίσεις, όμως σε άλλες περιπτώσεις η σκοπιμότητα και σε άλλες η ανικανότητα σάς οδήγησαν στο να μην πάρετε τη συγκεκριμένη στιγμή τις συγκεκριμένες αποφάσεις και να μη προχωρήσετε.
      Το αμαρτωλότερο, όμως, άρθρο αυτού του νομοσχεδίου είναι ασφαλώς το άρθρο 7, με το οποίο ρυμοτομούνται περιοχές του Πειραιά, δίνοντας άδεια κατασκευών στις τρεις μαρίνες. Νομιμοποιούνται αναδρομικά όλες οι παρανομίες, όλες οι ελλείψεις και κυρίως μετατρέπεται μια εταιρεία του δημοσίου όχι απλώς σε ιδιωτική αλλά σε ιδιωτικότερη της ιδιωτικής.
      Είναι η εταιρεία «ΟΛΥΜΠΙΑΚΑ ΑΚΙΝΗΤΑ», η οποία ξεπερνώντας τα χνάρια ακόμα και αυτής της αμαρτωλής, της «ΤΟΥΡΙΣΤΙΚΑ ΑΚΙΝΗΤΑ», μετατρέπεται σε «Μινώταυρο» κάθε κινητής και ακίνητης περιουσίας του δημοσίου, που έχει χαρακτηριστεί ολυμπιακή.
      Είναι τόσο ισχυρή αυτή η εταιρεία που μετατρέπει το Υπουργικό Συμβούλιο σε υποθηκοφύλακά της. Δηλαδή το Υπουργικό Συμβούλιο με πράξη του, με απλή απόφασή του παραχωρεί την κυριότητα ολυμπιακών εγκαταστάσεων και χώρων στην εταιρεία «ΟΛΥΜΠΙΑΚΑ ΑΚΙΝΗΤΑ», η οποία τα μεταγράφει και φυσικά μπορεί να τα διαχειριστεί όπως θέλει, αφού δεν υπόκειται σε κανέναν περιορισμό που υπόκεινται οι εταιρείες του δημοσίου. Η απόφαση του Υπουργικού Συμβουλίου είναι αυτή η οποία μεταγράφεται και αποτελεί τίτλο εκτελεστό στο υποθηκοφυλακείο. 
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Κύριοι της Κυβέρνησης, αυτό το συγκεκριμένο σημερινό νομοθέτημα πραγματικά είναι η αποθέωση της φαυλότητας. Σήμερα καλείται η Βουλή να θεσμοθετήσει τη φαυλότητα χωρίς οποιοδήποτε όριο. Τουλάχιστον μέχρι τώρα κρατούσατε και τα προσχήματα.
      Στα πλαίσια αυτού του ορισμού πιστεύω ότι εντάσσονται πολλές ρυθμίσεις, όπως εκείνη του εδαφίου δ’ του άρθρου 7 της παραγράφου 11 που λέει ότι «η παρούσα έγκριση για τους τουριστικούς λιμένες επέχει θέση άδειας των αρμοδίων πολεοδομικών αρχών για την εκτέλεση που αφορούν τη μεταολυμπιακή χρήση των έργων». Εδώ δίνετε προκαταβολικά τις άδειες για τα νέας γενιάς πάσης φύσεως κέντρα και «σκυλάδικα» που θα προκύψουν στην παραλιακή.
      Μαρίνες στις παραλίες, χωροθετήσεις, πολεοδομικές άδειες, όροι δόμησης, άδειες για μεταολυμπιακές χρήσεις, όλα γίνονται υπέρ κάποιων συγκεκριμένων χρηστών. Και βεβαίως και οι τρεις μαρίνες παραδίδονται με το κλειδί στο χέρι προκειμένου η «ΤΟΥΡΙΣΤΙΚΑ ΑΚΙΝΗΤΑ» και η «ΟΛΥΜΠΙΑΚΑ ΑΚΙΝΗΤΑ» να τις προωθήσουν αναλόγως.
      Το ΚΥΠ του Κορυδαλλού – το είπε προχθές ο κ. Γκατζής- ο κ. Τσοχατζόπουλος δεσμεύθηκε ότι θα το κάνετε στα τριακόσια στρέμματα μέσα στα νταμάρια. Ετοιμάζεται δίπλα στο σχολείο. Το ρυμοτομικό σχέδιο του Πειραιά. Απ’ ό,τι φαίνεται δεν υπάρχει συγκατάθεση, ούτε καν απόφαση. Βεβαίως είμαστε υπέρ της δημιουργίας της πανεπιστημιούπολης του Πειραιά, αλλά χωρίς καμία μελέτη; Αφορά την είσοδο του Πειραιά, και βέβαια, απλώς ως κάλυψη είναι η πανεπιστημιούπολη γιατί το «ζουμί» βρίσκεται στη ρύθμιση του εδαφίου β’ όπου δίδεται συντελεστής δόμησης 2.80 και κάλυψη οικοπέδου 50%. Πείτε μας επιτέλους, για ποιο οικοδομικό τερατούργημα ετοιμάζεστε και αν θέλετε πείτε μας και το όνομα για να ξέρουμε, να μη μας υποτιμάτε.
      Επίσης, πολλές άλλες ρυθμίσεις που αφορούν και τον περιβάλλοντα χώρο του σταδίου Καραϊσκάκη, όπου βέβαια εδώ βλέπουμε ότι περνάτε και ρύθμιση για μεικτά καταστήματα τροφίμων και απελευθέρωση των ωραρίων. Βεβαίως, προχθές μεν στην επιτροπή μας είπατε ότι αφορά μόνο τις καντίνες, άλλα όμως ακούγονται στην περιοχή. Θα ήθελα να ακούσω τη δέσμευση ότι αφορά μόνο στις καντίνες. Βεβαίως εδώ θα ήθελα να πω ότι έχουν ξεσηκωθεί οι ιδιωτικοί υπάλληλοι και οι εμπορικοί σύλλογοι, γιατί ουσιαστικά προχωρούμε σε μια απελευθέρωση του ωραρίου.
      Όσον αφορά το μουσείο της Ακρόπολης και το μουσείο της Σύγχρονης Τέχνης, θα αναφερθώ στη δευτερολογία μου. Αλλά βέβαια με όσα συζητούμε και θα συζητήσουμε για το μουσείο της Ακρόπολης, φοβούμαι ότι το πρώτο αντικείμενο που πρέπει να εκτεθεί σε αυτό το μουσείο είναι η νεοελληνική προχειρότητα, όπως εύγλωττα εκφράζεται από την Κυβέρνηση του ΠΑΣΟΚ.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, θα πάρω λίγη ώρα ακόμα, γιατί είναι μεγάλο το νομοσχέδιο, είναι πολλά τα άρθρα και τα θέματα. 
     ΠΡΟΕΔΡΕΥΩΝ (Κωνσταντίνος Βρεττός):  Δεν είναι αυτοδίκαιο ότι παίρνετε το χρόνο. Το λέτε σαν να έχετε το χρόνο στην τσέπη σας.
     ΦΑΝΗ ΠΕΤΡΑΛΙΑ-ΠΑΛΛΗ: Δώστε μου λίγο χρόνο, όπως δώσατε και στους άλλους.
     ΠΡΟΕΔΡΕΥΩΝ (Κωνσταντίνος Βρεττός): Τουλάχιστον παρακαλέστε. 
     ΦΑΝΗ ΠΕΤΡΑΛΙΑ-ΠΑΛΛΗ: Λυπούμαι, κύριε Πρόεδρε, ίσως φραστικά δεν το είπα σωστά. 
     ΠΡΟΕΔΡΕΥΩΝ (Κωνσταντίνος Βρεττός): Έχετε δύο λεπτά ακόμα.
     ΦΑΝΗ ΠΕΤΡΑΛΙΑ-ΠΑΛΛΗ: Υπάρχει ρύθμιση με την οποία ανατρέπεται η παρούσα διάταξη της παρούσας Κυβέρνησης για τη λήξη της θητείας των ΔΣ των αθλητικών ομοσπονδιών. Εμείς είμαστε κάθετα αντίθετοι με το άρθρο αυτό και να ξέρετε ότι είμαστε τελείως αντίθετοι. Θεωρούμε ότι ρίχνετε στο βωμό των προεκλογικών σας σκοπιμοτήτων και το αθλητικό κίνημα. Γι’ αυτό και μόνο το κάνετε. Θέλετε να απαλλαγείτε και να κρύψετε πράγματα σε ομοσπονδίες, όπως είναι οι ΕΠΟ, όπως είναι οι ΕΠΑΕ και άλλες ομοσπονδίες, το ΣΕΓΑΣ και η ομοσπονδία του τένις. 
      Εμείς είμαστε τελείως αντίθετοι και προς πάσα κατεύθυνση. Η Νέα Δημοκρατία θα γίνει κυβέρνηση και θα καταργήσει αυτόν το νόμο τον οποίο ετοιμάζεστε να περάσετε σήμερα, ο οποίος πραγματικά χειραγωγεί το αθλητικό κίνημα και φέρνει τέτοια αναστάτωση παραμονές των Ολυμπιακών Αγώνων. 
      Ρύθμιση με την οποία αυξάνετε από δύο χιλιάδες σε τρεις χιλιάδες τις πινακίδες για την προβολή του ελληνικού πολιτισμού, δηλαδή τη χρήση από την Πολιτιστική Ολυμπιάδα. 
      Ελπίζω, κύριε Υπουργέ, να μη δούμε και σε γιγαντοαφίσα το γνωστό έργο του Βέλγου καλλιτέχνη, το οποίο πλήρωσε ο ελληνικός λαός 700 εκατομμύρια για να μάθουμε ότι το καρπούζι δεν είναι μόνο φρούτο. 
      Τελειώνοντας θα ήθελα να αναφερθώ στην τροπολογία την οποία φέρατε και αφορά το γήπεδο της ΑΕΚ. Κύριε Υπουργέ, να πείτε την αλήθεια. Δεν σας νοιάζει η ΑΕΚ! Γιατί εάν σας ένοιαζε η ΑΕΚ, όπως εμάς μας νοιάζει ο κόσμος της ΑΕΚ, δεν θα βγάζατε το γήπεδο της ΑΕΚ από το φάκελο της ολυμπιακής προετοιμασίας. Το γήπεδο της ΑΕΚ ήταν μέσα στον αρχικό φάκελο. 
      Μία Κυβέρνηση η οποία σπαταλάει τρισεκατομμύρια -πάνω από τριάμισι τρισεκατομμύρια- για να κάνει τους Ολυμπιακούς Αγώνες, δεν είναι δυνατόν να μην μπορεί να δώσει κάποια δισεκατομμύρια για το γήπεδο της ΑΕΚ. Εμείς το λέγαμε και το έχουμε πει επαναλειμμένως σ’ αυτήν εδώ την Αίθουσα. Δώσατε 123 εκατομμύρια ευρώ για το Κέντρο Ραδιοτηλεόρασης, το οποίο δεν ήταν απαραίτητο, όπως μας είχε πει σ’ αυτήν την Αίθουσα ο κ. Φούρας. Για άλλους λόγους το δώσατε και δεν έχετε το θάρρος να πείτε ότι τότε το είχατε τάξει σε εταιρείες που ενδιαφερόντουσαν να πάρουν την «ΗELEXPO» και γι’ αυτό θέλατε και αυτόν το χώρο. Δώσαμε 123 εκατομμύρια ευρώ για κάτι που δεν ήταν απαραίτητο. Ο κ. Φούρας τότε είχε πει ότι θα είναι ισόγειο και λυόμενο. 
      Άρα, λοιπόν, δεν είναι ότι ενδιαφέρεστε για το γήπεδο της ΑΕΚ. Άλλους λόγους είχατε και βγάλατε το γήπεδο της ΑΕΚ μέσα από τον ολυμπιακό φάκελο και σήμερα δεν μιλάμε για γήπεδο της ΑΕΚ. Μιλάμε για είκοσι χιλιάδες μέτρα εμπορικό κέντρο, το γήπεδο και τις υπόλοιπες αθλητικές εγκαταστάσεις της ΑΕΚ. Το κυρίαρχο είναι αυτό. Αυτό θέλετε να κάνετε και αυτό νομοθετείτε σήμερα. Και ξέρουμε όλοι πολύ καλά, όπως και ο κόσμος της ΑΕΚ, ότι είναι υποχρέωση της πολιτείας να κατασκευάσει το γήπεδο.
      Εγώ σήμερα, κύριε Υπουργέ, θέλω να ακούσω από εσάς να ανακοινώνετε ότι θα δώσετε εκατομμύρια ευρώ για να κάνετε αυτό που έχει υποχρέωση να κάνει η πολιτεία, δηλαδή ένα εκπληκτικό γήπεδο για το λαό της ΑΕΚ και με σεβασμό στο περιβάλλον, αντί να δίνετε τα δισεκατομμύρια για να κάνουμε τα φαραωνικού τύπου και όλες αυτές τις μπλαφομπαρόκ εγκαταστάσεις με τα μαρμάρινα μπάνια για τις αθλητικές οργανώσεις και τις χρυσές βρύσες.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Την τροπολογία θα την ψηφίσετε; 
      ΦΑΝΗ ΠΕΤΡΑΛΙΑ-ΠΑΛΛΗ: Τελειώνοντας, κύριε Υπουργέ και κύριοι συνάδελφοι, θέλω να πω ότι πιστεύω ότι η Κυβέρνηση του ΠΑΣΟΚ θα προσφέρει τις καλύτερες υπηρεσίες στην ολυμπιακή προετοιμασία εάν, αντί να μοιράζει ολυμπιακά προεκλογικά δώρα στους υμέτερους, χαρίσει στο λαό το μοναδικό ολυμπιακό δώρο που της απομένει, δηλαδή την άμεση προσφυγή στις κάλπες. 
      ΒΑΣΙΛΗΣ ΚΕΔΙΚΟΓΛΟΥ: Λάθος κάνετε! Αν πάνε στο σπίτι τους, θα κάνουν καλύτερη δουλειά!
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός για πέντε λεπτά.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Κύριε Πρόεδρε, ήμουν έτοιμος να κάνω γνωστό στους συναδέλφους κάποια θέματα που έχουν πολύ ενδιαφέρον σε σχέση με τα τελευταία γεγονότα βίας στα ελληνικά γήπεδα και μερικά από αυτά να τα συμπεριλάβουμε ενδεχομένως στο νομοσχέδιο που συζητάμε, αλλά αυτή η απίστευτη έκρηξη της κ. Πετραλιά με αναγκάζει να πω δυο-τρία πράγματα, γιατί πρέπει να τοποθετηθούμε σε επίπεδο μέτρου και Ολυμπιακών Αγώνων. 
     Η κ. Πετραλιά χαρακτήρισε αυτό το νομοσχέδιο ως «διαθήκη απελπισμένου». Εμείς μέχρι στιγμής δεν γνωρίζουμε από διαθήκες. Η κ. Πετραλιά και η παράταξή της πλειστάκις έχουν συντάξει ανάλογες πολιτικές διαθήκες και κατά συνέπεια ξέρουν πώς συντάσσονται.
     Δεύτερον, δεν μπορώ να συζητάω και να συζητάμε, κύριε Πρόεδρε, σε μία Αίθουσα, διακόσιες σαράντα μέρες από τους Ολυμπιακούς Αγώνες, με αυτό το πάθος που δεν έχει όρια, με αυτήν την ακρισία γύρω από τα ολυμπιακά θέματα και με αυτόν το μαινόμενο τρόπο, όταν ο ελληνικός λαός απαιτεί από εμάς αλτρουισμό και μια ατμόσφαιρα γιορτής.
     ΦΑΝΗ ΠΕΤΡΑΛΙΑ-ΠΑΛΛΗ: Επί της ουσίας, κύριε Υπουργέ! 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Εάν λείπει κάτι από τη χώρα εν όψει των Ολυμπιακών Αγώνων, είναι μια ατμόσφαιρα γιορτής. Αυτό θέλουν οι αθλητές. Αλλά δεν τους ενδιαφέρουν ούτε οι Ολυμπιακοί Αγώνες ούτε η ατμόσφαιρα γιορτής ούτε η σύμπνοια ούτε η ηρεμία των αθλητών. Τους ενδιαφέρει να εκμεταλλευτούν και το τελευταίο γεγονός που παρουσιάζεται στους αγώνες.
       Ένα κύμα έκρηξης πριν από δύο χρόνια έλεγε ότι τα έργα δίδονται με αναθέσεις. Βουβαμάρα υπάρχει σήμερα στο θέμα αυτό. Δεύτερο κύμα έκρηξης μετά από δύο χρόνια έλεγε ότι γίνονται σκάνδαλα στους Ολυμπιακούς. Βουβαμάρα σχετικά με αυτό. Τρίτο κύμα έκρηξης για το κόστος των αγώνων. Εμείς μιλάμε για  4,2 δισεκατομμύρια ευρώ και για 5 τρισεκατομμύρια ευρώ μιλούσε η κ. Πετραλιά. Βάζει ο Πρωθυπουργός μεζούρα και μετράει 1,5 τρισεκατομμύρια δραχμές. Ούτε μία δραχμή παραπάνω! 
      ΦΑΝΗ ΠΕΤΡΑΛΙΑ-ΠΑΛΛΗ: Τον κ. Χριστοδουλάκη και τον κ. Βενιζέλο να ρωτήσετε! 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Θα σας παρακαλέσω να μη με διακόπτετε. Σας άκουσα με  πάρα πολλή προσοχή. Βλέπω όμως ότι ενοχλείστε. 
      Ποια είναι η αποθέωση της φαυλότητας, κυρία Πετραλιά; Αυτά τα οποία αναφέρατε προηγουμένως; Είναι λέξεις αυτές που χρησιμοποιείτε για τους Ολυμπιακούς Αγώνες;
      Και αν πάρω το επιστημονικώς αδύνατο να συμβεί γεγονός, του να κερδίσετε τις εκλογές και το δεχτώ ότι θα κάνετε τους Ολυμπιακούς εσείς, με ποιο καινούργιο πνεύμα θα τους κάνετε; Με αυτό που έχετε εδώ στην Αίθουσα; 
      ΦΑΝΗ ΠΕΤΡΑΛΙΑ-ΠΑΛΛΗ: Τι σχέση έχει με το ολυμπιακό πνεύμα αυτό που νομοθετείτε εσείς; 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Όταν βρίζετε τους Αγώνες, μέμφεστε τους αθλητές, που τους κατηγορείτε ότι σύρονται πίσω από τον κύριο Πρωθυπουργό και λέτε ότι κάνουν φιέστες; Στα Πετράλια δεν σύρθηκαν πίσω; 
      ΦΑΝΗ ΠΕΤΡΑΛΙΑ-ΠΑΛΛΗ: Τι έγινε; 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύρια Πετραλιά!
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Αυτό λέω και εγώ, τι έγινε; Τιμή των αθλητών είναι να βρίσκονται και στα Πετράλια και στον Πρωθυπουργό. 
      ΦΑΝΗ ΠΕΤΡΑΛΙΑ-ΠΑΛΛΗ: Προεκλογικά; 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Σας παρακαλώ. Έχετε μεταφέρει τους αθλητές και τους παίζετε σαν μπαλάκι του πινγκ-πονγκ!
      ΓΕΩΡΓΙΟΣ ΟΡΦΑΝΟΣ:  Καπηλεία είναι αυτό! 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Δεν είναι καπηλεία, κύριε Ορφανέ. Αρκετά παίξατε με τους Ολυμπιακούς Αγώνες. Εγώ δεν μπορώ να κάνω καπηλεία, έχω βάλει την υπογραφή μου.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι! Αφήστε τον κύριο Υπουργό να τελειώσει και θα μιλήσετε μετά. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Λέγεται στη Βουλή ότι το μέτωπο της παραλίας θα δοθεί στους ανθρώπους που έχουν τα σκυλάδικα. Ποιος έδωσε το μέτωπο της παραλίας στους ανθρώπους που έχουν τα σκυλάδικα; Θέλετε να σας τα πω; Ποιος έδωσε το Captain Jimmy’s κι έγινε άντρο ναρκωτικών στο στάδιο Ειρήνης και Φιλίας; Σε ποιον τα λέτε αυτά; Εγώ όμως δεν αναφέρω στη Βουλή τέτοια πράγματα. Ποιο είναι το μέτωπο της παραλίας που θα γίνει σκυλάδικο; Αντιθέτως, φεύγουν όλα τα σκυλάδικα, ισοπεδώνονται τα πάντα και γίνεται μία ζώνη αναψυχής. Η Αθήνα θα αποκτήσει ένα μέτωπο προς τη θάλασσα που θα το έχει μόνο η Βαρκελώνη. Κι εσείς έρχεστε εδώ και λέτε για μέτωπα και σκυλάδικα. Πού τα ακούσατε αυτά, κυρία Πετραλιά, στο νομοσχέδιο; Πού φαίνονται αυτά;
      ΦΑΝΗ ΠΕΤΡΑΛΙΑ-ΠΑΛΛΗ: Θα σας απαντήσω στη δευτερολογία μου. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Να μου απαντήσετε.
      Όσον αφορά το στάδιο Καραϊσκάκη, έχω βαρεθεί να ακούω τις ιστορίες γι’ αυτό. Στην αρχή λέγατε άλλα, τώρα λέτε πάλι ότι τα καταστήματα θα δοθούν. Σας το είπα, θα είναι συνήθεις καντίνες των ποδοσφαιρικών γηπέδων. Γιατί το επαναλαμβάνετε όμως;
      ΦΑΝΗ ΠΕΤΡΑΛΙΑ-ΠΑΛΛΗ: Για να ακουστεί στην Ολομέλεια, για να καταγραφεί στα Πρακτικά!
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Δεν σας ήταν αρκετή λοιπόν η επιτροπή. Πολύ σωστά, να ακουστεί στην Ολομέλεια! Σας δηλώνω λοιπόν ότι πρόκειται για τις συνήθεις καντίνες των ποδοσφαιρικών γηπέδων. Αλλά γιατί χρησιμοποιείτε το γηπεδικό χώρο, όπου είναι ένας χώρος που ξέρετε ότι ενώ δεν είχε γίνει τίποτα, έρχεται μια κυβέρνηση μετά από πενήντα ολόκληρα χρόνια να λύσει ένα θέμα που ήταν άλυτο; Άλυτο στην κυριολεξία. Το Καραϊσκάκη έχει δοθεί και ένας πολύ μεγάλος σύλλογος αποκτά αυτό το γήπεδο και πληρώνει για να το κατασκευάσει δεκαοκτώ δισεκατομμύρια δραχμές. Αυτοχρηματοδοτούμενο γήπεδο.
      ΒΑΣΙΛΗΣ ΚΕΔΙΚΟΓΛΟΥ: Με προδιαγραφές ιδιώτη!
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Η πολιτεία πλήρωνε στο Καραϊσκάκη πεντακόσια εκατομμύρια ετησίως. Τώρα δεν θα δίνει δραχμή. Θα παίρνει πεντακόσια εκατομμύρια μετά από δεκαπέντε χρόνια. Γιατί δεν τα λέτε στον κόσμο αυτά;
      Όσον αφορά στην ΑΕΚ που ήλθε το θέμα τώρα και που βλέπω ότι ενοχληθήκατε από τη λύση που βρέθηκε, τη στηρίζετε την τροπολογία ή όχι; Το θέλετε το γήπεδο; Το γιατί δεν είναι στα ολυμπιακά, είναι διότι δεν προλάβαινε, κυρία Πετραλιά. Το ξέρετε πάρα πολύ καλά. 
      ΦΑΝΗ ΠΕΤΡΑΛΙΑ-ΠΑΛΛΗ: Γιατί το βγάλατε;
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Επειδή έχετε τόσο καλές σχέσης με τη ΔΟΕ, τις οποίες δεν ζηλεύω καθόλου αλλά τις καμαρώνω -γιατί καμαρώνω για τις σχέσεις των συναδέλφων μου διεθνώς- ξέρετε ότι η ΔΟΕ δεν περίμενε ότι θα γίνει ποτέ η Φιλαδέλφεια.
      Γι’ αυτό και ήθελα να γίνουν άλλα γήπεδα νωρίτερα από αυτήν. Το ξέρετε πολύ καλά αυτό. 
      Γήπεδα ΠΑΟΚ και Άρη. Καυτατζόγλειο: δεκατέσσερα δισεκατομμύρια. Γήπεδο Ξάνθης. Γήπεδο Ηρακλή. Και μιλάτε για γηπεδικό; 
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, ευχαριστώ πολύ.
      ΦΑΝΗ ΠΕΤΡΑΛΙΑ-ΠΑΛΛΗ: Γήπεδο ΑΕΚ δεν είδαμε.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Τώρα, αν εσείς πιστεύετε ότι θα κερδίσετε τις εκλογές με το να λέτε σε όλα «όχι» και κυρίως θα πάτε στους Ολυμπιακούς Αγώνες με πνεύμα απίστευτης υποκρισίας και φαρισαϊσμού, δεν γίνονται αγώνες, κυρία Πετραλιά. Άλλοτε το είχατε πει πολύ ωραία. Να κάνουμε αγώνες μιας αθλητικής γιορτής. Αυτό λείπει από τη χώρα. Και για να τους κάνουμε χρειάζεται από τη μεριά σας πνεύμα ενότητας.
      Μιας και έχετε όλα αυτά στο μυαλό σας και για τις εκλογές και για όλα, ακόμη περισσότερο απαιτείται αυτό το πνεύμα ενότητας. Δεν το επιτύχατε ποτέ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μια φράση επί του Κανονισμού.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Μητσοτάκη. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είθισται, κύριε Πρόεδρε, να τελειώνουν οι εισηγητές, να ομιλούν και μερικοί εκ των Βουλευτών και μετά να απαντούν οι Υπουργοί. Ο κύριος Υπουργός όχι μόνον δεν σεβάστηκε αυτή την κοινοβουλευτική τάξη αλλά μίλησε και με τέτοιο πάθος και ανέβασε τόσο πολύ τους τόνους, ώστε σίγουρα δεν βοηθά την προσπάθεια την οποία υποτίθεται ότι υπηρετεί, ώστε να πάμε με πνεύμα ενότητας στους Ολυμπιακούς Αγώνες.
      ΑΡΙΣΤΟΤΕΛΗΣ ΠΑΥΛΙΔΗΣ: Η Ολυμπιακή Εκεχειρία πού είναι;
      ΠΡΟΕΔΡΕΥΩΝ (Κωνσταντίνος Βρεττός): Κύριε Πρόεδρε, σύμφωνα με τον Κανονισμό είμαστε υποχρεωμένοι να δώσουμε το λόγο και σε εσάς και στον Υπουργό. Δεν μπορώ να κάνω διαφορετικά, όπως καταλαβαίνετε, από τη στιγμή που ζητάει ένα πεντάλεπτο. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γι’ αυτό μίλησα για την κοινοβουλευτική τάξη.
      ΠΡΟΕΔΡΕΥΩΝ (Κωνσταντίνος Βρεττός): Να δώσουμε το λόγο στον κ. Γκατζή, τον Κοινοβουλευτικό Εκπρόσωπο του Κομμουνιστικού Κόμματος Ελλάδας. Ορίστε, παρακαλώ.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι συνάδελφοι, γίνεται φυσικά κατά την άποψή μου ένας ανούσιος καυγάς, όπως συνηθίζεται πάντα, ανάμεσα στα δύο κόμματα της Νέας Δημοκρατίας και του ΠΑΣΟΚ, αλλά για σοβαρά θέματα τα οποία εμπεριέχει και αυτό το νομοσχέδιο δεν γίνεται καμία συζήτηση και καμία αντιπαράθεση.
      Παραδείγματος χάρη, χθες έδωσε μία συνέντευξη ο κ. Χριστοδουλάκης μαζί με τον κ. Βενιζέλο. Είπαν ότι τα έργα που κατασκευάζονται μετά τους Ολυμπιακούς Αγώνες θα δοθούν στους ιδιώτες. Αυτή η υποδομή που όλο αυτό το διάστημα πιπιλίζεται από την Κυβέρνηση ως ένα από τα μεγαλύτερα επιχειρήματα, ότι ο ελληνικός λαός, η ελληνική νεολαία αποκτά υποδομές –όπως αυτή τουλάχιστον στο Βόλο που δεν ξέρω αν θα μπορεί να μπει ένας πιτσιρικάς μέσα σε εκείνο το στάδιο, χωρίς να καταβάλλει ακριβά αντίτιμα, θα δινόταν στη νεολαία και σε κοινή χρήση.
      Βλέπετε, λοιπόν,  σε αυτό το θέμα –και εδώ εγώ καλώ και τη Νέα Δημοκρατία και τα άλλα κόμματα να πάρουν θέση- τι γίνεται. Συμφωνούν με αυτήν τη διαδικασία; Από την άλλη μεριά αναφέρθηκε ότι δίνεται bonus στους κατασκευαστές για να τελειώσουν γρήγορα τα έργα. Είναι γνωστό αυτό. Ξέρετε ότι οι κατασκευαστές εκεί κάνουν μία υπερεκμετάλλευση των εργαζομένων και υπερεντατικοποιούν την εργασία και τα ωράρια και μέχρι σήμερα, κύριε Υπουργέ, ξέρετε ότι έχουμε στο Ολυμπιακό Χωριό εβδομήντα τρεις νεκρούς, χώρια τα άλλα ατυχήματα που έχουν αφήσει ανάπηρους αρκετούς οικοδόμους; Χθες είχαμε άλλο ένα ατύχημα με έναν νεκρό στο Μαρούσι. Το έργο αυτό, κύριοι Βουλευτές, συνεχίζει να είναι νόμιμο κατά την Κυβέρνηση με διοικητική απόφαση παρ’ όλο που το Συμβούλιο της Επικρατείας το έκρινε παράνομο. Όλα αυτά θα πρέπει να τα δούμε.
      Να δούμε επίσης, κύριοι Βουλευτές και κύριε Υπουργέ, όλοι αυτοί οι κάτοικοι του Μενιδίου όπου έγιναν απαλλοτριώσεις στην περιουσία τους, στα κτήματά τους, στα σπίτια τους κλπ. και εκδιώχθηκαν από εκεί δεν έχουν πάρει ακόμη μετά από πέντε χρόνια ούτε μία δραχμή αποζημίωση. Τι θα γίνει με αυτούς τους ανθρώπους; Μιλάμε για ολυμπιακή επιτυχία, για ολυμπιακές προσπάθειες και ένα κομμάτι του ελληνικού λαού πληρώνει ακριβό κόστος για μια υποδομή την οποία σήμερα παρουσιάζει ως επιτυχία και που αυτοί τελικά δεν έχουν πού την κεφαλήν κλίναι. Αυτά είναι θέματα που θα πρέπει να δούμε και να μην τα αφήνουμε έτσι.
      Φυσικά εμείς για τα ολυμπιακά έργα είχαμε καταθέσει και μία ερώτηση στην οποία ήμασταν συγκεκριμένοι. Ζητούσαμε το κόστος, τις υπερβάσεις, το κοστολόγιο κάθε έργου, τον προϋπολογισμό του, πού έχει φθάσει το καθένα κλπ. Δεν έχουμε πάρει ακόμη απάντηση. Πιστεύω ότι θα μας απαντήσουν κατά τη συζήτηση –έθεσα το θέμα και στην επιτροπή- ώστε αυτό το θέμα να λήξει.
      Επίσης, κύριοι συνάδελφοι, θα ήθελα να κάνω επί του νομοσχεδίου ορισμένες βασικές, κατά την άποψή μου, παρατηρήσεις. Η πρώτη παρατήρηση είναι ότι έγινε πια ένα σύνηθες φαινόμενο η Κυβέρνηση να αξιοποιεί τη διοργάνωση των Ολυμπιακών Αγώνων του 2004 ως κολυμβήθρα του Σιλωάμ, που ξεπλένει όλες τις μη νόμιμες πράξεις, όλα τα νομοσχέδια και τις κατασκευές και το πώς προχωρούν αυτές οι κατασκευές και να τα βαφτίζει όλα αυτά σαν νόμιμα έργα. Έχουμε τέτοια παραδείγματα το μουσείο της Ακρόπολης, το Μαρούσι, το θαλάσσιο μέτωπο, το γήπεδο της ΑΕΚ κλπ.
      Πριν μπω στη δεύτερη παρατήρηση, θα ήθελα γι’ αυτό το θέμα να κάνουμε μία ουσιαστική συζήτηση…
      Είναι κανείς εδώ ή τα λέω στον αέρα; Ποιος θα με ακούσει να μου απαντήσει, κύριε Πρόεδρε;
      ΓΕΩΡΓΙΟΣ ΟΡΦΑΝΟΣ: Εμείς εδώ ακούμε. Έτσι και αλλιώς εμείς θα τα κάνουμε αυτά.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Έπρεπε να είναι ο Υπουργός εδώ.
      ΠΡΟΕΔΡΕΥΩΝ (Κωνσταντίνος Βρεττός): Σύμφωνα με τον Κανονισμό, κύριε συνάδελφε, απευθύνεστε στο Σώμα.
      ΝΙΚΟΛΑΟΣ ΓΚΑΤΖΗΣ: Εγώ, κύριε Πρόεδρε, δεν απευθύνομαι μόνο στη Βουλή αλλά θέτω και ερωτήματα. Ποιος θα μου απαντήσει; Εκπροσωπείτε μήπως εσείς την Κυβέρνηση;
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε, υπάρχουν και ανάγκες. Θα έρθει ο κύριος Υπουργός. Προχωρήστε.
      ΝΙΚΟΛΑΟΣ ΓΚΑΤΖΗΣ: Εν πάση περιπτώσει, θα προχωρήσω, αλλά περιμένω και συγκεκριμένες απαντήσεις.
      Κυρίες και κύριοι συνάδελφοι, αυτές οι παρανομίες που σήμερα νομιμοποιεί η Κυβέρνηση δεν είναι απλώς παρανομίες που στρέφονται σε ένα νόμο. Είναι παρανομίες που στρέφονται σε αποφάσεις του Συμβουλίου της Επικρατείας. Είναι πάρα πολύ σοβαρό το θέμα. Με απλά λόγια η Κυβέρνηση πραγματοποιεί με αυτήν τη διαδικασία ένα συνταγματικό πραξικόπημα, ακυρώνοντας διά νόμου τις αποφάσεις του Συμβουλίου της Επικρατείας. Πού ακούστηκε αυτό! Δεν είμαι νομικός, αλλά βρήκα και συζήτησα με ένα συνταγματολόγο, ο οποίος μου είπε ότι αυτό είναι ανήκουστο, αποφάσεις του Συμβουλίου της Επικρατείας να ακυρώνονται με διοικητικές πράξεις και με νόμους.
      Δεύτερον, εμείς είμαστε νομοθετική εξουσία. Η νομοθετική εξουσία, κύριοι συνάδελφοι, έχει πια μετατραπεί σε εκτελεστική εξουσία. Χορηγεί άδειες, κάνει πολεοδομία, κάνει χωροταξία, δίνει συντελεστές δόμησης και όλα αυτά έξω από κάθε νόμιμη διαδικασία. Γιατί για όλες αυτές τις διαδικασίες υπάρχει ο ΓΟΚ, υπάρχουν οι πολεοδομίες, υπάρχει το ρυθμιστικό σχέδιο, υπάρχουν οι χωροταξικές μελέτες κλπ. Είμαστε όμως μακριά από όλα αυτά.
      Νομίζουμε λοιπόν ότι είναι πάρα πολύ σοβαρά αυτά και δεν θα πρέπει να μείνουν έτσι, πρέπει να τα δει η Κυβέρνηση. Θα ήθελα μάλιστα να ήταν εδώ ο κ. Βενιζέλος, ο οποίος είναι ένας νέος πολιτικός με μέλλον, απ’ ό,τι φαίνεται, και συνδέει σήμερα το όνομά του με τέτοιες παρανομίες και συνταγματικές εκτροπές, που θα τον ακολουθούν για όλη του τη ζωή. Είναι πάρα πολύ σοβαρό το θέμα και θα πρέπει να το δει.
      Θέλω ακόμη να πω ότι για το συντελεστή δόμησης στο Μαρούσι αναφέρεται ο μικτός συντελεστής. Η Βουλή δηλαδή νομοθετεί ακόμα με τους συντελεστές αυτούς τους οποίους θέλει να δώσει στην περιοχή αυτή. Μιλάει, λοιπόν, το νομοσχέδιο για μικτό συντελεστή δόμησης. Τι υπολογίζεται δηλαδή; Τους δρόμους, τις πλατείες, τα ποτάμια κλπ.; Τα συμπεριλαμβάνουμε όλα;
      Τέλος, για το Μέγαρο Μουσικής κατ’ επανάληψη έχει αναφερθεί ότι θα γίνουν κάποιοι υπόγειοι χώροι. Δεν θα γίνουν απλώς υπόγειοι χώροι ή μόνο η σάλα η οποία έχει αναφερθεί. Εδώ πρόκειται για ολόκληρη όπερα και μάλιστα σε ξένο οικόπεδο. Αυτά όλα είναι που μας ανησυχούν και θέλουμε να τα προσέξει η Κυβέρνηση.
      Μια άλλη παρατήρηση: Διαβάζοντας τα Πρακτικά και την τοποθέτηση του κ. Βενιζέλου για το ρόλο της δικαιοσύνης, βλέπει κανείς μια επικίνδυνη φιλοσοφία και πρακτική για το πώς βλέπει και χρησιμοποιεί η Κυβέρνηση τους νόμους και τη δικαιοσύνη.
      Εκεί που δεν εξυπηρετούν οι αποφάσεις των δικαστηρίων τους σκοπούς της Κυβέρνησης και την πολιτική που θέλει να εξυπηρετήσει, έχουμε μία δεύτερη διάκριση των εξουσιών, παρακάμπτοντας τις αποφάσεις οι οποίες εκκρεμούν είτε στο Συμβούλιο της Επικρατείας είτε στα διοικητικά δικαστήρια. Αυτό που είπα προηγούμενα δηλαδή, αλλά εδώ δείχνει πώς μεθοδεύεται η όλη διαδικασία. Επί παραδείγματι, ενώ είχε δοθεί εντολή να σταματήσουν τα έργα στο Μαρούσι, στο νέο μουσείο της Ακρόπολης με διοικητική απόφαση συνεχίζονται. Και αυτά που κρίθηκαν παράνομα, έρχεται τώρα ο νόμος και τα νομιμοποιεί. Και οι κατασκευές αυτές που έγιναν νομιμοποιούνται και ό,τι έχει κάνει η δημοτική επιχείρηση η οποία συνεχίζει να λειτουργεί και μάλιστα με το καθεστώς αυτό έγινε χθες το ατύχημα, αντί να πάρει μέτρα και να προβεί στην κατεδάφιση, συνεχίζει. 
      Θεωρούμε πάρα πολύ επικίνδυνη, κύριοι Βουλευτές, την αντίληψη που λέει ότι τα δικαστήρια, όπως είπε ο κύριος Υπουργός στην επιτροπή, είναι φτηνά σήμερα και προσφεύγει ο καθένας. Απεναντίας, είναι πανάκριβα και δεν μπορεί να προσφύγει ο καθένας. Εκτός από το ότι είναι ακριβά, έχουν μπει και άλλοι περιορισμοί, σύμφωνα με τους οποίους δεν μπορούν να προσφύγουν ορισμένοι και ιδιαίτερα τα φτωχά λαϊκά στρώματα. Απ’ αυτήν την άποψη και ακριβά είναι και η Κυβέρνηση έχει την αντίληψη ότι πρέπει να τα κάνει ακριβότερα, ούτως ώστε να μην προσφεύγει κανένας στο Συμβούλιο της Επικρατείας. 
      Αυτές οι γενικές παρατηρήσεις κατά την άποψή μας είναι πάρα πολύ σοβαρές και θα τις βρούμε μπροστά μας και στην πολιτική αντίληψη που έχει η Κυβέρνηση για τη λειτουργία των νόμων, την πρακτική που ακολουθεί κλπ. 
      Θα ήθελα να αναφερθώ σε ορισμένα θέματα που έχουν να κάνουν με το νομοσχέδιο που συζητάμε. Ήθελα να συνδυάσω το άρθρο 1 με το άρθρο 2, γιατί ο κ. Βούγιας είπε ότι το ΚΚΕ έχει αντίρρηση και πού θα βρούμε ενδεκάμισι χιλιάδες εξειδικευμένους σε υψηλή τεχνολογία εργαζόμενους, για να μπορέσουν να εκπληρώσουν την αποστολή που έχει σήμερα η Ολυμπιακή Επιτροπή στη διοργάνωσή της με τα ΜΜΕ και άλλα. Μα, δεν είπαμε αυτό. Γιατί τα διαστρεβλώνετε; Εμείς είπαμε ότι σ’ αυτούς τους ενδεκάμισι χιλιάδες, απ’ ό,τι λέει το νομοσχέδιο, χρειάζονται χίλιοι πεντακόσιοι υψηλής εξειδίκευσης και υποβάλαμε το ερώτημα: «Γιατί δεν ανακοινώνεται στις εφημερίδες και στα ΜΜΕ ποιες είναι αυτές οι κατηγορίες ειδικοτήτων τις οποίες θέλετε να καλύψετε;» Κι αν δεν υπάρχουν Έλληνες, να φέρετε αλλοδαπούς για να κάνετε τη δουλειά σας. Αλλά με τους υπόλοιπους, που δεν είναι υψηλής εξειδίκευσης, δεν μπορεί να βρεθεί κανένας από τους πεντακόσιες χιλιάδες ανέργους που έχουμε; Αυτό είπαμε: δημοσιεύστε στην αγορά τις ανάγκες, τις ειδικότητες, για να δούμε πόσοι από τους πεντακόσιες χιλιάδες ανέργους μπορούν να καλύψουν αυτές τις θέσεις εργασίας. Όμως, δεν μπορεί να το κάνει, γιατί υπάρχουν τα μονοπώλια. Γι’ αυτό εμείς έχουμε χαρακτηρίσει αυτούς τους Ολυμπιακούς Αγώνες όχι εθνικό στόχο και εθνική προτεραιότητα, αλλά Ολυμπιακούς των μονοπωλίων και προτεραιότητα των Ολυμπιακών Αγώνων των μονοπωλίων. Τα μονοπώλια, με τις διασυνδέσεις που έχουν με το ΣΔΟΕ έχουν καταφέρει να έχουν δημιουργήσει τέτοιες σχέσεις συνεργασίας, ώστε να επιβάλουν τους δικούς τους όρους. Και μπαίνει το ερώτημα: Από τον πέμπτο μήνα μέχρι τον δέκατο, έξι μήνες, οι άνθρωποι αυτοί θα βρίσκονται στην Ελλάδα και δεν θα ασφαλίζονται. Αν αρρωστήσει κάποιος ή χτυπήσει, πού θα πάει; Ποιος θα του προσφέρει υγειονομικές υπηρεσίες; Η Ελλάδα, τα νοσοκομεία που πληρώνει ο ελληνικός λαός. 
      Κυριολεκτώ όταν λέω ότι το πληρώνει ο ελληνικός λαός, γιατί όπως θα δούμε και στον προϋπολογισμό που θα συζητήσουμε, μόνο το 4,3% του προϋπολογισμού των νοσηλευτικών ιδρυμάτων πληρώνει η Κυβέρνηση από τον κρατικό προϋπολογισμό. Γιατί λοιπόν δεν θα πρέπει αυτές οι εταιρίες να πληρώνουν τα ασφαλιστικά και να ασφαλίζονται εδώ; 
      Δεύτερον, να δείτε άλλη μεταχείριση στο φορολογικό σύστημα. Θα φορολογούνται με 20% αυτοτελή φορολόγηση χωρίς καμία άλλη περαιτέρω φορολογική επιβάρυνση. Το 20% σήμερα, κύριοι Βουλευτές, είναι ο τεκμαρτός μισθός ενός μεσαίου δημοσίου υπαλλήλου που φτάνει τα 5.500.000 το μήνα. Τέτοια φορολόγηση θα έχει. Για αυτό λέμε ότι είναι Ολυμπιακοί των μονοπωλίων, ότι η Κυβέρνηση δεν χάνει κάθε ευκαιρία να τα παίρνει από τους φτωχούς και να τα δίνει εκεί. 
     Επίσης θα ήθελα να αναφερθώ και σε άλλες διατάξεις, αν και δεν μας παίρνει ο χρόνος. Θα επανέλθω σε αυτά στη δευτερολογία μου. 
     Θα δείτε πως «χτυπιούνται» και οι εργασιακές σχέσεις και τα δικαιώματα, όχι μόνο για αυτούς τους εργαζόμενους οι οποίοι θα δουλεύουν ανεξάντλητα κλπ., αλλά και για τους αστυφύλακες και το Λιμενικό και την Πυροσβεστική που θα εργάζονται κάτω από ειδικές συνθήκες πενήντα έξι ώρες την εβδομάδα, από το τριανταπεντάωρο που έχουν σήμερα. Θα παίρνουν ένα επίδομα, μη λαμβάνοντας σοβαρά υπόψη ότι όλη αυτή η Πυροσβεστική Υπηρεσία που θα χρησιμοποιηθεί για τους Ολυμπιακούς Αγώνες, στην οποία σήμερα υπάρχουν τρεις χιλιάδες κενές θέσεις, σε τυχόν πυρκαγιά -γιατί θα γίνουν μέσα στο καλοκαίρι οι Ολυμπιακοί Αγώνες- δεν θα μπορέσει να καλύψει τις ανάγκες κατάσβεσης. 
     Από την άλλη μεριά το επίδομα αυτό, που δεν ξέρουμε πόσο θα είναι, δεν θα πρέπει να δοθεί και στους εναπομείναντες στα τμήματα, στους πυροσβεστικούς σταθμούς, όπου και αυτοί τελικά θα δουλεύουν διπλοβάρδια και τριπλοβάρδια για να καλύψουν τις ανάγκες, αφού δεν θα υπάρχει το κατάλληλο προσωπικό; 
     Να δούμε από την άλλη μεριά πώς χρησιμοποιείται -και με την τροποποίηση- η διάκριση στους αλλοδαπούς αθλητές; Το είχατε επτά χρόνια στην πρόταση, τώρα στην τροποποίηση το κάνετε πέντε. Κύριε Υπουργέ, εμείς δεν έχουμε αντίρρηση να ελληνοποιηθούν. Μάλιστα ο χρόνος αυτός που βάζετε είναι πολύ μεγάλος, ο χρόνος δηλαδή της δεκαετίας. 
     Σας ρωτάμε όμως: γιατί δεν το γενικεύετε; Γιατί υπάρχουν οικογένειες που είναι πέντε, δέκα χρόνια εδώ και δεν μπορούν να πάρουν την ελληνική υπηκοότητα. Κάντε το για όλους πέντε χρόνια, όπως ζητάτε σήμερα για τους αθλητές. Δεν θα έχουμε καμία αντίρρηση. Να περάσουν όλες τις διαδικασίες, Έλληνες είναι οι άνθρωποι. 
     Σήμερα όμως κάνετε μια διάκριση και δεν μπορούμε να συμφωνήσουμε σε τέτοιου είδους διακρίσεις, επειδή αυτοί είναι αθλητές και μπορούν να μας εκπροσωπήσουν στους Ολυμπιακούς Αγώνες. Άλλωστε θα δημιουργήσουμε διάφορα προβλήματα με τους Έλληνες που θα τους πάρουν ίσως τη θέση κλπ. Θα έχουμε και τέτοιου είδους προβλήματα. 
     Κύριοι Βουλευτές, υπάρχουν πολλά ζητήματα που έχουν να κάνουν με διάφορες διατάξεις, με χωροθετήσεις, έργα κλπ. Για το Μαρούσι σας είπα ήδη αρκετά και δεν θα επανέλθω. Να δούμε όμως ορισμένα άλλα. 
     Παραδείγματος χάρη, να δούμε το γήπεδο της ΑΕΚ. Τι γίνεται εκεί, κύριοι Βουλευτές; Εκεί παίρνουν εννέα στρέμματα του δημοσίου και κάνουν άλλες εγκαταστάσεις, πέρα από αυτές που υπήρχαν στο στάδιο αυτό. Θα κάνουν μεγάλα καταστήματα, θα δώσουν και το άλσος για εκμετάλλευση στην εταιρεία που θα χρηματοδοτήσει το έργο και μάλιστα, λέει, θα φυτευτούν και δέντρα σε πενήντα χιλιάδες στρέμματα. Πενήντα χιλιάδες στρέμματα δεν έχει όλη η Νέα Φιλαδέλφεια, αν βάλουμε και τους δρόμους. Εν πάση περιπτώσει, λέει και για όμορους δρόμους κλπ. 
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ή όπου αλλού. 
     ΝΙΚΟΛΑΟΣ ΓΚΑΤΖΗΣ: Ή όπου αλλού. 
     Το δημοτικό συμβούλιο πήρε μία απόφαση. Εμείς σεβόμαστε την απόφαση του δημοτικού συμβουλίου, όπως και τα αισθήματα των φιλάθλων της ΑΕΚ. Θέλουν το γήπεδό τους. Πού όμως; Εκεί που υπήρχε το παραχωρητήριο. Το δημοτικό συμβούλιο δεν συμφωνεί με το να γίνουν μεγάλα εμπορικά καταστήματα. Θα πάρουν τριάντα μέτρα ύψος, με συντελεστή ανώτερο από τα προσφυγικά που κτίζονται εκεί και θα είναι σαν τη μύγα μέσα στο γάλα, όταν τελικά και το γήπεδο αυτό δεν θα μπορέσει να δοθεί για τον αρχικό σκοπό για τον οποίο είχε πρώτα παραχωρηθεί, με το καθεστώς που υπήρχε. 
      Λέμε λοιπόν –σύμφωνα με την απόφαση του δημοτικού συμβουλίου τασσόμαστε κι εμείς- να γίνει εκεί που είχε δοθεί το παραχωρητήριο, να γίνουν αθλητικές εγκαταστάσεις, να μπορέσει η ΑΕΚ να λύσει τα προβλήματά της, να μπορέσουν και οι φίλαθλοι της ΑΕΚ, αλλά και η συνοικία να χρησιμοποιήσουν το γήπεδο και να αθλούνται.
      Δεν συμφωνούμε με τη δημιουργία αυτού του τέρατος που πάει να γίνει εκεί και την παραχώρηση του δάσους και όχι μόνο του δάσους, των εκτάσεων που θα καλύψει, αλλά και την εκμετάλλευση του ίδιου του δάσους.
      Για τα υπόλοιπα θα μιλήσω στη δευτερολογία μου, κύριοι Βουλευτές, και, όπως καταλαβαίνετε, –να το πω από τώρα- εμείς καταψηφίζουμε το νομοσχέδιο αυτό.
      ΠΡΟΕΔΡΕΥΩΝ (Κωνσταντίνος Βρεττός): Η κ. Ασημίνα Ξηροτύρη- Αικατερινάρη, Κοινοβουλευτική Εκπρόσωπος του Συνασπισμού της Αριστεράς των Κινημάτων και της Οικολογίας, έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Ευχαριστώ, κύριε Πρόεδρε. 
      Μας έμειναν περίπου οκτώμισι μήνες από την έναρξη των Ολυμπιακών Αγώνων, ένας χρόνος ιδιαίτερα μικρός, ασφυκτικός θα έλεγε κανείς, για όσα έργα και δράσεις πρέπει να τελειώσουν. Ο χρόνος λοιπόν είναι μικρός και το κόστος μεγάλο, ένα κόστος που συνεχώς αυξάνεται. Ο προϋπολογισμός είχε «κλειδώσει» το 2002 στα 4,1 δισεκατομμύρια ευρώ. Το Μάρτιο του 2003 το Υπουργείο παρουσίαζε τον προϋπολογισμό στα 4,6 δισεκατομμύρια. Μέχρι σήμερα δεν έχουμε καμία έγκυρη ενημέρωση και, κατά τις δικές μας εκτιμήσεις, -και δεν υπάρχει λόγος να εκνευριζόμαστε γι’ αυτό το θέμα- ο προϋπολογισμός θα φθάσει στα 6 δισεκατομμύρια ευρώ. Αν προσθέσουμε τα δύο δισεκατομμύρια περίπου από το κόστος του προϋπολογισμού «ΑΘΗΝΑ 2004» κι εγώ θέλω να σας μεταφέρω ότι ο κόσμος της περιφέρειας….
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Να το αφαιρέσουμε πρέπει, κυρία Ξηροτύρη, όχι να το προσθέσουμε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει, είναι ανταποδοτικό αυτήν τη στιγμή.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού):  Γιατί να το προσθέσουμε; Αφού είναι μέσα. Στο 4,6 είναι και για το «2004».
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αφήστε να ολοκληρώσω τη λογική μου. Είναι δαπάνες οι οποίες γίνονται…
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Μα, είναι παράλογο αυτό που λέτε. Δεν είναι λογικό.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εν πάση περιπτώσει. 
      Θα προσθέσω και κάτι άλλο που και εσάς θα σας φανεί παράλογο, αλλά για τους πολίτες της περιφέρειας είναι και το πρώτο που σας είπα και το δεύτερο εξίσου λογικό. Θα προσθέσω τα τρία δισεκατομμύρια ευρώ που υποστηρίζουν τα ολυμπιακά έργα από το Γ΄ Κοινοτικό Πλαίσιο Στήριξης, αυτά τα οποία προχωρούν σε βάρος, κατά τη δική μας άποψη, των έργων της περιφέρειας. Από το Γ΄ Κοινοτικό Πλαίσιο Στήριξης, που ξέρετε πάρα πολύ καλά ότι αυτή τη στιγμή οι απορροφήσεις και η πρόοδος των έργων στην περιφέρεια βρίσκονται σε χαμηλότατο επίπεδο, περίπου στο 12% και διαφαίνεται ότι υπάρχει και μία ηθελημένη αναποτελεσματικότητα για την προώθηση αυτών των πόρων στην περιφέρεια.
      Εν πάση περιπτώσει, υπάρχει ένας προϋπολογισμός που συνολικά μπορεί να τον εκτιμήσει κανείς είτε στα έξι δισεκατομμύρια ευρώ είτε στα δέκα προς όφελος του λεκανοπεδίου Αττικής. Είναι πολλά τα λεφτά και σημαντικές οι αυξήσεις. Επιβαρύνουν τους προϋπολογισμούς. Επιβάρυναν τον προϋπολογισμό του 2003, επιβαρύνουν ιδιαίτερα τον προϋπολογισμό του 2004 και αυτό θα γίνεται για μία τριετία και για μια τετραετία ακόμη. Και έτσι και αυτό το νομοσχέδιο έρχεται να αναζητήσει λύσεις για να καλυφθούν οι λεγόμενες «μαύρες τρύπες» του προϋπολογισμού. 
      Είναι γεγονός, κύριοι συνάδελφοι, ότι οι Ολυμπιακοί Αγώνες είναι μια εθνική υπόθεση. Όμως για μας είναι επίσης εθνική υπόθεση να διαφυλάξουμε και τα δημόσια αγαθά και το δημόσιο συμφέρον, όπως επίσης εθνική μας υπόθεση είναι να διαφυλάξουμε την περιφερειακή και την κοινωνική σύγκλιση και να έχουμε μία ορθή ιεράρχηση των προτεραιοτήτων. Ήθελα δε να τονίσω, ιδιαίτερα μετά το επεισόδιο που δημιουργήθηκε πριν από λίγο, ότι εξίσου εθνική μας υποχρέωση είναι να συγκρατήσουμε την ψυχραιμία μας και να μην αποτελέσει αυτό το εθνικό εγχείρημα ένα στοιχείο πόλωσης στον προεκλογικό αγώνα, από αυτά που χαρακτηρίζουν πραγματικά την πόλωση του δικομματισμού στον τόπο μας. 
      Ας δούμε λοιπόν ποια είναι αυτά τα χαρακτηριστικά του έκτου κατά σειρά ολυμπιακού πολυνομοσχεδίου. Η ΔΟΕ και βέβαια η Κυβέρνηση διακήρυτταν τον απόλυτο σεβασμό τους στο περιβάλλον που αποτελεί τον τρίτο πυλώνα του Ολυμπισμού. Όμως, σ’ αυτό το νομοσχέδιο το περιβάλλον επιβαρύνεται ακόμη περισσότερο. Ρυθμιστικά, χωροταξικά σχέδια ανατρέπονται και βέβαια θα έλεγα ότι «σημαντικές παρανομίες» στη δόμηση έρχονται να καλυφθούν και μάλιστα με τον ίδιο τρόπο είτε ως οικοδομικές άδειες είτε ως πολεοδομικές ρυθμίσεις τις οποίες καλούμαστε εμείς ως Βουλευτές να εγκρίνουμε.
      Έτσι, όχι παραμένουν ανοικτά, αλλά έντονα ανοικτά, τα μέτωπα από τη Μορφωκκλησιά, από το στάδιο του Καραϊσκάκη, από τις ορέξεις που έχουν δημιουργηθεί εκεί με τα δισεκατομμύρια του έργου «φάντασμα» του Καλατράβα στο Ολυμπιακό Στάδιο για την αναμόρφωσή του, από το Φάληρο και τις βαριές χρήσεις που εγκρίνονται εκεί, μέχρι το αμαρτωλό Μαρούσι, από το Ελληνικό μέχρι τους υπόλοιπους ελεύθερους κοινόχρηστους χώρους της Αθήνας. 
      Χαρακτηριστικές λοιπόν για τα παραπάνω οι διατάξεις αυτού του νομοσχεδίου, χαρακτηριστικές ακόμη περισσότερο για την επιβάρυνση των παραλιών  και ακόμη και των αρχαιολογικών χώρων αν δει κανείς μια παράγραφο που θα την επισημάνουμε στην κατ’ άρθρον συζήτηση, στη δευτερολογία. Και ακόμη χαρακτηριστικότερες ρυθμίσεις για την κερδοσκοπία στη χρήση γης μέχρι και την εκχώρησή τους στην πλήρως πλέον ιδιωτικοποιημένη εταιρεία «ΟΛΥΜΠΙΑΚΑ ΑΚΙΝΗΤΑ Α.Ε.» και κατ’ επέκταση και μεταβίβαση στην «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.».
      Διαπιστώνεται λοιπόν και μέσα από τις διατάξεις αυτού του νομοσχεδίου ότι τα μεγάλα οικονομικά συμφέροντα συνεχίζουν να ευνοούνται υπερβολικά, ότι υπάρχει αταξία και αναποτελεσματικότητα. Απ’ όλες αυτές τις διατάξεις καταλαβαίνει κανείς ότι το κράτος είναι αναποτελεσματικό και ότι την τελευταία στιγμή επιχειρεί ρυθμίσεις οι οποίες επιβαρύνουν ιδιαίτερα και το περιβάλλον και το λεκανοπέδιο της Αττικής αλλά και ταυτόχρονα δημιουργούν πολλά εύλογα ερωτηματικά για το πώς θα διαχειριστεί η πολιτεία τη δημόσια υγεία και όλο τον πλούτο από τον ιδρώτα του ελληνικού λαού αλλά και τις ολυμπιακές εγκαταστάσεις κυρίως όσον αφορά την μεταολυμπιακή τους χρήση. Αυτές οι εγκαταστάσεις γίνονται ιδιαίτερα ελκυστικές, γίνονται τα λεγόμενα «φιλέτα» του δημοσίου και αυτό διότι με τις ρυθμίσεις του νομοσχεδίου και των προηγούμενων νομοσχεδίων οι παραλιακές εκτάσεις, το δημοσιογραφικό χωριό στο Μαρούσι, όπως και άλλες εκτάσεις, κατακλύζονται από νέες χρήσεις γης, επιβαρύνονται με εμπορικές δραστηριότητες επιβαρύνονται με υψηλούς συντελεστές δόμησης, αλλά και με εγκαταστάσεις και κατασκευές πολλές φορές που δεν είναι απαραίτητες για τις ανάγκες των Ολυμπιακών Αγώνων.
      Όλες λοιπόν αυτές οι ρυθμίσεις και οι πρόσθετες χρήσεις γης θα δοθούν, θα εκχωρηθούν στην «ΕΤΑ Α.Ε.» ούτως ώστε αυτή στη συνέχεια μέσω των διαδικασιών της και πολύ περισσότερο όταν εισαχθεί στο χρηματιστήριο και γίνει πλέον ιδιωτική εταιρεία με 66% στους ιδιώτες να τα εκχωρήσει βέβαια στους ιδιώτες.
      Ελκυστικά λοιπόν και τα ολυμπιακά ακίνητα και οι ολυμπιακές εγκαταστάσεις και αντίστοιχα ελκυστικές όλες οι υποδομές και οι εγκαταστάσεις που περιέρχονται σ’ αυτήν την περιβόητη «ΕΤΑ Α.Ε.» για τους ιδιώτες. 
      Εμείς είμαστε αντίθετοι σε αυτήν τη λογική και την τακτική. Κρίνουμε σκανδαλώδες το γεγονός ότι η «ΕΤΑ Α.Ε.» αποκτά ό,τι θα έχει ήδη πληρώσει ο ελληνικός λαός και στην πραγματικότητα δεν θα βρίσκεται πλέον υπό καθεστώς δημόσιας κτήσης, όπως έπρεπε να είναι. Ήδη με το ν. 3016/2002 ιδρύθηκε η «ΟΛΥΜΠΙΑΚΑ ΑΚΙΝΗΤΑ Α.Ε.» η οποία λειτουργούσε μέχρι τώρα χάριν του δημοσίου συμφέροντος στην οποία ανατέθηκε η μεταολυμπιακή αξιοποίηση των παραπάνω με τη μορφή εκμισθώσεων αλλά όχι πωλήσεων. Με την παράγραφο 7α του άρθρου 7 του νομοσχεδίου η «ΟΛΥΜΠΙΑΚΑ ΑΚΙΝΗΤΑ Α.Ε.» παύει να λειτουργεί χάριν του δημοσίου συμφέροντος και μετατρέπεται σε ιδιωτική εταιρεία η οποία δεν ανήκει στο δημόσιο και στον ευρύτερο δημόσιο τομέα.
      Με αυτόν τον τρόπο οι εκμισθώσεις αλλά και οι πωλήσεις αυτής της εταιρείας καθίστανται αδιαφανείς και ανεξέλεγκτες από το Κοινοβούλιο και τη διοικητική δικαιοσύνη. Δεν μπορούμε να συμφωνήσουμε σε καμία περίπτωση με αυτήν τη ρύθμιση. 
      Από την άλλη πλευρά, υπενθυμίζουμε ότι με το ν. 2636/98 όπως τροποποιήθηκε με το άρθρο 9 του ν.2837/2000, συστήθηκε η «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.», στην οποία παραχωρήθηκε για ενενήντα εννέα χρόνια η διοίκηση, η διαχείριση και η εκμετάλλευση των επιχειρηματικών μονάδων του ΕΟΤ, τα οποία η ΕΤΑ έχει το δικαίωμα να εκμισθώνει ακόμα και να πουλάει στους ιδιώτες. Τώρα, με τις ρυθμίσεις του άρθρου 7 και οι ολυμπιακές εγκαταστάσεις εκχωρούνται στην «ΕΤΑ Α.Ε.». 
      Να σας θυμίσω, κύριοι συνάδελφοι, ότι με το ν. 3159/2003 ο στρατηγικός εταίρος μπορεί να αποκτήσει πλειοψηφία στο διοικητικό συμβούλιο της «ΕΤΑ Α.Ε.», παρ’ όλο που θα κατέχει μόλις το 15% έως 20% των μετοχών και να αναλάβει τη διοίκηση και διαχείριση της «ΕΤΑ Α.Ε.». Υπό τον ολυμπιακό λαμπερό μανδύα, λοιπόν, τα σχέδια της «ΕΤΑ Α.Ε.». 
      Το νομοσχέδιο προσπαθεί να κλείσει ανοικτά πολεοδομικά θέματα των ολυμπιακών εγκαταστάσεων με χαρακτηριστικό το δημοσιογραφικό χωριό στον Άγιο Θωμά στο Μαρούσι. Είναι γνωστές οι αντιδράσεις των κατοίκων, είναι γνωστό ότι ο Δήμος Αμαρουσίου διέθεσε σε ιδιώτες τη χρήση αυτών των εκτάσεων μετά από ένα διαγωνισμό, ο οποίος είχε αρκετά μελανά σημεία, όσον αφορά τις διαδικασίες ανάθεσης. 
      Οι ρυθμίσεις του ΥΠΕΧΩΔΕ, οι οποίες έγιναν για τον συντελεστή δόμησης και κυρίως με την κατανομή του στα διάφορα οικοδομικά τετράγωνα, έφεραν το θέμα στο Συμβούλιο Επικρατείας, το οποίο με ομόφωνη απόφαση της ολομέλειάς του απέρριψε αυτές τις ρυθμίσεις. 
      Τελικά, με το νομοσχέδιο επιχειρείται η συμμόρφωση ως προς τις υποδείξεις του Συμβουλίου Επικρατείας. Αρχίζει ένας νέος κύκλος καθορισμού των συντελεστών δόμησης και βέβαια, όλες αυτές οι ρυθμίσεις θα τεθούν και πάλι στην κρίση του Συμβουλίου Επικρατείας σε περίπτωση νέας προσφυγής. Γιατί η εξαρχής διαχείριση αυτού του θέματος παραβίασε κατά τέτοιον τρόπο και το σχεδιασμό και το ρυθμιστικό σχέδιο της Αθήνας και τις διαδικασίες και τον κώδικα δεοντολογίας και της Τοπικής Αυτοδιοίκησης. Νομίζω ότι Τοπική Αυτοδιοίκηση και κυβέρνηση έχουν συναινέσει αρμονικά για μια σειρά παραβιάσεων κανόνων και διατάξεων. 
      Τώρα, φταίνε οι κάτοικοι που αντιδρούν, φταίει το Συμβούλιο Επικρατείας που δημιουργείται αυτή η αταξία; Όχι βέβαια. Αν θελήσουμε να δούμε, κύριοι συνάδελφοι, τα παραδείγματα από το Σίδνεϊ και τη Βαρκελώνη, θα διαπιστώσουμε ότι εκεί ήταν τελείως αντίθετη η κατάσταση. Εκεί υποβαθμισμένες περιοχές αναβαθμίστηκαν και χρησιμοποιήθηκαν για τις ολυμπιακές εγκαταστάσεις. 
      Εδώ, γίνεται ακριβώς το αντίθετο. Συμφορημένες περιοχές, εκεί όπου τα ιδιωτικά συμφέροντα συγκεντρώνονται περισσότερο, επιβαρύνονται με πολύ περισσότερες χρήσεις, με μεγαλύτερο συντελεστή δόμησης, αποτελούν το πρόσχημα των ολυμπιακών εγκαταστάσεων, για να δοθούν στη συνέχεια ως φιλέτα στην ιδιωτική πρωτοβουλία.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ποια είναι μη επιβαρημένη περιοχή;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Στο Σίδνεϊ ήταν το Ολυμπιακό Χωριό. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, στην Αθήνα, πού θα έπρεπε να πάμε; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα σας απαντήσω μετά, πάντως στο Σίδνεί η περιοχή που αναβαθμίστηκε ήταν μια περιοχή –σχεδόν- απόθεσης απορριμμάτων. 
      Το μουσείο της Ακρόπολης είναι ένα έργο τεράστιας σημασίας, όπως εκτενώς η εισηγητική έκθεση αναφέρει. Όμως, αυτήν τη στιγμή με τη ρύθμιση που προτείνετε γίνεται το χαρακτηριστικότερο δείγμα για τον τρόπο που νομοθετεί η Κυβέρνηση. Προκειμένου να καλυφθούν τα αδιέξοδα στη χωροθέτησή του και οι παρανομίες κατά την κατασκευή και τις εκσκαφές λόγω του αρχαιολογικού χώρου, στον οποίο έχει τοποθετηθεί το μουσείο της Ακρόπολης, τελικά η όλη μελέτη και η έγκριση της οικοδομικής άδειας γίνεται παράγραφος αυτού του νόμου.
      Πρώτη φορά μ’ αυτό το νομοσχέδιο φαίνεται ότι εγκρίνουμε και οικοδομικές άδειες. Έχουμε εγκρίνει μέχρι τώρα πολλές πολεοδομικές ρυθμίσεις. Δηλαδή, έχουμε γίνει πολεοδόμοι, τώρα θα γίνουμε ακριβώς και μελετητές που θα εγκρίνουμε τις οικοδομικές άδειες.
      Εμείς καταλαβαίνουμε την πολύ μεγάλη σημασία που έχει το μουσείο της Ακρόπολης, αλλά νομίζουμε ότι η Κυβέρνηση είχε το χρόνο να αντιμετωπίσει με καλύτερο τρόπο την ανέγερση ενός από τα σημαντικότερα μουσεία της χώρας –ίσως και του κόσμου- ένα έργο που έχει στην ιστορία του έναν αρχιτεκτονικό διαγωνισμό, αλλά έχει και μία έντονα αμφισβητούμενη χωροθέτηση.
      Με το άρθρο 1 προβλέπεται με απλουστευμένες διαδικασίες η είσοδος και εργασία στη χώρα μας εξειδικευμένου προσωπικού. Ο καθορισμός των ειδικοτήτων και του αντικειμένου παραπέμπεται σε υπουργική απόφαση. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Θα χρειαστώ και εγώ, κύριε Πρόεδρε, τα τέσσερα λεπτά επιπλέον.
      Είναι γεγονός ότι η χώρα μας έχει υψηλό επίπεδο ανεργίας, ιδίως στους νέους και τους πτυχιούχους που έχουν εξειδίκευση. Επομένως όλες αυτές οι ανάγκες έπρεπε να προσδιοριστούν πολύ νωρίτερα. Δεν είναι δυνατόν, δηλαδή, αυτή τη στιγμή να προσδιορίζεται ο αριθμός και να παραπέμπεται σε υπουργική απόφαση να προσδιοριστούν οι ειδικότητες.
      Εμείς νομίζουμε ότι ήσασταν σε θέση και ως Κυβέρνηση –αλλά και η «ΑΘΗΝΑ 2004»- από πολύ νωρίς να προσδιορίσετε αυτές τις ειδικότητες και να καταβληθεί κάθε προσπάθεια να εξαντληθεί αυτό το δυναμικό, το οποίο χρειάζεται, από το δυναμικό της χώρας μας. Η ανεργία στους νέους –και μάλιστα στους νέους πτυχιούχους- αγγίζει σήμερα το 35% και είναι, κύριοι συνάδελφοι, το υψηλότερο ποσοστό ανεργίας στα κράτη-μέλη της Ευρωπαϊκής Ένωσης. Αυτό, όμως, φαίνεται ότι δεν έχει προβληματίσει σοβαρά την Κυβέρνηση. 
      Όσον αφορά στα εργασιακά θέματα που εμφανίζονται και αφορούν σ’ αυτούς τους ανθρώπους, όπως και στα ασφαλιστικά, θα πρέπει να διασφαλιστεί ότι θα υπάρχει πλήρης σεβασμός και θα διασφαλίζονται τα ίδια εργασιακά δικαιώματα και το ίδιο ασφαλιστικό σύστημα.
      Η χωροθέτηση της πανεπιστημιούπολης Πειραιά είναι γεγονός που θα επιφέρει μία σημαντική επιβάρυνση. Αυτό δεν το λέμε γιατί δεν θέλουμε τη χωροθέτηση, αλλά πρέπει να δούμε τα μεγάλα προβλήματα που παρουσιάζονται. Δεκαέξι χιλιάδες αναμένεται να είναι ο αριθμός των φοιτητών. Η εγκατάσταση του πανεπιστημίου πράγματι εξυπηρετεί δημόσια ωφέλεια, αλλά θα πρέπει να δούμε όλα τα θέματα μέσα από ένα συνολικότερο πολεοδομικό σχεδιασμό, να μας είναι γνωστές οι μελέτες για τη διασφάλιση των χώρων στάθμευσης των αυτοκινήτων, για την εξασφάλιση όλων των απαραίτητων κοινόχρηστων χώρων για τη λειτουργία του πανεπιστημίου.
      Όσον αφορά στη μαρίνα της Ζέας, άλλα προβλέπει η περιβαλλοντική και χωραταξική μελέτη ανάπτυξης του Δήμου Πειραιά. Προβλέπεται αναβάθμιση με γνώμονα τη χρήση από τους κατοίκους, τη διαφύλαξη του φυσικού, ιστορικού και αρχιτεκτονικού τοπίου και της ιδιαίτερης φυσιογνωμίας τους.
      Όμως, οι ρυθμίσεις που καλούμαστε σήμερα να ψηφίσουμε –και μάλιστα εν είδει πολεοδομικών ρυθμίσεων, προκειμένου να αξιοποιήσουν και αυτό το «φιλέτο» του δημοσίου- πραγματικά επιβαρύνουν και καταστρατηγούν αυτήν τη χωροταξική και περιβαλλοντολογική μελέτη, χωρίς βέβαια να υπάρχει καμία μελέτη έγκρισης περιβαλλοντολογικών όρων και πολλά άλλα πράγματα.
      Όσον αφορά στο σταθμό στην περιοχή του Νέου Φαλήρου, αντιλαμβανόμαστε ότι πρέπει να γίνει σύνδεση με το στάδιο Καραϊσκάκη. Όμως, δεν μπορούμε να αντιληφθούμε τις πρόσθετες χρήσεις γης που επιβάλλετε σ’ αυτό το σταθμό, δηλαδή τα εδάφια β΄ και γ΄ και βέβαια το θέμα των ωραρίων λειτουργίας των καταστημάτων, για τα οποία διαμαρτύρεται –και ορθώς- και ο Εμπορικός Σύλλογος.
      Όσον αφορά την τροπολογία για το γήπεδο της ΑΕΚ, θα έλεγα ότι η περίπτωση του Σταδίου Καραϊσκάκη φαινόταν να είναι πιο απλή. Η περίπτωση του γηπέδου της ΑΕΚ έγινε ιδιαίτερα περίπλοκη, γιατί η Κυβέρνηση αδιαφόρησε για την τοπική κοινωνία. Υπήρξε η αντίδραση των κατοίκων της Νέας Φιλαδέλφειας και η προσφυγή τους στο Συμβούλιο της Επικρατείας. 
      Η διαφαινόμενη απόρριψη του σχεδίου Γρανίτσα ως αντισυνταγματικού, κινητοποίησε την Κυβέρνηση –γιατί έρχονται και εκλογές- και καταθέτει αυτήν την τροπολογία. Όμως επιμένουμε –και νομίζω ότι και ο Δήμος της Νέας Φιλαδέλφειας θέτει πολύ σωστά το θέμα- ότι το γήπεδο πρέπει να προχωρήσει, αλλά από την άλλη πλευρά, σε καμία περίπτωση δεν μπορούν να προστεθούν όλες αυτές οι εμπορικές χρήσεις, όλη αυτή η επιβάρυνση, η παραχώρηση της δημόσιας έκτασης και ένα σωρό άλλα θέματα τα οποία θα μας δοθεί η δυνατότητα να τα συζητήσουμε στη συνέχεια.
      Τελειώνοντας, κύριοι συνάδελφοι, χαρακτηρίζοντας αυτό το νομοσχέδιο ως βαθύτατα αντιπεριβαλλοντικό, θα ήθελα να αναφερθώ στο άρθρο 10, όπου βρίσκεται μία σκανδαλώδης διάταξη που δεν σέβεται την εκπεφρασμένη πολιτική βούληση και τον κόπο όλων των Κοινοβουλευτικών Ομάδων που συμβάλαμε τότε, προ διετίας, στο νομοσχέδιο για τον αιγιαλό, με την εισαγωγή εξαιρέσεων στη δυνατότητα παραχώρησης απλής χρήσης αιγιαλού, όταν πρόκειται για εκτάσεις με περιβαλλοντολογική και αρχαιολογική σημασία.
      Αυτή τη στιγμή εδώ δίδεται αυτή η δυνατότητα, αρκεί να υπάρχει η έγκριση του Υπουργού. Θα σας παρακαλούσα τουλάχιστον αυτό να το αποσύρετε.
      Ευχαριστώ, κύριε Πρόεδρε. Τα υπόλοιπα στη δευτερολογία μου.
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων:
      α) Του Υπουργείου Ανάπτυξης: «Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Υδατικών Πόρων της Λαϊκής Δημοκρατίας της Κίνας για τη συνεργασία σε θέματα υδατικών πόρων» και 
      β) Του Υπουργείου Γεωργίας: «Κύρωση του Μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα».
      Ο κ. Ευτύχιος Κοντομάρης έχει το λόγο.
      ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, κυρίες και κύριοι συνάδελφοι, κατ’ αρχήν θεωρώ ότι το σχέδιο νόμου που συζητάμε για τη ρύθμιση θεμάτων ολυμπιακής προετοιμασίας και άλλες διατάξεις είναι μία πρωτοβουλία της Κυβέρνησης που θέλει να αντιμετωπίσει προβλήματα, τα οποία είναι απαραίτητο να λυθούν αυτήν τη χρονική περίοδο και να δρομολογηθούν, ώστε να γίνουν ομαλά, χωρίς πρόβλημα, οι Ολυμπιακοί Αγώνες και να ρυθμίσει ζητήματα που είναι σε εκκρεμότητα και οφείλουμε να τα ρυθμίσουμε, ώστε να προχωρήσουμε αποφασιστικά.
  Με αυτήν την παρατήρηση κατ’ αρχήν εισηγούμαι και στηρίζω αυτήν την πρωτοβουλία και υπερψηφίζω το σχέδιο νόμου, ιδιαίτερα στα θέματα του άρθρου 1 που αναφέρονται στους αλλοδαπούς, στο άρθρο 2 που αναφέρεται στην αυτοτελή φορολόγηση και στη συνέχεια σε όλα τα άρθρα που αναφέρονται στην πρόσληψη για το πλαίσιο προγραμμάτων επιχορήγησης νέων θέσεων εργασίας για την «ΑΘΗΝΑ 2004», για τις χωροθετήσεις οι οποίες προβλέπονται, καθώς επίσης και για την πρωτοβουλία που παίρνει η Κυβέρνηση για το γήπεδο της ΑΕΚ. 
     	Θεωρώ ότι πραγματικά αυτή η πρωτοβουλία έρχεται να καλύψει τη λύση που έπρεπε να δώσουν τοπικά οι φορείς. Η Κυβέρνηση λοιπόν δεν μένει αδιάφορη και θέλει να λύσει αυτό το πρόβλημα, όπως θεωρώ ότι πρέπει να λύσουμε και το πρόβλημα του γηπέδου του Παναθηναϊκού.
      Θέλω να σταθώ περισσότερο στο χρόνο που έχω στην τροπολογία που έχω καταθέσει με γενικό αριθμό 1976 και ειδικό 115. Αυτή η τροπολογία βασίζεται πάνω απ’ όλα σε αποφάσεις του Συμβουλίου Επικρατείας και μάλιστα συγκεκριμένα στην απόφαση 3/2000, όπου εκεί ρυθμίζεται και αποφασίζεται ότι ως χρόνος διαλύσεως της ανωνύμου εταιρείας νοείται μεταξύ άλλων και ο χρόνος κηρύξεως αυτής σε πτώχευση, ως ευθυνόμενοι δε κατά τας αυτάς διατάξεις για την πληρωμή των ως άνω φόρων, νοούνται εκείνοι οι οποίοι κατά τον ως άνω χρόνο, έχοντας αναλάβει καθήκοντα, διοικούν και εκπροσωπούν νομίμως την ανώνυμη εταιρεία. Συνεπώς ο παραιτηθείς από τη διοίκηση ανωνύμου εταιρείας δεν ευθύνεται κατά τας ως άνω διατάξεις.
     Ακόμη στην ίδια απόφαση του Συμβουλίου Επικρατείας φαίνεται και ορίζεται ως κρίσιμος χρόνος, μεταξύ των άλλων, ο χρόνος της διαλύσεως της ανώνυμης εταιρείας ως τοιαύτης νοούμενης και της κηρύξεως αυτής σε πτώχευση, προκειμένου να προσδιοριστούν τα συγκεκριμένα εκείνα πρόσωπα, διευθυντικά, διαχειριστές, διευθύνοντες σύμβουλοι, εκκαθαριστές και νόμιμοι εκπρόσωποι, οι οποίοι διοικούν κατά το προαναφερθέν χρονικό σημείο το νομικό πρόσωπο της ανώνυμης εταιρείας.
      Η τροπολογία, λοιπόν, που έχω υποβάλει λέει το εξής πράγμα: «Για τις αθλητικές ανώνυμες εταιρείες, οι οποίες μπορούσαν να μπουν στο καθεστώς της ειδικής εκκαθάρισης, ορίζεται ότι πρώην μέλη διοικήσεων αυτών των εταιρειών, που δεν υπήχθησαν σε αυτό το ευεργετικό καθεστώς, ευθύνονται ατομικά για τα χρέη τους προς το δημόσιο κατά το χρόνο που αυτά βεβαιώθηκαν». 
      Κύριοι συνάδελφοι, είναι φανερό πως όταν έχουν αποχωρήσει πριν από την ψήφιση του ν. 3057/2000, ουσιαστικά δεν έχουν ευθύνη. Το δημόσιο δεν χαρίζει αυτά τα χρήματα και αυτούς τους φόρους σε κανέναν, αλλά πληρώνονται απ’ αυτούς που υπεύθυνα έπρεπε στη συγκεκριμένη χρονική περίοδο να προχωρήσουν στο ειδικό καθεστώς της πτώχευσης και να χρεωθούν με όλα αυτά τα χρέη που πρέπει να δοθούν από τα συγκεκριμένα αυτά πρόσωπα.
      Κύριε Πρόεδρε, κυρίες και κύριοι συνάδελφοι, εγώ εισηγούμαι προς τον Υπουργό να κάνει δεκτή αυτήν τη με γενικό αριθμό 1976 και ειδικό αριθμό 115 τροπολογία, δεδομένου ότι και το Συμβούλιο της Επικρατείας συμφωνεί με τα όσα αναφέρω στην τροπολογία. Έτσι, και το δημόσιο δεν χάνει τα χρήματά του, αλλά και αυτοί, που είναι υπεύθυνοι, πληρώνουν.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, εν όψει της διοργάνωσης των Ολυμπιακών Αγώνων εισήχθη στα σχολεία ο θεσμός της Ολυμπιακής Παιδείας ως η μορφωτική εκείνη διαδικασία που αποσκοπεί στη διαμόρφωση προτύπων συμπεριφοράς των νέων, σύμφωνα με τις διαχρονικές αξίες του Ολυμπισμού και λαμβάνοντας υπ’ όψιν τα στοιχεία του σύγχρονου πολιτισμού. Έτσι, συνδέουμε το παρελθόν με τις σύγχρονες εκπαιδευτικές και πολιτιστικές αξίες, συνδυάζοντας την καλλιέργεια του σώματος με την πνευματική διάσταση του ανθρώπου.
      Για τη διδασκαλία της Ολυμπιακής Παιδείας έχουν προσληφθεί δύο χιλιάδες καθηγητές Φυσικής Αγωγής, οι οποίοι επιμορφώθηκαν, υποστήριξαν με πίστη το πρόγραμμα και κατόρθωσαν να ευαισθητοποιήσουν τους μαθητές και την κοινωνία στις αξίες του Ολυμπισμού.
      Παρ’ όλα αυτά και ενώ απομένουν μόλις έξι μήνες μέχρι τη λήξη της σύμβασής τους, το Υπουργείο Παιδείας δεν έχει ξεκαθαρίσει με σαφήνεια ποιο θα είναι το μέλλον τόσο του θεσμού όσο και του εργασιακού καθεστώτος των καθηγητών, μολονότι είναι κοινά αποδεκτή η χρησιμότητα του θεσμού της Ολυμπιακής Παιδείας και, κατά την άποψή μας, θα πρέπει να ενταχθεί ως μάθημα στο αναλυτικό πρόγραμμα των σχολείων. 
      Όμως, η θέση του Υπουργείου Παιδείας είναι ουσιαστικά ασαφής και αόριστη. Είναι χαρακτηριστική η απάντηση του Υπουργείου σε πρόσφατη ερώτησή μας. Θα σας διαβάσω ένα τμήμα της απάντησης του Υφυπουργού κ. Θωμά: «Το Υπουργείο στοχεύει πολύ πιο μακριά από το 2004, γιατί θεωρεί ότι το πρόγραμμα Ολυμπιακή Παιδεία αναβαθμίζει την ποιότητα του εκπαιδευτικού έργου και ενισχύει το θεσμό του ανοιχτού σχολείου. Μέσα από το πρόγραμμα της Ολυμπιακής Παιδείας με ευαισθησία και γνώση οικοδομούμε το ανοιχτό σχολείο, ένα ανοιχτό σχολείο το οποίο προσκαλεί τη μαθηματική και εκπαιδευτική κοινότητα, τους συλλόγους γονέων και κηδεμόνων, την κοινωνία των πολιτών να συμμετέχουν σε μία σειρά από δραστηριότητες, πρωτοβουλίες και εκδηλώσεις για τον πολιτισμό, τον αθλητισμό, το ελεύθερο χρόνο». 
      Ενώ, λοιπόν, αναγνωρίζεται η σημασία και ο ρόλος της Ολυμπιακής Παιδείας στο σύγχρονο σχολείο, δεν ξεκαθαρίζεται, όπως βλέπετε και απ’ αυτήν την απάντηση που είναι προχθεσινή, τίποτα το συγκεκριμένο τόσο για το μάθημα όσο και τους καθηγητές που διδάσκουν. 
      Για αυτούς τους λόγους, έχουμε καταθέσει μαζί με άλλους συναδέλφους, την κ. Κόλλια, την κ. Παπακώστα και την κ. Φουντουκίδου, σχετική τροπολογία για το άρθρο 10, το οποίο αναφέρεται σε διάφορες ρυθμίσεις.
Ζητούμε να προστεθεί παράγραφος που να καθιερώνει το μάθημα της Ολυμπιακής Παιδείας μόνιμα στην εκπαίδευση και μετά το 2004 και οι καθηγητές της Φυσικής Αγωγής που το διδάσκουν να συνεχίσουν να εργάζονται με το ίδιο καθεστώς.
	Κύριε Πρόεδρε, πιστεύω ότι το θέμα πρέπει να ξεκαθαριστεί τώρα. Παρακαλώ τον κύριο Υπουργό να δεχθεί την τροπολογία με γενικό αριθμό 1975 και ειδικό 114, που εμπροθέσμως έχουμε καταθέσει και να συμπεριληφθεί σαν ξεχωριστή παράγραφος στο τελευταίο άρθρο του υπό συζήτηση νομοσχεδίου.
	Σας ευχαριστώ πολύ.
	ΠΡΟΕΔΡΕΥΩΝ (Κωνσταντίνος Βρεττός): Ο κ. Μάνος έχει το λόγο.
	ΣΤΕΦΑΝΟΣ ΜΑΝΟΣ: Κύριε Πρόεδρε, κυρίες και κύριοι Βουλευτές, η πολεοδομική μας νομοθεσία από το 1923, δηλαδή εδώ και ογδόντα χρόνια, προβλέπει ότι τα σχέδια πόλης και οι όροι δόμησης διαμορφώνονται με τον εξής τρόπο: είτε με πρωτοβουλία της διοίκησης είτε με πρωτοβουλία της Τοπικής Αυτοδιοίκησης. Και στις δύο περιπτώσεις πρέπει η Τοπική Αυτοδιοίκηση να ενημερώσει τη διοίκηση και η διοίκηση την Τοπική Αυτοδιοίκηση. Στη συνέχεια, την πρωτοβουλία αναλαμβάνει η διοίκηση, ο αρμόδιος Υπουργός που προτείνει ένα προεδρικό διάταγμα που περνά από το Συμβούλιο Επικρατείας για τον έλεγχο της νομιμότητας και έτσι καθορίζονται ή αλλάζουν τα σχέδια πόλης και οι όροι δόμησης.
	Ο κύριος Υπουργός Πολιτισμού έχει μετατρέψει σ’ ένα είδος εργοστασίου τη δημιουργία νόμων και διατάξεων που παραβιάζουν αυτήν τη βασική αρχή των τελευταίων ογδόντα ετών στην πολεοδομική μας νομοθεσία. Τι προσπαθεί, δηλαδή, να κάνει ο Υπουργός; Μετακυλίει σε μας, τους Βουλευτές, τις ευθύνες του, παρακάμπτοντας τελείως την Τοπική Αυτοδιοίκηση και παρακάμπτοντας τον προληπτικό έλεγχο της νομιμότητας του Συμβουλίου Επικρατείας. Αυτό, λοιπόν, το κάνει ο κύριος Υπουργός Πολιτισμού καθ’ έξιν. 
      Όλο αυτό το νομοσχέδιο είναι γεμάτο από διατάξεις που κανονικά θα έπρεπε να εκδοθούν με πρωτοβουλία και ευθύνη του ίδιου του Υπουργείου ή ενδεχομένως και του Υπουργείου ΠΕΧΩΔΕ και όχι με ευθύνη της Βουλής. 
      Εγώ τουλάχιστον δεν μπορώ να αναλάβω την ευθύνη να εγκρίνω οποιαδήποτε απ’ αυτές τις ρυθμίσεις, διότι σας βεβαιώνω ότι για τις περισσότερες απ’ αυτές, επειδή ακριβώς δεν υπήρχε η έκθεση στο διάλογο με την Τοπική Αυτοδιοίκηση, δεν μπορώ να ξέρω ποιες θα είναι οι συνέπειες. Εξ’ αυτής της αιτίας, απορρίπτω ολοκληρωτικά όλο το νομοσχέδιο.
	Υπάρχει το ενδεχόμενο να αντιτείνει ο κύριος Υπουργός, «όμως, ότι αυτά είναι επείγοντα. Έχουμε Ολυμπιακούς Αγώνες». Το δέχομαι αυτό. Θα μπορούσα να συμφωνήσω, εάν επεκαλείτο το επείγον των Ολυμπιακών Αγώνων, να πω ότι η Βουλή εξουσιοδοτεί τον κύριο Υπουργό να κάνει κατά την κρίση του. Θα ήταν εντιμότερο αυτό, αλλά τότε θα είχε και την ευθύνη όσων ανελάμβανε. Τώρα απλώς προσπαθεί να μας περάσει την ευθύνη για πράγματα τα οποία είμαι βέβαιος ότι πολύ λίγοι αντιλαμβάνονται.
	Για να καταστήσω σαφές αυτό το οποίο λέω, θα αναφερθώ σε ένα μόνο παράδειγμα. Το άρθρο 7 παράγραφος 9 λέει τα εξής: «Το Εθνικό Μουσείο Σύγχρονης Τέχνης θα στεγαστεί στις υφιστάμενες κτιριακές εγκαταστάσεις του παλαιού εργοστασίου Φιξ». Αυτό έχει καμία σχέση με τους Ολυμπιακούς Αγώνες; Μήπως έχει και δεν το ξέρω, κύριε Υπουργέ;
	Τι λέει στη συνέχεια; «Οι υφιστάμενες κτιριακές εγκαταστάσεις θα ανακατασκευαστούν, θα μετασκευαστούν, θα επισκευαστούν, θα ενισχυθούν και θα εκσυγχρονιστούν σύμφωνα με τις λειτουργικές απαιτήσεις του Εθνικού Μουσείου Σύγχρονης Τέχνης».
	Το εργοστάσιο Φιξ ήταν αρχιτεκτόνημα του γνωστού αρχιτέκτονα Ζενέττου. Εδώ, λοιπόν, λέει ότι όλα αυτά θα αλλάξουν, θ’ μετασκευαστούν κ.λπ. Συνεπώς, δε φαντάζομαι να διατηρηθεί τίποτα από το αρχιτεκτόνημα του Ζενέττου.
      Πιο κάτω λέει –θέλω να το συνδυάσω με αυτό που λέει παρακάτω- ότι για τους όρους δόμησης θα εφαρμοστούν τα ισχύοντα για το συγκεκριμένο οικοδομικό τετράγωνο με εξαίρεση το μέγιστο  επιτρεπόμενο ύψος, το οποίο μπορεί να φθάσει τα 30 μέτρα, δηλαδή μία πολυκατοικία εννέα ορόφων!
      Τώρα, προσέξτε τι έχει κάνει ο κύριος Υπουργός. Κάποιος αρχιτέκτων άγνωστος –μήπως είναι ο Καλατράβα που ασχολείται με αυτό το μουσείο; Δεν ξέρω- σχεδίασε ένα καινούργιο μουσείο το οποίο θα έχει ένα ύψος τριάντα μέτρων και το οποίο θα είναι τουλάχιστον δέκα-δεκαπέντε μέτρα υψηλότερο απ’ όλη την γύρω περιοχή. Έκανε αρχιτεκτονικό διαγωνισμό; Πως έγινε αυτή η κίνηση, την οποία καλείστε τώρα εσείς να νομιμοποιήσετε; 
      Ο Δήμος Αθηναίων γνωρίζει ότι ξαφνικά θα ξεφυτρώσει εκεί ένας πύργος 30 μέτρων; 
      Παρακάτω λέγει το ίδιο άρθρο ότι οι απαιτούμενες οικοδομικές άδειες εκδίδονται από το ΥΠΕΧΩΔΕ. Μα, κύριοι συνάδελφοι, για το συγκεκριμένο οικοδομικό τετράγωνο αρμόδιος για την έκδοση της οικοδομικής άδειας είναι ο Δήμος Αθηναίων. Με το νόμο, λοιπόν, καταργεί το δικαίωμα του Δήμου Αθηναίων στη συγκεκριμένη περιοχή.
      Παρακάτω τι λέγει το ίδιο αρθράκι; Σας περιγράφω ένα αρθράκι για το οποίο δεν άκουσα κανέναν εισηγητή να ομιλεί. Λέει: «Οι διατάξεις του ν. 960/79 όπως ισχύει, δεν εφαρμόζονται». Ο νόμος ο οποίος δεν εφαρμόζεται, είναι ο νόμος που προβλέπει ότι όλα τα κτίρια πρέπει να έχουν χώρο στάθμευσης. Δηλαδή, φτιάχνουμε ένα μουσείο σ’ ένα πολυσύχναστο σημείο από άγνωστους αρχιτέκτονες που ζητούν να κάνουν ένα πύργο στη μέση της λεωφόρου Συγγρού για να κόβει ενδεχομένως και τη θέα προς την πλευρά της θάλασσας -δεν ξέρω, ίσως είναι ο κ. Καλατράβα- χωρίς χώρους στάθμευσης. Και αυτά ο κύριος Υπουργός μας τα φέρνει μ’ αυτό το νομοσχέδιο το οποίο χαρακτηρίζει επείγον για τους Ολυμπιακούς Αγώνες. 
      Και σας ρωτώ εν τιμή, κύριε Υφυπουργέ. Τι σχέση έχουν όλα αυτά με αυτό που συζητούμε; Και γιατί πρέπει η Βουλή να ανέχεται αυτή τη συμπεριφορά; Γιατί, δηλαδή, πρέπει να ανεχόμαστε αυτήν την –πώς να σας το πω- ξεδιάντροπη προσπάθεια να μας κοροϊδέψουν; Αυτό θέλω να σας ρωτήσω. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μια απάντηση ελπίζω να δοθεί, κύριε Υφυπουργέ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Χρυσανθακόπουλος έχει το λόγο.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:  Όταν διάβαζε ο κ. Μάνος το συγκεκριμένο εδάφιο, νόμιζα ότι θα το διάβαζε όλο φορώντας τα γυαλιά του, γιατί παρακάτω έλεγε ότι αυτό το θέμα της έγκρισης των περιβαλλοντικών όρων, που πρέπει να προσυπογράψουν οι Υπουργοί ΠΕΧΩΔΕ και Πολιτισμού, γίνεται ύστερα από γνώμη του Οργανισμού Ρυθμιστικού Σχεδίου Αθήνας. Λέγει δε και το μέγιστο επιτρεπόμενο. Όχι ότι θα είναι υποχρεωτικά τριάντα μέτρα. 
      Δεύτερον, εγώ νόμιζα ότι θα διαβάσει και την επόμενη παράγραφο που αναφέρεται στο Μέγαρο Μουσικής. Αλλά για το Μέγαρο Μουσικής, επειδή οι προνομιούχοι των ΜΜΕ, μέσα από τα οποία αναδεικνύονται, επιβάλλονται και υπάρχουν στο πολιτικό στερέωμα, στην περίπτωση αυτή καλύπτονται, δεν τους πονάει. Εκεί που δεν είναι ιδιωτικού χαρακτήρα, αλλά είναι ένα εθνικό μουσείο σύγχρονης τέχνης και δεν έχει να κάνει με κάποιο ιδιωτικό συμφέρον, εκεί ορμήσαμε να βάλουμε ζήτημα, για να δούμε ποιος έχει σταθερά και αταλάντευτα κριτήρια απέναντι στα ζητήματα. 
      ΣΤΕΦΑΝΟΣ ΜΑΝΟΣ: Διαφωνείτε με το Μέγαρο Μουσικής; 
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:  Εγώ συμφωνώ με το σχέδιο συνολικά. Λέγω, όμως, σ’ εσάς ότι όπου διευθετούνται εκκρεμότητες που υπάρχουν σε σχέση με παρεκκλίσεις…..
      ΣΤΕΦΑΝΟΣ ΜΑΝΟΣ: Μα, κύριε Πρόεδρε, δεν είναι δυνατόν να λέει πράγματα που δεν είπα. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Μάνο, δεν έχετε το λόγο και δεν μπορείτε να διακόπτετε. 
      ΣΤΕΦΑΝΟΣ ΜΑΝΟΣ:   Εγώ μίλησα αναφερόμενος σ’ ένα παράδειγμα και όχι σ’ αυτά που είπε ο κύριος συνάδελφος.
      ΠΡΟΕΔΡΕΥΩΝ (Κωνσταντίνος Βρεττός): Κύριε Μάνο, δεν έχετε δικαίωμα διακοπής. Σας παρακαλώ, καθήστε κάτω. Είναι δυνατόν να διακόπτετε χωρίς να έχετε την άδεια του Προεδρείου και να το καταγγέλλετε κιόλας;
      ΣΤΕΦΑΝΟΣ ΜΑΝΟΣ: Ελάτε τώρα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Αυτά τα «έλα τώρα», παρακαλώ να τα φυλάξετε για τον εαυτό σας. Θα παρακαλέσω να είσαστε πιο προσεκτικός. 
      Συνεχίστε, κύριε Χρυσανθακόπουλε.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ο καθένας εδώ έλκεται και παρέλκεται από συγκεκριμένες προσεγγίσεις και έχει δικαίωμα να κάνει τη δική του αναφορά. Εγώ δεν λογόκρινα τον προηγούμενο ομιλητή. Θέλω να πω μόνο στη συγκεκριμένη περίπτωση ότι, όταν κάποιος πονάει κάπου, εκεί εμφανίζεται.
      Η ολυμπιακή προετοιμασία βαίνει με γοργούς ρυθμούς και οφείλει να προχωρήσει. Και ένα νομοσχέδιο που απαγκιστρώνει τις εξελίξεις αυτές από κινδύνους γραφειοκρατικής στασιμότητας, θα πρέπει να το στηρίζουμε κατ’ ουσίαν και με διορθωτικές παρεμβάσεις, αν αυτό δεν οδηγεί στο τελικό κοινό επιθυμητό αποτέλεσμα, γιατί οι Ολυμπιακοί Αγώνες δεν οργανώνονται από την Κυβέρνηση αλλά από έναν άλλον οργανισμό κοινής αποδοχής και ευρείας συμπαράταξης. Και όταν γίνονται μια σειρά έργα, πρέπει να τα βλέπουμε μέσα από το κοινό αίσθημα συμφέροντος και όχι να τρέχουμε να βρούμε τους εκάστοτε ιδιοτελείς διαμαρτυρόμενους οι οποίοι θέλουν να σταματήσουν οι εξελίξεις. 
      Εδώ έχουμε σοβαρά ζητήματα στα οποία αντιφάσκει η Αντιπολίτευση. Δεν μπορεί να έρχεται εδώ και να λέει ότι τη νοιάζει ο λαός της ΑΕΚ, γιατί είναι ψηφοφόροι. Αν τη νοιάζει ο λαός της ΑΕΚ, να τραβήξει η Νέα Δημοκρατία το αυτί του δημάρχου της που στράφηκε ενάντια στο λαό της ΑΕΚ. Δεν μπορεί να είσαι και με το δήμαρχο και με το λαό στη συγκεκριμένη περίπτωση, γιατί αυτός μπλόκαρε την υπόθεση. Λύστε, λοιπόν, τους εσωτερικούς σας λογαριασμούς και μην μεταφέρετε τις πτυχές αυτές στο Κοινοβούλιο. 
      Επίσης, προωθείται μια τροπολογία από την Κυβέρνηση που απελευθερώνει στις εκλογές τις ομοσπονδίες όπου χρειάζεται, όπου οι ίδιες έχουν συγκεκριμένους λόγους να τις πράξουν και μπορούν να το κάνουν. Γιατί φοβάστε τη δημοκρατία; Υπάρχει κάποιου είδους ιδιαίτερη μυστική σταθερά πάνω στην οποία αντιστοιχείτε τα συμφέροντά σας και φοβόσαστε μήπως γίνουν εκλογές σε κάποιες ομοσπονδίες που χρειάζεται να το πράξουν ή το θέλουν; Δε νομίζω ότι θα έπρεπε να είσθε ενάντιοι. 
      Εκείνο που έχει σημασία είναι ότι έρχεται η Νέα Δημοκρατία και λέει ότι όλα αυτά τα έργα που γίνονται και θα έχουν μεταολυμπιακή χρήση, είναι προγραμματισμένα, για να δοθούν σε κάποιους. Είναι όλα προσχεδιασμένα. Μα, το Θεό! Τι προσέγγιση είναι αυτή; Πού οδηγείτε τα πράγματα; Σε τελευταία ανάλυση, από τη μια λέγατε προηγουμένως ότι διεκδικείτε την κυβέρνηση και από την άλλη λέτε ότι εμείς που θα συνεχίσουμε να είμαστε Κυβέρνηση στο ΠΑΣΟΚ θα τα δώσουμε σε κάποιους που έχουμε προσυμφωνήσει. Αυτά μας λέτε. Μα, δεν είναι σοβαρά πράγματα αυτά.
      Στο θεμελιωδέστερο ζήτημα που θίγει το συγκεκριμένο νομοσχέδιο και αφορά την ανέγερση του νέου μουσείου της Ακρόπολης, ποιος είναι αρνητικός; Ένα κατεστημένο από περίεργους τύπους, ένα ιδιότυπο κύκλωμα καθυστερημένο και στην πράξη ανθελληνικό. Γιατί δεν αγκαλιάζετε τη συγκεκριμένη αυτή εξέλιξη; Αναφέρομαι σε μια ομάδα αρχαιολόγων και γνωρίζετε ποιοι είναι. Είναι οι πληροφοριοδότες σας. Ό,τι υπάρχει καθυστερημένο, κωλυόμενο και έχει μία άλλη στροφή στα πράγματα που δεν είναι στο προσκήνιο αλλά υποχθόνια, πάτε και το αγκαλιάζετε αμέσως. Για προσέξτε.
      Οι τοποθετήσεις σας και στην επιτροπή και εδώ είναι συνέχεια μιας συγκεκριμένης νοοτροπίας. Λέγατε προηγουμένως ότι χειραγωγείται το αθλητικό κίνημα, επειδή απελευθερώνεται να κάνει δημοκρατικές διαδικασίες. Αυτά είναι αντιφάσεις.
      Οφείλετε, αν θέλετε να είσαστε ουσιώδεις και συνεπείς στην ευθύνη που έχουμε όταν νομοθετούμε εδώ για πράγματα που αφορούν τους Ολυμπιακούς Αγώνες, να αγκαλιάζετε με στοργή αυτά τα μέτρα που προτείνει η Κυβέρνηση και να μιλάτε στην ουσία τους, πώς μπορούν ακόμα περισσότερο να επιταχυνθούν οι ρυθμοί αποτελεσματικότητας για να φτάσουμε, όλος ο ελληνικός λαός, σ’ αυτό που και ο κύριος Υπουργός τόνισε προηγουμένως. 
      Δεν θέλουμε να είναι μια πλατιά γιορτή όλου του ελληνισμού; Δεν θέλουμε όλοι οι Έλληνες μονιασμένοι να αποφύγουν τους ομηρικούς καβγάδες που ταλανίζουν χιλιάδες χρόνια σαν κακή νοοτροπία τον τόπο μας και να προχωρήσουν σε ουσιώδεις υποδείξεις και στον Υπουργό για το πώς θα προχωρήσουμε; Κι εγώ να χαιρετίσω, αλλά και οι συνάδελφοι της Νέας Δημοκρατίας και τις τροπολογίες που είναι σύμφωνες με το συγκεκριμένο νομοσχέδιο, όταν πράγματι επιδιώκουν τη βελτίωση του συγκεκριμένου κοινού στόχου. 
      Στα εθνικά ζητήματα, όπως είναι οι Ολυμπιακοί Αγώνες, θα πρέπει να ενώνονται οι δυνάμεις. Θα πρέπει να ξεχνιούνται οι σκοπιμότητες του μικροκομματικού οφέλους και θα πρέπει να αποτινάσσεται από πάνω μας κάθε κομματικός εγωισμός. Αλλιώς δεν πρόκειται να υπάρχει ενιαίος βηματισμός στο να πετύχουν με την πλήρη αποδοχή μας. Μα, αυτός είναι ο κοινός τόπος και ο κοινός στόχος. Και σαφώς θα πρέπει να υπερασπιστούμε αυτό το νομοσχέδιο, το οποίο πάρα πολλές παρελκυστικές παγίδες που θα μπορούσαν να στήσουν διάφοροι με σκοπιμότητες, τις πετάει στην άκρη και με διαφάνεια περιγράφει πολλαπλές λεπτομέρειες για όλα αυτά που πρέπει να γίνουν το συντομότερο.
     ΠΡΟΕΔΡΕΥΩΝ (Κωνσταντίνος Βρεττός): Η κ. Παπακώστα έχει το λόγο.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, η διαδοχολογία μέσα στο ΠΑΣΟΚ έχει δημιουργήσει και στους κυβερνώντες, αλλά και στους Βουλευτές, τη διάθεση πρεμούρας. Και εμφανίζονται οι μεν να προσπαθούν να προσδεθούν στο άρμα της μιας πλευράς, οι δε στο άρμα της άλλης, αλλά πάντως και οι δύο πλευρές ασκούν κριτική στην Αντιπολίτευση, ενώ την ευθύνη για το νομοσχέδιο την έχει η Κυβέρνηση. 
     Όλα αυτά μας αφορούν όλους και αφορούν -αν θέλετε- και την εικόνα που θα δώσει η χώρα μας στη διεθνή κοινή γνώμη. Και ακούγονται κατηγορίες, όταν επισημαίνονται σωστές προτάσεις από την πλευρά της Αξιωματικής Αντιπολίτευσης και των λοιπών συναδέλφων όλων των κομμάτων, όλων των πτερύγων της Βουλής. Το άλλοθι και το πρόσχημα είναι: Εμείς θέλουμε, λέει η Κυβέρνηση, σας τα φέρνουμε -στο και πέντε, όχι στο παρά πέντε- αυτά τα νομοθετήματα, προσπαθούμε να ρυθμίσουμε ζητήματα με διαφανείς διαδικασίες, τα οποία τελικώς μας αφορούν όλους, πετάμε το μπαλάκι στη Βουλή, για να μας λέει αύριο η παρελθούσα σήμερα Κυβέρνηση ότι «κι εσείς συμμετείχατε, άρα δεν δικαιούστε διά να ομιλείτε» και βεβαίως όλα αυτά με την προχειρότητα, την αποσπασματικότητα, την έλλειψη οργάνωσης και προγραμματισμού που συνάδει και επιβάλλεται γι’ αυτές τις περιπτώσεις.
     Συγκεκριμένα θέλω να πω το εξής, κύριε Πρόεδρε και κύριοι συνάδελφοι: Πράγματι η διαδοχή ή η διαδοχολογία, αν θέλετε, στους κόλπους του ΠΑΣΟΚ που καλά κρατεί αυτές τις μέρες, έχει επηρεάσει πολλούς συναδέλφους, όπως τον προλαλήσαντα και πολλούς άλλους, φαντάζομαι. Και έχει ο καθένας την πρεμούρα να προσδεθεί στο άρμα της μιας ή της άλλης πτέρυγας. Και αφορά βεβαίως αυτό τα εσωκομματικά του ΠΑΣΟΚ, αλλά έχει άμεση επίδραση και συνέπεια στη λειτουργία της Βουλής και στον τρόπο που η Κυβέρνηση παρουσιάζεται ενώπιόν μας να νομοθετήσει και να προτείνει και σε μας να συμμετέχουμε σ’ αυτήν τη φαύλη –επαναλαμβάνω- διαδικασία. Διότι υπάρχουν ζητήματα, όπως αυτό που ανέφερε προηγουμένως ο συνάδελφος κ. Μάνος, τα οποία δεν έχουν ειδωθεί κάτω από την σκοπιά τού τι θα είναι την επόμενη μέρα, του πώς θα ρυθμιστούν υπό την αίρεση της έγκρισης του ρυθμιστικού σχεδίου της Αθήνας.
     Έτσι, λοιπόν, υπό αίρεση και ενόψει της παρατεταμένης προεκλογικής περιόδου, που με ευθύνη του κυρίου Πρωθυπουργού ζούμε και βιώνουμε σήμερα και που όλα τα νομοσχέδια έχουν αυτόν τον κίνδυνο και αυτήν την απειλή, νομοθετούμε σήμερα και για ένα άλλο μείζον θέμα: την τροπολογία που έφερε ο κύριος Υπουργός -προχθές είχα την ευκαιρία να συμμετέχω, όταν την ανακοίνωσε- για το γήπεδο της ΑΕΚ. 
     Μας λένε, λοιπόν, οι συνάδελφοι του ΠΑΣΟΚ ότι δήθεν εμείς πετάμε το μπαλάκι και λέμε ότι ναι μεν θέλουμε το γήπεδο της ΑΕΚ, αλλά δεν συνηγορούμε στον τρόπο με τον οποίο γίνεται όλη αυτή η διαδικασία. Εγώ θα σας πω κάτι πάρα πολύ απλό: και με τον αστυφύλακα και με το χωροφύλακα δεν γίνεται πολιτική. Και αν θέλει η Κυβέρνηση να αναλάβει τις ευθύνες της ενώπιον των εκλογών, οφείλει να το κάνει τώρα και να πει ξεκάθαρες κουβέντες.
      Πολύ συγκεκριμένα λέμε «ναι» στο γήπεδο της ΑΕΚ. Ουδείς έχει αντίρρηση. Όμως, ήρθε προχθές ο κύριος Υφυπουργός και παρουσίασε την τροπολογία αυτή. Ρωτώ, λοιπόν, το εξής: Έχει η Κυβέρνηση επιμεληθεί, έχει η Κυβέρνηση λάβει μέριμνα για το θέμα του Συμβουλίου της Επικρατείας; Έχει ρωτήσει την Επιστημονική Υπηρεσία της Βουλής, ή μήπως η Κυβέρνηση και ο κύριος Υφυπουργός στην τούρλα του Σαββάτου, δηλαδή όταν έχουμε την πρεμούρα να πούμε κάποια πράγματα και ό,τι αρπάξουμε ψαρεύοντας σε θολά νερά, ήρθαν και τα είπαν αυτά χωρίς να έχουν μεριμνήσει γι’ αυτό το θέμα; Εάν και αυτό είναι υπό αίρεση, όπως ήταν το προηγούμενο στο οποίο αναφέρθηκε ο κ. Μάνος, τότε εξαπατούν, τότε λένε παραμυθίες στους οπαδούς της ΑΕΚ. Δεν μπορούν, χωρίς να λένε την αλήθεια, να ψηφοθηρούν άκριτα, άκρατα και προς όλες τις κατευθύνσεις. 
      Θεωρώ, λοιπόν, ότι μ’ αυτήν την έννοια το ολυμπιακό νομοσχέδιο, το οποίο καλείται εκ των υστέρων να ρυθμίσει ζητήματα, τα οποία έπρεπε ήδη να έχουν λυθεί -ποιος ξέρει τι άλλο πρόκειται να μας έρθει ακόμη- και όλη αυτή η διαδικασία δεν μπορεί να γίνουν αποδεκτά ως τρόπος νομοθετείν, ως μία παγίωση μιας διαδικασίας η οποία πετάει το μπαλάκι σ’ όλους τους υπόλοιπους εκτός από την Κυβέρνηση, η οποία εξακολουθεί να κυβερνά. 
      Ένα άλλο θέμα που θεωρώ εξόχως σημαντικό και έχει να κάνει με την ίδια νοοτροπία που διέπει τους κυβερνώντες, είναι το εξής: Έχω καταθέσει μαζί με τους αγαπητούς συναδέλφους κ. Ταλιαδούρο, κ. Κόλλια και κ. Φουντουκίδου μία τροπολογία, η οποία αφορά στους καθηγητές Φυσικής Αγωγής Ολυμπιακής Παιδείας. Προσέξτε να δείτε τι γίνεται εδώ. Έχουμε την  ιστορία της ομηρίας σε όλη της την έκταση. Έχουμε την ιστορία της καλλιέργειας προσδοκιών και υποσχέσεων, κρατώντας ανθρώπους όμηρους μήπως και λύσουν το εργασιακό τους πρόβλημα. Ακόμα και μετά την αναθεώρηση του Συντάγματος, όπου όλα αυτά θα έπρεπε να έχουν ξεκαθαριστεί και να έχουν λυθεί, εξακολουθεί να υπάρχει αυτό το ζήτημα. 
      Φέραμε, λοιπόν, μια εμπρόθεσμη τροπολογία, η οποία άπτεται της ολυμπιακής μας προετοιμασίας, είναι μέσα στο πλαίσιο αυτής της ολυμπιακής προετοιμασίας και αφορά στους καθηγητές του μαθήματος της Ολυμπιακής Παιδείας. 
      Και ρωτώ: Στην Ελλάδα η Ολυμπιακή Παιδεία είναι θέμα μονάχα των τριάντα, των σαράντα, των είκοσι ημερών; Είναι θέμα που έχει να κάνει μονάχα με τη διεξαγωγή των Ολυμπιακών Αγώνων ή της όποιας άλλης αθλητικής διοργάνωσης; Το ολυμπιακό πνεύμα και η ολυμπιακή παιδεία δεν θα πρέπει να είναι τρόπος ζωής; Δεν θα πρέπει να είναι ενσωματωμένα στο σύστημα εκπαίδευσης της ελληνικής νεολαίας, έτσι ώστε με αυτόν τον τρόπο να νουθετήσουμε, να εκπαιδεύσουμε και να δημιουργήσουμε ένα πνεύμα ολυμπισμού; Ο ολυμπισμός 3.500 χρόνια πριν δεν περιοριζόταν μονάχα στα αθλήματα. Βασιζόταν στη συνολικότερη φιλοσοφία της αλληλεγγύης, του αλτρουισμού, της ειρήνης που μόνο μέσα από το μάθημα και από ένα πρόγραμμα ενσωματωμένο στο εκπαιδευτικό μας σύστημα -Ολυμπιακής Παιδείας, θα μπορούσε να προκύψει. 
      Οι καθηγητές αυτοί  έτσι και αλλιώς είναι ειδικά εκπαιδευμένοι  και τους υποσχέθηκε τόσο ο κ. Ευθυμίου όσο και ο κ. Θωμάς τη μόνιμη καθιέρωσή τους στην εκπαίδευση. Ζητούμε, λοιπόν, αυτό το πρόγραμμα της Ολυμπιακής Παιδείας να αποκτήσει μόνιμο χαρακτήρα στην εκπαίδευση και μετά το 2004. Οι καθηγητές Φυσικής Αγωγής που διδάσκουν αυτό το μάθημα σήμερα, πρέπει να συνεχίσουν να εργάζονται με το ίδιο καθεστώς και μετά απ’ αυτό το χρονικό όριο του 2004, χωρίς να θίγονται οι υπόλοιποι καθηγητές της Φυσικής Αγωγής και χωρίς να αποστερούμε στα παιδιά μας ένα εφόδιο που θα τους δίνει το δικαίωμα και τη δυνατότητα να αντλούν απ’ αυτό το μάθημα δύναμη, γνώση και κουράγιο για το τι σημαίνει ολυμπισμός, για το τι σημαίνει ολυμπιακή παιδεία, για το τι σημαίνει συμπεριφορά με κριτήρια αρχαιοελληνικά, αλλά και σύγχρονα, στο πλαίσιο ενός σύγχρονου  ουμανισμού που πάμε να στερήσουμε με διαδικασίες ομηρίας, με διαδικασίες πολύ φτηνές και ποταπές, που καμία σχέση δεν πρέπει να έχουν με σύγχρονες κοινοβουλευτικές δημοκρατίες. 
      Σας ευχαριστώ, κύριε Πρόεδρε. 
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Όταν όμως ήρθε το νομοσχέδιο, δεν το ψηφίσατε. Τώρα τα λέτε αυτά. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ιδού η Ρόδος, ιδού και το πήδημα! 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα εκφράσω ένα παράπονο. Η δικαιοσύνη είναι πέρα από τα γράμματα, πέρα από τους κανονισμούς. Αντιμετωπίζω το εξής πικρό και περίεργο φαινόμενο στο Κοινοβούλιο, κύριοι συνάδελφοι, να γράφομαι πρώτος, να περιμένω εδώ με την παρουσία μου -που γνωρίζετε όλοι- και να εκσφενδονίζομαι, γιατί δήθεν, κύριε Υπουργέ, είμαι ανεξάρτητος. Δεν είμαι ανεξάρτητος, κύριε Πρόεδρε, το έχω πει εκατό φορές. Αν μπορούσαν κάποιοι να με κάνουν ανεξάρτητο, θα δήλωνα παραίτηση από Βουλευτής για να έχω την ελευθερία να κάνω ό,τι θέλω μετά. Μη με πικραίνετε, λοιπόν, σας παρακαλώ πάρα πολύ. Δεν απευθύνομαι σε εσάς, κύριε Πρόεδρε. Είμαι στο όριο. Μη με πικραίνετε. 
      Καμία σκοπιμότητα δεν διαφοροποιεί τους Βουλευτές. Είμαστε όλοι ίσοι και είναι αντιδημοκρατική η αντίληψη «είναι της Νέας Δημοκρατίας, είναι του ΠΑΣΟΚ». Είμαστε ίσοι όλοι οι Βουλευτές και γραφόμαστε εδώ με τη σειρά. Εγγράφω συνάδελφο, ο οποίος δεν έχει έρθει ακόμα με το τελευταίο λεπτό δικαιώματος εγγραφής, τον κ. Γρηγοράκο, έχουν περάσει δύο ώρες που είμαι εδώ και είναι πρώτα από εμένα. Δεν είναι δίκαιο.
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, ξέρετε γιατί συμβαίνει αυτό. Νομίζω ότι η γραμματειακή υποστήριξη…
      ΚΥΡΙΑΚΟΣ ΣΠΥΡΙΟΥΝΗΣ:  Κύριε Πρόεδρε, δεν ευθύνεστε εσείς. Τα λέω γιατί θέλω να κάνω μία δήλωση. Πικραίνομαι. Είναι άδικο για την προσπάθεια που κάνω. Μη με αναγκάσετε να έρχομαι να μιλώ μόνο και να φεύγω μετά. 
      Αντιμετωπίζουμε τη συζήτηση ενός πολύ σοβαρού νομοσχεδίου. Κύριοι συνάδελφοι της Νέας Δημοκρατίας, με το σεβασμό και την εκτίμηση που ξέρετε ότι τρέφω στα πρόσωπά σας, και κύριοι συνάδελφοι της Αριστερής Αντιπολίτευσης, είναι εθνικό το θέμα των Ολυμπιακών Αγώνων. Πέρα δηλαδή από τους τύπους, πέρα από τα κομματικά κριτήρια που δικαιούμαστε να χρησιμοποιούμε η κάθε πλευρά, πέρα από οτιδήποτε άλλο ακόμα και από το μικρό δημόσιο συμφέρον, εκτός από λόγους ηθικής δεν πρέπει στην τελευταία φάση εξέλιξης των Ολυμπιακών Αγώνων να δημιουργούμε προσκόμματα. Πρέπει να είμαστε ενωμένοι. 
      Ο Αρχηγός της Νέας Δημοκρατίας κ. Καραμανλής, το έχει δηλώσει ρητά και κατηγορηματικά: «Είμαστε ενωμένοι στο θέμα αυτό». Σήμερα σας διαβεβαιώ -και ξέρετε την αντικειμενικότητά μου- δεν μου δώσατε αυτήν την εικόνα. Μου δώσατε μια εικόνα προσκομμάτων, μια εικόνα δυστοκίας, μια εικόνα μεμψιμοιρίας. Πάμε, λοιπόν, ενωμένοι να πετύχει αυτή η ιστορία. Μπορεί να είστε Κυβέρνηση εσείς αύριο και να διεξαγάγετε τους αγώνες εσείς. Να έχει προχωρήσει όλο το σύστημα. Αυτή είναι η ταπεινή μου άποψη.
      Πάμε τώρα στα επιμέρους θέματα. Έχω μία επιφύλαξη μόνο κυρίως στην κραυγή από το ΚΚΕ στους χίλιους πεντακόσιους και στους δέκα χιλιάδες τους κρινομένους σαν  απαραίτητους να εισέλθουν από το εξωτερικό σαν υψηλού βαθμού ειδίκευσης άτομα ή άτομα που έχουν μια αυξημένη εμπειρία κλπ. Δεν μπορούμε εσωτερικά  να εξασφαλίζουμε πρώτα από την ελληνική αγορά αυτά τα πρόσωπα;
      Είναι γνωστή η ευαισθησία σας. Πιστεύω ότι έχετε εξαντλήσει την εσωτερική αγορά και ότι η υπάρχουσα προσφορά δεν ικανοποιεί τις ειδικές απαιτήσεις. Πιστεύω ότι η διάταξη του άρθρου 1 αντικρίζει ακριβώς αυτήν τη δυστοκία. Είμαι σίγουρος, γιατί δεν σας λείπει η οφειλομένη ευαισθησία. Την έχετε πέρα από το μέτρο, κύριε Υφυπουργέ.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
      Ένα δεύτερο θέμα που επίσης αποτελεί κεφάλαιο ιδιάζοντος ενδιαφέροντος του νομοσχεδίου είναι τα μέτρα, εν ευρεία εννοία, ασφάλειας. Η ασφάλεια των Ολυμπιακών Αγώνων αναδεικνύεται σε πρωταρχικό κεφάλαιο για την επιτυχία τους.
      Ένα παρατράγουδο, ένα απρόοπτο γεγονός προγραμματισμένο ή εσκεμμένο ή μη συμπτωματικό θα έχει δυσμενέστατη απήχηση, θα επηρεάσει τραγικά την εξέλιξη των Ολυμπιακών Αγώνων και την εικόνα της πατρίδας, εξ ου και η ανάδυση της υποχρέωσης μιας εθνικής όρασης, μιας εθνικής παρατήρησης στο θέμα της προσωπικής και της συλλογικής ευθύνης απέναντι στους Ολυμπιακούς Αγώνες. Ό,τι, λοιπόν, προβλέπεται μέσα και ό,τι ακόμα θα προβλεφθεί, αποτελεί ειδικό εξοπλισμό με τον οποίον τροφοδοτείται, εξοπλίζεται το ειδικό κέντρο για τη ρύθμιση, τη διαχείριση του κυκλοφοριακού. Μέχρι και οι συνεργασίες οι επιβαλλόμενες πρέπει να αποτελούν χώρους κοινής καθολικής συναίνεσης. 
      Επομένως η προσπάθεια που γίνεται για να κατοχυρωθεί, να εξασφαλιστεί αυτό το κεφάλαιο της ασφάλειας των Ολυμπιακών Αγώνων και το θέμα της τροχαίας κίνησης στη λειτουργία τους -που μπαίνει και αυτό με το μερίδιο του στο κεφάλαιο ασφάλεια- κανείς δεν μπορεί να την αμφισβητήσει. Δεν υπάρχει καμία αμφιβολία για την ειδική μέριμνα που παίρνεται, οι άνθρωποι να προσφέρουν τις υπηρεσίες τους και την εμπειρία τους για την εξασφάλιση αυτού του υψηλής σημασίας κεφαλαίου για την ασφάλεια. Όλες αυτές οι παροχές είναι απόλυτα δικαιολογημένες για να αμβλυνθεί η πίεση ευθύνης που ασκείται πάνω σε αυτά τα πρόσωπα. Έχει όλες τις προβλεπόμενες διαδικασίες από τις αρμοδιότητες των Υπουργείων, από την τροποποίηση που είχαμε σήμερα να φύγουν από το Υπουργείο Εξωτερικών και να πάνε στο Υπουργείο Εσωτερικών καθ’ αρμοδιότητα ορισμένα πράγματα μέχρι τις ρυθμίσεις που γίνονται στο πλαίσιο του Υπουργείου Πολιτισμού για θέματα που είναι συνδεδεμένα με την εικόνα της πατρίδας και που αυτή αποτελεί ύψιστο παράγοντα για τους Ολυμπιακούς Αγώνες. Νομίζω ότι όλα αυτά τα προγραμματισμένα εντάσσονται μέσα στη συνολική εκτίμηση με την οποία πρέπει να περιβάλλουμε το κεφάλαιο Ολυμπιακοί Αγώνες. 
      Οι ρυθμίσεις για την Πάρνηθα, για το Μαρούσι, έστω και αν είναι  βεβιασμένες και με κάποιες τυπικές ελλείψεις διαδικασίες, όλα αυτά αμβλύνονται και εντάσσονται μέσα στην ευθύνη της συνολικής μας προσπάθειας η πατριδούλα να πάει καλά στους Ολυμπιακούς Αγώνες. Είναι μια δοκιμασία σύγχρονη, της οποίας η απήχηση θα είναι μεγίστη για το κύρος, τα συμφέροντα, την περηφάνια, τον πολιτισμό της πατρίδας, για το λαό μας. Ψηφίζω το νομοσχέδιο.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κύριος Υφυπουργός έχει το λόγο. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Κυρία Πρόεδρε, θα πω μερικά πράγματα…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Την κανονική σας ομιλία θα πάρετε, την πρωτολογία σας. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Θα συμπληρώσει όμως και ο κ. Αλευράς και ο κύριος Υπουργός. Εγώ θα μιλήσω πολύ λίγο…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Δεν γίνεται αυτό. Έχει ήδη μιλήσει πέντε λεπτά ο κύριος Υφυπουργός.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Αυτό ήταν παρέμβαση, δεν υπολογίζεται στο χρόνο. Αλλά αυτό διευκρινίζω τώρα ότι πρόκειται για την κανονική του ομιλία, την οποία μπορεί να τη μοιράσει με άλλους κυρίους Υπουργούς. 
      Ορίστε, κύριε Λιάνη, έχετε το λόγο.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Θα πω μερικά πράγματα που σας ενδιαφέρουν πάρα πολύ κατά τη γνώμη μου εξαιτίας των τελευταίων γεγονότων στους αθλητικούς χώρους και επειδή έχουν σχέση και με αυτό το σχέδιο νόμου και ουσιαστικά είναι και κάποιες αποφάσεις που έχουμε πάρει για τα θέματα της βίας που εσείς τα παρακολουθείτε με ζωηρό ενδιαφέρον. 
	Κυρίες και κύριοι συνάδελφοι, θεωρώ ότι ο χώρος του αθλητισμού στην Ελλάδα είναι σε ακμή. Η Ελλάδα ετοιμάζεται πυρετωδώς για τους Ολυμπιακούς Αγώνες με τη βοήθεια όλων. 
      Αυτήν τη στιγμή, οι αθλητές της προ-ολυμπιακής μας ομάδας είναι εξακόσιοι πενήντα -σε λίγο θα περιοριστούν- γυμνάζονται νυχθημερόν στην Ελλάδα και το εξωτερικό για να είναι έτοιμοι τη μεγάλη ώρα. Αυτό το κλίμα υπάρχει και στην παρα-ολυμπιακή ομάδα, όπου τα άτομα με αναπηρίες σαρώνουν όπου και αν εμφανίζονται διεθνώς για να αποδείξουν –και θα αποδείξουν- ότι στη σημερινή Ελλάδα δεν υπάρχει κανένας αθλητικός Καιάδας, παρά υπάρχει τόπος όπου λάμπει η δικαιοσύνη, η ισότητα και η δημοκρατία. 
      Δυστυχώς, όμως, υπάρχει μία μεγάλη εξαίρεση, την οποία βιώνουμε όλοι μας. Την ξέρετε καλά και εσείς και εγώ. Αυτή η εξαίρεση είναι το επαγγελματικό ποδόσφαιρο. 
      Τι περίεργο είναι οι Έλληνες ποδοσφαιριστές με απόλυτη συνείδηση τού ρόλου τους να αίρονται στο ύψος των περιστάσεων και να καταπλήσσουν με την υπευθυνότητά τους, τη συνέπειά τους και το μόχθο τους, να έχουν πετύχει όλα αυτά τα αποτελέσματα, την πρόκριση στους τελικούς της Πορτογαλίας και μάλιστα να προχωρούν και για το παγκόσμιο κύπελλο ποδοσφαίρου -και πιστεύω ότι η κλήρωση θα φέρει τα ποθούμενα αποτελέσματα- και ο ευρύτερος χώρος του επαγγελματικού ποδοσφαίρου να όζει, να έχει μεταβληθεί σ’ ένα χώρο όπου συμβαίνουν συχνά ακραία γεγονότα βίας, τέτοια που δημιουργούν σε όλους τη χείριστη εικόνα και σ’ ένα μεγάλο βαθμό αμαυρώνουν την προσπάθεια που κάνει η χώρα για τους Ολυμπιακούς Αγώνες, γεγονός που είναι και το πιο σοβαρό απ’ όλα. 
      Οι παράγοντες παρά τη χρόνια θητεία τους σ’ αυτούς τους χώρους και αντί όσο περνάει ο καιρός να διαπνέονται από ένα πνεύμα ειρηνικό, αλληλεγγύης και αλτρουισμού, επιδίδονται κατά κόρον σε μια ατέρμονη αντιπαράθεση, που μεταφέρει στους ευαίσθητους χώρους των γηπέδων τους νόμους της αγοράς, και σε σπάνιες περιπτώσεις από ελάχιστα πρόσωπα, δυστυχώς, και τους νόμους της νύχτας! Τέτοια πρόσωπα τα «βούτηξε» η «τσιμπίδα» του νόμου και με σύντομες ενέργειες εξοβελίστηκαν από το χώρο του αθλητισμού. Τα γνωρίζετε! 
      Μέρος των παραγόντων δυναμιτίζει το χώρο του πρωταθλήματος με άκαιρες και προκλητικές δηλώσεις, με νοσογόνες συμπεριφορές, οι οποίες είναι γενεσιουργές αιτίες βίας. Οι ίδιοι παράγοντες, αφού προσπάθησαν να χειραγωγήσουν εκείνο το μέρος των οπαδών όπου με ακραίες συμπεριφορές υποβαθμίζει και εξαγριώνει την ομορφιά του ποδοσφαίρου, τώρα είναι όμηροι αυτού καθαυτού του σκληρού πυρήνα των ατόμων με τις παράνομες έως και εγκληματικές ενέργειες.
      Ζέσταναν το αυγό του φιδιού για πολύ καιρό στον κόρφο τους και τώρα που το τσόφλι σπάζει, το φίδι δαγκώνει ό,τι βρει μπροστά του και είναι μαθηματικά εξακριβωμένο ότι σύντομα θα δαγκώσει και τους ίδιους. 
      Η πολιτεία προσπάθησε με σκληρές νομοθετικές ρυθμίσεις να χαλιναγωγήσει το φαινόμενο της βίας, αλλά πρόκειται για μία λερναία ύδρα. Κόβεις το ένα κεφάλι και πετάγονται άλλα. Γίνεται φανερό ότι ένας μικρός αριθμός παραγόντων, κυρίως των μεγάλων ομάδων, χρησιμοποιεί αυτούς τους ανεξέλεγκτους νέους για σκοπούς που δεν έχουν καμία μα καμία σχέση με τον αθλητισμό. 
      Οσάκις οι παράγοντες θέλησαν να συγκρατήσουν αυτές τις αγέλες των οργανωμένων οπαδών, το έκαναν και μάλιστα θα έλεγα με ευκολία. Και αυτό έγινε πασιφανές στις ευρωπαϊκές κυρίως υποχρεώσεις όπου δεν «κουνιέται φύλλο», όπως λέει ο λαός μας, και «δεν ανοίγει μύτη». 
      Τον τελευταίο καιρό, τα φαινόμενα βίας των οργανωμένων οπαδών είναι σε έξαρση, όχι όμως για αντικειμενικούς λόγους. Δεν υπάρχουν λόγοι. Το πρωτάθλημα, όπως λένε όλοι, είναι σχεδόν καλό, οι διαιτησίες είναι δίκαιες, οι συμπεριφορές των ομάδων άψογες και δεν υπάρχει καμία εξήγηση, παρά μόνο η τυφλή και η άλογη βία που δεν είναι τίποτα άλλο παρά μια ωμή εγκληματική ενέργεια. 
      Δεν υπάρχουν «καλοί» και «κακοί» στον τομέα αυτό, κύριοι συνάδελφοι. Εννοώ «καλοί» και «κακοί» από τους οργανωμένους, ώστε να ξεχωρίσουμε ομάδες στις συμπεριφορές τους. Όλες, μα, όλες σχεδόν οι ομάδες –και αναφέρομαι στις μεγάλες ομάδες του κέντρου και στις ομάδες της Θεσσαλονίκης, αλλά και σε μερικές της επαρχίας- έχουν οργανωμένους οπαδούς, οι οποίοι φέρονται με αυτόν τον ανοίκειο και άκρως επικίνδυνο τρόπο. Το φαινόμενο επιτείνεται και από ορισμένες υπαρκτές ολιγωρίες των πειθαρχικών οργάνων, που πάντως όμως δεν έχουν και δεν εκπορεύονται ποτέ από την πολιτεία. 
      Τον τελευταίο καιρό, τα φαινόμενα βίας στα ελληνικά γήπεδα διεκδικούν παγκόσμιες πικροδάφνες για την ωμότητα, τη σκληρότητα και την ποικιλία τους. Ανεξέλεγκτα βάλλουν κατά δημοσιογράφων με φασιστικές συμπεριφορές, περιφρονώντας τη ζωή των λειτουργών του Τύπου, βάλλουν κατά προπονητών των οποίων το έργο έχει εκτιμηθεί πανελληνίως, εναντίον των Ολυμπιακών Αγώνων, εναντίον πόλεων, εναντίον γεωγραφικών ενοτήτων, ολυμπιακών συμβόλων, του εθνικού μας ύμνου, με χυδαίες ύβρεις, που έχουν μετατρέψει τα γήπεδα σε ζούγκλα. 
      Χθες σε μια ύστατη προσπάθεια να σταματήσουμε αυτά τα αλλεπάλληλα κύματα βίας, αποφασίσαμε από κοινού και με τον Υπουργό Πολιτισμού κ. Ευάγγελο Βενιζέλο, και τον Υπουργό Δημόσιας Τάξης κ. Φλωρίδη ορισμένα πράγματα, τα οποία πιστεύουμε ότι είναι απαραίτητα για να αναχαιτιστεί αυτή η υπόθεση που ταλανίζει χρόνια τώρα και το ποδόσφαιρο και τους φιλάθλους, αλλά και ολόκληρο τον ελληνικό λαό, ο οποίος κάθε Σαββατοκύριακο παρακολουθεί εμβρόντητος από τα Μέσα Μαζικής Επικοινωνίας το ρεσιτάλ αυτής της τυφλής και άλογης βίας.
      Τυφλή και ωμή βία που οδηγεί εκ του ασφαλούς στο συμπέρασμα ότι αν δεν θρηνήσαμε μέχρι στιγμής θύματα ήταν μια ευτυχής συγκυρία και μόνο και ότι αυτό το φαινόμενο πρέπει να σταματήσει πάραυτα με κάθε τρόπο, γιατί η καμπάνα κτυπά για όλους και κάποια στιγμή θα κτυπήσει και για νεκρούς.
      Αποφασίσαμε, λοιπόν, να απαγορεύσουμε από το τέλος του πρώτου γύρου και μέχρι το τέλος του πρωταθλήματος όλες τις μετακινήσεις όλων των οργανωμένων οπαδών των ομάδων σ’ όλα τα γήπεδα της χώρας. Μιλάμε για την Α΄ Εθνική Κατηγορία, όπου εκεί συμβαίνει κατά 99% το φαινόμενο αυτό. Αυτό, βεβαίως, θα πραγματοποιηθεί μετά από το σχετικό αίτημα που μας έχει υποβάλει η Αστυνομία και τη σύμφωνη γνώμη της ΔΕΑΒ. Το ζητούν συνεχώς εδώ και πάρα πολύ καιρό και έχουν δίκιο. Υπάρχουν μεγάλοι κίνδυνοι και έπρεπε να το έχουμε κάνει ίσως νωρίτερα. 
      Αποφασίσαμε, επίσης, επειδή οι ομάδες προφανώς δεν έχουν προχωρήσει από μόνες τους και δεν έχουν και τη διάθεση ορισμένες σχετικά να εγκαταστήσουν ηλεκτρονικά μέσα εποπτείας των οργανωμένων οπαδών τους, να χρηματοδοτήσουμε εμείς μέσω του ΟΠΑΠ την άμεση τοποθέτηση αυτών των καμερών σε όλα τα γήπεδα της Α΄ Εθνικής και τα χρήματα αυτής της δαπάνης θα παρακρατηθούν από τα χρήματα που έχει να λάβει η ΕΠΑΕ από τον ΟΠΑΠ. Το επαναλαμβάνω: Θα κρατηθούν τα χρήματα που θα ξοδέψουμε για τις κάμερες από τα χρήματα που περιμένει να πάρει η ΕΠΑΕ από τον ΟΠΑΠ. 
      Τρίτον, αποφασίσαμε μετά και από τις καταγγελίες του Πανελλήνιου Συνδέσμου Αθλητικού Τύπου –τα φαινόμενα ήταν ζοφερά- να ζητήσουμε την ενίσχυση της φύλαξης των δημοσιογραφικών θεωρείων τόσο από τους αθλητικούς εισαγγελείς όσο και από την Αστυνομία. Θα ζητήσουμε, επίσης, από τις ΠΑΕ που διαθέτουν ιδιωτική αστυνομία –security- να φροντίσουν για την επιπλέον φύλαξη των δημοσιογραφικών θεωρείων.
      Αποφασίσαμε μετά από τη σχετική ανοχή χρόνου που επιδείξαμε –και έχετε δίκιο, ο κ. Ορφανός είχε πει ότι δεν έπρεπε να γίνει και αυτό- να ανακοινώσει η πολιτεία –σήμερα θα τα ανακοινώσει ο Γενικός Γραμματέας Αθλητισμού- τα σαράντα ονόματα των συνδέσμων που συμμορφώθηκαν με το νόμο, ενώ ογδόντα περίπου σύνδεσμοι δεν έχουν συμμορφωθεί και δεν δικαιούνται να παίρνουν εισιτήρια από τις ΠΑΕ για το υπόλοιπο του πρωταθλήματος. Προσέξτε τον αριθμό! Διπλάσιος είναι ο αριθμός των συνδέσμων που δεν έχουν νομιμοποιηθεί. 
      Ο νόμος είναι αυστηρός στο σημείο αυτό. Και θέλω να τον υπενθυμίσω κυρίως στις ΠΑΕ. Όποιος παραβεί το νόμο θα διωχθεί με αυστηρές ποινικές και πειθαρχικές κυρώσεις.
      Αποφασίσαμε, επίσης, να διερευνήσουμε τη δυνατότητα εφαρμογής του μέτρου των ονομαστικών εισιτηρίων για τους οργανωμένους οπαδούς και τη διάθεσή τους μέσω των πρακτορείων ΠΡΟΠΟ και όχι από τις ΠΑΕ. Γνωρίζετε πάρα πολύ καλά όσοι αγαπάτε αυτό το υπέροχο άθλημα ότι οι ΠΑΕ συχνά χρησιμοποιούσαν τα εισιτήρια ως μέσο επιρροής, επίδρασης –για να μην πω και μια χειρότερη λέξη- στη σχέση τους με τους οργανωμένους. Αυτή είναι η σχέση για την οποία είπα ότι ζέσταναν το αβγό του φιδιού. Δωρεάν εισιτήρια, μειωμένα εισιτήρια, εισιτήρια με ταξίδια, πλοία, αεροπλάνα και από εκεί και πέρα έρχονταν οι συμπεριφορές που δεν περιμέναμε.
      Αποφασίσαμε τέλος να ζητήσουμε από το Εθνικό Ραδιοτηλεοπτικό Συμβούλιο να εξετάσει τη λειτουργία των εκπομπών στην τηλεόραση και στο ραδιόφωνο, των εκπομπών που έχουν πάρει οργανωμένοι σύνδεσμοι. Απ’ αυτές τις εκπομπές ξεπηδούν καθημερινά επί ώρες ολόκληρες ολόκληρη την εβδομάδα κρουνοί αντιπαραθέσεων και προκλητικών δηλώσεων που εξάπτουν τα πνεύματα. Υπάρχουν τέτοια πράγματα και στη συμπρωτεύουσα και στην Αθήνα αργά τη νύχτα. Είναι ίσως η ζώνη που δεν βλέπουν πάρα πολύ τα παιδιά, αλλά αυτό δεν έχει να κάνει τίποτα. Επηρεάζει αυτά τα νέα παιδιά των δεκαπέντε, δεκαέξι και δεκαεπτά χρονών, δηλαδή τη νέα γενιά που πάει στα γήπεδα.
      Τέλος στο σχέδιο νόμου που φέραμε σήμερα για τις ολυμπιακές ρυθμίσεις νομίζω πως θα κάνουμε δεκτές τις δύο τροπολογίες που καταθέτει ο εισηγητής του ΠΑΣΟΚ κ. Σπύρος Βούγιας για τα ανθελληνικά και ρατσιστικά συνθήματα, καθώς και τις προσβολές του εθνικού ύμνου και των ολυμπιακών συμβόλων.
      Έπρεπε να τελειώνει αυτή η ιστορία, κύριοι συνάδελφοι. Εγώ ήμουν αθλητής του «Ηρακλή» το 1963 και το σύνθημα «Βούλγαροι» -συγγνώμη που το λέω στο Εθνικό Κοινοβούλιο- όχι απλώς μου έκοβε τη διάθεση να παίξω μπάλα, όταν ερχόμουν σε κάποια γήπεδα στην Αθήνα ή κάπου αλλού, αλλά με έκανε κυριολεκτικά ράκος. Δεν έχει σημασία, εάν το φιλοσοφήσει κανείς, ότι αυτή είναι μια ομάδα παιδιών που δεν σκέφτονται. Δεν το παίρνει έτσι ένας αθλητής που αγωνίζεται. Τον ενοχλεί σφόδρα τον αθλητή. Ενοχλεί σφόδρα αυτόν που παρακολουθεί. Ενοχλεί σφόδρα ακόμη και τις ομάδες. Δεν δέχομαι, λοιπόν, το ότι τόσα χρόνια έπρεπε να παραμένουμε απαθείς σε αυτήν την υπόθεση.
      Το ίδιο συμβαίνει και με τα συνθήματα «Τούρκοι» ή όποια άλλα συνθήματα, τις προσβολές του εθνικού ύμνου, τώρα των Ολυμπιακών Αγώνων, των πόλεων, της Μακεδονίας, των γεωγραφικών διαμερισμάτων κλπ.. Έπρεπε από καιρό να έχουμε κάνει μια τέτοια παρέμβαση και να τελειώνουμε με αυτά τα θέματα. 
Τέλος η δεύτερη τροπολογία απαγορεύει τις τηλεοπτικές μεταδόσεις των συναντήσεων των τιμωρημένων ομάδων.
      Θέλω από το Βήμα αυτό, κύριες και κύριοι συνάδελφοι –και νομίζω ότι συμφωνούμε σε αυτό άπαντες- με τον πιο επίσημο τρόπο να καταδικάσω την απουσία βραβευμένων αθλητών, μεγάλων αθλητών –λυπηρό- από την ετήσια γιορτή του Πανελλήνιου Συνδέσμου Αθλητικού Τύπου, γιορτή την οποία λάμπρυνε με την παρουσία του, αλλά και της έδωσε το νόημα που γυρεύουμε όλοι αν έχουν αυτές οι εκδηλώσεις, ο Πρόεδρος της Δημοκρατίας με το μέτρο, τη σεμνότητα και την ανεξικακία που τον διακρίνει. Ένα τέτοιο γεγονός δεν θα επαναληφθεί. Ζήτησαν συγγνώμη και οι διεθνείς και η αθλήτρια που υπέπεσε στο παράπτωμα και νομίζω ότι δεν θα επαναληφθεί κάτι τέτοιο στο μέλλον.
      Τοποθετούμαι τώρα σε τρία θέματα, τα οποία έθιξαν εδώ οι συνάδελφοι, που αφορούν τον αθλητισμό. Ως προς το θέμα των εκλογών στις ομοσπονδίες, κύριοι συνάδελφοι, θέλω να σας πω ότι οι ομοσπονδίες έχουν την ευχέρεια να κάνουν ή να μην κάνουν τις εκλογές τους. Ούτε φασισμός είναι ούτε εξαναγκασμός ούτε τίποτα. Και σας πληροφορώ ότι είναι ζήτημα αν μερικές ομοσπονδίες θα ακολουθήσουν αυτόν τον κανόνα. Γιατί όμως σας ενοχλεί, όταν υπάρχει πραγματικά από πολλές ομοσπονδίες το αίτημα να τους δώσουμε τη δυνατότητα αυτή, γιατί έχουν ελλείψεις, δυσλειτουργίες, έχουν φύγει παράγοντες κλπ.; Ποιο είναι το στοιχείο το οποίο θεωρείτε ότι είναι ύποπτο για μας;
      Η κ. Πετραλιά έκανε το λάθος στην Επιτροπή να μου πει ότι είναι «δικές μας» ομοσπονδίες και μου ανέφερε προέδρους, με τους οποίους έχουμε –το λέω και δημόσια, αν και δεν πρέπει να λέγονται στον αθλητισμό αυτά- εκ των πραγμάτων κάκιστες σχέσεις. Δεν πρόκειται, λοιπόν, περί ωφελείας για κάποια ομοσπονδία ημέτερη ή μη ημέτερη. Άλλωστε το ξέρετε πολύ καλά ότι δεν θέλω εγώ τουλάχιστον στον αθλητισμό ποδηγέτηση των ομοσπονδιών και του αθλητικού κινήματος από τις κυβερνήσεις. Ήμουν σφόδρα αντίθετος με αυτό το φαινόμενο και εξακολουθώ να είμαι ακόμη σφοδρότερα αντίθετος τώρα.
      Κρίνουμε, λοιπόν, ότι στα πλαίσια της αυτονομίας των ενώσεων, των ομοσπονδιών, που αποτελούν σωματεία Αστικού Δικαίου, η όποια αυτονομία προστατεύεται και από το Σύνταγμα και μπορεί να τους δοθεί η δυνατότητα να κάνουν ή να μην κάνουν εκλογές. Δε θέλουμε να απαλλάξουμε κανέναν, κυρία Πετραλιά, ούτε να διώξουμε κανέναν. Ουδείς υποχρεώνει καμία ομοσπονδία να το κάνει, εάν δεν το θέλει.
      Σχετικά με το γήπεδο της ΑΕΚ, έχω να πω ότι οι Βουλευτές αγαπάνε τον αθλητισμό και πιστεύω ότι όλοι οι Βουλευτές, ακόμη και εκείνοι που δεν αθλούνται, ξέρουν την ιστορία των μεγάλων ομάδων. Όταν μιλάμε για ομάδες που έχουν γίνει σύμβολα, ανεξάρτητα από το πώς παίζει μια ομάδα μια συγκεκριμένη Κυριακή ή ανεξάρτητα από το τι έκαναν οι οπαδοί της, όταν μιλάμε για ομάδες που είναι ταυτισμένες με τον «καημό της Ρωμιοσύνης», με προσφυγικά θέματα, όπως είναι η ΑΕΚ, όπως είναι ο ΠΑΟΚ, είμαστε πολύ ευαίσθητοι στο θέμα του να γκρεμίσουμε το γήπεδό τους και να μην παίζουν πουθενά, ενώ έπαιζαν εκεί επί έναν ολόκληρο ή επί μισό αιώνα.
      Εγώ, λοιπόν, ως Υφυπουργός Αθλητισμού, έχω την άποψη ότι η πολιτική οφείλει απέναντι στις ιστορικές ομάδες να τους επιτρέψει να παίζουν στις ιστορικές τους έδρες. Έτσι γίνεται, κύριοι συνάδελφοι, και στο εξωτερικό. Στη καρδιά της Μαδρίτης είναι το Μπερναμπέου. Στην καρδιά της Βαρκελώνης είναι το γήπεδο της Μπαρτσελόνα. Όλα τα γήπεδα, πλην του Αρίνα στην Ολλανδία, είναι στην καρδιά των πόλεων. Δεν τα γκρεμίζει κανένας. Έχουν ιστορία οι ομάδες, ταυτισμένη με τα κοινωνικά σύνολα. Δεν δέχομαι, λοιπόν, ότι μπορεί με τόση ευκολία να υπολογίζουμε μόνο τι λέει ο Δήμαρχος Φιλαδελφείας και ο οποιοσδήποτε δήμαρχος που μπορεί να έχει τους λόγους του. Εγώ δε δεν συμμερίζομαι την άποψη ότι η Νέα Δημοκρατία έχει λόγους πολιτικούς με το Δήμαρχο Φιλαδελφείας να μη θέλει το γήπεδο της ΑΕΚ. Εγώ πιστεύω ότι την τροπολογία πρέπει να την στηρίξετε στο σημείο αυτό. Το θέλετε το γήπεδο, όπως θέλουμε όλοι τα γήπεδα όλων των ομάδων.
      ΑΘΑΝΑΣΙΟΣ ΒΑΡΙΝΟΣ: Με το γήπεδο του Παναθηναϊκού τι γίνεται;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μπορείτε να μας πείτε τι λέει η παράγραφος 2 της τροπολογίας; Γιατί δεν λέει μόνο για την ΑΕΚ η τροπολογία.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Θα σας πω αμέσως.
      Με τη νομοθετική ρύθμιση που κατατίθεται στη Βουλή, με τη μέριμνα των Υπουργείων Πολιτισμού και Περιβάλλοντος, Χωροταξίας και Δημοσίων Έργων, καθορίζονται τα ζητήματα αυτά για το γήπεδο της ΑΕΚ. Θεσπίζονται αυστηροί περιβαλλοντικοί όροι για την προστασία του φυσικού περιβάλλοντος και πρέπει να πω δημόσια ότι η ΑΕΚ έκανε γενναίες υποχωρήσεις στο θέμα αυτό. Εδώ είναι οι άνθρωποι που οικοδόμησαν αυτήν την υπόθεση, ο Γενικός Γραμματέας Ολυμπιακών Έργων κ. Καρτάλης, το ΥΠΕΧΩΔΕ. Δεν νομίζω ότι ήταν ο κ. Αλευράς σε αυτή την ιστορία, αν και είναι λίγο φίλος της ΑΕΚ.
      ΦΑΝΗ ΠΕΤΡΑΛΙΑ-ΠΑΛΛΗ: Γιατί βγάλατε το γήπεδο από τον αρχικό προγραμματισμό του ολυμπιακού φακέλου;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υπουργέ, ολοκληρώστε. Δεν έχετε χρόνο. Είναι εις βάρος των συναδέλφων σας και των Κοινοβουλευτικών Εκπροσώπων να μιλάτε περισσότερο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Δώστε μου τρία λεπτά, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν υπάρχουν περιθώρια στο χρόνο που σας διατίθεται.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Λέω, λοιπόν, ποιες είναι αυτές οι ουσιαστικές αλλαγές: 
      Το ανώτατο ύψος των μεταλλικών στεγάστρων μειώνεται από τα τριάντα πέντε μέτρα στα τριάντα.
      Μειώνεται το ποσοστό του επιτρεπόμενου συντελεστή δόμησης από 40% σε 33,5%.
      Ορίζεται το συνολικό εμβαδόν που θα καταλαμβάνουν οι χώροι συνάθροισης κοινού κ.λπ.. Δε θα υπερβαίνει τα είκοσι χιλιάδες τετραγωνικά μέτρα, ενώ ήταν είκοσι τέσσερις χιλιάδες τετραγωνικά μέτρα.
      Αποδίδεται η δημιουργούμενη πρασιά πλάτους έξι μέτρων στην οδό Καππαδοκίας.
      Απαιτείται η προστασία του Άλσους Νέας Φιλαδελφείας από τον ανάδοχο του έργου. 
      Ορίζεται ότι το σωματείο αναλαμβάνει την υποχρέωση να καλύψει τις δαπάνες για τη δεντροφύτευση –το είπε ο αξιαγάπητος συνάδελφος κ. Γκατζής- εκτάσεως συνολικού εμβαδού πενήντα στρεμμάτων σε περιοχή του Δήμου Νέας Φιλαδελφείας ή οποιουδήποτε άλλου δημόσιου φορέα στον οικείο δήμο ή σε όμορους προς αυτόν δήμους.
      Άρα δεν πρόκειται για κανένα χάρισμα.
      Και δύο λέξεις ακόμα. Το θέμα του Παναθηναϊκού. Πιστεύω ότι η Κυβέρνησή μας, που αντιμετωπίζει αυτό πάρα πολύ σοβαρά, είναι πάρα πολύ κοντά στο να δώσει μία συνετή, δίκαιη λύση σ’ ένα μεγάλο αθηναϊκό σύλλογο, που έχει και αυτός την ιστορία του και που εγώ πιστεύω ότι συνάδει με την ιστορία αυτού του γηπέδου. Είναι για μένα «κοντός ψαλμός αλληλούια» η υπόθεση και περιμένετε λίγο καιρό να ακούσετε τη λύση. Πάντως εμείς δίνουμε λύση στο γηπεδικό μετά από εκατό χρόνια στη χώρα σε όλα τα μέρη της Ελλάδας και δεν ακούω επαίνους. Πανθεσσαλικό, Πανπελοποννησιακό, Παγκρήτιο, Καυτατζόγλειο, ΠΑΣΟΚ, ΑΡΗΣ, ΞΑΝΘΗ, παρεμβάσεις που δεν έχουν ξαναγίνει ποτέ και αντί να ακούμε επαίνους, ακούμε ψόγους.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Για τον «ΗΡΑΚΛΗ» δεν είπατε τίποτα.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ο «ΗΡΑΚΛΗΣ» είναι η ομάδα μου.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, τελειώνετε, γιατί πρέπει να μας εξηγήσετε …
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Η κ. Πετραλιά είπε κάτι πολύ σημαντικό, που δεν θέλω να υπάρχει στην Αίθουσα ως πλάνη. Ο νεκρός που υπήρξε χθες στο υπόγειο του εμπορικού κέντρου είναι σε χώρο που κατασκευάζει ο κ. Λάτσης, δεν είναι στο Ολυμπιακό Χωριό. Εμείς εκφράζουμε τη βαθιά μας λύπη για το γεγονός αυτό. Το αναφέρατε σαν ένα ακόμα γεγονός που έχει σχέση με την ολυμπιακή ιστορία. Δεν έχει να κάνει με αυτό. Υπάρχουν πάρα πολλοί τέτοιοι άνθρωποι…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Υπουργέ, πρέπει να μας εξηγήσετε ποιες τροπολογίες δέχεσθε. 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Τελειώνω, κυρία Πρόεδρε, με μία λέξη μόνο. 
      Επειδή η κ. Ξηροτύρη ήταν πάρα πολύ άδικη στο θέμα του προϋπολογισμού, ο προϋπολογισμός τελεσιδίκως, κύριοι συνάδελφοι, για τους Ολυμπιακούς Αγώνες είναι 4,6 δισεκατομμύρια ευρώ, με «μεζούρα Σημίτη», μετρημένος. Μέσα στο ποσό αυτό περιλαμβάνονται τα 500 δισεκατομμύρια για το πρόγραμμα «ΕΛΛΑΔΑ 2004» και όχι πέραν αυτού, όπως είπε η κ. Ξηροτύρη. Άρα μιλάμε ότι οι αγώνες θα στοιχίσουν στη χώρα ένα τρισεκατομμύριο. Εγώ δεν λέω ότι δεν είναι ένα σημαντικό ποσό, αλλά θα σας πω ότι η Βαρκελώνη απόσβεσε αυτό το ποσό μόνο από τον τουρισμό σε έξι χρόνια. 
      Αυτά είχα να πω, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Για τις τροπολογίες θα δώσετε καμία εξήγηση;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Ο κύριος Υπουργός θα δώσει εξηγήσεις.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κυρία Πρόεδρε, σήμερα ο κύριος Υφυπουργός συμπεριφέρεται περίεργα. Στην πρώτη του παρέμβαση ήταν εκρηκτικός. Επεσήμανε ότι είναι επιστημονικώς αδύνατον να κερδίσει η Νέα Δημοκρατία τις επόμενες εκλογές. Γιατί δεν ρωτάει τους συναδέλφους του, που προτείνουν να φύγει ο κ. Σημίτης, που κρατάει τη μεζούρα, αλλά κάποιοι θέλουν να του την πάρουν και να τη δώσουν σε κάποιον άλλον; Τα γεγονότα των τελευταίων ημερών μάλλον αυτό αναδεικνύουν και όχι ότι είναι επιστημονικώς αδύνατο η νίκη της Νέας Δημοκρατίας. Ρωτήστε βέβαια και τους πολίτες, που είναι πιο αυθεντικοί εκφραστές του τι αισθάνονται. 
      Η δεύτερη φάση στην οποία τοποθετήθηκε: Νομίζω ότι ήρθε σε λάθος μέρος να δώσει συνέντευξη Τύπου. Η Βουλή είναι για να νομοθετούμε και όχι για να παριστάμεθα μάρτυρες μιας συνέντευξης Τύπου, που αφορούσε τη βία, όταν η βασική ευθύνη για το ότι η βία δεν καταπολεμάται σε πολιτικό επίπεδο ανήκει στην Κυβέρνηση. Και αν θέλετε να το προχωρήσουμε και λίγο περισσότερο, η ευθύνη ανήκει στους παριστάμενους Υπουργούς. Ο ν. 2725/1999 περιείχε διατάξεις, αλλά είχε και προεδρικά διατάγματα, υπουργικές αποφάσεις που δεν εκδόθηκαν, πήγαν στις καλένδες. Με το ν. 3057/2002 θριαμβολογήσαμε. Είπαμε «βάλαμε τις διατάξεις, μπήκαν οι κανόνες, όσοι είσθε βίαιοι να φοβάστε». Φαίνεται δεν φοβήθηκαν ούτε το μέγεθος του κυρίου Υπουργού ούτε την ευγλωττία του κυρίου Υφυπουργού, αλλά συνέχισαν να έχουν την ίδια συμπεριφορά και πολύ χειρότερη. Φαίνεται ότι τα μέτρα γράφτηκαν απλώς, αλλά δεν εφαρμόστηκαν. Και αυτό είναι το κυρίαρχο, κύριε Υπουργέ, αυτό πρέπει να δούμε.
      Καλά είναι αυτά που ακούστηκαν. Το θέμα είναι ποιος θα τα εφαρμόσει. Ποιος έχει τη βούληση να συγκρουστεί με την οργανωμένη βία. Και εσείς δεν έχετε. Δεν μιλάω προσωπικά. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Μαζί, κύριε συνάδελφε.  
     ΓΕΩΡΓΙΟΣ ΟΡΦΑΝΟΣ: Εμείς το στηρίζουμε. Ξέρετε ότι ψηφίσαμε τις διατάξεις, ήμασταν εδώ, προσυπογράψαμε, αλλά κάναμε και τις προτάσεις μας. Πάντα θα είμαστε πρωτοπόροι σε αυτήν τη μάχη. Αλλά εσείς που είστε Κυβέρνηση και έχετε τη βασική ευθύνη, πρέπει να ξέρετε ότι έχετε αποτύχει. Και τα μέτρα τα οποία εξαγγείλατε δεν σημαίνουν τίποτα αν δεν γίνουν πραγματικότητα. 
     Μιλήσατε για την κατασκευή γηπέδων. Στα τελευταία είκοσι τρία χρόνια, αν θυμάμαι καλά, τα είκοσι είστε Κυβέρνηση. Άρα, λοιπόν, το ότι δεν έχει γήπεδα η χώρα μάλλον δική σας ευθύνη είναι και δεν είναι κάποιου άλλου. Όσα γήπεδα έγιναν, έγιναν επί Νέας Δημοκρατίας. Άρα όσα γήπεδα υπάρχουν στη χώρα τα έκανε η Νέα Δημοκρατία. Εσείς απλώς μετά από είκοσι χρόνια καταλάβατε ότι πρέπει να κάνουμε ένα βήμα παραπέρα και να προχωρήσουμε σε καινούργιες διαδικασίες. 
     Βεβαίως είχατε και κάποιες βασικές υποχρεώσεις από τους Ολυμπιακούς Αγώνες. Να φτιάξετε κάποια γήπεδα για να γίνει και το ποδοσφαιρικό τουρνουά. Αυτά φτιάχνετε και μιλάτε για Καυτατζόγλειο, Πανθεσσαλικό και όλα τα υπόλοιπα. Και αν μιλήσουμε και για το κόστος των Ολυμπιακών Αγώνων, το 4,6 δισεκατομμύρια ευρώ το οποίο αναφέρατε προηγουμένως –να σας πω ότι ήδη ο κ. Πάχτας έχει αναγνωρίσει για 5,2 δισεκατομμύρια ευρώ- θα σας υπενθυμίσω κυρίως ότι από τον αρχικό προϋπολογισμό των έργων τα μισά τα έχετε αφαιρέσει. Άρα, λοιπόν, τα μισά έργα κοστίζουν τα χρήματα, τα οποία υποτίθεται ότι παραμένουν σταθερά. 
     Επίσης θα στηλιτεύσω και εγώ με τη σειρά μου το θέμα της απουσίας των διεθνών, αλλά κυρίως των επικεφαλής της Ελληνικής Ποδοσφαιρικής Ομοσπονδίας από τη διαδικασία βράβευσης του Πανελλήνιου Συνδέσμου Αθλητικού Τύπου. Θα υπενθυμίσω ότι εσείς σήμερα κάνατε ρουσφέτι σε αυτούς που δεν σέβονται τον εαυτό τους και δεν παρευρίσκονται εκεί που τους τιμούν, για να τους δώσετε την ευκαιρία να κάνουν εκλογές. 
     Αν θέλετε να ξεκαθαρίσουμε, κύριε Υπουργέ, το γεγονός ότι η κατάργηση της ολυμπιακής τετραετίας, στη διαδικασία των διοικήσεων των ομοσπονδιών, δεν σημαίνει ότι δεν έχουν δικαίωμα να κάνουν τώρα εκλογές, απλώς θα έπρεπε να τους επαναλάβουν μετά τους Ολυμπιακούς Αγώνες για να έχουν μια ολυμπιακή τετραετία. 
     Άρα όλα αυτά που αναφέρατε ότι κάποιοι θέλουν να κάνουν εκλογές -να συμπληρώσουν, ότι έχουν ελλείψεις- αυτό μπορεί να γίνει και με το υφιστάμενο νομικό καθεστώς. Κανείς δεν τους το αρνείται. Απλά θα τελείωναν αμέσως μετά την τετραετία. Φαίνεται όμως ότι πολλοί φοβούνται την αλλαγή πολιτικού σκηνικού, φαίνεται ότι πολλοί στηρίζονται στην κομματικοποίηση αυτής της διαδικασίας, φαίνεται ότι πολλοί στηρίζονται στο λίγο διάστημα που σας έμεινε να είστε στην εξουσία και αυτό θέλουν να χρησιμοποιήσουν. 
     Κοντά σε αυτά θα ήθελα να προσθέσω κάποιες διατάξεις, μια και ο χρόνος όπως συζητάμε, σ’ ένα νομοσχέδιο που έχει ποικίλες διατάξεις και πολλές παραμέτρους, δεν έχει μέτρο και γενικό κανόνα. Να υπενθυμίσω ότι στο άρθρο 6, στην παράγραφο 11 του ν. 3010/2002 έγραφε ότι στο ποσοστό κοινοχρήστων –αναφέρομαι στο δημοσιογραφικό χωριό στο Μαρούσι- και κοινωφελών χώρων δεν προσμετράται η έκταση που περιλαμβάνει μετά την καθορισμένη ζώνη του ρέματος. 
     Τι σημαίνει αυτό; Ότι στο ποσοστό των κοινοχρήστων και κοινωφελών χώρων που προβλεπόταν από τις διατάξεις, είχαμε το απαραίτητο εμβαδόν και προσετίθετο και αυτό. Σήμερα το αφαιρείτε και το βάζετε στους κοινωφελείς χώρους. Άρα, λοιπόν, δομήσιμο περισσότερο, έτσι ώστε να έχουμε περισσότερη κάλυψη, άρα και εναντίον του περιβάλλοντος. 
     Αυτή η διάταξη, όπως την αφαιρείτε, είναι αντισυνταγματική, γιατί προβλέπεται ότι οπουδήποτε αφαιρείται κοινόχρηστος ή κοινωφελής χώρος, αυτό είναι απαγορευτικό. Ρωτήστε όσους έχουν ασχοληθεί με μελέτες επεκτάσεων για να το δείτε.
     Στο επόμενο σημείο, αυτό που αφορά την εταιρεία «ΟΛΥΜΠΙΑΚΑ ΑΚΙΝΗΤΑ» αφαιρείτε τη συγκεκριμένη διάταξη του άρθρου 16, παράγραφος 2, του ν. 3016/2002, η οποία αναφέρει ότι η εταιρεία λειτουργεί προς χάριν του δημοσίου συμφέροντος. Σήμερα παύει να λειτουργεί προς χάριν του δημοσίου συμφέροντος; Και υπέρ ποιων συμφερόντων θα κινείται από εδώ και πέρα η συγκεκριμένη εταιρεία;
     Έχετε υποχρέωση να μας ενημερώσετε, εμάς, τη Βουλή, το λαό, ώστε να ξέρουμε αυτό το εργαλείο που αναφέρατε ότι θα μας λύσει το πρόβλημα των μετα-ολυμπιακών χρήσεων, την αποτυχία τη δική σας να οργανώσετε και τις ολυμπιακές χρήσεις αλλά και τη χρήση μετά τους Ολυμπιακούς Αγώνες. 
     Χθες με μια εξαγγελία που κανείς δεν ξέρει τι ακριβώς περιλαμβάνει, είπατε «θα δούμε, θα ψάξουμε να βρούμε επενδυτές, θα ψάξουμε δηλαδή να βρούμε πού θα δώσουμε την περιουσία του ελληνικού λαού», την οποία χρυσοπληρώσαμε και θα πληρώνουμε και τις αποσβέσεις και τα δάνεια –1,5 δισεκατομμύρια ευρώ- που έχουμε πάρει μέχρι τώρα.    
      Προχωρώντας λίγο παρακάτω έχουμε και ρουσφετολογικού χαρακτήρα διατάξεις στο άρθρο 8, προσλήψεις στην παράγραφο 1,2,3,4. Η παράγραφος 7  δίνει αναδρομικά σε χορηγούς, προμηθευτές, υποστηρικτές από τον Οκτώβριο του 2000. Η παράγραφος 14 –και θα ήθελα μια απάντηση, κύριοι Υπουργοί- λέει ότι η παραχώρηση αθλητικών εγκαταστάσεων από τη Γενική Γραμματεία Αθλητισμού σε αθλητικό σωματείο δεν έχει χαρτόσημο. Το καταλαβαίνω. Γιατί όμως πάει αναδρομικά από την 1η Ιανουαρίου του 2003; Ποιον καλύπτει η συγκεκριμένη διάταξη;
      ΦΑΝΗ ΠΕΤΡΑΛΙΑ-ΠΑΛΛΗ: Δεν ξέρετε;
      ΓΕΩΡΓΙΟΣ ΟΡΦΑΝΟΣ: Θέλω να το ακούσω, έτσι όπως λέει και η συγκεκριμένη διαφήμιση. 
      Άρθρο 8, παράγραφος 15, ια΄: γράφει εδώ ότι προστίθεται, όταν κάνουμε μια οργανωτική επιτροπή και όλα αυτά που την αφορούν, και η λέξη «διεκδίκηση». Επειδή, λοιπόν, εμείς δεν ξέρουμε τι ακριβώς διεκδικούμε αυτήν τη στιγμή, γιατί μπαίνει αυτή η διαδικασία και γιατί ισχύει αναδρομικά; Θέλουμε να συμπεριλάβουμε κάποια άλλα που τα διεκδικήσαμε και θέλουν να καλυφθούν; Θέλουμε να διεκδικήσουμε κάτι καινούργιο που το έχετε στη σκέψη σας; Πάντως περιμένουμε μια απάντηση για το τι συμπεριλαμβάνει η συγκεκριμένη…
      ΦΑΝΗ ΠΕΤΡΑΛΙΑ-ΠΑΛΛΗ: Δεν σας ακούνε, κύριε συνάδελφε…
      ΓΕΩΡΓΙΟΣ ΟΡΦΑΝΟΣ: Δεν ακούνε εκείνοι, αλλά ακούει ο λαός. Στο λαό απευθυνόμαστε, κυρία συνάδελφε.
      Βεβαίως να υπενθυμίσω ότι έχετε μεταβάλει τη Βουλή σε πολεοδομικό γραφείο. Εκδίδουμε άδειες, βάζουμε όρους, τους αλλάζουμε αν δεν μας αρέσουν, κατά το δοκούν κινούμαστε. Αντισυνταγματικότατη η διάταξη και δείχνει και τον πραγματικό φόβο σας και δείχνει και μια άλλη νοοτροπία ότι με αυτόν τον τρόπο θέλετε να υπεκφύγετε το Συμβούλιο της Επικρατείας. Αλλά το Συμβούλιο της Επικρατείας είναι εκεί ως θεσμός, ακριβώς για να προστατεύει τους πολίτες από τις αυθαιρεσίες της Δημόσιας Διοίκησης, από τις αυθαιρεσίες όλων αυτών που νομίζουν ότι με τέτοιες διαδικασίες μπορούν να ξεφύγουν. Έτσι έχουμε τις διατάξεις που αφορούν το μουσείο της Ακρόπολης.
      Και επειδή ο χρόνος πιέζει, να αναφερθώ και λίγο στις τροπολογίες. 
      Όσον αφορά το γήπεδο της ΑΕΚ, την πρώτη με την οποία ξεκινώ, η Νέα Δημοκρατία και από την προηγούμενη συζήτηση έχει τοποθετηθεί υπέρ της κατασκευής γηπέδου για την ΑΕΚ. Θεωρούμε όμως ότι αυτή η συγκεκριμένη διαδικασία πρέπει να έχει ένα βασικό στόχο. Ο βασικός στόχος πρέπει να είναι η εξυγίανση της πορείας των οικονομικών μέσα από όλο αυτό το σύστημα το οποίο εγκαθιστούμε. Εγκαθιστούμε, λοιπόν, ένα σύστημα είκοσι χιλιάδων τετραγωνικών εμπορικών χρήσεων. Πού είναι το χρηματοδοτικό πρόγραμμα; Ποιος μας είπε από πού θα παρθούν τα χρήματα, ώστε να έρθει η πολιτεία και να πει ότι γι’ αυτό ακριβώς το πρόγραμμα το οποίο θα οδηγήσει στην εξυγίανση τη δημοφιλή ομάδα, εμείς φροντίζουμε να δώσουμε τους ανάλογους όρους δομήσεως; Έτσι στα τυφλά γίνεται. Νομίζετε ότι εδώ μέσα και απέξω δεν καταλαβαίνουν. Και βέβαια την ίδια ώρα κάνουμε και το δωράκι μας στον υποψήφιο Βουλευτή μας, έτσι ώστε να έχει και ένα καλό όπλο να κινηθεί. Έτσι το σκέπτονται κι εγώ εκφράζω τη δική τους σκέψη, κύριοι συνάδελφοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά θα χρειαστώ και θα κλείσω,  από τη δευτερολογία τη δική μου και το συνολικό μας χρόνο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν υπάρχουν δευτερολογίες.
      (Θόρυβος από την πτέρυγα του ΠΑΣΟΚ)
      ΓΕΩΡΓΙΟΣ ΟΡΦΑΝΟΣ: Εντάξει. Να κλείσουμε δεν θέλετε; Αν φοβάστε, σταματάμε. Αν δεν φοβάστε, δύο λεπτά έχω και θα τελειώσω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συντομεύετε, κύριε Ορφανέ. 
      ΓΕΩΡΓΙΟΣ ΟΡΦΑΝΟΣ: Θα αναφερθώ στην  υπ’ αριθμ. 114 και την 116 ειδική τροπολογία, αυτή η οποία αφορά την Ολυμπιακή Παιδεία. Θεωρούμε ότι είναι απαραίτητο να συνεχίσει ένα έργο το οποίο έχει δημιουργήσει ανθρώπους εξειδικευμένους, με τις δικές τους γνώσεις, τη δική τους πορεία και η τροπολογία, η οποία έχει κατατεθεί θεωρούμε ότι πρέπει να υπερψηφιστεί, όπως και η τροπολογία με ειδικό αριθμό 135 και γενικό 2028, που αφορά τη μεταφορά στην ιδιοκτησία του Κρατικού Θεάτρου Βορείου Ελλάδος, του τέως Βασιλικού Θεάτρου, και την υπερωριακή απασχόληση του φυλακτικού προσωπικού και προσωπικού καθαριότητας στα μνημεία.
      Η τροπολογία με αριθμό 127 που αφορά το οικοδομικό τετράγωνο στην Μοναστηρίου- Οδυσσέως- 26ης Οκτωβρίου είναι δημοτικός χώρος. Πρόκειται να γίνει δημοτικό πολιτιστικό κέντρο. Η πόλη ζητά χώρους στάθμευσης, άρα, λοιπόν, υπάρχει  μια ομόφωνη απόφαση του Δημοτικού Συμβουλίου Θεσσαλονίκης και θα ήταν καλό να προχωρούσε. Έχει εκφραστεί ο λαός εκεί πέρα και πρέπει να το λάβετε αυτό υπόψη σας, ώστε να την ψηφίσουμε για να προχωρήσει και η συγκεκριμένη διαδικασία, καθώς είναι και στα όρια του βασικού κέντρου της πόλης. 
      Έχουμε καταθέσει μια ακόμη τροπολογία, την 113. Αφορά τη μεταφορά τριών προσώπων που εργάζονται στην Ορχήστρα Λυρικής Σκηνής, με τις συγκεκριμένες διαδικασίες που προβλέπει η τροπολογία.
      Και εγώ τοποθετούμαι θετικά υπέρ της τροπολογίας με ειδικό αριθμό 112 και γενικό 1946, που αφορά τα υβριστικά συνθήματα. Εκείνο το οποίο θα ζητούσα είναι να προστεθεί παράγραφος για την ευθύνη σωματείων, όταν υπάρχει εκτόξευση συνολικά τέτοιων συνθημάτων από μια ολόκληρη κερκίδα, κάτι το οποίο δεν αναφέρει η συγκεκριμένη τροπολογία…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Ορφανέ, πρέπει να τελειώσετε. 
      ΓΕΩΡΓΙΟΣ ΟΡΦΑΝΟΣ: Τελειώνω, κυρία Πρόεδρε. 
      Συμφωνώ και με την απαγόρευση της τηλεοπτικής μετάδοσης, όταν έχει τιμωρηθεί με πρόσθετη τιμωρία τέτοια που να εμπίπτει σε διατάξεις βίας. Και βέβαια έχουμε τη διαδικασία αυτήν την οποία έχει προτείνει ο κ. Γρηγοράκος. Για να τοποθετηθούμε, πρέπει να καταλάβω τι ακριβώς συμβαίνει. Δεκαπέντε χρόνια μετά έρχεται εδώ μία υπόθεση με εξωδικαστική διαδικασία και έτσι καταργείται κάθε έννοια δικαιοσύνης. Αν όμως γίνει κατανοητό τι ακριβώς συμβαίνει, μπορούμε να ξανατοποθετηθούμε.
      Είναι φανερό ότι η Νέα Δημοκρατία βρίσκεται σ’ αυτήν την Αίθουσα και έξω απ’ αυτήν, έχοντας ως βασικό της στόχο να κάνει κριτική στην Κυβέρνηση και να προωθήσει την ιδέα της διοργάνωσης των Ολυμπιακών Αγώνων με τον καλύτερο τρόπο. Ας τα πει όμως αυτά και η Κυβέρνηση στον κύριο Υπουργό όπου έχω δεκαεπτά συνεντεύξεις στις οποίες, απαντώντας στο θέμα Ολυμπιακοί Αγώνες, λέει, μα και βέβαια θα τους εκμεταλλευτούμε. Αφού εμείς τους ετοιμάζουμε, δεν θα τους εκμεταλλευτούμε; Αυτά για εκείνους οι οποίοι μιλούν για συναινετική πορεία.  Άλλοι λένε και άλλοι πράττουν. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ευχαριστούμε πολύ, κύριε Ορφανέ.
      Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ, με θέμα: «Κρήτη, 90 Χρόνια από την Ένωση με την Ελλάδα», ογδόντα οχτώ μαθητές και επτά συνοδοί-καθηγητές από το Γυμνάσιο Αλιβερίου του Νομού Ευβοίας.
      Τους καλωσορίζουμε!
      (Χειροκροτήματα απ’ όλες τις πτέρυγες)
      Ο κ. Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Η προετοιμασία των Ολυμπιακών Αγώνων είναι μία δυναμική διαδικασία και είναι αναμενόμενο να παρουσιάζονται στη διάρκειά της νομοσχέδια με ρυθμίσεις για την αντιμετώπιση διαφόρων εκκρεμοτήτων. Άλλο, όμως, είναι αυτό και άλλο κάτω από το πρόσχημα ολυμπιακών ρυθμίσεων να νομιμοποιούμε αυθαίρετα ή αυθαίρετες και παράνομες ενέργειες, να δικαιολογούμε άστοχες και λανθασμένες εκτιμήσεις πάντα, όπως είπα, με νομοθετικές ρυθμίσεις. Αυτό μας οδηγεί σ’ ένα δύσκολο δρόμο και επιπλέον θέτουμε και σε κίνδυνο την εικόνα της χώρας.
      Θα αναφερθώ σε ορισμένα άρθρα του νομοσχεδίου και ξεκινώ με το άρθρο 3, το οποίο αφορά το θάλαμο επιχειρήσεων για την παρακολούθηση και τον έλεγχο της κυκλοφορίας. Θα ήθελα να πω ότι χάρηκα ιδιαίτερα, όταν στην Επιτροπή ο κύριος Υπουργός διατύπωσε την άποψη που είχαμε πει κι εμείς προηγουμένως, ότι δηλαδή είναι σκόπιμο αυτός ο θάλαμος να συνεχίσει να λειτουργεί και μετά τους Ολυμπιακούς Αγώνες. Να διευκρινίσω και να συμφωνήσω με το συνάδελφο κ. Βούγια ότι αυτό που χρειάζεται και η Αθήνα και η Θεσσαλονίκη και οι μεγάλες πόλεις της χώρας μας δεν είναι μόνο η παρακολούθηση, αλλά η δυναμική διαχείριση της κυκλοφορίας. Και επειδή πολλές φορές έχουμε απογοητευθεί από εξαγγελίες για ίδρυση ενός οργάνου το οποίο θα παρακολουθεί και θα διαχειρίζεται δυναμικά την κυκλοφορία στις μεγάλες πόλεις της χώρας, πιστεύω ότι τούτη τη φορά δεν θα μείνουμε στο επίπεδο της εξαγγελίας και θα είναι ένα όφελος για την επόμενη ημέρα μετά τους Ολυμπιακούς Αγώνες.
      Ως προς το άρθρο 4, σχετικά με την αδειοδότηση των εγκαταστάσεων σίτισης, ήθελα να επισημάνω ότι ο ΕΦΕΤ είναι αρμόδιος για την ποιότητα των τροφίμων και μόνο. Είναι άλλοι φορείς που ελέγχουν τις εγκαταστάσεις από κτιριοδομική άποψη, αν δηλαδή είναι κατάλληλες και ασφαλείς  για την παρασκευή και διάθεση των τροφίμων. Έτσι όπως είναι σήμερα οργανωμένος ο ΕΦΕΤ, δεν μπορεί να το κάνει. Και θα συμφωνήσουμε ότι πρέπει να υπάρχει ένας φορέας, όμως φροντίστε να είναι στελεχωμένος πλέον από εδώ και πέρα έτσι ο ΕΦΕΤ, που να μπορεί να κάνει και αυτήν τη δουλειά.
      Σχετικά με το άρθρο 5, ως προς τις κατασκηνώσεις της Τράπεζας της Ελλάδος στο Μετόχι της Πάρνηθας. Αυτό που προξενεί εντύπωση είναι το γεγονός ότι αυτός ο χώρος βρίσκεται ήδη στα όρια εγκεκριμένου από την εκτελεστική επιτροπή του Οργανισμού Αθήνας προεδρικού διατάγματος προστασίας του όρους της Πάρνηθας. Και ο Οργανισμός της Αθήνας έχει αρνηθεί σε νοτιότερη περιοχή, που είναι ιδιοκτησία του Δήμου Αχαρνών να δώσει όρους δόμησης στοιχειώδεις μόνο και μόνο για την ανάπτυξη ενός θεματικού πάρκου αφιερωμένου στο περιβάλλον. 
      Σήμερα, κύριοι Υπουργοί, δίνετε όρους δόμησης σε μια κατασκήνωση –υποτίθεται- προσωρινής μορφής –υποτίθεται- ξύλινες, αλλά να σας πω εγώ τι έγινε. Τη Δευτέρα επισκέφθηκα αυτήν την εγκατάσταση και ξέρετε τι είδα; Ένα πλήρως ανεπτυγμένο εργοτάξιο, τη δε ώρα που βρισκόμουν εκεί σκυροδετούσαν σε τρία διαφορετικά σημεία. Έριχναν μπετόν. Για ποιες ξύλινες κατασκευές μιλάμε και υπόγεια; Δεν ξέρω εάν το γνωρίζατε. Καλό θα ήταν να το επισκεφθείτε και να το δείτε.
      Τώρα, ως προς το δημοσιογραφικό χωριό του Αμαρουσίου, κατ’ αρχήν όλοι συμφωνούμε –δυστυχώς- ότι στη χώρα μας το σύστημα σχεδιασμού του χώρου πάσχει. Είμαστε από τις λίγες χώρες που δεν έχουμε χωροταξικό σχεδιασμό. Έτσι οδηγούμαστε διαρκώς σε απρογραμμάτιστες χωροθετήσεις λειτουργιών και δραστηριοτήτων, στην άναρχη πολεοδόμηση και τελικά στην υποβάθμιση του αστικού και εξωαστικού χώρου. 
      Σήμερα καλούμαστε να αποφασίσουμε για το συγκεκριμένο άρθρο με βάση μια χωροταξική μελέτη-άλλοθι που προσπαθεί να δικαιολογήσει τη συμβατότητα της συγκεκριμένης παρέμβασης με το ρυθμιστικό σχέδιο της Αθήνας. Όμως πρέπει επιτέλους να καταλάβουμε πως ο χωροταξικός σχεδιασμός δεν γίνεται με τσιτάτα και αυθαίρετες διαπιστώσεις περί του είναι και του δέον γενέσθαι. Ξέρουμε πολύ καλά και τις αφόρητες κυκλοφοριακές συνθήκες που επικρατούν στο Μαρούσι και το γεγονός ότι η πολεοδομική κακοδαιμονία του Αμαρουσίου σε τέτοιες πολεοδομικές μελέτες-άλλοθι στηρίχθηκε.
      Να γίνω πιο συγκεκριμένος. Αναφέρθηκε κάποιος μέσος συντελεστής δόμησης. Κύριε Υπουργέ, ο μέσος συντελεστής δόμησης είναι ένα μέγεθος που κατά το νόμο δεν μπορεί να ξεπεραστεί από τους συντελεστές δόμησης, που καθορίζονται στα διάφορα οικοδομικά τετράγωνα της συγκεκριμένης πολεοδομικής ενότητας. Θα μπορούσε να ξεπεραστεί μόνο εάν επρόκειτο για κοινωφελείς χρήσεις. Αλλά εδώ έχουμε γραφεία, έχουμε κατασκευές που μετά θα πωληθούν, άρα για ποια κοινωφελή χρήση μιλάμε;
      Επιπλέον από τα διακόσια –και κάτι- στρέμματα που αναφέρεστε τα εκατόν δέκα έχουν συντελεστή δόμησης. Τα υπόλοιπα είναι κοινωφελή και κοινόχρηστα. Είναι γήπεδα, ρέματα, αδόμητες επιφάνειες χωρίς συντελεστή που προσετέθησαν τεχνηέντως, για να δώσουν επιπλέον συντελεστή δόμησης στο όλο project.
      Μια άλλη επισήμανση είναι η εξής. Κάπου λέει στο κείμενο ότι η έγκριση του ρυμοτομικού σχεδίου έχει και θέση έγκρισης πράξης εφαρμογής. Αυτό έρχεται σε πλήρη αντίθεση με την ισχύουσα πολεοδομική νομοθεσία. Η πολεοδόμηση χωρίζεται σε τρεις φάσεις: κτηματογράφηση, πολεοδομική μελέτη, πράξη εφαρμογής. Εδώ λέτε ξαφνικά ότι η πολεοδομική μελέτη ταυτίζεται με κάτι εντελώς διαφορετικό -με την πράξη εφαρμογής- ενώ λείπουν κτηματογραφικά διαγράμματα και δεν γνωρίζουμε εάν σε αυτήν την έκταση συμπεριλαμβάνονται και ιδιοκτησίες του δημοσίου. Τελικά θεωρώ ότι εδώ προσπαθούμε άστοχα και άτυχα να πολεοδομήσουμε παραβιάζοντας όλη την πολεοδομική νομοθεσία.
      Κάτι ακόμα πάνω στο θέμα του Αμαρουσίου. Έχουμε αλλαγές στις χρήσεις γης. Εκεί που αρχικά στην πολεοδομική μελέτη προβλεπόταν αμιγής κατοικία, βλέπουμε ξαφνικά στο οικοδομικό τετράγωνο 4 «χρήση κατοικίας και χρήση γραφείων». Είναι αλλοίωση του πολεοδομικού κεκτημένου, που δεν μπορεί να σταθεί, δεν μπορεί να στηριχθεί στο Συμβούλιο της Επικρατείας. 
      Μια τελευταία παρατήρηση για το Μαρούσι. Τα έργα τα οποία σήμερα καλούμαστε ουσιαστικά να επανεγκρίνουμε, συνεχίστηκαν και μετά την απόφαση του Συμβουλίου της Επικρατείας. Ουσιαστικά πρόκειται για κατασκευές που εκτελούνται αυθαίρετα. Τι κάνουμε, λοιπόν, εδώ; Νομιμοποιούμε εκ των υστέρων αυθαίρετες κατασκευές;
      Ως προς το άρθρο 7 σχετικά με την πυρασφάλεια, με φοβίζει η συγκεκριμένη διατύπωση που αφαιρεί πλέον τη δυνατότητα -όσον αφορά τις λυόμενες κατασκευές- της Πυροσβεστικής να ελέγχει και τις μελέτες και τις κατασκευές. Απλώς δίνει στην Πυροσβεστική τη δυνατότητα να ελέγξει –προσέξτε- εάν ο μελετητής έχει δικαίωμα να υπογράψει τη συγκεκριμένη μελέτη και τίποτα άλλο. Σε όλα τα κτήρια στη χώρα μας η Πυροσβεστική ελέγχει τις μελέτες και ελέγχει και τις κατασκευές. Εδώ, όμως, αυτό το διαγράφετε.
      Επιπλέον στην επιτροπή προσετέθη μία παράγραφος σχετικά με τις οικοδομικές άδειες για επισκευή, μετασκευή, επέκταση ή ανακαίνιση ξενοδοχείων και λέει ότι αυτές οι άδειες θα εκδίδονται από το ΥΠΕΧΩΔΕ. Θα συμφωνήσω με το συνάδελφο κ. Ορφανό, ο οποίος είπε ότι αυτό το νομοσχέδιο προσπαθεί να μετατρέψει το Κοινοβούλιο σε πολεοδομική υπηρεσία.
      Λέει, λοιπόν, ότι θα εκδίδει τις άδειες για τα ξενοδοχεία η Διεύθυνση Οικοδομικών και Κτηριοδομικών Κανονισμών. Έχω εδώ μια άδεια που έχει εκδοθεί από αυτήν τη Διεύθυνση και είναι οικοδομική άδεια εγκατάστασης διώροφου προκατασκευασμένου κτηρίου γραφείων στις εγκαταστάσεις της Σχολής Αστυνομίας στην Αμυγδαλέζα του Δήμου Αχαρνών Αττικής. Σας πληροφορώ ότι αυτή η άδεια δεν έχει καμία σχέση με το τι κατασκευάζεται εκεί στην πραγματικότητα. Ελέγξτε το.
      Θα τελειώσω με μία αναφορά στις παραγράφους 2 έως 5, αλλά και αλλού, όπως στο άρθρο 7. Στα άρθρα αυτά φαίνονται οι αδυναμίες του συστήματος παραγωγής μελετών για τα δημόσια έργα στη χώρα μας. Διαπιστώνουμε μέχρι και σήμερα αλλαγές στις χωροθετήσεις και στους όρους δόμησης σε διάφορα ολυμπιακά έργα, που έχουν ήδη χωροθετηθεί στα  προηγούμενα νομοσχέδια. 
      Το γεγονός ότι σήμερα με το έκτο –αν θυμάμαι καλά- ολυμπιακό νομοσχέδιο ένα ή και δύο χρόνια μετά γίνονται διορθώσεις, μας οδηγεί για μια ακόμα φορά στο συμπέρασμα πως μερικούς μήνες πριν από την τέλεση των Ολυμπιακών Αγώνων, εκπονούνται ακόμα μελέτες, γιατί όλα γίνονται στο πόδι, γιατί μετά από πολύχρονη και ευδαίμονα απραξία έγιναν μελέτες χωρίς τεχνική ωρίμανση που σήμερα οδηγούν σε αδιέξοδα.
      Κυρία Πρόεδρε, πολύ φοβάμαι πως ορισμένες μελέτες θα συνεχίσουν να εκπονούνται μέχρι και την προηγουμένη της έναρξης των αγώνων. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σαλμάς.
      ΜΑΡΙΟΣ ΣΑΛΜΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, παρ’ ότι η Νέα Δημοκρατία έχει διακηρύξει πολλές φορές –και το έχουμε δείξει με τη συμπεριφορά μας, με τις θέσεις μας και τους λόγους μας στη Βουλή τα τελευταία τριάμισι χρόνια- ότι η διοργάνωση των Ολυμπιακών Αγώνων είναι μια εθνική υπόθεση, η επιείκεια λόγω μειωμένης ικανότητας στην Κυβέρνηση λαμβάνει τέλος. 
      Πραγματικά, θα μπορούσε μία φορά –το έχουμε καημό- ένα νομοσχέδιο που θα μπορούσε να ρυθμίσει ορισμένα προβλήματα που προκύπτουν στην πορεία διοργάνωσης των Ολυμπιακών Αγώνων, να γίνει αποδεκτό και από μας και να το επικροτήσουμε. Συμφωνούμε ότι πρώτη φορά διοργανώνεται ένα τόσο μεγάλο εγχείρημα και στην πορεία προκύπτουν θέματα τα οποία πρέπει να ρυθμιστούν νομοθετικά.
      Βεβαίως δεν θα είχαμε καμία αντίρρηση να συμφωνήσουμε και να υπερψηφίσουμε ένα τέτοιο νομοσχέδιο. Όμως, η Κυβέρνηση κάθε φορά που βρίσκει την ευκαιρία να υπάρξει μία σύμπλευση όλων των κομμάτων στη Βουλή και να επικροτήσουμε μία νομοθετική διαδικασία, θυμάται τα γραμμάτια που πρέπει να εξοφλήσει σε ορισμένους ανθρώπους που τους χρωστάει και σε κάθε περίπτωση δεν χάνει την ευκαιρία σε κάθε άρθρο, σε κάθε τροπολογία, σε κάθε παράγραφο να εκφράζει και μερικά συμφέροντα ορισμένων ανθρώπων. 
      Στην προκειμένη περίπτωση, ορισμένοι συνάδελφοι σας μίλησαν για ορισμένες αυξήσεις συντελεστών δόμησης, πράγμα το οποίο το κάνετε σε κάθε νομοσχέδιο, ειδικά όταν είναι ολυμπιακό νομοσχέδιο που υποτίθεται στο βωμό και στο όνομα της ολυμπιακής προετοιμασίας κάνετε όλες τις παρανομίες σας. Βεβαίως γνώριζα ότι η πολιτική είναι η τέχνη του εφικτού, αλλά εσείς έχετε μετατρέψει την πολιτική σε μία νομιμοποίηση όλων των παρανομιών. Το έχετε κάνει επιστήμη.
      Θα ξεκινήσω από την τελευταία αποστροφή του Υπουργού του κ. Λιάνη, ο οποίος χαριτολογώντας αναφέρθηκε στη Βαρκελώνη και μας έκανε μία επίδειξη  σχετικά με το ότι δεν πρέπει να ανησυχούμε για τα κοστολόγια, διότι όλα τα χρήματα θα τα ξαναπάρουμε πίσω από τον τουρισμό –λέει- όπως τα πήρε και η Βαρκελώνη μέσα σε έξι χρόνια λόγω της αύξησης που υπέστη ο τουρισμός της Ισπανίας με την ευκαιρία της διοργάνωσης των Ολυμπιακών Αγώνων.
      Τα λέτε σοβαρά αυτά; Για ποια τουριστική αύξηση μεταολυμπιακά μιλάτε; Για να σας το πω απλά, χωρίς να σας πω τίποτα προσωπικό, θα σας παραπέμψω στο ότι, ενώ στην αρχή είχατε φανταστεί και είχατε θελήσει να πριμοδοτήσετε νέες τουριστικές και νέες ξενοδοχειακές κλίνες, την αποτυχία του τουρισμού μεταολυμπιακά την προεξόφλησαν οι ιδιοκτήτες ξενοδοχείων όταν δεν ήλθε κανένας να φτιάξει νέα ξενοδοχεία. 
      Αν οι ιδιοκτήτες ξενοδοχείων γνώριζαν ότι θα αυξηθεί ο τουρισμός μεταολυμπιακά, θα είχαν σπεύσει να φτιάξουν νέα ξενοδοχεία. Δεν θυμάστε που λέγατε τότε για το Μαρούσι και τους νέους όρους και τις δυνατότητες που θα δίνατε για να φτιάξουν ξενοδοχειακές μονάδες; Πού είναι αυτά;
      Μερικές ανακαινίσεις παλαιών ξενοδοχείων έγιναν και πολύ ελάχιστες κλίνες. Δείτε και τη χρησιμοποίηση του τουριστικού αναπτυξιακού νόμου, για να καταλάβετε πόσες τουριστικές κλίνες έγιναν. Και για να μην αναφερθώ μόνο στην Αττική, θα σας πω ότι στην Αιτωλοακαρνανία από το νέο αναπτυξιακό νόμο, τον τελευταίο ούτε μια καινούργια τουριστική κλίνη δεν έγινε.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Η Αιτωλοακαρνανία με τον ορεινό τουρισμό έχει αναγεννηθεί.
      ΜΑΡΙΟΣ ΣΑΛΜΑΣ:  Άρα για ποιον τουρισμό μιλάτε και ποια εξόφληση των χρημάτων που δαπανά και δεσμεύεται από τον ελληνικό λαό υπόσχεσθε ότι θα βρούμε μπροστά μας; Αυτό που θα βρούμε μπροστά μας –και είναι σίγουρο αυτό- είναι τα χρέη.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Πότε είχε ορεινό τουρισμό η Αιτωλοακαρνανία;
      ΜΑΡΙΟΣ ΣΑΛΜΑΣ: Ούτε μια τουριστική κλίνη, κύριε Αλευρά, η Αιτωλοακαρνανία. Πολύ σωστά το λέτε.
      Επειδή όμως με προκαλείτε θα σας θυμίσω το εξής. Γιατί δεν μας φέρατε το συνολικό προϋπολογισμό που μας είχατε υποσχεθεί στην επιτροπή; Είπατε ότι θα μας τον φέρετε στην επιτροπή. Ήρθαμε στην Ολομέλεια. Γιατί δεν μας το φέρατε; Σας είχε πει τότε ο κ. Κεφαλογιάννης, τι ζητάμε σαν Αξιωματική Αντιπολίτευση.  Τον προϋπολογισμό των Ολυμπιακών Αγώνων. Γιατί δεν μας τον φέρνετε;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Η κ. Πετραλιά τον έχει.
      ΦΑΝΗ ΠΕΤΡΑΛΙΑ-ΠΑΛΛΗ: Ένα παλιόχαρτο έχω. 
      ΜΑΡΙΟΣ ΣΑΛΜΑΣ: Είναι ένα παλιόχαρτο, όπως σας λέει η κ. Πετραλιά.
      ΦΑΝΗ ΠΕΤΡΑΛΙΑ-ΠΑΛΛΗ: Ένα χαρτί φωτοτυπημένο που δεν φαίνεται καλά. Μισή σελίδα είναι.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Παρακαλώ συνεχίστε, κύριε Σαλμά.
      ΜΑΡΙΟΣ ΣΑΛΜΑΣ: Για να σας αποδείξω, λοιπόν, πως δεν τηρείται ο προϋπολογισμός, ακούστε ένα αριθμητικό λάθος που έχετε κάνει. Σ’ αυτά τα 4,5 εκατομμύρια ευρώ περιλαμβάνεται και το πρόγραμμα «Ελλάδα 2004»; Ναι, ή όχι; Περιλαμβάνεται. Περιλαμβάνονται τα ολυμπιακά προπονητήρια στα χωριά και τα απλά προπονητήρια; Γιατί δεν έχετε λεφτά να τα δώσετε στους δημάρχους που πάνε και τα ζητάνε;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Τώρα με αποσβολώσατε! 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ, όχι στιχομυθία τώρα. 
      Κύριε Σαλμά, μη ρωτάτε απευθείας και περιμένετε αμέσως την απάντηση.
      ΜΑΡΙΟΣ ΣΑΛΜΑΣ: Είναι ρητορικό το ερώτημα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι ρητορικό, αλλά βλέπετε ότι απάντηση δίδεται αμέσως.
      ΜΑΡΙΟΣ ΣΑΛΜΑΣ: Θα σας πω, λοιπόν, ότι, ενώ έχετε προβλέψει γύρω στα 150 δισεκατομμύρια δραχμές για να πάνε οι δήμαρχοι  να κάνουν τα έργα που είχατε πει στην αρχή για τα χωριά, σήμερα αυτά τα λεφτά δεν υπάρχουν. Σας το έχω ξαναπεί και πριν από ένα χρόνο, σας το λέω και σήμερα. Μην το αμφισβητείτε αυτό, διότι δεν υπάρχει ούτε μια δραχμή. Πού πάνε αυτά τα λεφτά; Δεν είστε υποχρεωμένος να πείτε στην Αντιπολίτευση πού πήγατε αυτόν τον προϋπολογισμό, αυτά τα 150 δισεκατομμύρια πού τα πήγατε; 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν σας είπα ότι πήγαν πουθενά. 
      ΜΑΡΙΟΣ ΣΑΛΜΑΣ: Πού είναι αυτά τα λεφτά; Δεν υπάρχουν.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλμά, σας παρακαλώ, μην προκαλείτε απαντήσεις. 
      ΜΑΡΙΟΣ ΣΑΛΜΑΣ: Κυρία Πρόεδρε, είναι πολύ σημαντικό. Ας μου απαντήσει μετά στην ομιλία του. Έχει σημασία. 
      ΠΡΟΕΔΡΕΥΟΥΣΑ(Άννα Μπενάκη-Ψαρούδα): Βεβαίως θα σας απαντήσει μετά. Είναι σημαντικό.
      ΜΑΡΙΟΣ ΣΑΛΜΑΣ: Ερχόμαστε τώρα συγκεκριμένα σ’ αυτό το νομοσχέδιο. Θέλαμε να στηρίξουμε κάποιες διατάξεις, αλλά βλέπουμε ότι και ο ίδιος ο Υφυπουργός ο κ. Λιάνης στην επιτροπή δεν γνώριζε το νομοσχέδιο. ‘Όταν ρωτήσαμε εμείς, αυτές οι ρυθμίσεις για τις άδειες εισόδου στη χώρα ποιους αφορούν, μας είπε στην επιτροπή ότι αφορούν την ολυμπιακή οικογένεια, πράγμα που δεν έχει καμία σχέση με την πραγματικότητα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Το διορθώσαμε αυτό.
      ΜΑΡΙΟΣ ΣΑΛΜΑΣ: Δεν ξέρω εγώ αν το διορθώσατε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ! 
      ΜΑΡΙΟΣ ΣΑΛΜΑΣ: Ήρθε στην επιτροπή την ημέρα που γινόταν η συζήτηση για το νομοσχέδιο και δεν ήξερε ο Υφυπουργός, ποιους αφορούν οι ρυθμίσεις τις οποίες θα ψηφίζαμε ή θα συζητούσαμε. Τι μεγαλύτερη προχειρότητα;
      «Ολυμπιακά Ακίνητα Α.Ε.». Εδώ θέλω να μείνω. Έχουμε κάθε λόγο να προβάλουμε τις αντιρρήσεις μας γι’ αυτό που πάτε να κάνετε. Τι είναι αυτό που πάει να κάνει η Κυβέρνηση με την «Ολυμπιακά Ακίνητα Α.Ε.»; Διότι τίποτε δεν είναι αθώο. Δεν μπορεί το κράτος να διαχειριστεί τη μεταολυμπιακή περιουσία; Δεν μπορεί να καθορίσει τη μεταολυμπιακή χρήση το κράτος; Ξαφνικά γίνατε από σοσιαλιστές τόσο πολύ φιλελεύθεροι που θέλετε να τα ιδιωτικοποιήσετε; Ανακαλύψατε και αυτές τις πατέντες των ανώνυμων εταιρειών. Και βεβαίως για να σας παραπέμψω σε μια άλλη ανώνυμη εταιρεία που έχετε κάνει, τα «Τουριστικά Ακίνητα Α.Ε.» θα σας πω, γιατί την κάνατε και γιατί αντιδρούμε. Αφού μετατρέψατε τον Εθνικό Οργανισμό Τουρισμού κάνατε τα «ΤΟΥΡΙΣΤΙΚΑ ΑΚΙΝΗΤΑ Α.Ε.» και θα σας πούμε γιατί.
      Ξεπούλησαν όλα τα καζίνο. Καλά έκαναν και ήταν δικαίωμά τους να δώσουν στον ιδιωτικό τομέα κρατική περιουσία. Ακούστε, όμως, τι συμβαίνει: Αντί να υπάρξει στην Πάρνηθα ένα μεγάλο ποσό από την πώληση του καζίνο, δηλαδή να εισπράξει στην ουσία το κράτος και ο Έλληνας φορολογούμενος πολίτης, με χίλιες δυο υπόγειες διαδικασίες οι οποίες επιτρέπονται στις διατάξεις της διακήρυξης του ιδιωτικού τομέα, της ανώνυμης εταιρείας, αλλά δεν επιτρέπονται στον κρατικό τομέα, πετάξατε όλες τις εταιρείες απ’ έξω και στο τέλος έμεινε μία εταιρεία, στην οποία έπρεπε να δώσετε το καζίνο. Θυμάστε ότι τότε είχατε βάλει τον όρο πως έπρεπε εγγυητικές επιστολές να κρατούνται επ’ αόριστον είτε πάρει είτε δεν πάρει το έργο μία ιδιωτική εταιρεία. Έτσι μπήκαν στη μέση συγκεκριμένες εταιρείες και τράπεζες και το πήραν.
      Τι κάνετε τώρα τα «ΤΟΥΡΙΣΤΙΚΑ ΑΚΙΝΗΤΑ Α.Ε.»; Τώρα πωλούν το καζίνο της Κέρκυρας. Αφού έβγαλαν μία διακήρυξη, με την οποία κόβουν τους μισούς από τους ενδιαφερόμενους, στη συνέχεια έρχονται και προσθέτουν έναν όρο που λέει: «όι πρέπει να είναι τρεις χρονιές κερδοφόρες». Εσάς τι σας πειράζει; Το κράτος τι το πειράζει και θέλει, όταν πωλεί το καζίνο της Κέρκυρας, να είναι τρεις κερδοφόρες χρονιές; Αν το θεωρείτε απαραίτητη προϋπόθεση, γιατί δεν βάλατε και τον ίδιο όρο στο καζίνο της Πάρνηθας;
      Ξέρετε γιατί τα κάνετε αυτά; Διότι μέσω των ανωνύμων εταιρειών υπάρχει άλλο καθεστώς, με το οποίο γίνεται η διακήρυξη και ο διαγωνισμός ενός έργου και έτσι ξεπουλάτε την κρατική περιουσία. Με άλλα λόγια, εσείς εδώ γλεντήσατε τα νιάτα σας και έχετε την απαίτηση να σας νομιμοποιήσουμε και να υποστηρίξουμε τις νομοθετικές παρατυπίες που κάνετε. Αυτό, όμως, δεν γίνεται.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή τηςμε την Ελλάδα», πενήντα επτά μαθητές και τέσσερις συνοδοί-καθηγητές από το Γ΄ Γυμνάσιο Άργους.
      Η Βουλή καλωσορίζει τους μαθητές.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Καλαφάτης.
      ΣΤΑΥΡΟΣ ΚΑΛΑΦΑΤΗΣ:  Κυρία Πρόεδρε, κυρίες και κύριοι συνάδελφοι, δεν θα μπορούσα παρά να ξεκινήσω με μία αναφορά σε όσα είπε ο Υφυπουργός, σχετικά με τα μέτρα για την καταπολέμηση της βίας. Ξεκινώ με την τοποθέτηση πως οτιδήποτε έχει να κάνει με την καταπολέμηση αυτού του φαινομένου, εμείς το βρίσκουμε ιδιαίτερα θετικό.
      Όμως, εγώ θεωρώ ότι δεν υπάρχει πιο οικτρή ομολογία Υφυπουργού για αποτυχία στην προσπάθειά του, όπως είναι αυτή η οποία μας εξετέθη προηγουμένως από τον κύριο Υφυπουργό. Ουσιαστικά, τι μας είπε ο κύριος Υφυπουργός; Μας είπε πως οτιδήποτε έχουμε κάνει μέχρι σήμερα, για να καταπολεμήσουμε τα φαινόμενα της βίας, είναι αποτυχημένο. Και δυστυχώς, αυτήν την παραδοχή την ακολουθεί μία ακόμα εξαγγελία μέτρων που χαρακτηρίζονται σίγουρα, αποσπασματικά και ελέγχονται ακόμη μία φορά ως προς την αναποτελεσματικότητά τους.
      Ο κύριος Υφυπουργός έρχεται να εξαγγείλει κάποια μέτρα, τρεις μόλις μέρες μετά από γεγονότα, τα οποία πραγματικά δυσφήμισαν και την αθλητική κοινωνία της χώρας μας, αλλά και τη χώρα μας ολόκληρη, αποδεικνύοντας έτσι ότι παραμένει σαφής η έλλειψη στρατηγικής πάνω στα θέματα της βίας. Το μόνο που είχε να κάνει ο Υφυπουργός, είναι και πάλι να συνέλθει μία επιτροπή και σε δύο μέρες να αποφασίσει κάποια αποσπασματικά συγκεκριμένα μέτρα. Εναντίον ποιων κατευθύνονται αυτά τα μέτρα; Όπως ανεφέρθησαν από τον κύριο Υφυπουργό, καταλαβαίνουμε ότι σχεδόν τα μισά απευθύνονται στους οργανωμένους οπαδούς των ομάδων, λες και αυτοί είναι οι αποκλειστικοί αίτιοι των φαινομένων της βίας.
      Κύριοι συνάδελφοι, φαίνεται πως ο κύριος Υφυπουργός δεν έχει κάνει καμία επιστημονική ανάλυση πάνω στο θέμα της βίας, παρ’ ότι είναι ο καθ’ ύλην αρμόδιος, λες και δεν γνωρίζει ότι το γεγονός πως τα γήπεδα του ελληνικού ποδοσφαίρου αδειάζουν καθημερινά σ’ όλη την ελληνική επικράτεια, οφείλεται αποκλειστικά στα γεγονότα βίας. Αυτός είναι ο βασικός παράγοντας και συμφωνούμε πως πρέπει να βρεθούν μέτρα, για να καταπολεμηθεί αυτό το άθλιο φαινόμενο που δυσφημεί και τη χώρα μας και τα σωματεία μας.
      Εγώ δεν έχω δει καμία στρατηγική που να περιλαμβάνει μελέτες οι οποίες αφορούν την καταλληλότητα των αθλητικών εγκαταστάσεων, τον τρόπο προσβασιμότητας σ’ αυτές, την ασφάλειά τους, το πώς γίνονται οι έλεγχοι κατά τη διάρκεια της έλευσης των οπαδών, το αν τελικά υπάρχουν και κάποιοι άλλοι που δημιουργούν φαινόμενα βίας μέσα στα γήπεδα.
Είναι μονάχα οι οπαδοί; Γιατί υπάρχουν μέτρα τα οποία απευθύνονται σχεδόν αποκλειστικά σ’ αυτούς και μάλιστα μέτρα, όπως είναι η απαγόρευση μετακινήσεων, για τα οποία έχω πάρα πολλές αμφιβολίες, αν θα μπορέσουν να εφαρμοστούν. Ακόμα έχω αμφιβολίες αν θα θιγούν ή όχι και συνταγματικά δικαιώματα του πολίτη, όπως είναι αυτό της ελεύθερης μετακίνησής του. 
      Στο κάτω-κάτω, ο κύριος Υπουργός είπε: «Γιατί οι οπαδοί μας, όταν πηγαίνουν στα γήπεδα εκτός Ελλάδος, συμπεριφέρονται κόσμια και δεν δημιουργούν κανένα επεισόδιο»; Μα, κύριε Υπουργέ –παρ’ όλο που δεν είστε εδώ- εκεί δεν υπάρχουν οι πραγματικές αιτίες που πολλές φορές ωθούν τους οπαδούς σε ανεξέλεγκτες καταστάσεις, γιατί από τη μία μας είπε ότι δεν υπάρχουν λόγοι και από την άλλη μας είπαν ότι υπάρχουν οι λόγοι και ότι είναι μέσα στους οπαδούς. Φυσικά και υπάρχουν λόγοι, αλλά κανένας από την Κυβέρνηση όλα αυτά τα χρόνια δεν μπόρεσε να αντιληφθεί αυτό που αισθάνεται ο κάθε φίλαθλος που δεν έχει καμία σχέση με το σωματείο του, που δεν είναι φανατικός, ούτε οργανωμένος οπαδός.
      Η Κυβέρνηση ασχολήθηκε ποτέ με τη γενικότερη αντίληψη που επικρατεί ότι τα πρωταθλήματα δεν παίζονται καθαρά; Απασχολήθηκε ποτέ ο κύριος Υπουργός με τη συναίσθηση που έχουν σχεδόν όλοι όσοι ασχολούνται με το ποδόσφαιρο ότι υπάρχουν συγκεκριμένα ιδιωτικά οικονομικά συμφέροντα, τα οποία εμπλέκονται με τον ποδοσφαιρικό χώρο; Απασχολήθηκε ποτέ ο κύριος Υπουργός με την αντίληψη που επικρατεί ότι οι συγκεκριμένοι Υπουργοί θέλουν να έχουν ιδιαίτερο ρόλο και συμμετοχή στις διοικήσεις των ομάδων, ακόμα και να συμβάλλουν στο να στελεχωθούν διοικητικά με συγκεκριμένα άτομα, τα οποία προφανώς έχουν και κάποιες άλλες ιδιαιτερότητες και σκοπιμότητες, εκτός από το να διοικήσουν καλά τις ΠΑΕ;
      Υπάρχουν θέματα που είναι ζοφερά και που απασχολούν πολύ έντονα το φίλαθλο κόσμο. Κανένας δε μας είπε ότι ενδεχομένως αυτές να είναι οι αιτίες όχι για τη βία, αλλά πρώτον, για την αποχή του κόσμου από τα ποδοσφαιρικά γήπεδα τα τελευταία χρόνια και δεύτερον, απ’ αυτούς τους λίγους εναπομείναντες φιλάθλους μέσα στους αγωνιστικούς χώρους ενδεχομένως να υπάρχουν και αυτές οι αιτίες.
	Καταδικάζουμε κάθε φαινόμενο βίας και είμαστε υπέρ οποιασδήποτε πολιτικής και συγκεκριμένης στρατηγικής που να έχει εκπαιδευτικό και επιστημονικό χαρακτήρα. Όμως, αυτά τα στοιχεία λείπουν παντελώς από κάθε κίνηση που σημειώνεται από την πλευρά της Κυβέρνησης πάνω σ’ αυτά τα θέματα.
	Για το μόνο που είμαι προσωπικά ευχαριστημένος, είναι η ιδιαίτερη ευαισθησία που έδειξε ο κύριος Υπουργός -και το περνάει μέσα στο νομοσχέδιο με τροπολογία- σχετικά με τα αντεθνικά συνθήματα. Αυτό είναι κάτι που πριν από πέντε μέρες επεσήμανα ακόμα μία φορά με ερώτησή μου στη Βουλή. Βλέπω ότι, ενδεχομένως και μετά από δική μας πίεση, ευαισθητοποιήθηκε και δίνει έναν ποινικό χαρακτήρα και στα αντεθνικά και στα άλλα συνθήματα. Συμφωνούμε απολύτως μ’ αυτό και θα πρέπει να ευαισθητοποιηθούμε ακόμη περισσότερο σ’ αυτού του είδους τα θέματα.
	Θα πω δύο λόγια για το νομοσχέδιο. Κυρίες και κύριοι συνάδελφοι, εδώ συζητούμε για το μεγάλο εθνικό μας στοίχημα, τους Ολυμπιακούς Αγώνες. Η Νέα Δημοκρατία είναι η πρώτη που εδώ και πολλά χρόνια με συνεπή και σταθερό πολιτικό λόγο στέκεται δίπλα σ’ όποια προσπάθεια καταβάλλεται από την Κυβέρνηση, για να μπορέσουμε τελικά να πετύχουμε άρτιους Ολυμπιακούς Αγώνες και για λόγους κύρους στην παγκόσμια διεθνή κοινότητα –και όχι μόνο στην αθλητική- αλλά και για λόγους που θα εξυπηρετούν τα εθνικά μας συμφέροντα στην οικονομική, στην αναπτυξιακή και στην ευρύτερη κοινωνική τους διάσταση.
      Όμως, θεωρώ υποκριτικό αυτή μας η συναίνεση και αυτή μας η καλή προδιάθεση, η οποία αποδεικνύεται έμπρακτα, να χρησιμοποιηθεί από την Κυβέρνηση και να αφαιρεθεί μ’ αυτό το πρόσχημα η δυνατότητα της Νέας Δημοκρατίας να ασκήσει τα καθήκοντά της ως οφείλει ως Αξιωματική Αντιπολίτευση. Φυσικά και θα υπάρξει κριτική, φυσικά και θα υπάρξει έλεγχος και φυσικά και θα υπάρξει συγκεκριμένη πρόταση από τη Νέα Δημοκρατία, όταν διακυβεύεται ένα τόσο μεγάλο εγχείρημα, όπως είναι οι Ολυμπιακοί Αγώνες.
      Άρα δε νομίζω ότι περιποιεί τιμή σε οποιονδήποτε κατηγορεί τη Νέα Δημοκρατία –και αυτό γίνεται πολύ συχνά από την Κυβέρνηση- το να λέει ότι δε θέλουμε να βοηθήσουμε για την επιτυχή έκβαση των Ολυμπιακών Αγώνων. Θεωρώ ότι αυτό είναι αρκετά υποκριτικό, γιατί η Νέα Δημοκρατία δείχνει εμπράκτως ότι στηρίζει αυτήν τη μεγάλη εθνική προσπάθεια, αλλά και ότι επιθυμεί διακαώς την επιτυχία των Ολυμπιακών Αγώνων.
	Ωστόσο, υπάρχει γραφειοκρατία, υπάρχουν αβελτηρίες και καθυστερήσεις. Όλα αυτά πάνε πολλά νομοθετήματα πίσω.
      Προσδίδεται ο χαρακτήρας του επείγοντος και ουσιαστικά πιέζεται ένα ολόκληρο Σώμα, φυσικά και οι Βουλευτές της Νέας Δημοκρατίας να κληθούν να αποφασίσουν χωρίς να γίνει ο απαιτούμενος έλεγχος. Άλλο το ένα και άλλο το άλλο. Και εδώ πέρα θα πρέπει να υπάρξει διευκρίνιση.
      Κλείνω λέγοντας δυο πράγματα για τα ολυμπιακά έργα και για τις ολυμπιακές πόλεις. Γνωρίζουμε πολύ καλά ότι οι Ολυμπιακοί Αγώνες διοργανώνονται από πόλεις και στη συγκεκριμένη περίπτωση από την πόλη των Αθηνών και γνωρίζουμε πολύ καλά ότι θα πρέπει να συστρατευθούμε όλοι για την επιτυχία των αγώνων. Εν τούτοις, ήταν και είναι και δεν ξέρω κατά πόσο τελικά θα παραμείνει μια ευκαιρία για να μπορέσουν να γίνουν έργα υποδομής, κυρίως αυτά που βαφτίζουμε ολυμπιακά, και σε άλλες πόλεις και ιδιαίτερα στις ολυμπιακές πόλεις. Θα ήθελα, λοιπόν, με την ίδια ευαισθησία με την οποία αγκαλιάζουμε αυτήν την προσπάθεια στην Αθήνα -και μιλούμε και για το γήπεδο της Νέας Φιλαδέλφειας, έχει μεριμνήσει η χώρα μας και για το Καραϊσκάκη, θα μεριμνήσει και για τη λεωφόρο Αλεξάνδρας- με την ίδια ευαισθησία να αγκαλιάσουμε και τους αθλητικούς χώρους της Θεσσαλονίκης. Μιλώ για τη Θεσσαλονίκη και αναφέρομαι κυρίως σε όλη την ευρύτερη περιφέρεια, κυρίως στη Βόρεια Ελλάδα και ειδικότερα στη Θεσσαλονίκη γιατί η Θεσσαλονίκη αποτελεί την αθλητομάνα, αν θέλετε την πηγή που για πάρα πολλά χρόνια τροφοδοτεί και αιμοδοτεί τον ελληνικό αθλητισμό και ιδιαίτερα τις εθνικές ομάδες σε όλα τα αθλήματα και στον κλασικό αθλητισμό και στα ομαδικά αθλήματα. Άρα θα πρέπει να επιδειχθεί ιδιαίτερο ενδιαφέρον και για το γήπεδο της Μίκρας, το οποίο είναι μια υπόσχεση προς τον Ηρακλή, επίσης θα πρέπει να επιδειχθεί ιδιαίτερο ενδιαφέρον για την πλήρη ανακατασκευή του γηπέδου του Χαριλάου και ιδιαίτερα του γηπέδου της Τούμπας που προηγουμένως έχουν αναφερθεί πάρα πολλά προβλήματα όσον αφορά την παλαιότητά του και τη λειτουργικότητά του.
      Θα πρέπει, λοιπόν, οι Ολυμπιακοί Αγώνες -πέρα από το κύριο ενδιαφέρον που θα πρέπει να επιδείξουμε για την περιοχή των Αθηνών- να έχουν ευεργετικά αποτελέσματα και σε όλην την περιφέρεια. Και η Θεσσαλονίκη δικαιούται πολλά περισσότερα από αυτά που έχει πάρει μέχρι σήμερα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, κυρίες και κύριοι συνάδελφοι, με αυτό το νομοσχέδιο φαίνεται πού έχει πέσει το κύρος του Εθνικού Κοινοβουλίου και πώς έχουμε καταντήσει να έχουμε γίνει ένα γρανάζι μόνο σε μια στυγνή γραφειοκρατία. Σήμερα ερχόμαστε και νομοθετούμε τη σύνθεση μιας ορχήστρας και αποφασίζουμε ότι οι μπάσο-τούμπες από δύο θα γίνουν μία στις κρατικές ορχήστρες και παράλληλα μας διαφεύγει ο έλεγχος της διάθεσης της δημόσιας περιουσίας και των οικονομικών των εταιρειών που τη διαχειρίζονται. Μιλώ συγκεκριμένα για την «ΕΤΑ», μία αμαρτωλή εταιρεία, μία αμαρτωλή ιστορία που με όλες αυτές τις διατάξεις και με το συγκεκριμένο νομοσχέδιο αλλά και με όλες αυτές που έχουν προηγηθεί σε άλλα νομοσχέδια ολυμπιακά ή του Υπουργείου Ανάπτυξης, έχουμε δώσει μια πλήρη ασυλία στη διαχείριση της κρατικής περιουσίας, της δημόσιας περιουσίας, της πολιτιστικής μας κληρονομιάς. Και δεν είναι τυχαίο το ότι σήμερα ερχόμαστε να καλύψουμε αβλεψία που επισημάναμε σε προηγούμενο νόμο και κατηγορηθήκαμε ότι υπονομεύουμε την αναπτυξιακή πολιτική της χώρας.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Όταν μεταφέραμε τη δημόσια περιουσία του ΕΟΤ στα ΕΤΑ, εμείς και εγώ προσωπικά και όλοι οι συνάδελφοι της Νέας Δημοκρατίας επισημαίναμε ότι μεταφέρετε στα ΕΤΑ αρχαιολογικούς χώρους μοναδικής σημασίας. Και όχι μόνο το κάνατε και όχι μόνο το εφαρμόσατε και όχι μόνο το ψηφίσατε και όχι μόνο ήρθατε εδώ και με ονομαστική ψηφοφορία και το στηρίξατε, αλλά μόλις σήμερα ανακαλύψατε ότι είχατε μεταφέρει τον τύμβο του Μαραθώνος σε εταιρεία που εμετοχοποιείτο. 
      Αυτή είναι η πολιτιστική σας πολιτική; Αυτή είναι η προστασία της πολιτιστικής μας κληρονομιάς, των εθνικών χώρων; Αυτή ήταν η λογική της μετοχοποίησης; Να διαχειριστούμε και να μετοχοποιήσουμε τον τύμβο του Μαραθώνα; Ευτυχώς που το ανακαλύψατε! Τι θα κάνετε για τα υπόλοιπα; Για τα εθνικά κειμήλια, όπως τα σπήλαια του Δηρού ή άλλες περιοχές της χώρας που σήμερα πάλι τις έχετε όχι μόνο ιδιωτικοποιήσει, αλλά τις έχετε δώσει ως βορά σε μια εταιρεία της οποίας η λειτουργία είναι, δεν θα έλεγα, ύποπτη, αλλά θα έλεγα ότι γενά συνεχώς και καινούργια ερωτηματικά;
      Κυρίες και κύριοι συνάδελφοι, το συγκεκριμένο νομοσχέδιο δεν θα έπρεπε να το υπογράφει το Υπουργείο Πολιτισμού, αλλά το ΥΠΕΧΩΔΕ. Με τόσες πολεοδομικές ρυθμίσεις που περιλαμβάνει δεν καταλαβαίνω γιατί θα πρέπει να το υπογράφει το Υπουργείο Πολιτισμού. Εδώ έχουμε φτιάξει φωτογραφίες επί φωτογραφιών, χάρτες επί χαρτών τους οποίους αλλάζουμε συνέχεια κατά το δοκούν. Βγάζουμε καινούργια νομοθετήματα. Έχουμε ανατρέψει όλη την πολεοδομική νομοθεσία και όλα όσα καλούμε τους υπόλοιπους πολίτες να εφαρμόσουν, σήμερα τα δίνουμε χαριστικά. Και τι γίνεται, όταν ξεχνάμε να βάζουμε και χαριστικές προβλέψεις τη στιγμή που τα νομοθετούμε; Στο Ολυμπιακό Χωριό Τύπου στο Μαρούσι που σ’ αυτήν την Αίθουσα, όταν το συζητήσαμε, κάναμε τις ίδιες συζητήσεις που κάνουμε σήμερα, και επειδή είχαμε ξεχάσει να περιλάβουμε ακριβώς όλα αυτά τα θέματα, επειδή ήταν τόσο ατελείς οι διατυπώσεις μας, επειδή ερχόντουσαν οι τροπολογίες εκείνη τη στιγμή και δεν ήξεραν οι Υπουργοί τι υποστήριζαν, έπεσαν στο Συμβούλιο της Επικρατείας και ερχόμαστε εκ των υστέρων να καλύψουμε τα σφάλματά σας στη νομιμοποίηση της υπέρβασης της νομοθεσίας και την αλλαγή και αλλοίωση του τρόπου που γίνονται οι δημόσιοι διαγωνισμοί. Σε ό,τι έχει να κάνει με τα ολυμπιακά έργα και το Υπουργείο Πολιτισμού και το Υπουργείο Ανάπτυξης, σε οτιδήποτε δίνουμε ερχόμαστε εκ των υστέρων συστηματικά και αλλάζουμε τους όρους της διακηρύξεως μεταβάλλοντας προς όφελος αυτού που έχει κατοχυρωθεί ο διαγωνισμός τις διατάξεις.
      Το συγκεκριμένο νομοθέτημα όμως ανοίγει ένα τεράστιο θέμα, το θέμα της μουσειακής μας υποδομής. Πάμε στο μεγαλύτερο γεγονός που θα χαρακτηρίσει ίσως και τον αιώνα που ζούμε από πλευράς προβολής της χώρας μας και εισόδου της σε μια άλλη εποχή και έχουμε να επιδείξουμε πολιτιστική πενία, μουσειακή ανυπαρξία. Δυο κεντρικά μουσεία που θα έπρεπε να λειτουργούν ήδη ενόψει των Ολυμπιακών Αγώνων, το Μουσείο Σύγχρονης Τέχνης, το οποίο έχετε αποφασίσει να γίνει στο ΦΙΞ, και το Μουσείο της Ακροπόλεως δεν θα είναι έτοιμα. Και έχουμε έναν Πρωθυπουργό ο οποίος πάει στον κύριο Blair και παρακαλεί για προεκλογικούς λόγους να γίνει μια κοινή έκθεση των Μαρμάρων του Παρθενώνα –θυμάστε τη χαρακτηριστική σκηνή- και δεν έχουμε φτιάξει ένα μουσείο, για να φιλοξενήσουμε τα Μάρμαρα του Παρθενώνα. Αυτή είναι η πολιτιστική σας πενία. Αυτός είναι ο σεβασμός σας στην πολιτιστική κληρονομιά, το ότι τόσον καιρό ένα τόσο σημαντικό έργο, το οποίο έχει και τη σφραγίδα μιας προσωπικότητας που για το ΠΑΣΟΚ, αλλά νομίζω και για όλον τον πολιτισμό της Ελλάδας αποτέλεσε μια μεγάλη φυσιογνωμία, τη Μελίνα Μερκούρη, το έχετε γράψει στα παλαιότερα των υποδημάτων σας. Βλέπω δικαιολογημένη σπουδή εκ των υστέρων να νομιμοποιήσετε πράξεις, παραλείψεις, υπερβάσεις ή οτιδήποτε έγινε στο Μέγαρο Μουσικής αλλά δε βλέπω καμία σπουδή να γίνει η αντίστοιχη πίεση, ώστε να πραγματοποιηθούν έργα πολιτιστικής υποδομής, όπως το Μουσείο Σύγχρονης Τέχνης και το Μουσείο της Ακροπόλεως. Και δεν θα υπήρχε μεγαλύτερη προβολή για τη χώρα του δίκαιου αιτήματος να επιστρέψουν τα Μάρμαρα του Παρθενώνα στην Ελλάδα από το να είχαμε φτιάξει το Μουσείο της Ακροπόλεως και του χρόνου το καλοκαίρι να έμπαιναν τα εκατομμύρια των επισκεπτών στην κενή αίθουσα των μαρμάρων και των γλυπτών και να έβλεπαν ότι η βρετανική κυβέρνηση και το Βρετανικό Μουσείο ότι μας στερούν ένα αναπόσπαστο κομμάτι της πολιτιστικής μας κληρονομιάς.
      Κυρίες και κύριοι συνάδελφοι, η πενία στο χώρο του πολιτισμού έρχεται να επικυρωθεί και με την πενία της Πολιτιστικής Ολυμπιάδας. Και δε θα αναφερθώ στην πλήρως αποτυχημένη, κατά τη γνώμη των κριτικών και την κοινή, γνώμη έκθεση του OUTLOOK για την οποία έγινε πολλή συζήτηση που δε νομίζω ότι πρέπει να μεταφερθεί περαιτέρω εδώ μέσα.
      Θα αναφερθώ όμως στο ότι σήμερα –Δεκέμβριο του 2003- επισκεπτόμενος το site της Πολιτιστικής Ολυμπιάδας δε βρήκα ούτε μία προγραμματισμένη εκδήλωση για τη διάρκεια της Ολυμπιάδας. Κι αν επτά μήνες πριν από το καλοκαίρι του 2004 δεν έχετε προγραμματίσει έστω και μία εκδήλωση, τότε για ποια Πολιτιστική Ολυμπιάδα μιλάμε; Πώς δηλαδή θα προσελκύσουμε και τους επισκέπτες που θέλουμε να τους προσφέρουμε πέρα από τον αθλητισμό και άλλου είδους εκδηλώσεις στην Αθήνα του 2004; Με το ότι δεν έχουμε εκδώσει ακόμα ένα πρόγραμμα; Με το ότι δεν έχουμε βγάλει στον αέρα ποιες θα είναι οι πρωτοβουλίες και δεν έχουμε πει τι θα γίνεται εκείνες τις μέρες από πολιτιστικά γεγονότα;
      Προχθές είχα την τύχη να με επισκεφθεί μία Βρετανίδα δημοσιογράφος που ασχολείται και καλύπτει για λογαριασμό μεγάλης βρετανικής εφημερίδας τις πολιτιστικές στήλες. Ήθελε να ενημερωθεί για το τι ετοιμάζει η Αθήνα σ’ αυτούς τους Ολυμπιακούς Αγώνες. Δυστυχώς δεν βρήκε καμία πληροφορία. Δε βρήκε για το εικοσαήμερο αλλά και για όλη τη διάρκεια του καλοκαιριού έστω και μία προγραμματισμένη εκδήλωση.
      Κύριε Πρόεδρε, θα ήθελα να αναφερθώ στο θέμα που έχει να κάνει με τον αθλητισμό. Και δε θα αναφερθώ στην αλλαγή του νομικού πλαισίου που η ίδια η Κυβέρνηση δια του Υπουργού, του κ. Φούρα, εισήγαγε, για τον τρόπο με τον οποίο εκλέγονται οι διοικήσεις των ομοσπονδιών και που σήμερα, παραμονές των εκλογών, θέλετε να το αλλάξετε, γιατί προφανώς κάποιοι φίλοι σας θα θέλουν να επανεκλεγούν με την κρατική χρηματοδότηση ή την εύνοια. Διότι ξέρουμε ότι η κρατική χρηματοδότηση στις ομοσπονδίες δεν καταλήγει την ίδια στιγμή προς όλες. Επιλεκτικά κάποιες χρηματοδοτούνται και σε κάποιες άλλες χρωστάμε μυθικά ποσά.
      Θα ήθελα όμως να αναφερθώ στο θέμα της γηπεδικής υποδομής. Κάνουμε όχι μόνο υπερβάσεις αλλά μ’ αυτόν το νόμο κάνουμε και καταπάτηση οποιωνδήποτε ωραρίων καταστημάτων, για να φτιάξουμε στον Ολυμπιακό γήπεδο, το «Καραϊσκάκη». Και με τη δική μας σύμφωνη γνώμη πέρασε την πρώτη φορά που συζητήθηκε το θέμα του «Καραϊσκάκη» και τότε το στηρίξαμε. 
      Δεν μπορεί όμως, κύριε Υπουργέ, να αφήνετε τις άλλες δύο ιστορικές ομάδες των Αθηνών –την ΑΕΚ και τον Παναθηναϊκό- χωρίς γήπεδο. Δεν μπορείτε να παραπέμπετε εσαεί και στις καλένδες το γήπεδο του Παναθηναϊκού χωρίς να έχετε δώσει ούτε μία λύση και βεβαίως να ανατρέπετε την οποιαδήποτε εθνική συμμετοχή στο θέμα της κατασκευής γηπέδου της ΑΕΚ. Δεν μπορεί να ισχύουν τρία μέτρα και τρία σταθμά: στον Ολυμπιακό δίνουμε πολλά, στην ΑΕΚ κάνουμε μόνο υπερβάσεις και στον Παναθηναϊκό δεν δίνουμε τίποτα. Αυτό δεν είναι λογική. Ή θα βάλουμε ένα μέτρο κι ένα σταθμό ή από κει και πέρα θα μιλάμε για ευνοϊκές πολιτικές.
      Νομίζω ότι στόχος θα πρέπει να είναι να αναπτύξουμε το ελληνικό ποδόσφαιρο. Και δεν αρκούν τα μέτρα καταπολέμησης της βίας. Πρέπει να συμμετέχουμε στη δυνατότητα που θα έχουν οι ομάδες να αποκτήσουν στέγη, να αποκτήσουν ένα χώρο, τον οποίο και θα περιφρουρούν και εμείς οι φίλαθλοι θα σεβόμαστε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αν μου επιτρέπετε ένα λεπτό από τη δευτερολογία μου να χρησιμοποιήσω.
      ΠΡΟΕΔΡΕΥΩΝ (Παναγιώτης Σγουρίδης): Δεν έχετε δευτερολογία. Δε σας παίρνει ο χρόνος. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το τελευταίο θέμα που θα ήθελα να θίξω είναι το θέμα για τις μαρίνες.
      Σήμερα ερχόμαστε και επικυρώνουμε εκ των υστέρων αλλά και εκ των προτέρων, οποιεσδήποτε πολεοδομικές παρεμβάσεις θα γίνουν στις μαρίνες του Φλοίσβου, της Ζέας και του Αλίμου και την ίδια στιγμή ζητάμε από την περιφέρεια Αττικής να γκρεμίσει το Τουρκολίμανο. Είμαστε σοβαροί; Την ίδια στιγμή που ζητάμε να γκρεμίσουμε το Τουρκολίμανο πάμε και νομιμοποιούμε εκ των υστέρων οποιεσδήποτε παρεμβάσεις, επειδή στο Τουρκολίμανο δεν ήρθε το κράτος, ως όφειλε, το 1928 να νομοθετήσει εκείνο, το οποίον όφειλε; Για όνομα του Θεού!
      Κύριε Υπουργέ, ας έχουμε την ευθύνη κάποια στιγμή να λύνουμε και θέματα για τα οποία δεν καταλαβαίνουμε το λόγο για τον οποίον ανακινούνται.
      Σας ευχαριστώ για την προσοχή σας. Πάνω από όλα όμως θέλω πάλι να επισημάνω ότι αυτό δεν είναι ένα νομοσχέδιο μίας Βουλής που θέλει να νομοθετεί για το μέλλον.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, έχω την ευκαιρία να πω δυο λόγια για το νομοσχέδιο αυτό και να ευχαριστήσω βέβαια εκ μέρους των Λακώνων την πολιτική ηγεσία του Υπουργείου Πολιτισμού για το Αρχαιολογικό Μουσείο Σπάρτης, που επιτέλους γίνεται πραγματικότητα, μιας και τελείωσαν όλες οι διαδικασίες αγοραπωλησίας.
      Να ευχαριστήσω επιπλέον για τις χρηματοδοτήσεις για το Αρχαιολογικό Μουσείο της Νεάπολης και για όλους τους αρχαιολογικούς χώρους του Μυστρά, του Γερακίου και της Μονεμβασιάς, που δίνουν τη δυνατότητα να μπορέσουμε να κρατήσουμε αυτά τα μνημεία του πολιτισμού μας πολύ ψηλά.
      Το νομοσχέδιο αυτό είναι ένα εργαλείο, που θα μας δώσει την ευκαιρία σε οκτώ μήνες να υποδεχτούμε πολύ ξένο κόσμο στην πατρίδα μας και μέσα από αυτό να αναβαθμιστούμε στο πολιτισμικό γίγνεσθαι της ανθρωπότητας. Είναι ένα λογικό, τεχνικό νομοσχέδιο, που δίνει την ευκαιρία στο Υπουργείο Πολιτισμού, στους συνεργάτες του, αλλά και σε όλους τους Έλληνες που ασχολούμαστε με τους Ολυμπιακούς Αγώνες να προετοιμαστούμε καλύτερα, για να είμαστε όσο το δυνατόν καλύτεροι την ημέρα των Αγώνων.
      Επ’ ευκαιρία, λοιπόν, αυτού του νομοσχεδίου, θέλω να πω ότι αυτός ο αγώνας είναι πανεθνικός. Όλες οι πτέρυγες της Βουλής, ανεξάρτητα από μερικές ενστάσεις που μπορεί να έχουν για το μεγάλο αυτό εγχείρημα, πιστεύω ότι στέκονται θετικά στη μεγάλη αυτή προσπάθεια.
      Έτσι, λοιπόν, για το Μουσείο της Ακρόπολης λύνονται τα χέρια μας για να προχωρήσουμε πολύ γρήγορα. Μέσα από αυτό το νομοσχέδιο βλέπουμε ότι προχωράμε πολύ γρήγορα σε αυτό που είχαμε τάξει στον ελληνικό λαό, δηλαδή να είμαστε έτοιμοι, να είμαστε συνεπείς σε ό,τι είχαμε πει για την Ολυμπιάδα του 2004.
      Επ’ ευκαιρία, λοιπόν, αυτού του νομοσχεδίου, κύριε Υπουργέ, θα ήθελα να πω και δύο λόγια -εφόσον ξέρετε ότι εκ των προτέρων στηρίζω το νομοσχέδιο- για μια τροπολογία που έχω καταθέσει με γενικό αριθμό 1940 και ειδικό 106 και αφορά στο Εθνικό Στάδιο Σπάρτης. 
      Έχουν πραγματικά προκαλέσει μεγάλη κοινωνική, οικονομική και πολιτική αναστάτωση στη πόλη της Σπάρτης, αλλά και σε ολόκληρο το νομό, οι καταλογισμοί που έχουν γίνει από το Ελεγκτικό Συνέδριο στους ανθρώπους που ανιδιοτελώς δέχτηκαν για ένα πολύ μεγάλο χρονικό διάστημα να υπηρετήσουν στο Δημοτικό Στάδιο Σπάρτης, όταν ήταν στη Γενική Γραμματεία Αθλητισμού και πριν έρθει στο Δήμο Σπάρτης το 1996.
      Δημιουργήθηκε μια λυσιτελής διαδικασία και μπλέχθηκαν πάρα πολλά Υπουργεία στη λύση αυτού του προβλήματος. Οι συνεργάτες σας και εσείς, οι Βουλευτές της Νέας Δημοκρατίας που είναι γνώστες του θέματος, δείξατε όλοι την καλή διάθεση να λυθεί αυτό το θέμα.
      Πιστεύω ότι ήρθε η ώρα, από τη στιγμή που και εσείς συμφωνείτε, να γίνει δεκτή αυτή η τροπολογία στην οποία συμφωνούν όλοι οι Υπουργοί, γιατί θεωρώ ότι η τροπολογία αυτή λειτουργεί στα πλαίσια της ισονομίας και της ισοπολιτείας του κράτους μας. Άνθρωποι οι οποίοι ήθελαν εθελοντικά να προσφέρουν τις υπηρεσίες τους στο Εθνικό Στάδιο Σπάρτης, ξαφνικά βρέθηκαν μπλεγμένοι στα γρανάζια της γραφειοκρατίας. Έχουν γίνει δε μεγάλοι καταλογισμοί εις βάρος ανθρώπων που έχουν φύγει από τη ζωή.
      Πιστεύω ότι σήμερα με αυτήν την τροπολογία τα καταλογισθέντα ποσά θα μειωθούν και θα πάψει η οποιαδήποτε περαιτέρω διαδικασία καταλογισμού σημαντικών ποσών σε ανθρώπους οι οποίοι, εθελοντικά βοήθησαν στο όλο εγχείρημα του αθλητισμού στο Νομό Λακωνίας.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Κόλλια-Τσαρουχά έχει το λόγο για δύο λεπτά.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε.
      Θα ήθελα να υποστηρίξω την τροπολογία που έχει σχέση με τους καθηγητές, οι οποίοι αυτήν τη στιγμή απασχολούνται στα προγράμματα της Ολυμπιακής Παιδείας. Είναι γνωστό ότι αυτήν τη στιγμή εφαρμόζεται το πρόγραμμα της Ολυμπιακής Παιδείας περίπου σε επτά χιλιάδες τετρακόσια ελληνικά σχολεία και περίπου εννιακόσιες χιλιάδες μαθητές γίνονται μέτοχοι αυτής της προσπάθειας να περάσει το ολυμπιακό ιδεώδες ενόψει των Ολυμπιακών Αγώνων. 
      Γίνεται προσπάθεια να εμπνεύσει και να ευαισθητοποιήσει τη νεολαία μας και στη χώρα μας και στην ομογένεια, να μπορέσουν τα παιδιά μας να γίνουν μύστες αυτής της ολυμπιακής ιδέας.
      Είναι αλήθεια ότι παρά τα προβλήματα υλοποίησης αυτού του προγράμματος τα προηγούμενα χρόνια με πολύ μεγάλη ευαισθησία και υπευθυνότητα οι καθηγητές πτυχιούχοι φυσικής αγωγής, περίπου δύο χιλιάδες, έχοντας επιμορφωθεί και πάνω στο αντικείμενο αυτό, προσφέρουν τις υπηρεσίες τους, παρά το γεγονός ότι μέχρι και σήμερα οι περισσότεροι απ’ αυτούς από το Σεπτέμβριο παραμένουν απλήρωτοι. Έχουν, λοιπόν, την αγωνία, τελειώνοντας το πρόγραμμα αυτό το 2004, τι πρόκειται να γίνει με την τύχη τους.
      Σε απάντηση σε σχετική ερώτηση η πρώην Υφυπουργός κ. Κούρκουλα ρητά αναφέρει, ότι το πρόγραμμα της Ολυμπιακής Παιδείας αποτελεί βασικό και αναπόσπαστο στοιχείο της ελληνικής εκπαίδευσης και φιλοδοξεί στοχεύοντας πολύ πιο μακριά από το 2004 να αποτελέσει εφαλτήριο για τους μαθητές για ένα νέο πολιτισμό του σώματος και της ψυχής.
      Εμείς και άλλοι συνάδελφοι και από το ΠΑΣΟΚ και -από ό,τι γνωρίζω- από την πλευρά του Κομμουνιστικού Κόμματος και από την πλευρά του Συνασπισμού και πολλοί συνάδελφοι από την κυβερνητική πλευρά, συμφωνούμε και προτείνουμε αυτό το πρόγραμμα της Ολυμπιακής Παιδείας και οι απασχολούμενοι σε αυτό καθηγητές φυσικής αγωγής να συνεχίσουν να εργάζονται και μετά τη λήξη του προγράμματος αυτού.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την ένωσή της με την Ελλάδα», σαράντα ένας μαθητές και τέσσερις συνοδοί-καθηγητές από το 1ο ΤΕΕ Λαμίας.
      Η Βουλή τούς καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Φλώρος για δύο λεπτά.
      ΝΙΚΟΛΑΟΣ ΦΛΩΡΟΣ: Κύριοι συνάδελφοι, μετά την ανάληψη της ευθύνης της διοργάνωσης των Ολυμπιακών Αγώνων του 2004 από τη χώρα μας κρίθηκε, ότι ήταν απαραίτητη η εισαγωγή στην εκπαιδευτική διαδικασία του προγράμματος της Ολυμπιακής Παιδείας, ένα εγχείρημα το οποίο στέφθηκε με επιτυχία με πολλαπλά εκπαιδευτικά οφέλη για τους μαθητές της δευτεροβάθμιας εκπαίδευσης που παρακολουθούν αυτά τα προγράμματα.
      Ο θεσμός της Ολυμπιακής Παιδείας δεν πρέπει να σταματήσει με το πέρας των Ολυμπιακών Αγώνων, γι’ αυτό το λόγο οι καθηγητές φυσικής αγωγής που έχουν επιλεγεί με το ν. 2942/2001 και έχουν επιλεγεί με διαφανείς διαδικασίες πιστεύουμε ότι πρέπει να συνεχίσουν να προσφέρουν το έργο τους μόνιμα στην πρωτοβάθμια και δευτεροβάθμια εκπαίδευση.
      Γι’ αυτό το λόγο κατέθεσα και εγώ την τροπολογία με γενικό αριθμό 1983  και ειδικό 116 και θα ήθελα να παρακαλέσω στο άρθρο 10 να προστεθεί παράγραφος, έτσι ώστε να κάνει αποδεκτό ο κύριος Υπουργός αυτό το αίτημα το οποίο είναι δίκαιο και σωστό, μία παράγραφος δηλαδή που να λέει ότι το πρόγραμμα της Ολυμπιακής Παιδείας καθιερώνεται μόνιμα στην εκπαίδευση και μετά το 2004 και ότι οι καθηγητές φυσικής αγωγής που διδάσκουν σήμερα σ’ αυτό το πρόγραμμα θα συνεχίσουν να εργάζονται και μετά το 2004.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός για είκοσι πέντε λεπτά.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, η συζήτηση του νομοσχεδίου αυτού μας έδωσε για μία ακόμη φορά την ευκαιρία να δούμε ενδιαφέρουσες πτυχές της ολυμπιακής προετοιμασίας που, όπως έχουμε κατ’ επανάληψη πει, είναι το πιο συγκροτημένο, το πιο φιλόδοξο, το πιο απαιτητικό πρόγραμμα πραγματικού εκσυγχρονισμού της χώρας.
      Το μεγάλο πλεονέκτημα των έργων που εντάσσονται στην ολυμπιακή προετοιμασία δεν είναι το ύψος του προϋπολογισμού τους. Ο συνολικός προϋπολογισμός της ολυμπιακής προετοιμασίας, τα 4,6 δισεκατομμύρια ευρώ, είναι μόλις το 1/10 του συνολικού προϋπολογισμού του Κοινοτικού Πλαισίου Στήριξης, δηλαδή του εθνικού σχεδίου ανάπτυξης που εφαρμόζεται την ίδια ακριβώς περίοδο στη χώρα μας. Τα συγκριτικά πλεονεκτήματα των έργων που ανήκουν στην ολυμπιακή προετοιμασία είναι άλλα.
Είναι το γεγονός ότι υπάρχει αυστηρό και ανυπέρβλητο χρονοδιάγραμμα, το γεγονός ότι υπάρχει ένα ειδικό νομοθετικό πλαίσιο και το γεγονός ότι υπάρχει έντονη διεθνής παρακολούθηση που ασκεί μία ευεργετική πίεση και στο δημόσιο και τον ιδιωτικό τομέα της ελληνικής οικονομίας.
      Κατά τη συζήτηση του νομοσχεδίου στη Διαρκή Επιτροπή, είχα την ευκαιρία να πω ότι η ολυμπιακή προετοιμασία είναι ένα εξαιρετικά σύνθετο και πολύπλοκο φαινόμενο, ένα φαινόμενο το οποίο ουσιαστικά μας φέρνει αντιμέτωπους με καινοφανείς καταστάσεις και ζητά από εμάς να έχουμε οξυμμένα αντανακλαστικά στη διαχείριση κρίσεων, ουσιαστικά στην πρόγνωση ή την αποφυγή κρίσεων. 
      Η ολυμπιακή κληρονομιά δεν αποτελείται μόνο ή κυρίως από υποδομές. Οι υποδομές είναι προφανείς. Η εικόνα της χώρας αλλάζει. Τα ολυμπιακά έργα ολοκληρώνονται και καμία από τις δυσμενείς και κακόπιστες προβλέψεις των περασμένων ετών σε σχέση με τα ολυμπιακά έργα δεν επαληθεύεται. Αλλά δεν είναι αυτό το σπουδαιότερο. Το σπουδαιότερο είναι ότι αποκτούμε μία εντυπωσιακή εμπειρία, μία τεχνογνωσία, μία αυξημένη αποτελεσματικότητα και αυτό αφορά τα στελέχη της Δημόσιας Διοίκησης, αφορά τα στελέχη του ευρύτερου δημόσιου τομέα και τους νέους τρόπους επαφής και συνεργασίας του δημόσιου τομέα με τον ιδιωτικό, γιατί ο δημόσιος τομέας έχει λειτουργήσει στην περίπτωση της ολυμπιακής προετοιμασίας ως ένας μοχλός πίεσης μέσω του οποίου κινητοποιούνται και οι δυνάμεις της ιδιωτικής οικονομίας.
      Αυτά τα λέω, γιατί κατά καιρούς έχουμε βρεθεί αντιμέτωποι με διάφορα ερωτήματα τα οποία ευτυχώς έχουν απαντηθεί πλέον εκ των πραγμάτων κατά τρόπο αντικειμενικό. Σας θυμίζω ότι η πρώτη αμφισβήτηση αφορούσε το εάν η Ελλάδα όντως θα οργανώσει αυτή τους Ολυμπιακούς Αγώνες του 2004. Τους οργανώνει!
      Η δεύτερη αμφισβήτηση αφορούσε το εάν θα προλάβουμε να ολοκληρώσουμε τα ολυμπιακά έργα. Μέχρι πρόσφατα, υπήρχαν συζητήσεις για το εάν θα είναι έτοιμο το τραμ και ο προαστιακός σιδηρόδρομος. Το τραμ κυκλοφορεί ήδη στις ράγες του. Ο προαστιακός σιδηρόδρομος προσφέρει στην πρωτεύουσα της χώρας μας, την Αθήνα, δύο μέσα σταθερής τροχιάς που συνδέουν το αεροδρόμιο με το κέντρο της πόλης. Τον ίδιο προαστιακό σιδηρόδρομο αλλά και το μετρό που θα συνδέει το αεροδρόμιο με την πόλη των Αθηνών. Και αυτή η κοσμογονία γίνεται, τηρουμένων των αναλογιών, και στις άλλες πόλεις, τη Θεσσαλονίκη, την Πάτρα, το Ηράκλειο και το Βόλο.
      Στη συνέχεια, υπήρξε η αμφισβήτηση που αφορούσε το εάν όλα αυτά θα τα κάνουμε τηρώντας τους νόμους του κράτους και την κοινοτική νομοθεσία. Εάν θα σεβαστούμε τις κοινοτικές οδηγίες, εάν θα τηρηθούν οι εγγυήσεις της διαφάνειας, εάν όλα θα γίνουν με διαγωνισμούς ή εάν θα καταφύγουμε σε αδιαφανή σχήματα και απευθείας αναθέσεις. 
      Όλα τα ολυμπιακά έργα, είτε αυτά ήταν έργα οδικά είτε έργα αθλητικής, πολιτιστικής και επικοινωνιακής υποδομής, ανατέθηκαν με απολύτως διαφανείς διαδικασίες, με πλήρη σεβασμό της εθνικής και κοινοτικής νομοθεσίας, διαγωνιστικά, ανταγωνιστικά υπό το συνεχή έλεγχο και του Συμβουλίου της Επικρατείας και του Ελεγκτικού Συνεδρίου. Αυτό ήταν ένα πολύ μεγάλο προ-ολυμπιακό κατόρθωμα, ένα κατόρθωμα της χώρας. 
      Όπως είπα και στην Επιτροπή, εδώ πρέπει να ξανασυζητήσουμε υπό αυτήν την οπτική γωνία το ρόλο της Βουλής και το ρόλο της δικαιοσύνης στη διαχείριση τέτοιων καινοφανών γεγονότων, όπως είναι η ολυμπιακή διοργάνωση. 
     Η Βουλή δεν αρκεί να ενημερώνεται, αλλά πρέπει και να παρεμβαίνει σημειακά, να επιλύει προβλήματα και γιατί τα επιλύει με δημοκρατικό και πολιτικό κύρος, αλλά και γιατί τα επιλύει σε πολύ μεγάλο βαθμό συναινετικά. Γιατί ακόμα και όταν ασκείται μία άδικη ή κακόπιστη κριτική, ο διάλογος επιτρέπει αυτή η κριτική να μετατρέπεται σε συναίνεση. Τελικά εξ αποτελέσματος, αυτό το έχουμε καταφέρει. Γι’ αυτό το λόγο, και σε αυτή μου την τοποθέτηση παρακάμπτω όλα όσα είχα να πω για ακραίες στιγμές άδικης και κακοπροαίρετης κριτικής, γιατί τελικά και αυτού του τύπου η κριτική μάς βοήθησε στην ολυμπιακή προετοιμασία, γιατί όσοι την άσκησαν κατάλαβαν έστω με καθυστέρηση, με διαφορά φάσεως, ότι ήταν υπερβολικοί και άδικοι. Κατάλαβαν ότι εδώ συντελείται ένα πολύ μεγάλο έργο που ανήκει στη χώρα και στους Έλληνες, γιατί είναι προϊόν του ιδρώτα και της ικανότητας του ελληνικού λαού.
      Υπάρχει τώρα μια νέα γενιά ερωτήσεων, εάν αυτό που πετύχαμε με τα ολυμπιακά έργα μπορούμε να το συνεχίσουμε, εάν η εισφορά των Ολυμπιακών Αγώνων και της ολυμπιακής προετοιμασίας στο ρυθμό αύξησης του ΑΕΠ και στη δημιουργία νέων θέσεων εργασίας μπορεί να συνεχιστεί και μετά το 2004. Εάν μπορούν με την ίδια μέθοδο και με το ίδιο νομοθετικό πλαίσιο να επωφεληθούν και οι περιφέρειες της χώρας που έχουν να διοργανώσουν πολύ μεγάλα γεγονότα, όπως είναι για παράδειγμα η παγκόσμια έκθεση «ΕΧΡΟ» της Θεσσαλονίκης το 2008 και ο θεσμός της Πολιτιστικής Πρωτεύουσας της Ευρώπης που έχει ανατεθεί στην Πάτρα για το 2006. Και η απάντηση είναι ότι ποτέ άλλοτε μια ολόκληρη τετραετία -η επόμενη τετραετία του 2004-2008- δεν είχε τόσο καλά διασφαλισμένη και εγγυημένη αφετηρία από πλευράς αναπτυξιακών πόρων.
      Η επόμενη τετραετία έχει στη διάθεσή της έναν τεράστιο όγκο κονδυλίων, εθνικών και κοινοτικών, περίπου 37 δισεκατομμυρίων ευρώ, τα οποία μας επιτρέπουν να διασφαλίσουμε εντυπωσιακά υψηλούς ρυθμούς ανάπτυξης και πάρα πολλές νέες θέσεις εργασίας. Άρα αυτό το ολυμπιακό γίγνεσθαι όχι μόνο δεν θα ακυρωθεί μεταολυμπιακά, αλλά θα μετεξελιχθεί, θα διογκωθεί, θα αυξηθεί. Η επόμενη τετραετία είναι μία τετραετία εγγυημένης αναπτυξιακής πορείας και αυτό είναι ένα από τα πολύ μεγάλα επιτεύγματα αυτής της τετραετίας που λήγει το Μάιο του 2004, άρα είναι ένα επίτευγμα της Κυβέρνησης του ΠΑΣΟΚ, της Κυβέρνησης του Κώστα Σημίτη.
      Έχει, λοιπόν, μεγάλη σημασία μία διάταξη του νομοσχεδίου αυτού που μας επιτρέπει να επεκτείνουμε την εφαρμογή της ολυμπιακής νομοθεσίας, αυτής όλης της νομοθεσίας που διαμορφώσαμε σταδιακά και σημειακά με αλλεπάλληλα νομοσχέδια, γιατί δε θα μπορούσε να γίνει διαφορετικά, δηλαδή της ίδιας μεθόδου και για την «ΕΧΡΟ» του 2008 στη Θεσσαλονίκη και για την Πολιτιστική Πρωτεύουσα της Ευρώπης το 2006 στην Πάτρα.
      Με τις ρυθμίσεις του νομοσχεδίου ρυθμίζονται, φυσικά, μία σειρά από θέματα που υπακούουν σε μία κοινή αρχή, που είναι η υποχρέωσή μας να είμαστε αποτελεσματικοί, άψογοι, με επαγγελματική επάρκεια στα θέματα της ολυμπιακής προετοιμασίας. Είναι αναγκαίο οι ρυθμίσεις αυτές να περιβληθούν τον τύπο του τυπικού νόμου για τους λόγους που εξήγησα προηγουμένως και σε όσες περιπτώσεις με τις διατάξεις του νομοσχεδίου επιλύονται θέματα που απασχόλησαν τη δικαιοσύνη, τα θέματα αυτά αντιμετωπίζονται με τρόπο όσο γίνεται περισσότερο γενικό και αφηρημένο χωρίς να θίγεται το κύρος και η ανεξαρτησία της δικαιοσύνης. Είμαστε όμως υποχρεωμένοι μέσα στο Σύνταγμά μας να συνομιλούμε διαρκώς με τα δικαστικά όργανα του κράτους, εμείς να ασκούμε τις αρμοδιότητές μας και αυτοί να ασκούν το δικό τους δικαστικό έλεγχο. Εμείς όμως έχουμε τη συνολική πολιτική ευθύνη, εμείς έχουμε υπόψη μας τον επιτελικό σχεδιασμό, εμείς γνωρίζουμε ποιες είναι οι ανειλημμένες διεθνείς υποχρεώσεις της χώρας, εμείς εκφράζουμε τη βούληση του ελληνικού λαού να πετύχει στο στοίχημα της ολυμπιακής προετοιμασίας, εμείς είμαστε αυτοί που ξέρουμε πώς τοποθετείται το κάθε συγκεκριμένο πρόβλημα μέσα σ’ ένα συνολικό πλαίσιο, μέσα σ’ ένα σχεδιασμό, ο οποίος έχει αρχή, μέση και τέλος. Άρα, είναι τελείως διαφορετική η θεώρησή μας, η ευθύνη μας, γιατί εμείς σε τελευταία ανάλυση, η Βουλή των Ελλήνων δηλαδή, είμαστε αυτοί που έχουμε την αρμοδιότητα της σύνθεσης και της έκφρασης του γενικού συμφέροντος.
      Το νομοσχέδιο αυτό έχω πει ότι είναι το προτελευταίο και χαίρομαι, γιατί λύνονται μία σειρά από προβλήματα: όπως ζητήματα σχετικά με την είσοδο, παραμονή και εργασία αλλοδαπών εργαζομένων με πλήρεις εγγυήσεις διαφάνειας, θέματα φορολογίας, θέματα που αφορούν τη λειτουργία του κέντρου κυκλοφορίας, δηλαδή του θαλάμου επιχειρήσεων, παρακολούθησης και ελέγχου της κυκλοφορίας, που είναι ένα μεγάλο κεκτημένο για την Αθήνα και θέλουμε να επεκταθεί και στις άλλες πόλεις, θέματα ελέγχου της δημόσιας υγείας και ιδίως της υγιεινής των τροφίμων, θέματα που αφορούν τις ολυμπιακές εγκαταστάσεις φιλοξενίας και οριζόντια θέματα που αφορούν την Οργανωτική Επιτροπή των Ολυμπιακών Αγώνων, τη Γενική Γραμματεία Αθλητισμού και το Υπουργείο Πολιτισμού. Μετά από αυτό, θα ακολουθήσει κατά πάσα πιθανότητα στη νέα Βουλή -γιατί δε χρειάζεται να κινηθούμε ταχύτερα και πρέπει να υπάρχει μία ψυχραιμία και μία ωριμότητα γύρω από τα θέματα αυτά- ένα ακόμα νομοσχέδιο που θα ρυθμίζει θέματα λειτουργίας των ολυμπιακών πόλεων. 
      Θέλω ιδιαίτερα να επισημάνω πολιτικά πως με το νομοσχέδιο και τη συμπεριλαμβανόμενη πια σε αυτό τροπολογία για το θέμα της ΑΕΚ, λύνεται και ένα επιπλέον πρόβλημα, το οποίο δεν είναι κατά κυριολεξία ολυμπιακό, αλλά είναι ένα πολύ σοβαρό πρόβλημα αθλητικής υποδομής. Είναι ένα πρόβλημα το οποίο οξύνθηκε, οδήγησε την υπόθεση αυτή στον έλεγχο του Συμβουλίου της Επικρατείας και τώρα πιστεύω, ότι η Βουλή νομοθετεί μια λύση η οποία είναι σταθμισμένη, μετριοπαθής και καλύπτει πλήρως τις ανάγκες ενός ιστορικού συλλόγου, όπως η ΑΕΚ. Αλλά επιπλέον μια λύση που σέβεται πλήρως το περιβαλλοντικό και πολεοδομικό κεκτημένο της περιοχής, μια λύση που σέβεται τους κατοίκους, την Τοπική Αυτοδιοίκηση, τις κοινωνικές ανάγκες και εναρμονίζει τις αθλητικές επιδιώξεις και τις κοινωνικές ανάγκες. 
      Αυτό που κάναμε με τον Ολυμπιακό με μια σύμβαση, η οποία ετέθη υπόψη της Βουλής και εγκρίθηκε από τη Βουλή, αυτό που κάνουμε με την ΑΕΚ θα το κάνουμε και στην περίπτωση του Παναθηναϊκού τις αμέσως επόμενες ημέρες. Η λύση η οποία είναι τεχνητά πολύπλοκη και απαιτεί τη συνεργασία πολλών υπηρεσιών, τη συνεργασία της Γενικής Γραμματείας Αθλητισμού, του Υπουργείου Περιβάλλοντος, Χωροταξίας και Δημοσίων Έργων, του Οργανισμού Ρυθμιστικού Σχεδίου της Αθήνας και του Δήμου των Αθηναίων, είναι μια λύση επίπονη, πολύπλοκη, που περιέχει πολλές τεχνητές λεπτομέρειες, αλλά μια λύση που σχεδόν είναι έτοιμη και η οποία θα ανακοινωθεί σε ελάχιστες ημέρες. Πιστεύω ότι θα ανακουφίσει και θα ικανοποιήσει όλους εκείνους που αγαπούν -χωρίς ακρότητες και χωρίς να καλλιεργούν βία- την ομάδα τους. 
      Χαίρομαι επίσης, γιατί στο ίδιο πλέγμα εντάσσεται και μια διάταξη που διαμορφώνεται με μια τροπολογία την οποία θα κάνουμε αποδεκτή, το περιβόητο ζήτημα του γηπέδου του Ηρακλή Θεσσαλονίκης, ο οποίος έτσι αποκτά ένα οικόπεδο που του δίνει τη δυνατότητα, με τους προβλεπόμενους όρους δόμησης, να το αναπτύξει, να το αξιοποιήσει, να αποκτήσει ένα γήπεδο των διαστάσεων που επιθυμεί ως μόνιμη έδρα της ομάδας. Ταυτόχρονα, όμως, θα χρησιμοποιεί στο μεσοδιάστημα ή μάλλον για όσο χρόνο θέλει την παραδοσιακή, ιστορική του έδρα, το Καυτατζόγλειο, που διαμορφώνεται σε ολυμπιακών προδιαγραφών στάδιο, με την ανακατασκευή και την επέκτασή του που γίνεται λόγω των Ολυμπιακών Αγώνων και χάρη στους Ολυμπιακούς Αγώνες.
      Κατά την ίδια λογική, στο Αλεξάνδρειο Μέλαθρο της Θεσσαλονίκης διαμορφώνεται η καλύτερη δυνατή μόνιμη έδρα για το τμήμα καλαθοσφαίρισης του Άρη, μιας ομάδας που επίσης, δικαιούται να έχει μια έδρα περιωπής και πιστεύω ότι και αυτό είναι πολύ σημαντικό. 
      Χαίρομαι, λοιπόν, γιατί διαμορφώνεται έτσι δίπλα στο ολυμπιακό κεκτημένο και ένα άλλο κεκτημένο, αυτό των αθλητικών υποδομών. Αυτές όλες οι υποδομές –οι ολυμπιακές και οι αθλητικές- ήταν, όπως ίσως γνωρίζετε, αντικείμενο μιας χθεσινής αναλυτικής παρουσίασης που έγινε από τον Υπουργό Οικονομίας και Οικονομικών, εμένα και από τον κ. Καρτάλη, το Γενικό Γραμματέα Ολυμπιακών Αγώνων, που είναι και Πρόεδρος του Διοικητικού Συμβουλίου της «ΟΛΥΜΠΙΑΚΑ ΑΚΙΝΗΤΑ Α.Ε.». 
      Χθες, λοιπόν, παρουσιάσαμε το σχεδιασμό μας για τη μεταολυμπιακή χρήση των υποδομών αυτών -ιδίως των αθλητικών- που, όπως εξηγήσαμε, προσφέρονται και για άλλες παράλληλες, πολύ σημαντικές χρήσεις -πολιτιστικές, ψυχαγωγικές, συνεδριακές, τουριστικές- χρήσεις οι οποίες μας επιτρέπουν να αντλήσουμε πόρους, να διασφαλίσουμε το κόστος συντήρησης και λειτουργίας αυτών των υποδομών, δίνοντας πλήρη απάντηση στις ανάγκες των αθλητικών ομοσπονδιών, των αθλητικών σωματείων, των τοπικών κοινωνιών και της Τοπικής Αυτοδιοίκησης. Γιατί οι υποδομές αυτές δεν χρειάζονται κάποια εντατική εμπορική υπερεκμετάλλευση, αλλά μια ορθολογική διαχείριση, η οποία μέσω της υποδοχής και της διοργάνωσης εκεί σημαντικών πολιτιστικών, ψυχαγωγικών, εκθεσιακών και συνεδριακών γεγονότων, καθώς και μέσα από την παροχή υπηρεσιών σίτισης και φιλοξενίας επιτρέπει να έχουμε τους χώρους αυτούς ζωντανούς, ενσωματωμένους στην κοινωνία, περιποιημένους και έτοιμους να υποδεχτούν και τα πολύ σημαντικά αθλητικά γεγονότα, που είναι ο βασικός σκοπός της κατασκευής τους.
      Εξηγήσαμε με αριθμούς, μέσα από τις μελέτες που ετοίμασαν οι τεχνικοί μας σύμβουλοι και τα πανεπιστήμια, στα οποία είχαμε απευθυνθεί, πώς αυτό είναι εφικτό και είμαι βέβαιος πως έτσι η ελληνική κοινωνία αντιλαμβάνεται ότι αυτό που γίνεται για τους Ολυμπιακούς Αγώνες την αφορά. Γιατί αυτό που γίνεται για τους Ολυμπιακούς Αγώνες δεν κρίνεται με τα δεδομένα των δεκαπέντε ημερών των Ολυμπιακών Αγώνων και των δεκαπέντε ημερών των Παραολυμπιακών Αγώνων, αλλά κρίνεται με την προοπτική μιας μακροπρόθεσμης απόσβεσης, που αφορά τις πολλές επόμενες δεκαετίες.
      Και μάλιστα, περιττεύει να πω εδώ ότι στο συλλογισμό μας δεν αναφέρουμε καθόλου, ενώ θα έπρεπε να το κάνουμε αυτό, τις δεδομένες και δεσμευμένες κοινωνικές χρήσεις ενός μεγάλου τμήματος των ολυμπιακών υποδομών. Γιατί φυσικά δεν υπάρχει αμφιβολία για το ποια θα είναι η μεταολυμπιακή χρήση των οδικών αξόνων, των κόμβων, των νέων αρτηριών, των νέων γραμμών του μετρό, του τραμ, του προαστιακού σιδηροδρόμου.
      Και φυσικά είναι γνωστό ότι έχουμε εξαγγείλει και εφαρμόσει πολύ σημαντικές κοινωνικές χρήσεις ολυμπιακών υποδομών, κορυφαία των οποίων είναι το Ολυμπιακό Χωριό, το οποίο θα φιλοξενήσει δυόμισι χιλιάδες εργαζόμενους, δικαιούχους κατοικίας μέσω του Οργανισμού Εργατικής Κατοικίας. Το ίδιο, όμως, συμβαίνει και με τα περισσότερα χωριά Τύπου, το ίδιο συμβαίνει με τις φοιτητικές εστίες του Πανεπιστημίου Αθηνών και του Μετσόβιου Πολυτεχνείου, το ίδιο συμβαίνει με τις Σχολές Αστυνομίας στην Αμυγδαλέζα, το ίδιο συμβαίνει με τις κατασκηνώσεις του Δήμου Αθηναίων και της Τράπεζας της Ελλάδος, το ίδιο συμβαίνει με πολύ σημαντικά δημόσια κτήρια, τα οποία έχουν δεδομένη και καθορισμένη χρήση, όπως είναι η μόνιμη στέγαση του Υπουργείου Παιδείας στο χωριό Τύπου στο Μαρούσι, η μόνιμη στέγαση του Υπουργείου Εργασίας στη διεθνή ζώνη του Ολυμπιακού Χωριού, η μόνιμη στέγαση του ΙΓΜΕ στην ίδια διεθνή ζώνη του Ολυμπιακού Χωριού κοκ.
      Διαμορφώνουμε έτσι μια υποδομή –και αναφέρομαι στις κατά κυριολεξία αθλητικές υποδομές- η οποία είναι αθλητική, αλλά και πολυδύναμη, πολιτιστική, ψυχαγωγική, τουριστική, συνεδριακή κοκ., η οποία είτε μέσω υφισταμένων νομικών προσώπων, όπως συμβαίνει με το ΟΑΚΑ, με το ΣΕΦ, με το «Καυτατζόγλειο», είτε μέσω της ανώνυμης εταιρείας των ολυμπιακών ακινήτων προσφέρεται για αξιοποίηση στους εκπροσώπους του τουριστικού κλάδου, στην ελληνική τουριστική αγορά, η οποία θα ανοίξει έτσι νέους δρόμους προσπέλασης προς τη διεθνή αγορά. Θα προτείνει και θα καθιερώσει νέες μορφές τουρισμού, συνεδριακού, αθλητικού, προπονητικού κοκ., γιατί φυσικά ο τουρισμός είναι το μεγάλο συγκριτικό πλεονέκτημα της ελληνικής οικονομίας, είναι ο πιο δυναμικός τομέας της και με βάση την εισφορά του στο ΑΕΠ κα με βάση τη δημιουργία και κάλυψη θέσεων απασχόλησης.
      Αυτή η δυνατότητα δε σταματά στην Αττική. Περιλαμβάνει και τις υποδομές της Θεσσαλονίκης, τις υποδομές της Πάτρας και όλων των άλλων πόλεων, ακόμη και υφιστάμενες αθλητικές υποδομές, που οι διοικήσεις τους θα ήθελαν να συνεργαστούν με τα «ΟΛΥΜΠΙΑΚΑ ΑΚΙΝΗΤΑ», προκειμένου να ενταχθούν σε τέτοιες δέσμες προσφοράς στην τουριστική αγορά. Αυτό μπορεί να αφορά ένα χιονοδρομικό κέντρο στα Γρεβενά, μπορεί να αφορά ένα αθλητικό κέντρο στο Καρπενήσι, μπορεί να αφορά υποδομές που τώρα, δια γυμνού οφθαλμού, δεν αντιλαμβανόμαστε ότι μπορεί να έχουν πολλαπλή και δυναμική αξιοποίηση.
      Χαίρομαι, επίσης, γιατί με το νομοσχέδιο αυτό λύνουμε και ορισμένα άλλα θέματα, τα οποία αφορούν την πολιτιστική υποδομή της χώρας, θέματα πολύ σημαντικά, όπως είναι η μόνιμη έδρα του Εθνικού Μουσείου Σύγχρονης Τέχνης στο κτήριο ΦΙΞ στη Συγγρού, θέματα που αφορούν το Μέγαρο Μουσικής Αθηνών, θέματα που αφορούν το Μουσείο της Ακρόπολης.
      Και ήθελα εδώ να πω, κυρίες και κύριοι συνάδελφοι, κάτι που θεωρώ υποχρέωσή μου να το κάνω μετά από τόσο μακροχρόνια θητεία στο Υπουργείο Πολιτισμού. Περιέρχεται κανείς σε απόγνωση, όταν αγωνίζεται να κατασκευάσει ένα τόσο κρίσιμο, συμβολικό, εθνικό έργο και πρέπει να διέλθει μέσα από μια διελκυστίνδα αντιδικιών, δικαστικών μαχών, προκειμένου να επιβάλλει το αυτονόητο, δηλαδή την κατασκευή ενός μουσείου που θα στεγάσει τα γλυπτά του Παρθενώνα και είναι στα χέρια μας και στα χέρια του ίδιου του μνημείου το πιο ισχυρό, πραγματικά, επιχείρημα για την επιστροφή των μαρμάρων και τη δημιουργία μιας μόνιμης κοινής έκθεσης με την υπογραφή και του Μουσείου της Ακρόπολης και του Βρετανικού Μουσείου.
      Χαίρομαι πραγματικά, γιατί αποτέλεσμα της τελευταίας συνάντησης του Έλληνα και του Βρετανού Πρωθυπουργού ήταν η εντολή προς εμένα και τη Βρετανίδα ομόλογό μου, να συναντηθούμε και να συζητήσουμε για το θέμα αυτό. Όχι όπως συναντηθήκαμε άλλες φορές. Τώρα οι Πρωθυπουργοί επέλεξαν να αντιμετωπιστεί το θέμα σε μία αμιγώς πολιτική βάση, πιστεύω συνεπώς, ότι η συζήτηση και η συνομιλία αυτή τις πρώτες εβδομάδες του Ιανουαρίου αποκτά άλλες διαστάσεις και δίνει άλλες προοπτικές. Αλλά πρέπει να προσέλθω στη συζήτηση αυτή με το έργο σε εξέλιξη και με τη βεβαιότητα ότι πριν την έναρξη των Ολυμπιακών Αγώνων θα υπάρχει και το κέλυφος του κτηρίου και η πρώτη ισόγεια αίθουσα, η οποία θα φιλοξενήσει την πρώτη ενιαία έκθεση στο χώρο του οικοπέδου Μακρυγιάννη.
      Αυτά τα ζητήματα τα λύνουμε με το νομοσχέδιο, όπως λύνουμε και θέματα ολυμπιακής φιλοξενίας, θέματα ζωτικά για την καλή μας σχέση με τον ξένο Τύπο, με τους εκπροσώπους των διεθνών μέσων ενημέρωσης, θέματα ζωτικά για την αξιοπιστία της χώρας έναντι της Διεθνούς Ολυμπιακής Επιτροπής και των διεθνών αθλητικών ομοσπονδιών. Εξ ου και η ρύθμιση για το Χωριό Τύπου στο Μαρούσι, που είναι βέβαια μία ιδιωτική επένδυση σε συνεργασία με την Τοπική Αυτοδιοίκηση, αλλά μία επένδυση που αφορά την πολιτεία στο μέτρο που συνδέεται με τους στόχους που ανέφερα προηγουμένως.
      Έχουμε σταθμίσει όλα τα δεδομένα και στις αιτιολογικές εκθέσεις των σχετικών ρυθμίσεων περιλαμβάνονται όλα τα στοιχεία με διαφάνεια, με τήρηση όρων και προϋποθέσεων δημοσιότητας, κάτι που συμβαίνει και με το Μουσείο της Ακρόπολης και με όλες τις άλλες ρυθμίσεις πολεοδομικού χαρακτήρα που περιλαμβάνονται στο νομοσχέδιο αυτό. 
      Προσπαθούμε να σεβαστούμε –και το καταφέρνουμε- όλες τις προδιαγραφές που έχει θέσει κατά καιρούς η νομολογία του Συμβουλίου της Επικρατείας και παρ’ ότι οι καταστάσεις εδώ τέμνονται με νεότερους νόμους, που είναι και ειδικότεροι, εν τούτοις, σεβόμενοι τη συνέχεια των νομικών δομών, τηρούμε προϋποθέσεις που αρμόζουν σε διοικητικού χαρακτήρα πράξεις ως εκ του περισσού, παρ’ ότι οι ρυθμίσεις μας είναι ρυθμίσεις νομοθετικού χαρακτήρα.
      Είναι, λοιπόν, πολύ σημαντικό το γεγονός ότι διαμορφώνουμε και με το νομοσχέδιο αυτό ένα ολόκληρο πλέγμα ολυμπιακής νομοθεσίας που, ελπίζω, καμία Βουλή στο μέλλον να μη το θίξει, γιατί είναι χρήσιμο για την αναπτυξιακή πορεία της χώρας και γιατί σταθμίζει με τον πιο αποτελεσματικό τρόπο όλες τις ανάγκες τις κοινωνικές και τις ανάγκες προστασίας του περιβάλλοντος, κάτι το οποίο είναι πολύ σημαντικό και συνταγματικά επιβεβλημένο.
      Θα τελειώσω, κυρίες και κύριοι συνάδελφοι, με μία αναφορά στα όσα ανακοίνωσε σήμερα ο κ. Λιάνης, ο Υφυπουργός Πολιτισμού, αρμόδιος για θέματα αθλητισμού σε σχέση με το φαινόμενο της βίας στα γήπεδα. Αυτά που ανακοίνωσε είναι η επίσημη κυβερνητική θέση. Είναι προϊόν επίπονων συναντήσεων και συσκέψεων της ηγεσίας του Υπουργείου Πολιτισμού με την ηγεσία του Υπουργείου Δημόσιας Τάξης.
      Θέλω, όμως, κι εγώ να είμαι απολύτως σαφής στο θέμα αυτό. Δεν ερχόμαστε να αντιμετωπίσουμε ένα αθλητικό ή παρα-αθλητικό φαινόμενο. Δυστυχώς οι σύγχρονες κοινωνίες -και η ελληνική κοινωνία δεν αποτελεί εξαίρεση- περιέχουν πάρα πολύ μεγάλες ποσότητες βίας. Υπάρχουν κοινωνικοί θύλακες με μεγάλα αποθέματα ωμής βίας. 
      Το ποδόσφαιρο είναι ένα απλό πρόσχημα. Δεν παράγει το ποδόσφαιρο από μόνο του τη βία. Το ποδόσφαιρο λειτουργεί ως πρόσχημα για να εκδηλωθεί μία παθογενής δυναμική ωμής βίας. Αυτό το φαινόμενο είναι ένα φαινόμενο που πρέπει να απασχολήσει –και απασχολεί- πρωτίστως τις αστυνομικές αρχές, πρέπει να απασχολεί –και απασχολεί- τις εισαγγελικές αρχές και τα αρμόδια δικαστήρια. 
      Βεβαίως, όμως, δεν πρέπει να δίνει κανείς προσχήματα. Γι’ αυτό, δεν αρκεί να πάρει η πολιτεία τα μέτρα που ανακοινώθηκαν, πρέπει και οι ποδοσφαιρικές ανώνυμες εταιρείες και η ΕΠΟ και η ΕΠΑΕ να κάνουν όλα όσα έχουν δεσμευθεί ότι θα κάνουν και περιμένω να τα κάνουν το ταχύτερο δυνατόν. Και η τροποποίηση του Κανονισμού Αγώνων Ποδοσφαίρου και οι κυρώσεις που πρέπει να επιβάλλονται από τα αρμόδια όργανα του ποδοσφαίρου, είναι μέτρα συμπληρωματικά, τα οποία έχουν τη σημασία τους. 
      Αλλά όταν έχει να κάνει κανείς με ωμή βία, τότε μόνο το Ποινικό Δίκαιο, η καταστολή, τα αστυνομικά μέτρα μπορούν να δώσουν απάντηση. Όπου υπάρχει πρόσχημα, όπου υπάρχει αφορμή, αυτή καταργείται με τα όσα ανακοινώσαμε σήμερα και πιστεύω ότι αυτή η δέσμη μέτρων θα δώσει ένα αποτέλεσμα, το οποίο θα είναι ευεργετικό για την κοινωνία. 
      Επαναλαμβάνω, όμως, πως δεν θεωρούμε ότι το Υπουργείο Πολιτισμού και η Γενική Γραμματεία Αθλητισμού έχουν την κύρια ευθύνη και την πρωτοβουλία των κινήσεων στο θέμα αυτό. Περιμένουμε και εμείς και από τα δικαστικά και εισαγγελικά όργανα να κάνουν όλα όσα προβλέπει ο νόμος, είμαστε δε βέβαιοι ότι και η Ελληνική Αστυνομία, που έχει πάρα πολλές φροντίδες και πάρα πολλά προβλήματα να αντιμετωπίσει την περίοδο αυτή, έχοντας ως προτεραιότητά της και τα φαινόμενα κοινωνικής βίας, θα πάρει όλα τα μέτρα τα οποία είναι αναγκαία ώστε να εξαλειφθούν τα φαινόμενα αυτά.
      Χαίρομαι γιατί, όπως αντιλήφθηκα από την τοποθέτηση του κ. Ορφανού και των άλλων συναδέλφων των άλλων κομμάτων, υπάρχει ευρεία αποδοχή, ευρεία συναίνεση στο θέμα αυτό. 
      Κυρίες και κύριοι συνάδελφοι, η Βουλή αυτή, η Βουλή της περιόδου 2000-2004, είναι η Βουλή της ολυμπιακής προετοιμασίας. Παρακολούθησε από πολύ κοντά την πορεία της προετοιμασίας αυτής. Έγιναν και θα γίνουν πολύωρες συζητήσεις και στη Διαρκή Επιτροπή Μορφωτικών Υποθέσεων και στην Ολομέλεια του Σώματος. 
      Χρησιμοποιήσαμε και θα χρησιμοποιήσουμε τα μέσα του κοινοβουλευτικού ελέγχου, τις νέες διαδικασίες του Κανονισμού της Βουλής και τις ευκαιρίες του νομοθετικού έργου, προκειμένου όλα τα Κόμματα και όλοι οι Βουλευτές να είναι όσο γίνεται πληρέστερα ενημερωμένοι, σε σχέση με την πορεία της ολυμπιακής προετοιμασίας.
      Η Βουλή αυτή πρέπει να είναι υπερήφανη γιατί είναι η Βουλή της ολυμπιακής Ελλάδας, γιατί σχεδιάσαμε και εκτελέσαμε το μεγάλο αυτό σχέδιο εκσυγχρονισμού της χώρας. Η μεταολυμπιακή Ελλάδα είναι η Ελλάδα που ανήκει σε όλους μας. Δεν είναι η Ελλάδα μόνο του ΠΑΣΟΚ. Αυτό το λέω με κάθε ειλικρίνεια, γιατί η Κυβέρνησή μας έχει πλήρη συνείδηση της αποστολής της να είναι Κυβέρνηση φυσικά όλων των Ελλήνων, όπως και των ελπίδων όλων των Ελλήνων. 
      Αυτή, λοιπόν, η μεταολυμπιακή Ελλάδα χωρίζεται από την προολυμπιακή Ελλάδα με μια στιγμή, γιατί οι δεκαπέντε μέρες των Ολυμπιακών Αγώνων, μέσα στον μακρύ ιστορικό χρόνο, είναι μια στιγμή. Αλλά αυτή η μια στιγμή αρκεί για να μεταβάλει το πλαίσιο μέσα στο οποίο κινούμαστε, γιατί η απόσταση ανάμεσα στην προολυμπιακή και τη μεταολυμπιακή Ελλάδα δεν είναι απόσταση δεκαπέντε ημερών, είναι απόσταση αντιλήψεων άρα και εποχών. Είναι μια άλλη εποχή. Και εμείς είμαστε αυτοί που διαμορφώνουμε αυτήν τη νέα εποχή.
      Σας ευχαριστώ πολύ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Υπουργέ.
      Εννοείτε δηλαδή ότι είναι μια λευκή τρύπα μέσα στο χρόνο, απ΄ όπου περνάμε από το ένα σημείο στο άλλο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτό που λέτε, περίμενα ότι θα το λέγατε, γιατί είστε ο εισηγητής της δημιουργίας του Ερευνητικού Ινστιτούτου Χάους και Πολυπλοκότητας στο Πολυτεχνείο Θράκης, στην Πολυτεχνική Σχολή Ξάνθης.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Πριν καθίσετε όμως και πριν δώσω το λόγο στους Κοινοβουλευτικούς Εκπροσώπους, πείτε μας ποιες τροποποιήσεις κάνετε δεκτές και ποιες τροπολογίες, ώστε να μπορέσουμε να προχωρήσουμε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστώ, κύριε Πρόεδρε.
      Ανακοίνωσα στην αρχή της συνεδρίασης κάποιες μεταβολές, οι οποίες  περιλαμβάνονται στο σημείωμα που κατέθεσα στα Πρακτικά. Η Κυβέρνηση έχει επίσης καταθέσει την τροπολογία με γενικό αριθμό 2027 και ειδικό 134 που αφορά στα ζητήματα του γηπέδου της ΑΕΚ, η οποία θα ενσωματωθεί ως νέο άρθρο. Έχει επίσης καταθέσει την τροπολογία με γενικό αριθμό 2028 και ειδικό 135 που αφορά το Ολυμπιακό Προξενείο, τους εθελοντές δημοσίους υπαλλήλους και ορισμένα άλλα θέματα, η οποία θα ενσωματωθεί επίσης ως νέο άρθρο στο νομοσχέδιο. 
      Μετά από τις αγορεύσεις των κυρίων συναδέλφων, θέλω να πω ότι λαμβάνω πολύ σοβαρά υπόψη την τοποθέτηση που έκαναν οι συνάδελφοι της Νέας Δημοκρατίας, οι οποίοι χαίρομαι γιατί συμφώνησαν με πολλές από τις βουλευτικές τροπολογίες.
      Από τις τροπολογίες που κατέθεσαν οι κύριοι συνάδελφοι…
      ΠΡΟΕΔΡΕΥΩΝ (Παναγιώτης Σγουρίδης): Τις εμπρόθεσμες εννοείτε.
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Τις εμπρόθεσμες θα σας πω τώρα. Γιατί θα σας πω αν υπάρχει κάποιο πρόβλημα εκπρόθεσμης τροπολογίας…
      ΠΡΟΕΔΡΕΥΩΝ (Παναγιώτης Σγουρίδης): Εκπρόθεσμη δεν δεχόμαστε καμία.
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Αυτές που έχουν διανεμηθεί, εν πάση περιπτώσει. 
      Στο άρθρο 7, για να ακολουθήσω τη σειρά των άρθρων, προτίθεμαι να ενσωματωθούν η τροπολογία με γενικό αριθμό 1943 και ειδικό 109 που υπογράφει ο κ. Βούγιας, η τροπολογία με γενικό αριθμό 2039 και ειδικό 136 που υπογράφει επίσης ο κ. Βούγιας. 
      ΠΡΟΕΔΡΕΥΩΝ (Παναγιώτης Σγουρίδης): Αυτή δεν μπορεί να γίνει δεκτή. 
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Αυτή είναι αντικατάσταση εδαφίου που περιλαμβάνεται…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ. Είναι εκπρόθεσμη. 
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Εντάξει, αλλά μπορώ να τη διανείμω εγώ γιατί είναι νομοτεχνικού χαρακτήρα.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε. Δείτε το αν είναι στις τροποποιήσεις σας. 
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Εντάξει. Κρατήστε το αυτό και θα το δούμε.
      Στο άρθρο 7 είναι επίσης η με γενικό αριθμό 2013 και ειδικό 127, που αφορά ένα αίτημα του κ. Παπαγεωργόπουλου, του Δημάρχου Θεσσαλονίκης. Αυτές είναι στο άρθρο 7.
      Στο άρθρο 8 είναι δύο ταυτόσημες τροπολογίες που υπογράφουν ο κ. Σμυρλής και ο κ. Βούγιας. Έχουν γενικό αριθμό 1944 και ειδικό 110 και η άλλη 1941 και ειδικό 107. Είναι ταυτόσημες. Μπορεί να προστεθεί δηλαδή ως παράγραφος στο άρθρο 8. Υπάρχει μία ακόμη του κ. Σμυρλή  με γενικό αριθμό 1942 και ειδικό 108, ως παράγραφος στο άρθρο 8.  Και οι δύο τροπολογίες στις οποίες ανεφέρθη ο κ. Λιάνης που αφορούν τη βία στα γήπεδα στο άρθρο 8 και αυτές. Η πρώτη έχει γενικό αριθμό 1946 και ειδικό 112 και η δεύτερη γενικό αριθμό 1945 και ειδικό 111.
      ΝΙΚΟΛΑΟΣ ΓΚΑΤΖΗΣ: Δεν τις είδαμε, κύριε Υπουργέ.
      ΦΑΝΗ ΠΕΤΡΑΛΙΑ-ΠΑΛΛΗ: Του κ. Βούγια είναι αυτή για τη βία στα τηλεοπτικά… Πείτε το, εξηγείστε το στον κ. Γκατζή. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Του κ. Βούγια, ναι, αυτές που είπε ο κ. Λιάνης προηγουμένως. Θα εκφωνήσω και αμέσως μετά θα εξηγήσω αν χρειαστεί.
      Η τροπολογία του κ. Γρηγοράκου, μετά από συνεννόηση και με τον Υπουργό Οικονομίας και Οικονομικών, μπορεί να ενσωματωθεί στο άρθρο 10, δηλαδή η τροπολογία με γενικό αριθμό 1940 και ειδικό 106. Επίσης η τροπολογία που έχει καταθέσει ο κ. Βούγιας για τα πνευματικά δικαιώματα -και ταυτόσημη έχει κάνει και ο κ. Γκατζής για το θέμα αυτό- η τροπολογία, λοιπόν, του κ. Βούγια να ενσωματωθεί ως παράγραφος στο άρθρο 10. Αναφέρομαι στην τροπολογία με γενικό αριθμό 2019 και ειδικό 128.
      ΝΙΚΟΛΑΟΣ ΓΚΑΤΖΗΣ: Και σε ποια δική μας αναφέρεσθε;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η δική σας που είναι συγγενής με αυτήν είναι η με γενικό αριθμό 2025 και ειδικό 133. Αλλά η νομοτεχνική διατύπωση της τροπολογίας του κ. Βούγια είναι πληρέστερη.
      ΦΑΝΗ ΠΕΤΡΑΛΙΑ-ΠΑΛΛΗ: Με την Ολυμπιακή Παιδεία τι θα κάνετε;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα σας πω αμέσως.
      Επίσης στο άρθρο  8 –επανέρχομαι-  μπορεί να ενσωματωθεί μια τροπολογία η οποία φέρει γενικό αριθμό 1943 και ειδικό 109. 
      ΠΡΟΕΔΡΕΥΩΝ (Παναγιώτης Σγουρίδης): Την είπαμε αυτή στο άρθρο 7. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σ’ αυτήν την τροπολογία την τελευταία που ανέφερα τώρα, την εμπρόθεσμη τροπολογία, πρέπει να προστεθεί ένα ακόμη εδάφιο, μια ακόμη περίπτωση δ΄,  η οποία να έχει το εξής περιεχόμενο: «Η ισχύς της περιπτώσεως β΄ της παραγράφου 2 του άρθρου 5 του ν. 2730/1999,…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επιτρέπεται αυτό από τον Κανονισμό, κύριε Πρόεδρε;
      ΠΡΟΕΔΡΕΥΩΝ (Παναγιώτης Σγουρίδης): Αν είναι συναφές με την τροπολογία είναι σαν τροποποίηση.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):...όπως αντικαταστάθηκε με την παράγραφο 2 του άρθρου 5 του ν. 2947/2001, επεκτείνεται μέχρι τις 31 Ιανουαρίου 2004, στο δε πεδίο εφαρμογής της εντάσσονται και οι αθλητικές εγκαταστάσεις που έχουν χαρακτηριστεί με την ΕΥΔΕ/Φ.250/95/7771/12.11.2003 κοινή απόφαση των Υπουργών ΠΕΧΩΔΕ και Πολιτισμού ως Ολυμπιακά Προπονητήρια, εφόσον αυτά δεν υπερβαίνουν τους όρους δόμησης της περιοχής υποδοχής τους.
      ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω αυτό να το γράψετε και να το διανείμετε. 
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Εντάξει. 
      Και άρα το πρόβλημα εντοπίζεται στην τροπολογία την οποία έφερα προηγουμένως, του κ. Βούγια, με γενικό αριθμό 2039 και ειδικό 136 την οποία εσείς χαρακτηρίσατε ως εκπρόθεσμη…
      ΠΡΟΕΔΡΕΥΩΝ (Παναγιώτης Σγουρίδης): Έχει κατατεθεί ως εκπρόθεσμη.
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Μάλιστα.
      …η οποία όμως είναι νομοτεχνική ουσιαστικά βελτίωση υφιστάμενης διάταξης του νομοσχεδίου. Το ζήτημα αυτό είναι αυτό το οποίο απεδέχθη με πολύ σαφή τρόπο και ο κ. Ορφανός προηγουμένως. Είναι ρυθμίσεις δηλαδή για τον Ηρακλή και θα παρακαλούσα τον κ. Γκατζή –η Νέα Δημοκρατία την έχει διατυπώσει- και την κ. Ξηροτύρη να μας διευκολύνουν στο ζήτημα αυτό.  Δηλαδή αυτή η τροπολογία είναι η αντικατάσταση νομοτεχνική υφισταμένης διατάξεως που αφορά…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να κάνετε τη νομοτεχνική διατύπωση. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Να μην την εκφωνήσω τώρα, να την καταθέσω στα Πρακτικά. 
      ΠΡΟΕΔΡΕΥΩΝ (Παναγιώτης Σγουρίδης): Η παράγραφος της τροπολογίας αυτής διατυπώνεται ως εξής, λοιπόν. 
      ΕΥΑΓΓΕΛΟΣ ΒΕΝΙΖΕΛΟΣ  (Υπουργός  Πολιτισμού): Μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Άρα, μιλάμε για την εκπρόθεσμη τροπολογία…
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, αφήστε την τροπολογία αφού την χαρακτηρίζετε εκπρόθεσμη. Στην παράγραφο 3 του άρθρου 7 όπως έχει τώρα, ορίζονται ορισμένοι όροι για το οικοδομικό τετράγωνο δύο. Η νομοτεχνική διατύπωση αντικαθίσταται με το κείμενο το οποίο καταθέτω τώρα στα Πρακτικά.
      (Στο σημείο αυτό ο Υπουργός Πολιτισμού κ. Ευάγγελος Βενιζέλος  καταθέτει για τα Πρακτικά την προαναφερθείσα τροποποίηση η οποίας έχει ως εξής: 
      «Σχέδιο νομοθετικής διάταξης
      Στην παράγραφο 3 του άρθρου 7 του σχεδίου νόμου τα οριζόμενα για το Ο.Τ. 2 αντικαθίσταται ως εξής:
      «Χρήση γης: Αθλητικές εγκαταστάσεις
      Μέγιστος σ.δ.: 0,3
      Μέγιστη κάλυψη: 30%
      Απόσταση κτιρίων από τη ρυμοτομική γραμμή: 10 μ. Για τα υφιστάμενα κτίρια ή τα προς νομιμοποίηση, επιτρεπόμενη απόσταση από τα όρια: 2μ.
      Το εδάφιο «Μέγιστος σ.δ.: 0,2» αντικαθίσταται ως εξής: «Μέγιστος σ.δ.: 0,3»
      Ανώτατο ύψος: 15μ., μετρούμενο από το επίπεδο του αγωνιστικού χώρου και επιπλέον 4,5μ., από την παραπάνω τελική στάθμη για την κατασκευή στεγάστρου γηπέδου.
      Μέγιστος συντελεστής κατ’ όγκο εκμετάλλευσης: 3
      Μέγιστο ύψος για τους πυλώνες φωτισμού του αθλητικού χώρου: αυτό που θα προκύπτει από τη σχετική μελέτη φωτισμού σύμφωνα με τις διεθνείς προδιαγραφές για τα γήπεδα Ποδοσφαίρου. Ομοίως και για το μέγιστο ύψος των πινάκων αποτελεσμάτων σύμφωνα με τις διεθνείς προδιαγραφές για τα γήπεδα Ποδοσφαίρου.
      Εντός του Ο.Τ.2 επιτρέπεται εκτός από τις κυρίως αθλητικές εγκαταστάσεις, η χωροθέτηση των ακολούθως συμπληρωματικών λειτουργιών: Χώρων ιατρικής υποστήριξης και αποκατάστασης αθλητών, αιθουσών πολλαπλών χρήσεων πολιτισμού και αναψυχής, συνεδριακού χώρου, χώρων εστίασης, εμπορικών χρήσεων, πολυλειτουργικών κέντρων άθλησης και σωματικής υγιεινής, αιθουσών εξυπηρέτησης τύπου και μέσων μαζικής ενημέρωσης, γραφείων, ξενώνων και γενικά χώρων φιλοξενίας. Ο ανώτατος συντελεστής δόμησης των ανωτέρω χρήσεων δεν επιτρέπεται να υπερβαίνει το 35% του ανώτατου συντελεστή δόμησης που καθορίζεται ανωτέρω».
      Στο τέλος της παραγράφου 3 του άρθρου 7 του σχεδίου νόμου προστίθεται εδάφιο ως εξής: «Οι οικοδομικές άδειες για τις παραπάνω εγκαταστάσεις χορηγούνται από τη Διεύθυνση Οικοδομικών και Κτιριοδομικών Κανονισμών του Υπουργείου Περιβάλλοντος, Χωροταξίας και Δημοσίων Έργων, σύμφωνα με τα οριζόμενα στο γ΄ εδάφιο της παραγράφου 3 του άρθρου 6 του ν. 2947/2001»).
      ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή και κα Ξηροτύρη, θα παρακαλούσα μετά να τοποθετηθείτε επί αυτής της τελευταίας παρατηρήσεως του κυρίου Υπουργού. Θα σας δώσω κανονικά το λόγο επ’ αυτής της παρατηρήσεως.
      Ο κ. Εμμανουήλ Κεφαλογιάννης έχει το λόγο.
      Θα παρακαλούσα, κύριε Κεφαλογιάννη, και εσείς με σαφήνεια να τοποθετηθείτε επί του τελευταίου όταν τελειώσετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, βέβαια οδεύουμε προς το τέλος της κοινοβουλευτικής θητείας, αλλά αυτό δε σημαίνει ότι πρέπει να υπάρχει μια χαλάρωση είτε από την Κυβέρνηση, είτε από το Προεδρείο. Η κ. Πετραλιά στην εισήγησή της Ν.Δ. –ήταν η δεύτερη που έλαβε το λόγο σήμερα- ζήτησε να τοποθετηθεί το Προεδρείο επί μερικών διαδικαστικών θεμάτων. Ο κύριος Υπουργός τρεις φορές αναθεώρησε βασικές διατάξεις του νομοσχεδίου. Αυτό δεν είναι σύννομο με τον Κανονισμό. Αν η Κυβέρνηση επιθυμεί να αναδιατυπώσει βασικές διατάξεις του νομοσχεδίου και να τις καταθέσει στη Βουλή σήμερα τότε η Βουλή πρέπει να διακόψει για είκοσι τέσσερις ώρες και να συζητηθεί το νομοσχέδιο αύριο.
      Λοιπόν, ζητώ την παρέμβαση του Προεδρείου για την προστασία της συζήτησης του νομοσχεδίου. Για κάποιες βέβαια απ’ αυτές τις προτεινόμενες τροπολογίες ασφαλώς εκφράζουμε τη σύμφωνη γνώμη μας αλλά δε μπορεί να γίνεται συζήτηση με αυτόν τον τρόπο. Αυτό, λοιπόν, σαν μια γενική παρατήρηση.
      Κύριε Πρόεδρε, είναι προφανές ότι ο Υπουργός δεν παρακολούθησε τη συζήτηση και οι παρακαθήμενοι Υφυπουργοί Πολιτισμού δεν τον ενημέρωσαν για το τι συζητήθηκε όλη την ώρα που ο ίδιος απουσίαζε από την Αίθουσα. Γι’ αυτό και δεν απάντησε σε καμιά από τις αιτιάσεις της Αντιπολίτευσης και δεν μας είπε σχεδόν τίποτα για το νομοσχέδιο.
      Εμείς κατανοούμε ότι το ενδιαφέρον των στελεχών του ΠΑΣΟΚ έχει στραφεί γύρω από τα εσωκομματικά θέματα, τα εσωκομματικά προβλήματα που αντιμετωπίζει η Κυβέρνηση και βέβαια γύρω από τις εξελίξεις του Ιανουαρίου, την αποχώρηση ή την ανατροπή του Πρωθυπουργού κ. Σημίτη.
      Όμως εδώ συζητούμε ένα πολύ σοβαρό νομοσχέδιο και δεν μπορεί ο Υπουργός να ξεπεράσει αυτήν τη συζήτηση με το να περιορίζεται μόνο σε γενικές αναφορές περί του νομοσχεδίου και για τους Ολυμπιακούς Αγώνες του 2004.
      Θα προσπαθήσω να ακολουθήσω τη ροή της σκέψης του κυρίου Υπουργού. Και ο κ. Λιάνης και ο κ. Βενιζέλος αναφέρθηκαν κατά κόρον στον προϋπολογισμό και μάλιστα ο κ. Λιάνης είπε τη χαρακτηριστική φράση «με μεζούρα Σημίτη». Έψαξα να βρω, λοιπόν, στο αρχείο μου αυτή «τη μεζούρα του Σημίτη». Αυτή είναι, κύριε Πρόεδρε. Αυτός είναι ο τελευταίος προϋπολογισμός που κατέθεσε η Κυβέρνηση τον Οκτώβριο του 2002. Μάλιστα, στο φαξ που θα καταθέσω στη Βουλή υπάρχει και ο αριθμός του τηλεφώνου του Υπουργείου Πολιτισμού. Αυτός είναι ο προϋπολογισμός των Ολυμπιακών Αγώνων. Αυτός είναι, κύριε Πρόεδρε!
     ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Πόσος είναι, κύριε Κεφαλογιάννη;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν έχει σημασία πόσος είναι! Είναι αυτός προϋπολογισμός; Αυτό το χαρτί είναι προϋπολογισμός των Αγώνων; Με βάση αυτόν τον προϋπολογισμό, κύριε Λιάνη και κύριοι Υπουργοί της Κυβέρνησης, εκτελείτε Ολυμπιακούς Αγώνες και δεν κοκκινίζει κανείς και δεν απολογείται κανείς και δεν ζητά συγνώμη κανείς από το ελληνικό Κοινοβούλιο; Είναι αυτή κατάσταση λειτουργίας Κυβέρνησης;
     Θέλετε να σας καταθέσω και τον προηγούμενο προϋπολογισμό; Ο προηγούμενος προϋπολογισμός, κύριε Πρόεδρε, είναι του Νοεμβρίου του 2001. Αυτός είναι! Και είναι προϋπολογισμός που κατέθεσε το Υπουργείο Οικονομικών.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Γιατί, δεν σας κάνει αυτός;
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι Υπουργοί! Όταν μιλούσε ο κύριος Υπουργός, δεν διέκοψε κανένας!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εάν, λοιπόν, θέλετε να υπηρετείτε τη διαφάνεια, θέλετε τη συναίνεση και όχι να προτρέπετε την Αντιπολίτευση σε ανοχή της αδιαφάνειας και σε συνενοχή πράξεων και παραλείψεων της Κυβέρνησή σας, οφείλετε σήμερα, άμεσα, τώρα, να καταθέσετε συνολικό και αναλυτικό προϋπολογισμό όλων των Υπουργείων και του Υπουργείου που εκπροσωπείτε με τις αναθεωρήσεις των κονδυλίων στα διάφορα έργα ευθύνης, την οποία έχετε. Είσαστε σε θέση να καταθέσετε αυτό τον προϋπολογισμό, ναι ή όχι; Αλλιώς, όλα αυτά που λέτε είναι για λαϊκή κατανάλωση. 
     Για το κόστος των Ολυμπιακών Αγώνων ανησυχεί σύσσωμη η Αντιπολίτευση. Είναι ένα θέμα, που αφορά την πορεία της χώρας στο μέλλον και για το οποίο οφείλετε να δώσετε μια σαφή απάντηση έστω και σήμερα. Θα παρακαλέσω για άλλη μία φορά να καταθέσετε αυτόν τον προϋπολογισμό στην Εθνική Αντιπροσωπεία.
     Εάν έχετε οριστικοποιήσει έναν προϋπολογισμό, εάν τον έχετε καταθέσει στη Βουλή, πείτε μας πότε, ποια ημερομηνία -μεταγενέστερη του Οκτωβρίου του 2002- αναφέρεστε. Να ψάξουμε κι εμείς στα Πρακτικά της Βουλής, να δούμε τις ανακοινώσεις σας και να ξέρουμε ποιος είναι ο προϋπολογισμός. 
      Το δεύτερο θέμα που θα ήθελα να θίξω είναι τα έργα. Κύριε Βενιζέλο, επικαλείσθε συνέχεια το θέμα του ελέγχου νομιμότητας μέσω του Ελεγκτικού Συνεδρίου. Σας άκουσα και σε μία τηλεοπτική σας εμφάνιση που είπατε ότι είναι έργο της Κυβέρνησης του κ. Σημίτη. Πρώτον για την τάξη των πραγμάτων, θα ήθελα να πω ότι είναι έργο της Κυβέρνησης της Νέας Δημοκρατίας του 1993 και της σημερινής Αντιπροέδρου της Εθνικής Αντιπροσωπείας, της κ. Μπενάκη. Αυτό για την τάξη των πραγμάτων.
      Ένα άλλο θέμα που θα ήθελα να σας πω είναι ότι δεν υπάρχει έλεγχος σκοπιμότητας, αλλά έλεγχος νομιμότητας.
      Έλεγχος νομιμότητας σημαίνει ότι το Ελεγκτικό Συνέδριο ελέγχει την προκήρυξη του διαγωνισμού αν είναι σύμφωνη με το νόμο. Αν εσείς φωτογραφίζετε τον οποιονδήποτε εργολάβο, αυτό δεν συμπεριλαμβάνεται στον έλεγχο νομιμότητας.
      Θα ήθελα, μάλιστα, να σας αναφέρω και δύο παραδείγματα, επειδή κατατέθηκαν και στο φάκελο διεκδίκησης για τους ολυμπιακούς αγώνες του 2004. Θα ήθελα να πω για το αεροδρόμιο των Σπάτων, για παράδειγμα, που ψηφίσαμε με νόμο από τη Βουλή. Εσείς, κύριε Βενιζέλο, που είστε και έγκριτος νομικός, γνωρίζετε ή δεν γνωρίζετε ότι στο άρθρο 5 της Σύμβασης που κύρωσε η Βουλή αναφέρει ότι η παρούσα Σύμβαση υπερισχύει κάθε ελληνικού νόμου, γενικού ή ειδικού; Υπερισχύει, δηλαδή, και του ελληνικού Συντάγματος.
      Στο άρθρο 6, νομιμοποιεί και τη φάση της κατασκευής και τη φάση της λειτουργίας του αεροδρομίου, παραπέμποντας σε ένα νόμο του Μαρκεζίνη του 1953 περί εγγυήσεως των ξένων επενδύσεων. Επειδή μάλιστα είσθε και συνταγματολόγος, σας αναφέρω ότι είναι το παλαιό άρθρο 107 του Συντάγματος.
      Έτσι νομοθετείτε. Έτσι παραχωρείτε τα δημόσια έργα σε ολίγους έχοντες και κατέχοντες. Γι’ αυτό η Βουλή ψηφίζει έργα για να στοιχίσουν τετρακόσια δισεκατομμύρια, όπως το παράδειγμα του αεροδρομίου που σας αναφέρω και το οποίο σχετίζεται με τους Ολυμπιακούς Αγώνες και στην αποπληρωμή του έχει ξεπεράσει τα επτακόσια δισεκατομμύρια και εκκρεμούν εκατόν πενήντα δισεκατομμύρια στη διαιτησία.
      Το ίδιο συμβαίνει και με την Αττική Οδό. Ξέρετε εσείς κανένα έργο στον κόσμο που να στοιχίζει το χιλιόμετρο είκοσι δισεκατομμύρια δραχμές; Ξέρετε κανένα; Εάν βρείτε ένα που να στοιχίζει παραπάνω από πέντε δισεκατομμύρια δραχμές, εγώ δέχομαι να μου πείτε ότι είμαι ανάξιος Κοινοβουλευτικός Εκπρόσωπος της Νέας Δημοκρατίας και πρέπει να παραιτηθώ πάραυτα. Εσείς, λοιπόν που ψηφίζετε νόμους για τα έργα που στοιχίζουν είκοσι δισεκατομμύρια το χιλιόμετρο, τι πρέπει να κάνετε;
      Η Κυβέρνησή σας δανείστηκε πριν από μερικές ημέρες, τετρακόσια δισεκατομμύρια δραχμές για να πληρώσει μισθούς, συντάξεις και δώρο. Δεν μπορεί, κύριοι, να γελάτε αμήχανα και να λέτε ότι ο προϋπολογισμός υπάρχει. Να τον καταθέσετε. Να σεβαστείτε το Κοινοβούλιο, τα κόμματα και τους συναδέλφους, αλλά κυρίως τον ελληνικό λαό.
     Ένα άλλο θέμα αφορά στη βία. Συμφωνούμε. Εσείς όμως δεν είστε η Κυβέρνηση που ψηφίσατε τον αθλητικό νόμο, το ν. 2725/1999 του κ. Φούρα, αλλά δεν εκδώσατε τα προβλεπόμενα προεδρικά διατάγματα και τις υπουργικές αποφάσεις;
     Εσείς δεν καταθέσατε το ν. 3057/2002 πριν από μερικούς μήνες; Κύριε Πρόεδρε, έπρεπε να έχουν εκδοθεί εκατόν οκτώ υπουργικές αποφάσεις και προεδρικά διατάγματα που αφορούν και τη βία. Έχετε εκδώσει κανένα; Πόσα έχετε εκδώσει;
      Ρωτηθήκατε στην επιτροπή. Είπατε «μερικά, τα πιο σπουδαία». Ποια είναι αυτά και ποια δεν έχουν εκδοθεί; Και γιατί δεν τα εκδίδετε; Όταν ψηφίζονται νόμοι ομόφωνα από τη Βουλή, από όλα τα κόμματα και αφορούν τη βία και άλλες παραμέτρους του αθλητισμού και η Κυβέρνηση δεν προχωρά στην υλοποίηση των νόμων που η ίδια ψηφίζει, τα φαινόμενα είναι αυτά που βλέπουμε κάθε Κυριακή στα γήπεδα. 
      Ας έρθουμε τώρα στις διατάξεις του νομοσχεδίου. 
      Κύριε Πρόεδρε, δεν χρειαζόταν η Κυβέρνηση να καταθέσει ένα έβδομο ολυμπιακό νομοσχέδιο. Ας ζητούσε μία γενική εξουσιοδότηση για να μπορεί κατά βούληση να παρακάμπτει κάθε ελληνικό νόμο, το Συμβούλιο της Επικρατείας, τη δικαιοσύνη και το ελληνικό Σύνταγμα. Αυτό έπρεπε να το κάνετε από την αρχή, να πάρετε μία γενική εξουσιοδότηση και να έχετε και την ευθύνη. Θα ήταν πιο έντιμο από μέρους σας.
      Τι κάνετε τώρα; Καταθέτετε ένα νομοσχέδιο που είναι μνημείο προχειρότητας, ευνοιοκρατίας, φωτογραφικών διατάξεων, συναλλαγής και χαριστικών πράξεων. Αυτό είναι το νομοσχέδιό σας. Είναι μια πάγια τακτική που ακολουθεί το Υπουργείο Πολιτισμού σε όλα τα ολυμπιακά νομοσχέδια. Αυτό σας αδικεί ως Κυβέρνηση, σας αδικεί ως Υπουργούς και σας αδικεί και ως επιστήμονα, κύριε Βενιζέλο. Αυτά δεν είναι νομοσχέδια. Αυτά όντως είναι «κουρελού».
      Αποδεικνύεται, λοιπόν, για άλλη μία φορά ότι πέρα από την αριστερή ρητορεία της Κυβέρνησης, το ΠΑΣΟΚ είναι γνήσιος εκφραστής της αριστοκρατίας των ολίγων εχόντων και κατεχόντων φίλων του κ. Σημίτη και της Κυβέρνησής του. Και των στελεχών θα προσθέσω, γιατί είμαστε και σε φάση διαδοχής.
      Αν δει κανείς, κύριε Πρόεδρε, τα δύο νομοσχέδια που ψήφισε η Βουλή, το χθεσινό νομοσχέδιο του Υπουργείου ΠΕΧΩΔΕ και το σημερινό νομοσχέδιο του Υπουργείου Πολιτισμού και τα αποτιμήσει σε χρήμα χαριστικών πράξεων ξεπερνούν το πακέτο Σημίτη που εξαγγέλθηκε ότι θα δοθεί στους φτωχούς και στους περιθωριοποιημένους με δανεικά τον περασμένο Σεπτέμβριο. Εκατοντάδες δισεκατομμύρια οι χαριστικές πράξεις των δύο νομοσχεδίων που κατέθεσε η Κυβέρνηση, κύριε Πρόεδρε. 
      Αναφέρεται στην εισηγητική έκθεση, κύριοι συνάδελφοι, το εξής: «Με πρόσχημα την αποφυγή διαδικασιών που δημιουργούν χρονοτριβές στην διοργάνωση των Ολυμπιακών Αγώνων» -αυτό λέει η εισηγητική έκθεση- περιφρονείτε τη Βουλή, το Σύνταγμα και κάθε νομιμότητα. Καταργείτε και την τελευταία επίφαση νομιμότητας στην προετοιμασία των Ολυμπιακών Αγώνων. 
      Και εξηγούμαι: Πρώτον, δημοσιογραφικό χωριό στο Μαρούσι. Άρθρο 6 του νομοσχεδίου σας. Αυτά σας είπαν οι συνάδελφοι και γι’ αυτά τα θέματα παρακαλώ να δώσετε απαντήσεις στη δευτερολογία σας.
      «Με πρόφαση», όπως αναφέρεται μέσα στο νόμο, κύριε Πρόεδρε, «τη ρύθμιση της κατασκευής ενός κρίσιμου ολυμπιακού έργου» νομιμοποιούνται όλες οι παράνομες κατασκευές, των οποίων έχει διαταχθεί η διακοπή από το Συμβούλιο της Επικρατείας και επιπλέον δίνεται η δυνατότητα στον Οργανισμό Εργατικής Κατοικίας να εκποιήσει απευθείας και χωρίς διαγωνισμό επιφάνεια εβδομήντα χιλιάδων τετραγωνικών μέτρων, σύμφωνα με την «προγραμματική συμφωνία» - εγώ θα έλεγα αμαρτωλή συμφωνία- που έχει υπογράψει ο ΟΕΚ με το Δήμο Αμαρουσίου, κατά της οποίας εκκρεμεί αίτηση ακύρωσης στο Συμβούλιο της Επικρατείας και έχουν κατηγορηθεί οι υπεύθυνοι για κακουργηματικές πράξεις. Είστε υπερήφανοι γι’ αυτήν τη διάταξη;
      Δεύτερον, «ΟΛΥΜΠΙΑΚΑ ΑΚΙΝΗΤΑ Α.Ε». Εγώ θα τα ονόμαζα αμαρτωλά ακίνητα. Άρθρο  7, παράγραφος 7. Η «ΟΛΥΜΠΙΑΚΑ ΑΚΙΝΗΤΑ Α.Ε.» εξαιρείται από το δημόσιο τομέα. Διαγράφεται, δηλαδή, η διάταξη που η ίδια η Κυβέρνηση ψήφισε με το νόμο 3016/2002 πριν μερικούς μήνες και με βάση αυτήν τη διάταξη λειτουργεί η «ΟΛΥΜΠΙΑΚΑ ΑΚΙΝΗΤΑ Α.Ε.» ενώ στο νέο νόμο ρητά ορίζεται ότι «ι διατάξεις νόμου που αναφέρονται σε επιχειρήσεις του ευρύτερου δημόσιου τομέα δεν αφορούν την εταιρεία»ΟΛΥΜΠΙΑΚΑ ΑΚΙΝΗΤΑ Α.Ε..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω κάποιο χρόνο από τη δευτερολογία μου, κύριε Πρόεδρε.
      Κύριοι συνάδελφοι, αν αυτή η εξαίρεση συνδυαστεί με το άρθρο 7 παράγραφος 7 εδάφιο ε΄, όπου αναφέρεται ότι αυτή η εταιρεία εξαιρείται και από το προεδρικό διάταγμα 370/1995 για τις κρατικές προμήθειες, τότε τι δημιουργείται; Δημιουργείται ένας ανεξέλεγκτος μηχανισμός διαχείρισης των ολυμπιακών ακινήτων υπέρ ιδιωτών χωρίς κανένα έλεγχο από κάποιο ελεγκτικό όργανο. Αυτό είναι το αριστερό προφίλ που θέλετε να παρουσιάσετε στην ελληνική κοινωνία. Είστε αριστεροί σύντροφοι των κρατικοδίαιτων επιχειρηματιών. Αυτό λένε οι διατάξεις που φέρνετε προς ψήφιση στη Βουλή. 
      Τρίτον, Μέγαρο Μουσικής. Ο κ. Χρυσανθακόπουλος αναφέρθηκε στο άρθρο 7 παράγραφος 9β΄, αλλά δεν άκουσα κανέναν Υπουργό να πάρει το λόγο και να απαντήσει. Τι λέει αυτή η διάταξη; Λέει ότι οι πάσης φύσεως οικονομικές εργασίες του Μεγάρου Μουσικής υπάγονται στην κατηγορία των ολυμπιακών έργων του ν. 2730/1999, ο οποίος αφορούσε ένα άλλο ολυμπιακό νομοσχέδιο. Εκεί αναφέρεται ότι εγκρίνονται οι περιβαλλοντικοί όροι για κάθε είδους κατασκευές με απόφαση του Υπουργού ΠΕΧΩΔΕ, μέσα σε εξήντα ημέρες, κατά παρέκκλιση όλων των κείμενων διατάξεων.
      Ερωτώ: Τι άλλο θα χαρίσετε στο Σύλλογο Φίλων της Μουσικής; Ποια σχέση έχει το Μέγαρο Μουσικής με τους Ολυμπιακούς Αγώνες; 
      Κύριοι συνάδελφοι, δυστυχώς είστε δέσμιοι των ισχυρών φίλων σας. Αυτή είναι η διαφορά σας με τη Νέα Δημοκρατία, το ότι είστε δέσμιοι του συστήματος εξουσίας το οποίο επιχειρεί να κυβερνά αυτόν τον τόπο από το παρασκήνιο. Εσείς έρχεσθε εδώ, χρησιμοποιείτε τη Βουλή σαν κολυμπήθρα του Σιλωάμ και νομιμοποιείτε όλες τις παρανομίες. Αυτή είναι η αλήθεια και όλα τα άλλα είναι για λαϊκή κατανάλωση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου.
      ΠΡΟΕΔΡΕΥΩΝ (Παναγιώτης Σγουρίδης): Εντάξει, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Έρχομαι στο άρθρο 8 παράγραφος β΄. Σύμφωνα μ’ αυτήν την παράγραφο, καταργούνται οι διαδικασίες του δημόσιου τομέα και οι περιορισμοί για όλες τις προσλήψεις της Εθνικής Ολυμπιακής Επιτροπής και της Διεθνούς Ολυμπιακής Ακαδημίας.
        Κύριε Υπουργέ, τι είδους αντιπαροχή κρύβουν αυτές οι χαριστικές πράξεις και για χάρη ποιανού γίνονται;
        Κύριε Πρόεδρε, με το άρθρο 9 επιχειρείται η διά νόμου ακύρωση των αποφάσεων του Συμβουλίου της Επικρατείας, οι οποίες αποφάσεις έχουν ήδη ακυρώσει τις μελέτες ανέγερσης του Μουσείου της Ακρόπολης.
        Κύριοι συνάδελφοι, απ’ όσο θυμάμαι βασική αρχή δικαίου είναι η διάκριση των εξουσιών. Δηλαδή, θα έρθει τώρα η ελληνική Βουλή και διά νόμου θα καταργήσει τη διάκριση των εξουσιών;
        Το άρθρο 10 παράγραφος 2 αφορά την παραχώρηση χρήσης αιγιαλού. Επιτρέπει την παραχώρηση χρήσης αιγιαλού, με απόφαση μόνο του Υπουργείου Οικονομικών, ακόμα και αν στο χώρο του αιγιαλού βρίσκονται αρχαιολογικοί χώροι, μνημεία και ιστορικοί τόποι.
        Κύριοι συνάδελφοι της Συμπολίτευσης, αυτό σας ικανοποιεί; Είστε υπερήφανοι, κύριοι Υπουργοί της Κυβέρνησης; Αυτό νομοθετούμε σήμερα. Για αυτές τις διατάξεις η Κυβέρνηση ζητά τη σύμφωνη γνώμη της Εθνικής Αντιπροσωπείας.
        Όσον αφορά την προβολή της πολιτιστικής κληρονομιάς, θέλω να πω ότι εξαιρούνται από κάθε νόμο, που αφορά το δημόσιο τομέα. οι ανώνυμες εταιρείες Προβολή Πολιτιστικής Κληρονομιάς Α.Ε. και ο Οργανισμός Προβολής Ελληνικού Πολιτισμού Α.Ε., προκειμένου να διαχειριστούν τεράστια ποσά, δισεκατομμύρια παλαιών δραχμών, και προσλαμβάνοντας ανεξέλεγκτα κομματικούς φίλους της Κυβέρνησης, κατά τη διάρκεια προεκλογικής περιόδου. Αυτός είναι ο νόμος. Κάθε διάταξη και χαριστική προσφορά σε ολίγους, σε συγκεκριμένους. Κάθε διάταξη και φωτογραφία.
        Έρχομαι στο άρθρο 8 το οποίο σχετίζεται και με τις προσλήψεις στο ΟΑΚΑ. Κύριοι συνάδελφοι, ακούστε τι συμβαίνει, για να καταλάβετε σε ποιο σημείο έχει φθάσει η Κυβέρνηση του ΠΑΣΟΚ, στο τελευταίο σκαλοπάτι στου κακού τη σκάλα.
      Ενενήντα μία προσλήψεις στο ΟΑΚΑ. Ακούστε τι αναφέρει η προκήρυξη. Λέγει: «Με προτεραιότητα στην υποβολή των αιτήσεων». Δηλαδή, όποιος έρχεται πρώτος, κύριε Πρόεδρε, και κατέθεσε την αίτησή του πρώτος, έχει και πλεονέκτημα έναντι των άλλων.
      Μάλιστα, για να κατοχυρωθεί αυτή η ρουσφετολογική διάταξη, ορίζει ότι ο διαγωνισμός θα γίνει: «Κατά παρέκκλιση των διατάξεων του ΑΣΕΠ». Από τη μία αμαρτία στην άλλη. Τι λέει η Κυβέρνησή σας; Αυτό νομοθετείτε. 
      Κυρίες και κύριοι συνάδελφοι, αυτή η ιστορία, που η Κυβέρνηση έχει αρχίσει όλα αυτά τα χρόνια, αποθρασύνει όλους αυτούς, οι οποίοι «στην πλάτη» του ελληνικού λαού, παραγκωνίζοντας και παρακάμπτοντας την Εθνική Αντιπροσωπεία,  ωφελούνται με τρισεκατομμύρια δραχμές. Η Κυβέρνηση πρέπει να δώσει σαφείς εξηγήσεις για όλες αυτές τις διατάξεις και η Εθνική Αντιπροσωπεία πρέπει να αντιδράσει.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, σας παρακαλώ, τοποθετηθείτε για την τροποποίηση που έγινε στο άρθρο 7, παράγραφος 3.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, θα το δω τώρα, γιατί ανέγνωσε ο κύριος Υπουργός τις αλλαγές αυτές την ώρα που ετοιμαζόμουν να λάβω το λόγο. Αν είναι έτοιμη η κ. Πετραλιά, μπορεί να εκφράσει τις θέσεις της Νέας Δημοκρατίας και θα τοποθετηθώ κι εγώ στην τριτολογία μου.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, όσον αφορά το θέμα του χρόνου, πρέπει να ξέρετε ότι η διαδικασία με την οποία συζητάμε το νομοσχέδιο είναι συγκεκριμένη. Ο συνολικός χρόνος είναι συγκεκριμένος. Στο συγκεκριμένο συνολικό χρόνο, οι Κοινοβουλευτικοί Εκπρόσωποι και οι Υπουργοί έχουν στο σύνολό τους δυο ώρες χρόνο ομιλίας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για ένα λεπτό μόνο…
      ΦΑΝΗ ΠΕΤΡΑΛΙΑ-ΠΑΛΛΗ: Ναι, αλλά μπορεί να τριτολογήσει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, θα τριτολογήσω για ένα λεπτό, αν χρειαστεί, για να απαντήσω και σ’ αυτό το θέμα που μου θέσατε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αφού ο κ. Ορφανός τοποθετήθηκε προηγουμένως εκτεταμένα και είπε ότι συμφώνησε σ’ αυτό, πείτε το στον Πρόεδρο να το ξέρει.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Σμυρλής-Λιακατάς έχει το λόγο.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Όσο και να προσπαθούμε να κρατήσουμε ένα επίπεδο συνεννόησης και να διατηρούμε τους χαμηλούς τόνους που κράτησε ο κύριος Υπουργός, δεν νομίζω ότι τα καταφέρνουμε. Η Αξιωματική Αντιπολίτευση φροντίζει κάθε φορά να δημιουργεί όλες εκείνες τις προϋποθέσεις, ώστε κι εμείς να ανεβάζουμε τους τόνους και να σας υποχρεώνουμε και εσάς να θυμάστε, αγαπητοί συνάδελφοι της Νέας Δημοκρατίας, αλλά και τον ελληνικό λαό να θυμάται, τέλος πάντων, πόσο έχετε συμμετάσχει όλα αυτά τα χρόνια σε σημαντικές παρεμβάσεις που έχει κάνει η Κυβέρνησή μας.
      Νομίζω ότι είναι αντιληπτό ότι η συγκεκριμένη νομοθετική ρύθμιση που συζητάμε σήμερα προφανώς με την ψήφισή της καθιστά το μέχρι σήμερα νομοθετικό πλαίσιο για τους Ολυμπιακούς Αγώνες πιο λειτουργικό, πιο αποτελεσματικό και δημιουργεί τις καλύτερες δυνατές προϋποθέσεις για να ολοκληρωθούν και τα απαραίτητα έργα, αλλά και για να γίνουν οι καλύτεροι Ολυμπιακοί Αγώνες της σύγχρονης ιστορίας.
      Βέβαια, όπως ανέφερε και ο κύριος Υπουργός, θα υπάρξει και επόμενο νομοσχέδιο, που θα ολοκληρώσει κατά κάποιον τρόπο όλο αυτό το νομοθετικό πλαίσιο, γιατί τους Ολυμπιακούς Αγώνες δε θα τους ξανακάνουμε. Ίσως εμείς δε θα προλάβουμε να τους ξαναζήσουμε εδώ στη χώρα μας και να ξαναπροσπαθήσουμε.
      Δυστυχώς, αγαπητοί συνάδελφοι –και λυπάμαι που το λέω- το κόμμα της Αξιωματικής Αντιπολίτευσης, τουλάχιστον από τότε που θυμάμαι εγώ –και είμαι, ευτυχώς, έντεκα χρόνια Βουλευτής- ουδέποτε στήριξε όλο αυτό το υπάρχον μέχρι σήμερα νομοθετικό πλαίσιο για τους Ολυμπιακούς Αγώνες. Στα λόγια συναίνεση, στα λόγια «ναι», αλλά στο «διά ταύτα», στην «ταμπακέρα» αρνητική. Η Αξιωματική Αντιπολίτευση ουδέποτε στήριξε την ανάγκη για ένα ήρεμο και συναινετικό κλίμα, τουλάχιστον γι’ αυτήν τη σημαντική και μοναδική διοργάνωση, που θα ζήσουμε μια φορά στη ζωή μας εδώ στη χώρα μας.
      Ουδέποτε είπε μια καλή κουβέντα για το τόσο σημαντικό έργο που έχει συντελεσθεί μέχρι σήμερα. Ουδέποτε αντικειμενικά βοήθησε είτε τα όργανα της πολιτείας είτε και τα θεσμικά όργανα του αθλητισμού στη δύσκολη προσπάθεια της ολυμπιακής προετοιμασίας. Ουδέποτε βοηθήσατε αυτά τα τελευταία έξι χρόνια, για να μπορέσουμε πραγματικά να περάσουμε εκείνη την άποψη που οφείλαμε να περάσουμε στην ελληνική κοινωνία για τους Ολυμπιακούς Αγώνες. Ουδέποτε συμφωνήσατε για τη διαφάνεια και τη νομιμότητα των ενεργειών της Κυβέρνησης για όλα αυτά που κατά καιρούς είχατε καταγγείλει και που ποτέ βέβαια δεν επιβεβαιώθηκαν. Ούτε ακόμη και αυτήν τη στιγμή δεν έχετε το θάρρος να πείτε: «Συγγνώμη. Κάναμε λάθος». Αντίθετα, επιχειρείτε να τεκμηριώσετε απομονώνοντας λέξεις ενός τεράστιου νομοσχεδίου είτε στο σημερινό είτε σε προηγούμενα, για να αποδείξετε τι; Ότι έγιναν παρανομίες; Και αν έγιναν παρανομίες, γιατί δεν τις καταγγέλλετε στον εισαγγελέα, όπως έχει πει κατ’ επανάληψιν ο Πρωθυπουργός της χώρας;
      Όλα αυτά τα χρόνια, από το Σεπτέμβριο του 1997 που αναλάβαμε τους Ολυμπιακούς Αγώνες του 2004 μέχρι και σήμερα μόνο άρνηση και καταγγελία είστε. Αυτό οφείλουμε να το θυμίσουμε στον ελληνικό λαό. Μόνο άρνηση και καταγγελία. Τίποτα άλλο, αγαπητοί συνάδελφοι. Αμφισβητήσατε και αμφισβητείτε -άκουσα και τον κ. Κεφαλογιάννη σήμερα και την κ. Πετραλιά και τους άλλους συναδέλφους της Νέας Δημοκρατίας- τον προϋπολογισμό της Ολυμπιάδας. Μα τέλος πάντων, το χαρτί σας λείπει που λέει ότι αυτός είναι ο προϋπολογισμός ή ο προϋπολογισμός ο οποίος κάθε φορά ανακοινώνεται από τον Υπουργό, τον Υφυπουργό, από το Γενικό Γραμματέα, τον ίδιο τον Πρωθυπουργό της χώρας και την πρόεδρο της «ΑΘΗΝΑ 2004»; 
      Ποιος είναι ο προϋπολογισμός; Δεν το ξέρετε; Δεν ξέρετε ότι ο προϋπολογισμός μετά από δυο επικαιροποιήσεις είναι 4.585.033.000 ευρώ, δηλαδή 1.500.000.000.000 δραχμές; Δεν γνωρίζετε ότι αυτό επιμερίζεται σε όλα τα Υπουργεία; Ολυμπιακά κέντρα υποδομών: 2365. Ολυμπιακές αναπλάσεις: 137. Υποδομές: 100. Εκσυγχρονισμός υποδομών: 17. Χωριά Τύπου: 143,75. Πρόγραμμα ολυμπιακής ασφάλειας: 278. Πρόγραμμα «Ελλάδα 2004»: 1268. Πολιτιστική Ολυμπιάδα και δράσεις σύγχρονου πολιτισμού: 102,71. Παραολυμπιακοί Αγώνες: 48. Πρόγραμμα «Ολυμπιακοί Αγώνες και Υγεία»: 70. Ολυμπιακό Χωριό: 5,87. Εθελοντισμός: 30. Πρόγραμμα Ολυμπιακής Παιδείας: 20. Και αυτά δεν είναι  μόνο του Υπουργείου Πολιτισμού. Είναι Υπουργείου Πολιτισμού, Υπουργείου Δημόσιας Τάξης, Υπουργείου Εμπορικής Ναυτιλίας, Υπουργείου ΠΕΧΩΔΕ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Έχετε κωδικούς για απορροφήσεις;
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Δεν γνωρίζετε επίσης, κύριε Κεφαλογιάννη και αγαπητοί συνάδελφοι της Νέας Δημοκρατίας, ότι μέσα από τους διαγωνισμούς των έργων έχουμε πετύχει εκπτώσεις τα οποία ξεπερνούν τα 270.000.000 ευρώ και μετακυλίονται μέσα στον ίδιο τον προϋπολογισμό, για να συμπληρώσουν τυχόν υπερβάσεις ή μεγαλύτερο κόστος κάποιων έργων; Τα ξέρετε. Απλώς δεν θέλετε να τα πείτε και να τα παραδεχθείτε, για να ακούει ο κόσμος από την τηλεόραση και να διαβάζει τις εφημερίδες αυτά που οι επικοινωνιολόγοι σας συμβουλεύουν, δηλαδή να λέτε λέξεις που ερεθίζουν τα αυτιά: «αμαρτωλές συμβάσεις», «αμαρτωλά ελληνικά ακίνητα».
Δηλαδή, όταν μετά από πολλά χρόνια έρθετε στην εξουσία, τι θα τα κάνετε τα «Ελληνικά Ακίνητα»; Θα τα καταργήσετε, όπως το ΣΔΟΕ, το ΑΣΕΠ; Τι άλλο θα κάνετε; Πείτε το ευθέως. Μην καταγγέλλετε ότι τα «Ελληνικά Ακίνητα» είναι αμαρτωλά. Τι εννοείτε αμαρτωλά; Θα τα δώσει, λέει στους ιδιώτες. Καλά, εσείς επαγγέλλεστε τον ιδιωτικό τομέα. Δεν καταλαβαίνω, έχουμε μπερδευτεί κατ’ αρχήν. Αλλά μιας και τον τελευταίο καιρό φύγατε από το Κέντρο και πήγατε στην Αριστερά, ψάχνετε να βρείτε το δρόμο σας. Είναι πολύ δύσκολο, γιατί η αναζήτηση ταυτότητας το 2004 είναι δύσκολη υπόθεση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Η διαφάνεια δεν έχει χρώμα. 
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αμφισβητήσατε τις θετικές επιπτώσεις του εθνικού αυτού εγχειρήματος και για πριν και για μετά τους αγώνες. Φαίνεται ότι αγνοείτε και τις μελέτες υπεύθυνων θεσμικών φορέων, αλλά και τις δράσεις που υπάρχουν και που διασφαλίζουν οικονομικές και άλλες επιπτώσεις σε ένα μεγάλο φάσμα της κοινωνικοοικονομικής μας ζωής. Θέλετε να σας πω ορισμένα παραδείγματα που τα ξέρετε; Δεν τα λέτε, δεν θέλετε να τα παραδεχθείτε. 
      Η μελέτη του ΕΚΕ, που λέει: Οι Αγώνες αυξάνουν ήδη το ΑΕΠ της χώρας κατά 0,5% το χρόνο μέχρι το 2004, κατά 1,3% το 2004 και κατά 0,4% το χρόνο μέχρι το 2010. Τι λέει αυτό; Άνθρωποι, τους οποίους κι εσείς εμπιστεύεστε, έχουν αυτές τις εκτιμήσεις που ήδη αποτελούν και πραγματικότητα της κοινωνικοοικονομικής μας ζωής. Ψέματα είναι; Αλλά βέβαια αγνοείτε ότι υπάρχει και ένα τεράστιο πρόγραμμα, στο οποίο έχουν συμμετάσχει αυτοί που εσείς συνήθως καταγγέλλετε στα λόγια, αλλά τους υπηρετείτε κατά τα άλλα στα πλαίσια του εθνικού σχεδίου εξαγωγών. Δεν γνωρίζετε ότι υπάρχει το πρόγραμμα επιχειρηματικής αξιοποίησης Ολυμπιακών Αγώνων 2004; Μήπως έχετε ακούσει για το «Athens Business Club 2004»; Μήπως έχετε ακούσει για το πρόγραμμα προώθησης και προβολής επιλεγμένων ελληνικών επιχειρήσεων με καινοτομικά προϊόντα; Μήπως έχετε ακούσει το πρόγραμμα «ΓΕΦΥΡΑ», «Αθήνα 2000-Πεκίνο 2008»; Μήπως έχετε ακούσει το πρόγραμμα φιλοξενίας για τριάντα επιλεγμένους ομογενείς επιχειρηματίες διεθνούς κύρους; 
      Θέλετε να πω κι άλλα; Τα αγνοείτε ηθελημένα, ενώ τα ξέρετε. Γιατί στα διάφορα forα, όπου γίνονται αυτές οι ανακοινώσεις, μετέχετε και επικυρώνετε ή επιβεβαιώνετε τη σημασία και την αξία. Εδώ όμως κατά τα άλλα εμείς έχουμε προκαλέσει τη Βουλή σαν κολυμπήθρα του Σιλωάμ. 
      Αμφισβητήσατε το αν τα ολυμπιακά έργα -και όχι μόνο- θα είναι έτοιμα στους χρόνους που απαιτεί και η διοργάνωση, αλλά και η Διεθνής Ολυμπιακή Επιτροπή. Και αναφέρθηκε ο κύριος Υπουργός με την καλή έννοια, λέγοντας ότι υπάρχουν και οι διεθνείς οργανισμοί που μας πιέζουν για να μπορέσουμε να υλοποιήσουμε τα έργα στον προβλεπόμενο χρόνο. Εσείς, λοιπόν, αυτό θέλετε να το αγνοείτε. Η κ. Πετραλιά το ξέρει πολύ καλά γιατί είναι και μέλος της Ολυμπιακής Επιτροπής και έχει και πολύ καλές σχέσεις με τη Διεθνή Ολυμπιακή Επιτροπή.
      Αφού, λοιπόν, αυτό είναι ένα γεγονός, να σας πω αδιάβαστους; Να πω ότι σκόπιμα ψεύδεστε; Όλα μπορούν να χωρέσουν. Να πω ορισμένα αποτελέσματα μέχρι σήμερα για τα ολυμπιακά έργα και πού βρίσκονται; Μήπως δεν τα ξέρετε; Θα τα πω για τον ελληνικό λαό γιατί έχετε μάθει να λέτε ανιστόρητα πράγματα, για να μην πω ψέματα. Δεν θέλω να πω αυτήν τη λέξη. 
      Ολυμπιακό Κέντρο Ανάπλασης περιοχής Φαληρικού Όρμου: ποσοστό προόδου 92%. Δεν το λέμε εμείς σαν Κυβέρνηση, αλλά το επιβεβαιώνει ποιος; Είτε, αν θέλετε, εκείνος ο κακός, που είχε τις κόκκινες και τις κίτρινες κάρτες ή ο κ. Ρογκ, που είναι η πιο ευγενής έκδοση της Διεθνούς Ολυμπιακής Επιτροπής. 
      Ολυμπιακές εγκαταστάσεις στο Ελληνικό. Ποια είναι η πρόοδος στο μεγαλύτερο μέρος αυτών των έργων; Είναι στο 91%, με εξαίρεση μόνο το Ολυμπιακό Κέντρο του Σλάλομ, που είναι στο 70%.
      Ολυμπιακό Κέντρο Ιστιοπλοΐας στον Άγιο Κοσμά: ποσοστό προόδου 100%. 
      Ολυμπιακό Κέντρο Κωπηλασίας Κανό- Καγιάκ στο Σχοινιά. Ποιο είναι το ποσοστό προόδου; 100%. 
      Άλλα αθλητικά έργα: 
      Ολυμπιακό Αθλητικό Κέντρο Αθηνών. Πού βρίσκεται αυτήν τη στιγμή όλο αυτό το έργο; Σε ένα ποσοστό, το οποίο έχει ξεπεράσει το 50%, αγαπητοί συνάδελφοι.
      Να πάμε στο Ολυμπιακό Κέντρο Αντισφαίρισης; Ποσοστό 70%. 
Στο Ολυμπιακό Κέντρο Υγρού Στίβου 85%. Στο Ολυμπιακό Κέντρο Άρσης Βαρών Νίκαιας το έργο έχει ολοκληρωθεί και έγινε και το test event πριν από μια βδομάδα. Στο Γαλάτσι, εκεί που θα γίνει το πινγκ-πονγκ και η γυμναστική έχουμε 95%.  Στο Ολυμπιακό Κέντρο Άνω Λιοσίων 90%. Στο Ολυμπιακό Κέντρο Ιππασίας 98%. Στο Ολυμπιακό Κέντρο Σκοποβολής Μαρκόπουλου 80%. Να πάμε στο Κέντρο Γραπτού Τύπου;  Εκεί έχουμε 96%.  Θέλετε να συνεχίσω;
      Νομίζω, λοιπόν, ότι όλα αυτά τα στοιχεία, αγαπητοί συνάδελφοι, λένε ότι σκόπιμα, όταν βρίσκεστε στην Αίθουσα της Βουλής και ανεβάζετε τους τόνους, δημιουργείτε μια εικόνα καταστροφής, η οποία βέβαια νομίζετε ότι μπορεί να σας εξυπηρετήσει έναντι του ελληνικού λαού. Ε, λοιπόν, απαντάμε μ’ αυτόν τον τρόπο. 
      Αμφισβητήσατε το πρόγραμμα «ΕΛΛΑΔΑ 2004». Και όμως, το πρόγραμμα προχωράει, υλοποιώντας μια βούληση της Κυβέρνησης για ουσιαστική συμμετοχή και της περιφέρειας της χώρας στην ολυμπιακή προετοιμασία, κάτι που μας επιτρέπει να προκαλέσουμε με γρηγορότερους ρυθμούς τη σύγκλιση περιφέρειας-κέντρου.
      Θα μπορούσα να σας πω στοιχεία για το θέμα του προγράμματος «ΕΛΛΑΔΑ 2004», γιατί σ’ αυτό ανήκει και το θέμα των ολυμπιακών πόλεων. Ξέρετε πολύ καλά σε ποια φάση βρίσκονται όλα αυτά τα έργα.
      Αμφισβητήσατε και αμφισβητείτε τις επιτυχίες του ελληνικού αθλητισμού, που ζει μια διαρκή άνοιξη, ως αποτέλεσμα μιας συστηματικής προσπάθειας της Κυβέρνησής μας από το 1981 μέχρι σήμερα. 
      Είναι ψέματα, αγαπητοί συνάδελφοι της Νέας Δημοκρατίας, ότι τα προγράμματα μαζικού αθλητισμού τα έφερε το ΠΑΣΟΚ στη χώρα; Είναι ψέματα ότι τα αναπτυξιακά προγράμματα το ΠΑΣΟΚ τα καθιέρωσε στη χώρα; Είναι ψέματα ότι επί ΠΑΣΟΚ αναπτύχθηκε ο ειδικός αθλητισμός ή ο αθλητισμός των ατόμων με αναπηρία; Είναι ψέματα ότι επί ημερών του ΠΑΣΟΚ αναβαθμίστηκαν τα ΤΕΕΦΑ της χώρας και από ένα έγιναν πέντε; Είναι ψέματα οι δεκάδες διεθνείς διοργανώσεις που έγιναν στη χώρα μας τα τελευταία είκοσι χρόνια; Είναι ψέματα ότι την εικοσαετία 1980-2000 οι Έλληνες αθλητές κατέκτησαν είκοσι έξι ολυμπιακά μετάλλια, έναντι επτά ολυμπιακών μεταλλίων από το 1960 έως το 1980; 
      Αγαπητοί συνάδελφοι, συνεχίζετε να αμφισβητείτε ακόμα και αυτά που χθες οι Υπουργοί Εθνικής Οικονομίας και Πολιτισμού παρουσίασαν, δηλαδή, τη μελέτη και την πρόταση, για τη μεταολυμπιακή χρήση των ολυμπιακών υποδομών, ακόμα και αυτό που μόλις χθες ήταν στη δημοσιότητα. Συνεχίζετε μετά απ’ όλα αυτά να αμφισβητείτε τη δυνατότητά μας, όχι μόνο της Κυβέρνησης και του ΠΑΣΟΚ αλλά και των Ελλήνων, να διοργανώσουμε Ολυμπιακούς Αγώνες το καλοκαίρι του 2004.
      Εμείς, τους αγώνες θα τους προετοιμάσουμε, τους αγώνες θα τους διοργανώσουμε και εμείς θα τους εγκαινιάσουμε το καλοκαίρι του 2004. Μην έχετε αυταπάτες με τις δημοσκοπήσεις, οι οποίες καλό μας κάνουν. Μακάρι να βγαίνουν οι δημοσκοπήσεις, για να σφίγγουν λίγο τα λουριά, να ξυπνούν τα αίματα και να βγαίνουν τα θηρία προς τα έξω.
      Από κει και πέρα, θα ήθελα να παρακαλέσω τον κύριο Υπουργό για μια τροπολογία στην οποία αναφέρθηκε και ο κ. Κοντομάρης. Νομίζω ότι θα μπορούσατε να την κάνετε δεκτή, γιατί είναι και εμπρόθεσμη.
      Θα ήθελα να ευχαριστήσω ταυτόχρονα τον κύριο Υπουργό για την αποδοχή της τροπολογίας που νομιμοποιεί και καθιστά πλέον υπαλλήλους της Ελληνικής Ολυμπιακής Επιτροπής κάποιους ανθρώπους οι οποίοι για δέκα χρόνια περίπου έχουν προσωρινές συμβάσεις. 
      Κάνατε δεκτή, κύριε Υπουργέ, μια τροπολογία, για την οποία σας ρώτησε σχετικά η κ. Πετραλιά. Θα της πω, λοιπόν, ότι αναφέρεται σε μια τροποποίηση του ν. 2725 και έχει σχέση με τις συγκροτήσεις των κεντρικών επιτροπών διαιτησίας και όχι με τα δεδομένα μιας μεγάλης ομοσπονδίας όπως είναι ο ΣΕΓΑΣ, όπως είναι το μπάσκετ, το βόλεϊ ή η κολύμβηση και το ποδόσφαιρο, αλλά με μικρές ομοσπονδίες που δεν έχουν καλά-καλά διαιτητές ακόμα.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωση με την Ελλάδα» τριάντα οκτώ μαθητές και πέντε συνοδοί-καθηγητές από το 2ο Τεχνικό Επαγγελματικό Εκπαιδευτήριο Λιβαδειάς. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κατ’ αρχήν θα ήθελα να θυμίσω στον κύριο Υπουργό ότι έχουμε καταθέσει δέκα περίπου τροποποιήσεις, οι οποίες αναφέρονται σε διάφορα προβλήματα των εργαζομένων του Υπουργείου Πολιτισμού. 
      Κύριε Υπουργέ, έχετε διαβεβαιώσει όλους τους εργαζομένους ότι τα αιτήματά τους είναι δίκαια και ότι θα τα ικανοποιήσετε. Προηγουμένως μου είπατε ότι πρέπει να εγκρίνει και το Υπουργείο Οικονομικών, δεν νομίζω όμως ότι μπορεί να υπάρχει αιτιολογία που να απορρίπτει αυτά τα αιτήματα. Νομίζουμε ότι θα έπρεπε να τα συμπεριλάβετε και αυτά ως αποδεκτά, όπως έγινε και με τις άλλες τροπολογίες.
      Επίσης, υπάρχουν και άλλες τέσσερις τροπολογίες, τις οποίες δεν έχετε κάνει δεκτές, κύριε Υπουργέ. Είναι εμπρόθεσμες όλες και αναφέρονται στα πνευματικά δικαιώματα των καλλιτεχνών και άλλων δικαιούχων. Νομίζουμε ότι πρέπει να τα δείτε και αυτά για να λυθεί ένα μεγάλο πρόβλημα των πνευματικών δικαιωμάτων.
      Επίσης, κύριε Πρόεδρε, θα ήθελα να πω ότι υπογράφουμε και εμείς την τροπολογία της κ. Κόλλια, του κ. Φλώρου, σε σχέση με το θέμα της ολυμπιακής παιδείας. Είναι πραγματικά ένα πρόβλημα που πρέπει να λυθεί για όλους αυτούς τους εργαζόμενους. Η ολυμπιακή παιδεία πρέπει να συνεχίσει να διδάσκεται στα σχολεία και να δώσει εν πάση περιπτώσει στους μαθητές από τα πρώτα χρόνια την καλλιέργεια των ολυμπιακών ιδεωδών και πώς οι Έλληνες τελικά πιστεύουν σε αυτά.
      Θα ήθελα να έρθω και στις άλλες τροπολογίες πριν μπω σε ορισμένα άρθρα του νομοσχεδίου και να μιλήσω για τις τροπολογίες που αναφέρονται στο γήπεδο της ΑΕΚ και στο ΙΑΣΩ. 
      Κανένας, κύριε Υπουργέ, δεν έχει αντίρρηση να γίνει το γήπεδο της ΑΕΚ. Η αντίθεσή μας δεν είναι στο αν θα γίνει ή δεν θα γίνει το γήπεδο. Και η ΑΕΚ σαν ιστορική ομάδα πρέπει να αποκτήσει το γήπεδό της. Εξ άλλου, έχει ιδιοκτησία δική της. Είναι δικό της το γήπεδο αυτό. Η αντίθεσή μας βρίσκεται στο ότι εν ονόματι του γηπέδου και των Ολυμπιακών Αγώνων, κύριε Πρόεδρε, εκεί θα γίνουν κατασκευές -κατά την άποψή μας- τερατουργήματα, όταν θα έχουν ύψος τριάντα μέτρα και απέναντι τα σπίτια της πόλης με την κεραμοσκεπή δεν υπερβαίνουν τα εντεκάμισι μέτρα. Ούτε είναι δυνατόν να κοπούν τόσες χιλιάδες δέντρα, χωρίς μάλιστα άδεια του Υπουργείου Γεωργίας, να καταστραφεί το άλσος, να παραχωρηθούν εννέα στρέμματα και όλα αυτά μόνο και μόνο για να έχει τη δυνατότητα η κατασκευάστρια εταιρεία, η οποία θα πάρει το έργο, να εκμεταλλευτεί καλύτερα το χώρο με τα μεγάλα πολυκαταστήματα τα οποία θα κάνει, με τα συνεδριακά έργα κλπ.
      Οι παραχωρήσεις είναι τέτοιες που θα πάρει αυτή η εταιρεία ακόμα και την εκμετάλλευση του άλσους. Δηλαδή μπορεί να βάλει και εισιτήριο για να μπαίνει κάποιος μέσα στο άλσος για να κάνει τον περίπατό του, να τρέξει ή να πάει στα διάφορα αναψυκτήρια που έχει. Πρόκειται για μια διάταξη στην οποία εμείς δεν συμφωνούμε και μένουμε στην πρόταση την οποία έχει κάνει το δημοτικό συμβούλιο σύμφωνα με την οποία θα πρέπει να ξαναγίνει το γήπεδο της ΑΕΚ με βάση το αρχικό παραχωρητήριο το οποίο έχει και να αποδοθεί ο αθλητικός χώρος  στην ΑΕΚ και στα παιδιά της πόλης.
      Να πω δυο λόγια για το ΙΑΣΩ. Εδώ θεωρούμε ότι είναι μία χαριστική ρύθμιση. Γίνεται μία αλλαγή της χρήσης και ενώ ήταν να γίνει ένα οικοδομικό τετράγωνο, έρχεται και δίνει την έγκριση να γίνει μία επέκταση του νοσοκομείου ουσιαστικά, όταν ξέρουμε ότι υπάρχουν ήδη και τώρα κυκλοφοριακά προβλήματα στην περιοχή και άλλα προβλήματα τα οποία θα δυσχεραίνουν ακόμα περισσότερο την κατάσταση.
      Θα έρθω, κύριε Υπουργέ, στην τροπολογία με ειδικό αριθμό 135 με την παράγραφο 1 της οποίας δημιουργείται μία υπηρεσία στο Υπουργείο Εξωτερικών η οποία ονομάζεται «Ολυμπιακό Προξενείο». Με αυτήν τη διαδικασία, θέλετε να ξεπεράσετε την οδηγία Σένγκεν για όλους αυτούς τους αθλητές, τους συνοδούς, εργαζόμενους κλπ για να περάσουν στην πόλη. 
      Όμως, κύριε Υπουργέ, θα πρέπει να δούμε ότι αποδεικνύεται ότι η Σένγκεν την οποία έχει συνυπογράψει και η χώρα μας, αποτελεί τελικά ένα εμπόδιο για τη μεταφορά των πολιτών και για την επικοινωνία των λαών και αναγκάζεται και η ίδια η Κυβέρνηση να την παραμερίσει. Φυσικά, δίνεται αυτό το δικαίωμα και από την ίδια τη Σένγκεν. Όμως, τα μέλη της ολυμπιακής οικογένειας τα οποία θα έρθουν και τα οποία μπορεί να έχουν μαζί τους και κάποιους συγγενείς, θα έχουν ορισμένα προβλήματα.
      Επίσης, θεωρούμε ότι με την ίδια τροπολογία με την οποία ρυθμίζονται τα θέματα των εργαζομένων, ούτως ώστε να συμμετάσχουν ως εθελοντές, είναι πέρα για πέρα άδικη σε σχέση με τους άλλους εργαζόμενους. Όχι, ότι θα έχουν αυτοί πλεονέκτημα, αλλά είναι και για τους ίδιους άδικη, δεδομένου, κύριε Πρόεδρε, ότι τους δίνει άδεια με bonus. Τους δίνει, δηλαδή, το δικαίωμα να πάρουν υποχρεωτική άδεια, αλλά να έχουν ίσως και περισσότερες μέρες. Να καλύψουν τη δική τους άδεια και να πάρουν και κάποιο πριμ. Αυτός είναι ο εθελοντισμός; Εικοσιπέντε δισεκατομμύρια, κύριε Υπουργέ, υπάρχουν στο λογαριασμό του εθελοντισμού. Δώστε τα δεκατρία, τα δεκαπέντε, πληρώστε και αμείψτε τους νέους που θα συμμετάσχουν σ’ αυτήν την ολυμπιακή προετοιμασία, στον εθελοντισμό για να έχετε νέα παιδιά και να πάρουν και ένα μισθό. Φτάνουν τα υπόλοιπα δώδεκα για τις άλλες χρήσεις. Δεν θα συμφωνήσουμε, λοιπόν, μ’ αυτές τις ρυθμίσεις. Τι είδους εθελοντισμός μπορεί να είναι αυτός, κύριε Υπουργέ, όταν θα τους δώσει εξτρά άδεια και όταν επιπλέον οι εργαζόμενοι που θα μείνουν πίσω, θα έχουν να αντιμετωπίσουν μία σειρά άλλων προβλημάτων.
      Θα πω δυο λόγια για το Μουσείο της Ακρόπολης. Δεν είμαστε αντίθετοι, κύριε Υπουργέ, γιατί ορισμένοι ομιλητές του ΠΑΣΟΚ άφησαν να εννοηθεί κάτι τέτοιο.  Είμαστε αντίθετοι στο χώρο που γίνεται, με τον τρόπο που γίνεται και με τις απόψεις που έχουν διατυπωθεί από διάφορους φορείς, οι οποίοι έχουν τουλάχιστον την ειδικότητα πάνω σ’ αυτό το συγκεκριμένο θέμα, όπως είναι η ICOMOS και όπως είναι οι άλλοι μαζικοί φορείς, επιστημονικοί, όπως είναι οι αρχιτέκτονες παγκοσμίου κύρους σε διάφορα πανεπιστήμια, οι οποίοι μάλιστα αντιθέτως μ’ αυτά που είπατε, κύριε Υπουργέ, λένε ότι αν γίνει αυτό ακριβώς, θα δυσκολέψει να έρθουν τα μάρμαρα στην Ελλάδα εξαιτίας του γεγονότος ότι οι Έλληνες δεν σέβονται τον ίδιο τους τον πολιτισμό, εφόσον τον καταστρέφουν.
      Επίσης, θα ήθελα να αναφερθώ και στον Κορυδαλλό. Εκεί, κύριε Πρόεδρε, είχε αποφασιστεί να γίνει μία απαλλοτρίωση των εκατόν δέκα πέντε στρεμμάτων για να γίνουν αθλητικές εγκαταστάσεις. Αυτή η μονάδα της ΔΕΗ θα γινόταν απέναντι στα νταμάρια όπου θα γινόταν απαλλοτρίωση. Δεν γίνεται.  Κύριε Υπουργέ,  πιστεύω ότι και εδώ θα έχετε πάλι προβλήματα με τις κινητοποιήσεις των εργαζομένων και των κατοίκων εκεί μια και υπάρχει και αυτή η ίδια η απόφαση. 
      Επίσης, στο άρθρο 10, κύριε Πρόεδρε, χρησιμοποιείται ο στρατός, όπως και οι σεκιουριτάδες για να μπορεί να παρεμβαίνει στην πόλη σε περιπτώσεις κρίσεων. Αυτό το καταλαβαίνω όσον αφορά τους Ολυμπιακούς Αγώνες. Από εκεί και πέρα, γιατί δεν θέτετε ένα χρονικό περιθώριο και να πείτε ότι μετά τη λήξη των Ολυμπιακών Αγώνων, δεν ισχύει καμιά υπουργική απόφαση η οποία να καλεί το στρατό στις πόλεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Ολοκληρώνω, κύριε Πρόεδρε. Δεν θα τριτολογήσω. 
      Το ίδιο πιστεύουμε ότι πρέπει να ισχύσει και για το θάλαμο επιχειρήσεων κυκλοφοριακών ρυθμίσεων. Θα πρέπει και αυτός να είναι μέσα στα ίδια χρονικά περιθώρια.
      Όσον αφορά τη Θεσσαλονίκη, δεν έχουμε καμία αντίρρηση για το EXPO. Όμως, δεν λύνει τα προβλήματα που υπάρχουν. Απαιτείται η ιδιαίτερη ενίσχυση της ανάπτυξης της περιοχής της Θεσσαλονίκης.
      ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, συμφωνείτε με την τροποποίηση που έκανε ο κύριος Υπουργός;
      ΝΙΚΟΛΑΟΣ ΓΚΑΤΖΗΣ: Το αφήνω τελευταίο, κύριε Πρόεδρε, για να σας αναγκάσω να με αφήσετε να μιλήσω.  
      Συνεχίζοντας, θα ήθελα να πω ότι δεν έχουμε αντίρρηση και για το οικόπεδο το οποίο δίνεται για τις πολιτιστικές δραστηριότητες, αλλά ούτε και για το EXPO. Θεωρούμε, όμως, ότι όταν θα λειτουργήσει, με τη μεγάλη του δραστηριότητα, μπορεί να δημιουργήσει προβλήματα στις μικρές επιχειρήσεις.
      Δύο λόγια θα ήθελα να πω και για το Μέγαρο Μουσικής. 
      Πράγματι, κύριε Υπουργέ, άλλες ήταν οι κατ’ αρχήν συμφωνίες και προδιαγραφές για την κατασκευή και άλλο γίνεται σήμερα. Και νομίζουμε ότι κι εδώ υπάρχουν χαριστικές συμβάσεις.
      Τέλος, για το Φλοίσβο, τον Άλιμο, το Ζέας, όπως και το άλλο παραθαλάσσιο μέτωπο κι εδώ χωροθετείτε, δίνετε άδεια κατασκευής κλπ με τεράστια κτήρια. Εάν το συναρτήσουμε, κύριε Πρόεδρε και με το ρόλο που θα παίζουν τα ολυμπιακά ακίνητα και σε σχέση με τα ακίνητα του ΕΤΑ και με τη συνέντευξη που έδωσε χθες ο κ. Χριστοδουλάκης με τον κ. Βενιζέλο, καταλαβαίνετε ότι θα είναι ουσιαστικά ένα εργαλείο μεταβίβασης των περιουσιακών στοιχείων του κράτους -και μάλιστα το ψαχνό- σε ιδιώτες. Είμαστε πέρα για πέρα αντίθετοι μ’ αυτήν τη διαδικασία. 
      Θα έλθω και στην τροποποίηση την οποία λέτε. Ιδιαίτερα όσον αφορά αυτό το κομμάτι δεν έχουμε αντίρρηση να αποκτήσει -και με αυτούς τους συντελεστές που δίνει- γήπεδο ο Ηρακλής. Όμως είναι μέσα στο άρθρο 7,  στην παράγραφο 2, που έτσι όπως είναι όλα τα άλλα, που αναφέρει τον Κορυδαλλό και όλες τις άλλες δραστηριότητες, εμείς θα το καταψηφίσουμε. 
      ΠΡΟΕΔΡΕΥΩΝ (Παναγιώτης Σγουρίδης): Θέλουμε να μας πείτε εάν δέχεσθε την τροποποίηση. 
      ΝΙΚΟΛΑΟΣ ΓΚΑΤΖΗΣ: Την τροποποίηση βεβαίως τη δεχόμαστε, εάν και θα επιμέναμε να μείνει έτσι όπως είναι διατυπωμένη, όμως είναι πάρα πολύ ανεκτοί οι όροι που προτείνονται. Έτσι δεν θα είχαμε καμία αντίρρηση. Όμως το άρθρο το καταψηφίζουμε. 
      ΠΡΟΕΔΡΕΥΩΝ (Παναγιώτης Σγουρίδης): Δέχεστε την τροποποίηση και διαφωνείτε με τα υπόλοιπα. Καλώς.
      Ο κ. Βούγιας έχει το λόγο. 
      ΣΠΥΡΙΔΩΝ ΒΟΥΓΙΑΣ: Κύριε Πρόεδρε, δεν ξέρω αν έχει νόημα μια δευτερολογία μετά από τόσες ώρες συζήτησης όταν ο διάλογος γίνεται μ’ αυτόν το συγκεκριμένο τρόπο στη Βουλή των Ελλήνων. Το επαναλαμβάνω, γιατί έχω δει πως γίνεται η συζήτηση για τους Ολυμπιακούς Αγώνες έξω από το Κοινοβούλιο και με εντυπωσιάζει η διπλή γλώσσα της Αντιπολίτευσης ανάλογα με το χώρο στον οποίο βρίσκεται για τα συγκεκριμένα θέματα. Ήδη κι εδώ μέσα οι αντιφάσεις ήταν τόσο μεγάλες και σημαντικές, που δεν μπόρεσα να καταλάβω σε ποια θέματα διαφοροποιείται η στάση και η άποψή της για τις συγκεκριμένες τροπολογίες ή τα άρθρα, τις παραγράφους που παρουσιάζει αυτό το σχέδιο νόμου. Η καταστροφολογία, η συνομοσιολογία, η ισοπέδωση ήταν τόσο εξοντωτική που δεν υπήρξε στην ουσία ούτε μια θετική διάταξη πέρα από κάποιες συγκεκριμένες τροπολογίες που ξαφνικά άρχισαν να γίνονται αντικείμενο έρευνας και συζήτησης με έναν εντελώς διαφορετικό τρόπο. 
      θα ρωτούσα, λοιπόν, σε τι διαφέρουν οι τροπολογίες που συζητάμε συγκεκριμένα, όταν έχουν σωστό αίτιο και λόγο ύπαρξης και ξαφνικά συζητούμε όρους δόμησης για επαρκείς λόγους;
       Ποιος είναι ο λόγος για τον οποίο ο κ. Ορφανός ξαφνικά ανακαλύπτει ότι ο Δήμος Θεσσαλονίκης θέλει να πολεοδομήσει μέσω του δικού μας σχεδίου νόμου, που μας τον παρουσιάζει ως κάτι θετικό και σε τι διαφέρει η τροπολογία αυτή του Δήμου Θεσσαλονίκης από άλλες δεκάδες διατάξεων του σχεδίου νόμου;  Επειδή την πρότεινε ο κ. Παπαγεωργόπουλος; Και επειδή φυσικά τη δεχθήκαμε εμείς, γιατί είναι για το καλό της πόλης; Ξέρετε τι θα έπρεπε να κάνουμε στην αντίστοιχη περίπτωση αν είχαμε την ίδια λογική με τη Νέα Δημοκρατία; Να πούμε, όχι δεν προχωρούμε σε καμία τροπολογία αξιοποιώντας αυτό το σχέδιο νόμου. Εσείς που φέρατε τη Θεσσαλονίκη σε αυτό το σημείο, ώστε να μην έχει ούτε μια θέση στάθμευσης ύστερα από δεκαέξι χρόνια λειτουργίας, δεν έχετε το δικαίωμα να μας προτείνετε στα σχέδια νόμου της κεντρικής εξουσίας, την οποία λιθοβολείτε από το πρωί ως το βράδυ δικαίως ή αδίκως και να μας ζητάτε βοήθεια αυτήν τη στιγμή για να βγούμε από το αδιέξοδο που φέρατε στην πόλη. Αυτή είναι η λογική με την οποία θα έπρεπε να απαντήσουμε. Εμείς όμως δεν απαντούμε έτσι. 
      Όταν το Δημοτικό Συμβούλιο Θεσσαλονίκης, στο οποίο έχω την τιμή να συμμετέχω, μου πρότεινε να βοηθήσω την υπόθεση αυτή, πρότεινα στον Υπουργό και αυτός αμέσως δέχθηκε την τροπολογία, η οποία έγινε αποδεκτή. Εμείς θέλουμε να συμβάλουμε στο καλό της πόλης, που είναι εξίσου σημαντικό, ίσως και λιγότερο από το θέμα που συζητούμε σήμερα, το θέμα του parking της Θεσσαλονίκης, που νομίζω ότι δεν είναι τόσο σημαντικό όσο οι Ολυμπιακοί Αγώνες. Έτσι θα έπρεπε να αντιμετωπίζονται τα προβλήματα των Ολυμπιακών Αγώνων και όλες αυτές οι ρυθμίσεις που συζητήσαμε σήμερα θα έπρεπε να γίνονται αποδεκτές.  
      Άκουσα και τον κ. Μάνο και παρατήρησα ότι τον χειροκρότησε με μεγάλο ενθουσιασμό το σύνολο των Βουλευτών της Νέας Δημοκρατίας που ήταν εδώ. Πρόκειται για μια ρύθμιση που στην ουσία τι κάνει; Προσπαθεί να αξιοποιήσει το θεσμικό πλαίσιο για να εκσυγχρονίσει, να ανακαινίσει και να φτιάξει επιτέλους αυτό το κέντρο σύγχρονης τέχνης στην Αθήνα που το βλέπω εγώ ερείπιο. Είναι ένα ερείπιο, ένα κενό κτήριο τουλάχιστον για δεκαπέντε με είκοσι χρόνια. Η αρχιτεκτονική σημασία του έργου αυτού δεν αμφισβητείται και δεν αλλάζει. Ο αρχιτέκτονας Ζενέτος παραμένει ο αρχιτέκτων που σχεδίασε το έργο και γι’ αυτόν το λόγο δεν υπάρχει ούτε κανένας Καλατράβα, όπως ανέφερε ο κ. Μάνος, ούτε άλλος αρχιτέκτων ο οποίος δεν θα έπρεπε ποτέ να τολμήσει να αλλάξει το αρχιτεκτονικό σχέδιο αυτού του κτηρίου. Το κτήριο ανακαινίζεται, φτιάχνεται, ολοκληρώνεται. 
      Όσο για την υπέρβαση καθ’ ύψος, δεν ξεπερνά -απ’ ό,τι ρώτησα- το ένα μέτρο, ενδεχομένως, για να καλυφθεί για λόγους ασφάλειας και μόνωσης από την οροφή του. Είναι πάρα πολύ ψηλό σήμερα. Είναι λίγο λιγότερο από τριάντα μέτρα και τα τριάντα αυτά μέτρα στην ουσία δίνουν τη δυνατότητα μιας πλάγιας επιφάνειας κάλυψης της οροφής του, ώστε να μην έχει προβλήματα με τη μόνωσή του.
      Επομένως, τίποτα δε γίνεται παρά μόνο να αξιοποιήσουμε ένα θεσμικό πλαίσιο, για να φτιάξει η Αθήνα ένα κέντρο σύγχρονης τέχνης σε αυτό το εξαιρετικό σημείο. Διαφωνεί κανείς με το θέμα αυτό; Ποιος σατανικός εγκέφαλος θέλει να ρίξει άλλα δέκα μέτρα ύψος, για να αλλάξει το περίγραμμα του κτηρίου, το οποίο απλώς μειώθηκε -γιατί ήταν πάρα πολύ μεγάλο σε μήκος- υπέρ του πρασίνου;
      Θα μπορούσα να σας αναφέρω δεκάδες ρυθμίσεις οι οποίες φοβάμαι ότι θα καταψηφισθούν αμέσως μετά και για τις οποίες εγώ θα ήθελα να ενημερώσω –και θα το κάνω- τουλάχιστον στη Θεσσαλονίκη τους συμπολίτες μου, διότι δεν μπορεί κανείς να παίρνει διπλή θέση πάνω σε συγκεκριμένα θέματα, να προσποιείται ότι στηρίζει ορισμένα από αυτά και στην πραγματικότητα να τα καταψηφίζει. 
      Σας θυμίζω το θέμα της πανεπιστημιούπολης του Πειραιά. Θα πρότεινα να ενημερωθεί η πανεπιστημιακή κοινότητα πως το άρθρο αυτό καταψηφίζεται. Έχει πάρα πολύ μεγάλη σημασία για την πόλη του Πειραιά και την ακαδημαϊκή κοινότητα, μια κατακερματισμένη πανεπιστημιακή οντότητα να γίνεται campus. Νομίζω πως πρέπει να πούμε μια καλή κουβέντα για το θέμα αυτό.
      Στη Θεσσαλονίκη νομοθετούμε και, βεβαίως, πολεοδομούμε, για να γίνει ένας χώρος στάθμευσης στη θέση Νταμάρι, δίπλα στο Καυτατζόγλειο Στάδιο στο οποίο θα γίνουν οι αγώνες. Η πόλη διψάει για χώρους στάθμευσης. Το Καυτατζόγλειο θα είναι έτοιμο τον Αύγουστο και θα γίνει εκεί το πρώτο event των Ολυμπιακών Αγώνων πριν ακόμα από την τελετή έναρξης. Δεν πρέπει να γίνει παράλληλα ο χώρος στάθμευσης στη θέση Νταμάρι; Μπορεί να γίνει με τις κανονικές διαδικασίες που πρέπει να ακολουθήσουμε για τα πολεοδομικά σχέδια, τις αλλαγές χρήσεων, τις μελέτες, τις προμελέτες κλπ.; Δεν μπορεί να γίνει. Κερδίζουμε –νομίζω- από την υπόθεση αυτή. Ας το αποδεχθούμε. Θα δεχόμουν οποιαδήποτε διαφωνία αν υπήρχαν ουσιαστικές διαφωνίες για το λόγο για τον οποίο πολεοδομούμε και το έργο το οποίο γίνεται εκεί.
      Δημοτικό συμβούλιο Θεσσαλονίκης, λοιπόν, ΦΙΞ, θάλαμος επιχειρήσεων. Όποιος διαφωνεί με το κέντρο ελέγχου κυκλοφορίας και μάλιστα δεν επιβεβαιώνει την ανάγκη να γίνει και στη Θεσσαλονίκη και να διατηρηθεί και μετά, ας το πει και ας το καταψηφίσει δικαιολογημένα. Επειδή, όμως, δεν άκουσα καμία αντίρρηση, δεν καταλαβαίνω γιατί θα καταψηφισθεί το άρθρο 3, εκτός από το ΚΚΕ που είπε πως υπάρχει με τη δική του λογική και το σέβομαι. Είναι μία διαφορετική λογική. Φοβάται πως αντί για την κυκλοφορία θα βάλουμε κάμερες για να παρακολουθούμε μια διαδήλωση που θα γίνεται στους δεκάδες κόμβους της Αθήνας.
      Το γυμναστήριο της Μίκρας και η τροπολογία για το γήπεδο του Ηρακλή. Το νέο μουσείο της Ακρόπολης. Επιλέχθηκε η θέση. Ο διάλογος κράτησε χρόνια. Βρέθηκαν αρχαία. Τα αρχαία αυτά δεν καταστρέφονται. Μακάρι και στη Θεσσαλονίκη να κρατούσαμε τα αρχαία, να μπορούσαμε να τα φωτίσουμε συνεχίζοντας την αξιοποίηση των χρήσεων. Τα αρχαία αυτά δεν θα βρίσκονταν ποτέ αν δεν σκάβαμε το μουσείο. Και τώρα διατηρούνται και φωτίζονται και προβάλλονται και θα τα βλέπουν οι επισκέπτες κάτω από το ισόγειο με μία γυάλινη προοπτική η οποία θα τους βοηθά να δουν και να συνδέουν τα αρχαία που βρέθηκαν υπογείως με την Ακρόπολη που βλέπουν δίπλα στο κτήριο.
      Άκουσα τον κ. Βαρβιτσιώτη έκπληκτος να λέει πως καθυστέρησε η Κυβέρνηση. Έχει πολιτιστική πενία. Δεν θα είναι έτοιμο –λέει- το Μουσείο της Ακρόπολης, την ίδια ώρα που καταψηφίζει αυτήν τη διάταξη η οποία προωθεί γρηγορότερα την κατασκευή του μουσείου αυτού.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ουαί, υμίν Φαρισαίοι υποκριτές!
      ΣΠΥΡΙΔΩΝ ΒΟΥΓΙΑΣ: Μας επέπληξε και για άλλα ζητήματα, για το Μουσείο της Ακρόπολης και για το ΦΙΞ. Είναι δύο διατάξεις που προωθούνται ταχύτερα με το νομοσχέδιο αυτό. Κατηγόρησε όμως ταυτόχρονα τον Υπουργό γιατί δεν τα προωθεί γρήγορα. Δεν μπορώ να καταλάβω τι συμβαίνει, γιατί μιλάμε με δύο γλώσσες και αν απευθυνόμαστε σε κάποιους οι οποίοι δεν μας καταλαβαίνουν. 
      Έχω πολύ μικρή θητεία στη Βουλή, όμως έχω καταλάβει πως ο διάλογος εδώ δεν γίνεται με τον έναν απέναντι στον άλλον.
Οι απόψεις μας δεν τέμνονται. Αυτά που λέμε δεν απαντούν σε κάτι που είπε κάποιος προηγουμένως. Έχω την εντύπωση ότι έχουμε την ψευδαίσθηση ή την πραγματική αίσθηση πως κάποιος αόρατος τηλεθεατής μας παρακολουθεί, ο οποίος δεν αντιλαμβάνεται τι γίνεται και προσπαθούμε αυτόν να πείσουμε. Να μην απευθύνομαι εγώ στην κ. Πετραλιά αυτήν τη στιγμή, αλλά να θεωρήσω ότι κάποιος πολίτης της Θεσσαλονίκης με ακούει και να προσπαθήσω να πείσω αυτόν. Εγώ δεν μπορώ να το δεχτώ και να το κάνω αυτό. Θα ήθελα να τέμνεται ο διάλογος εδώ και να έχουμε επιχειρήματα που να αντικρούονται, για να βγαίνει το σωστό συμπέρασμα. 
     Πιστεύω, λοιπόν, πως όλα αυτά περί αμαρτωλών σχεδίων αντιπαροχής και χαριστικών διατάξεων δεν ανταποκρίνονται στην ουσία του νομοσχεδίου. Είναι ένα πολύ χρήσιμο, ένα αναγκαίο νομοσχέδιο και γι’ αυτόν το λόγο, για δεύτερη φορά, πιστεύω πως πρέπει να το υπερψηφίσουμε.
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Πετραλιά.
     ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, όταν το Σεπτέμβριο του 1997 ανατέθηκε στην Ελλάδα η διοργάνωση των Ολυμπιακών Αγώνων, η Νέα Δημοκρατία είχε πει ότι το εγχείρημα είναι εθνική υπόθεση και είχε θέσει τρεις προϋποθέσεις. Είχε θέσει την προϋπόθεση της εθνικής ομοψυχίας, της κρυστάλλινης διαφάνειας και της αποτελεσματικής διοργάνωσης. Δυστυχώς, η Κυβέρνηση κανέναν από αυτούς τους όρους, τις ελπίδες, τις προσπάθειες που θελήσαμε εμείς να κάνουμε και να υπηρετήσουμε δεν σεβάστηκε.
     Εθνική ομοψυχία: κανένας από τους νόμους που έχει έρθει μέχρι σήμερα δεν έχει ψηφιστεί στη Βουλή, γιατί ουσιαστικά όλοι οι νόμοι το μόνο που έκαναν ήταν να καταργήσουν την έννομο τάξη. Εθνική ομοψυχία: προχθές ο κ. Φλωρίδης, μιλώντας στο ΣΑΕ της Θεσσαλονίκης, σε ερώτηση σχετικά με το αν υπάρξει μια άλλη κυβέρνηση και αν θα τη βοηθήσει για τους Ολυμπιακούς Αγώνες, απάντησε αρνητικά, λέγοντας ότι «εμείς δεν μπορούμε να στηρίξουμε και να βοηθήσουμε μια άλλη κυβέρνηση και ας το σκεφτούν οι πολίτες».
     Και ο κύριος Υπουργός επανειλημμένως έχει πει –και τον ακούσαμε σε πρόσφατες δηλώσεις- να σκεφτεί καλά ο ελληνικός λαός στα χέρια ποιων θα εμπιστευτεί τη διεξαγωγή των Ολυμπιακών Αγώνων και άλλα πολλά και διάφορα σε ό,τι αφορά εκείνους που θα χειριστούν τους Ολυμπιακούς Αγώνες. Έχει παραδεχτεί η ίδια η Κυβέρνηση ότι αιχμή του δόρατος της προεκλογικής εκστρατείας θα αποτελέσουν οι Ολυμπιακοί Αγώνες και η ολυμπιακή προετοιμασία.
     Κύριε Πρόεδρε, όταν ξεκίνησα την πρωτολογία μου είχα πει στον κ. Βρεττό, που ήταν εκείνη την ώρα στην Έδρα, -και απάντηση δεν πήρα- ότι σήμερα συζητούμε βάσει του άρθρου 108 του Κανονισμού, το οποίο παραπέμπει στο άρθρο 104. Πλην όμως δεν ζήσαμε σεβασμό εκ μέρους της Κυβέρνησης σ’ αυτήν τη διάταξη του άρθρου 108 με παραπομπή στο άρθρο 104. Απάντηση δεν πήρα και είναι ευθύνη και της ίδιας της Βουλής και του Προεδρείου της Βουλής.
     Ο κύριος Υπουργός μίλησε προηγουμένως για θέματα δεοντολογίας. Κύριε Υπουργέ, στο αρχικό σας σχέδιο του συζητούμενου νομοσχεδίου φέρνατε ρυθμίσεις της Ομοσπονδίας των Συλλόγων των Υπαλλήλων του Υπουργείου Πολιτισμού, όπου είχατε παραδεχτεί και είχατε συμφωνήσει με κάποια πράγματα. Αυτό δεν το βλέπουμε όμως στο νομοσχέδιο.
     Επίσης, στο άρθρο 10 αναφέρονται οι υπάλληλοι των εναλίων αρχαιοτήτων. Θεωρούμε ότι με το άρθρο αυτό πλήττονται δικαιώματα, τα οποία οι υπάλληλοι αυτοί ήδη έχουν.
     Είπατε ότι το σύνολο του ελληνικού λαού προσβλέπει και στηρίζει την ολυμπιακή προετοιμασία. Μα, η δική σας πολιτική, η δική σας τακτική οδήγησε στον ενθουσιασμό του 1997, με το 95% του ελληνικού λαού να πανηγυρίζει και τώρα μόλις το 0,8% να θεωρεί ότι είναι σημαντική η διοργάνωση των Ολυμπιακών Αγώνων. Το 75% των Ελλήνων ανησυχεί για την οικονομική εξέλιξη και πάνω από το 60% των Ελλήνων λέει ότι δεν προτίθεται να παρευρεθεί. Επίσης, το 70% των Ελλήνων λέει ότι θα χειροτερέψει η οικονομική του κατάσταση, γιατί τα επόμενα χρόνια θα αναγκαστεί να πληρώνει, ως ο μοναδικός χορηγός αυτών των αγώνων, τη βαριά φορολογία.
     Ακούσαμε πριν λίγο από τον κ. Λιάνη μια ωραία διάλεξη περί της βίας και μετά πήρε τη σκυτάλη και ο κ. Βενιζέλος ως προς το θέμα της βίας. Ουσιαστικά ξέρετε τι ήρθατε και μας είπατε εδώ; Ότι έχετε αποτύχει παταγωδώς. Δύο νόμους φέρατε για τη βία. Πού είναι οι νόμοι σας για τη βία; Γιατί δεν τους εφαρμόσατε; Γιατί δεν βγάλατε τα προεδρικά διατάγματα; Γιατί δεν εκδώσατε τις υπουργικές αποφάσεις; Πού είναι ο νόμος 3057/2002; «Αέρα κοπανιστό» είχε χαρακτηρίσει ο κ. Βενιζέλος το νόμο του κ. Φούρα. Παραδεχθείτε ότι όλα αυτά ήταν αέρας κοπανιστός. Και έρχεσθε τώρα να πείτε τα μεγάλα λόγια, εκλογικά πυροτεχνήματα, για τη βία; Τι έχετε κάνει τόσο καιρό για τη βία;
     Να σας ρωτήσω κάτι; Θα αλλάξει τώρα ο ΚΑΠ; Προλαβαίνετε; Μήπως πίσω από όλη αυτή τη μεγάλη σας πρεμούρα να γίνουν οι εκλογές στις ομοσπονδίες είναι να πάτε στη γενική συνέλευση της ΕΠΟ και να αλλάξει ο ΚΑΠ; Τι κρύβεται, λοιπόν, πίσω από αυτά;
     Επειδή αναφέρθηκα και στις ομοσπονδίες –κύριε Βενιζέλο, δεν ήσασταν εδώ στην πρωτολογία μου- θα επαναλάβω ότι μας υποψιάζει πάρα πολύ η επιμονή σας να γίνουν αυτές οι εκλογές που εσείς ο ίδιος πριν από ενάμιση χρόνο είχατε όλα τα επιχειρήματα και προσπαθούσατε να μας πείσετε ότι πρέπει να γίνει ο ολυμπιακός κύκλος και να μην γίνουν εκλογές.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Δε μιλήσαμε ποτέ γι’ αυτό.
     ΦΑΝΗ ΠΕΤΡΑΛΙΑ-ΠΑΛΛΗ:  Μας υποψιάζετε γιατί επιμένετε σήμερα.
     Άλλη μια κατηγορηματική δήλωση από την πλευρά της Νέας Δημοκρατίας: Εμείς περιμένουμε να δούμε ποιοι είναι εκείνοι που θα κάνουν εκλογές, εμείς περιμένουμε να δούμε αν θα γίνουν εκλογές. Θα προχωρήσουμε με νομοθέτημα σε νέες εκλογές στις ομοσπονδίες και βεβαίως σε έλεγχο, γιατί πίσω από αυτή σας την επιμονή δεν γνωρίζουμε τι μπορεί να κρύβεται.
     Γήπεδο της ΑΕΚ: Θα θέλαμε μια ξεκάθαρη τοποθέτηση σήμερα. Και ξέρετε τι θα θέλαμε; Θα θέλαμε να έρθει σήμερα η ελληνική Κυβέρνηση και να πει «δίνω 20 δισεκατομμύρια για το γήπεδο της ΑΕΚ και 20 δισεκατομμύρια για τον Παναθηναϊκό και όποια άλλη μεγάλη ομάδα». Αυτό έπρεπε να έρθετε να πείτε. Έχετε σπαταλήσει και δαπανήσει 3 τρισεκατομμύρια για τους Ολυμπιακούς Αγώνες και δεν μπορείτε να δώσετε το ποσό, το οποίο ήταν μέσα στο φάκελο για την ΑΕΚ; Απάντηση δεν πήρα. Γιατί βγάλατε την ΑΕΚ μέσα από το φάκελο που αφορούσε στους Ολυμπιακούς Αγώνες και που είχατε προβλέψει και τις προσβάσεις και τον ανισόπεδο κόμβο και όλα αυτά; Σήμερα ουσιαστικά δεν μιλάμε για γήπεδο της ΑΕΚ, αλλά για εμπορικό κέντρο που θα έχει και γήπεδα μαζί. Και αυτήν τη εβδομάδα θα έπρεπε να έχουμε τα εγκαίνια του γηπέδου της ΑΕΚ και όχι να συζητάμε.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Λέτε ναι στην τροπολογία, ή δεν παίρνετε θέση;
     ΦΑΝΗ ΠΕΤΡΑΛΙΑ-ΠΑΛΛΗ: ΕΘΝΟΑ και ΔΟΑ, Διεθνής Ολυμπιακή Ακαδημία. Ως προς την ΕΘΝΟΑ που είναι η Εθνική Ολυμπιακή Ακαδημία λέτε ότι τη διορίζει ο Υπουργός. Είχατε φέρει αρχικά στη Διεθνή Ολυμπιακή Ακαδημία θα τη διορίζει ο Υπουργός και το πήρατε πίσω μετά την παρέμβαση του κ. Νικολάου και την παρέμβαση του κ. Ρογκ. Πώς είναι δυνατόν; Την Εθνική Ολυμπιακή Ακαδημία θα τη διορίζει ο Υπουργός και τη ΔΟΑ τα μέλη της ΕΟΕ; Πρέπει να εναρμονιστούν αυτά τα δύο. Δεν μπορεί η Εθνική Ολυμπιακή Ακαδημία να διορίζεται από τον Υπουργός και η Διεθνής Ολυμπιακή Ακαδημία να διορίζεται από την Ολυμπιακή Επιτροπή.
     «ΟΛΥΜΠΙΑΚΑ ΑΚΙΝΗΤΑ Α.Ε.»: Χθες, δώσατε μια συνέντευξη τύπου και μιλήσατε για επαναπροσανατολισμό. Μα, για να υπάρξει επαναπροσανατολισμός, πρέπει να υπάρξει και προσανατολισμός. Ποιος είναι ο προσανατολισμός; Αναφερθήκατε σε μελέτες των πανεπιστημίων. Ποτέ δεν τις είδαμε, ποτέ δεν τις φέρατε στη Βουλή. Ποιες είναι αυτές οι μελέτες; Γιατί τέτοια σπουδή; Τι γραμμάτια έχετε που πρέπει να τα εξοφλήσετε τώρα να ακούσουν αυτοί που τα περιμένουν, που τους τα έχετε τάξει; Να τα πείτε και σε εμάς. Γιατί τα κρύβετε από την Εθνική Αντιπροσωπεία;
     Αμαρτωλό δίδυμο: «ΟΛΥΜΠΙΑΚΑ ΑΚΙΝΗΤΑ Α.Ε.», «ΕΛΛΗΝΙΚΑ ΤΟΥΡΙΣΤΙΚΑ Ακίνητα»:
     Πού θα τα βρει τα λεφτά η «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ» Είναι τράπεζα; Πού θα τα βρει για να αγοράσει από την «ΟΛΥΜΠΙΑΚΑ ΑΚΙΝΗΤΑ»; Ο μεσάζων είναι; Δικό σας στέλεχος του ΠΑΣΟΚ μου είπε ότι αυτό που κάνετε είναι μνημείο φαυλότητας, ότι δηλαδή το Υπουργικό Συμβούλιο παίρνει μια απόφαση, η οποία απόφασή του μεταγράφεται στο Υποθηκοφυλακείο και από τη μεταγραφή γίνεται κύριος οποιοσδήποτε ιδιώτης μέσω της «ΟΛΥΜΠΙΑΚΑ ΑΚΙΝΗΤΑ», ως προς χρήση ή παροχή μέσω της ΕΤΑ.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Αυτά είναι πρωτοφανή. Πέστε μας την αλήθεια. Μη μας υποτιμάτε. Γιατί δεν υποτιμάτε μόνο τη δική μας νοημοσύνη και κατ’ επέκταση του ελληνικού λαού, αλλά  υποτιμάτε και τη δική σας νοημοσύνη, τη νοημοσύνη της Κυβέρνησης, διότι δεν υπάρχει κανείς που δεν ξέρει τι κρύβεται κάτω και πίσω από όλα αυτά.  
     ΠΡΟΕΔΡΕΥΩΝ (Παναγιώτης Σγουρίδης): Κλείστε, σας παρακαλώ, κυρία Πετραλιά. 
     ΦΑΝΗ ΠΕΤΡΑΛΙΑ-ΠΑΛΛΗ: Όσον αφορά την τροπολογία του κ. Κοντομάρη, εδώ θέλω να πω ότι είναι η μόνη τροπολογία η οποία είναι νόμιμη σύμφωνα με τις αποφάσεις. Υπάρχει μια απόφαση του Συμβουλίου της Επικρατείας. Υπάρχει περίπτωση να μην περάσει, η μόνη τροπολογία που είναι σύννομη.
     Επειδή είπα τη λέξη σύννομη, θυμήθηκα και το θέμα της ΑΕΚ. Θέλω να μου το ξεκαθαρίσετε αυτό, κύριε Υπουργέ. Δεσμεύστε απολύτως, το έχετε εξετάσει απόλυτα νομικά το θέμα αυτό; Γιατί εμείς, πίσω στο μυαλό μας έχουμε την άποψη ότι προεκλογικά γίνονται όλα αυτά. Προικοδοτείτε και πριμοδοτείτε κάποιους μέσα από το χώρο της ΑΕΚ. Έχετε εξετάσει απόλυτα νομικά, ότι περνώντας αυτήν τη συγκεκριμένη τροπολογία για την ΑΕΚ, αύριο δεν θα έρθει και πάλι το Συμβούλιο της Επικρατείας να σταματήσει τα έργα στην ΑΕΚ; Υπάρχει απόφαση της ολομέλειας του Συμβουλίου της Επικρατείας; Τι υπάρχει; 
     Δεσμευτείτε, λοιπόν, σε μας ότι αυτή η τροπολογία είναι η τροπολογία που δεν θα δημιουργήσει και δεν θα οδηγήσει σε νέα προβλήματα την ΑΕΚ. 
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Είστε υπέρ ή κατά; Ποια είναι η θέση σας; 
     ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, εμείς γνωρίζουμε πολύ καλά, ότι εδώ μέσα σ’ αυτήν τη Βουλή, σε λίγη ώρα και με τη διαδικασία αυτή, όπως έγινε, θα ψηφιστούν τα πάντα. Γιατί πλέον, δεν έχουμε τη δυνατότητα να ψηφίσουμε επί των άρθρων. Έχουμε τη δυνατότητα να τοποθετηθούμε αλλά όχι να ψηφίσουμε. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Άρα, λοιπόν, η Κυβέρνηση θα οδηγήσει τη Βουλή εκεί που θέλει. Γιατί πραγματικά αν θέλαμε να κάνουμε ψηφοφορία, μπορεί και να μην περνούσε και το νομοσχέδιο.  Ο λόγος που το κάνουμε αυτό, είναι γιατί τουλάχιστον στο μέλλον κάποιοι άνθρωποι θα αναλογιστούν τι κάνουν αυτοί οι άνθρωποι εδώ μέσα, αυτή η προολυμπιακή Βουλή …
     ΠΡΟΕΔΡΕΥΩΝ (Παναγιώτης Σγουρίδης): Τελειώνετε, σας παρακαλώ, κυρία Πετραλιά.
     ΦΑΝΗ ΠΕΤΡΑΛΙΑ-ΠΑΛΛΗ: … όπως λέει ο κύριος Υπουργός. Ξέρετε, θέλουμε να είμαστε υπερήφανοι γιατί ήμασταν στην προολυμπιακή αυτή Βουλή. Κάποιοι, λοιπόν, θα μας πουν και θα πρέπει να απαντήσουμε, γιατί ξοδέψαμε απίθανα ποσά και έγιναν απίθανα πράγματα και δεν έγιναν βαθιές τομές; Βεβαίως δεν μπορούμε να μηδενίσουμε ότι έγινε έργο …
     ΠΡΟΕΔΡΕΥΩΝ (Παναγιώτης Σγουρίδης): Κύρια Πετραλιά, δεν μπορώ να σας δώσω άλλο χρόνο. Με φέρνετε σε δύσκολη θέση. 
     ΦΑΝΗ ΠΕΤΡΑΛΙΑ-ΠΑΛΛΗ: Δεν έγινε όμως ορθολογιστικά και έγινε προς «ημετέρους», διότι η Κυβέρνηση αντιμετώπισε, ως κομματικό λάφυρο όλη την ολυμπιακή προετοιμασία. 
     ΠΡΟΕΔΡΕΥΩΝ (Παναγιώτης Σγουρίδης): Εγώ, δεν μπορώ να μπω επί της ουσίας, αλλά θα ομιλήσω επί του Κανονισμού. Δεν πρέπει να υποτιμούμε πρώτα-πρώτα τους εαυτούς μας, που ψηφίσαμε το Σύνταγμα και τον Κανονισμό της Βουλής. 
     Σύμφωνα με τον Κανονισμό της Βουλής τα νομοσχέδια αυτού του τύπου περνούν από τις επιτροπές, οι οποίες έχουν έξι, επτά, οκτώ συνεδριάσεις όπου μπορούν να επεξεργάζονται άρθρο προς άρθρο και να ψηφίζουν άρθρο προς άρθρο. Επίσης, ψηφίζεται η αρχή του νομοσχεδίου και οι τροπολογίες και από εκεί και πέρα, εδώ έρχονται και συζητούνται σε μία συνεδρίαση, απλώς και μόνο για να τοποθετηθούν τα κόμματα πολιτικά.
     Μην υποτιμάμε, λοιπόν, τον εαυτό μας -διότι μας ακούν αυτήν τη στιγμή διά της τηλεοράσεως- ότι εμείς εδώ τα νομοσχέδια τα ψηφίζουμε και τα πασαλείβουμε. Δεν τα πασαλείβουμε. Σας παρακαλώ πολύ. 
     ΦΑΝΗ ΠΕΤΡΑΛΙΑ-ΠΑΛΛΗ: Διαβάστε την πρωτολογία μου, γιατί τώρα δεν έχω το δικαίωμα να μιλήσω. 
     ΠΡΟΕΔΡΕΥΩΝ (Παναγιώτης Σγουρίδης): Κυρία Πετραλιά, έχουμε ξεκαθαρίσει ότι ο τρόπος με τον οποίο ψηφίζουμε τα νομοσχέδια αυτά, είναι τρόπος που όλοι μας ομοφώνως –αν όχι ομοφώνως, υπήρξαν και κάποιες διαφωνίες από κάποια κόμματα, συγκεκριμένα από το Κομμουνιστικό Κόμμα Ελλάδας- δεχθήκαμε, να νομοθετούμε δηλαδή διά των επιτροπών.
     Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη 90 χρόνια από την Ένωση της με την Ελλάδα», είκοσι πέντε σπουδαστές και πέντε συνοδοί από τη Σχολή Τεχνικών Υπαξιωματικών Αεροπορίας, την με ακροστιχίδα ΣΤΥΑ.
     Η Βουλή τους καλωσορίζει.
     (Χειροκροτήματα από όλες τις Πτέρυγες της Βουλής)
     Ορίστε, κυρία Ξηροτύρη, έχετε το λόγο.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κυρία Πετραλιά, είστε υπέρ της τροπολογίας για την ΑΕΚ;
     ΦΑΝΗ ΠΕΤΡΑΛΙΑ- ΠΑΛΛΗ Βεβαίως, εφόσον πληρώσετε τα λεφτά.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, μη μου μετράτε το χρόνο. Βάλτε τον από την αρχή.
     Έγινε μια συζήτηση για τα θέματα του προϋπολογισμού. Εγώ είπα στην πρωτολογία μου, καταθέτοντας τις πληροφορίες και τις εκτιμήσεις τις δικές μας, ότι ο προϋπολογισμός αυξάνεται, ότι αυτήν τη στιγμή το Υπουργείο δεν μας δίνει τα κατάλληλα στοιχεία και ο κ. Λιάνης μου απάντησε ότι είμαι ιδιαίτερα αυστηρή και διαβεβαίωσε, ότι ο προϋπολογισμός παραμένει στα 4,6 δισεκατομμύρια ευρώ. Εμείς όμως επιμένουμε ότι, όπως δώσατε πριν από ένα χρόνο στοιχεία που τεκμηριώνατε αυτό το ποσό, είστε υποχρεωμένοι και τώρα, να μας δώσετε αναλυτικά στοιχεία για τις προβλέψεις αυτές και για τις εκτιμήσεις και μέχρι τέλους, μέχρι την ολοκλήρωση δηλαδή  και των Ολυμπιακών Αγώνων και των λοιπών δράσεων. 
     Θα ήθελα τώρα να αναφερθώ  σε ορισμένα άρθρα, που δεν πρόλαβα να το κάνω στην πρωτολογία μου. Στο άρθρο 3 θεωρούμε, ότι η ίδρυση της ειδικής αστυνομικής υπηρεσίας για την παρακολούθηση και τον έλεγχο της κυκλοφορίας στο χρονικό διάστημα της διεξαγωγής των Ολυμπιακών Αγώνων είναι μια αναγκαιότητα. Όμως πρέπει να διατυπώσουμε, ότι είμαστε ιδιαίτερα επιφυλακτικοί με αυτήν τη λογική, που εν ονόματι της καλύτερης διεξαγωγής των Ολυμπιακών Αγώνων ενδεχομένως οι Αθηναίοι πολίτες να βιώσουν για ένα πολύ μεγάλο διάστημα μια αφόρητη κατάσταση αστυνόμευσης και μέτρων απαγόρευσης. Και θέλουμε να μας διευκρινίσετε, κύριε Υπουργέ, αν μέσα και απ’ αυτές εδώ τις διατάξεις -όπως είχαμε κρατήσει και επιφυλάξεις και για προηγούμενες διατάξεις- μπορεί να εισχωρήσει η λογική της απαγόρευσης των συγκεντρώσεων και των διαδηλώσεων.
     Στο άρθρο 4, γίνεται λόγος για τις υποχρεώσεις των επιχειρήσεων τροφίμων που δραστηριοποιούνται εντός των ολυμπιακών εγκαταστάσεων. Μεταφέρεται όλη αυτή η διαδικασία, παρ’ όλο που αυτήν τη στιγμή ανήκει στη δευτεροβάθμια αυτοδιοίκηση, στον ΕΦΕΤ. Πρέπει όμως να σας θυμίσω, κύριε Υπουργέ, ότι αυτήν τη στιγμή ο ΕΦΕΤ στον προϋπολογισμό του έχει το μισό ποσό από ό,τι προβλέπεται από τον ιδρυτικό του νόμο, ενώ στην έκθεση της Βουλής δεν προβλέπεται καμία πρόσθετη δαπάνη για την ενίσχυση του ΕΦΕΤ. Ο ΕΦΕΤ, λοιπόν, είναι ανίσχυρος οικονομικά να επιτελέσει το έργο που έχει σήμερα, το κανονικό του έργο, πόσο μάλλον να μπορέσει να επιτελέσει και το έργο το πολύ σημαντικό κατά τη διάρκεια των Ολυμπιακών Αγώνων. Στην έκθεση, λοιπόν, του Γενικού Λογιστηρίου του Κράτους δεν υπάρχει καμία τέτοια πρόβλεψη. 
     Στο άρθρο 5, για τα θέματα ανακατασκευής της παιδικής κατασκήνωσης, σας ζήτησα και στην επιτροπή να απαλειφθεί η διατύπωση «για την εξυπηρέτηση των αναγκών των υπαλλήλων της Τράπεζας της Ελλάδος». Ακριβώς για να παραμείνει, κάνουμε την υποχώρηση να δεχθούμε αυτήν τη σημαντική δόμηση μέσα στο ευαίσθητο περιβάλλον της Πάρνηθας, δεν μπορούμε όμως να δεχθούμε, ότι αυτή όλη η εγκατάσταση θα εξυπηρετεί ανάγκες των υπαλλήλων της Τράπεζας της Ελλάδας.
     Όσον αφορά για τα θέματα των εγκαταστάσεων του Μεγάρου Μουσικής, όπως και για μια σειρά άλλων διατάξεων αυτού του νομοσχεδίου, φαίνεται, ότι οι υπερβάσεις ή άλλες τυχόν παρανομίες που έχουν γίνει τελικά, καλύπτονται μέσω των διατάξεων αυτού του νομοσχεδίου με δικές μας αποφάσεις αυτήν τη στιγμή. 
     Αναφέρθηκα στο Μουσείο της Ακρόπολης, σαν μία μεγάλη αναγκαιότητα, αλλά είπα, ότι η Κυβέρνηση έπρεπε να χειριστεί πολύ καλύτερα αυτό το ιδιαίτερα μεγάλο θέμα.
     Θα επιμείνω και πάλι, ότι για την «ΟΛΥΜΠΙΑΚΑ ΑΚΙΝΗΤΑ Α.Ε.» που χάνει το δημόσιο χαρακτήρα της. Για μας αυτό θεωρείται απαράδεκτο και εν πάση περιπτώσει δεν είναι δυνατόν μέσω αποφάσεων Υπουργικού Συμβουλίου να μπορεί να εκχωρεί ακόμη και να απολύει τα ακίνητά της. Και από την άλλη πλευρά, βέβαια, η διόγκωση με τη μεταφορά και των μεταολυμπιακών χρήσεων στην «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.» και αυτό δεν μας βρίσκει σύμφωνους, όταν αυτήν τη στιγμή προβλέπεται η είσοδός της στο χρηματιστήριο και οι ιδιώτες θα συμμετέχουν σε ποσοστό 66%. Ο στρατηγικός επενδυτής δε, με μόνο ποσοστό 15% θα μπορεί να έχει όλην την ευθύνη της διαχείρισης και τις αρμοδιότητες. Επομένως, τι γίνεται τελικά; Όλες αυτές οι εγκαταστάσεις όπως και τα τουριστικά ακίνητα που ήταν στον ΕΟΤ και μεταφέρθηκαν στην ΕΤΑ, όπως και η μεταολυμπιακή χρήση αυτών των εγκαταστάσεων, ο ιδρώτας δηλαδή του ελληνικού λαού, αυτό που στερήθηκε και ο ελληνικός λαός της περιφέρειας, θα μεταφερθεί ουσιαστικά στα χέρια των ιδιωτών. 
     Εμείς θεωρούμε, ότι αυτό δεν έπρεπε σε καμία περίπτωση να γίνει. Καμία, μα καμία ανάγκη δεν επιβάλλει αυτό το θέμα. Το κράτος, θα μπορούσε έστω με τις ευέλικτες ανώνυμες υπηρεσίες που έχει ιδρύσει, να διαχειριστεί και να διασφαλίσει με τον καλύτερο τρόπο και τη χρήση και το δημόσιο συμφέρον και την ελεύθερη πρόσβαση των πολιτών στις εγκαταστάσεις και στις εκτάσεις οι οποίες του ανήκουν. 
     Όσον αφορά τώρα τα καθήκοντα των ιδιωτικών φορέων και των παροχών υπηρεσιών ασφάλισης δεν συμφωνούμε. 
     Θα παρακαλούσα και πάλι, κύριε Υπουργέ, η διάταξη του άρθρου 10 για την παραχώρηση απλής χρήσης αιγιαλού και σε εκτάσεις με περιβαλλοντολογική και αρχαιολογική σημασία να την απαλείψετε. Το νομοσχέδιο για τον αιγιαλό απετέλεσε ένα δείγμα συναίνεσης στη Βουλή στα περισσότερά του άρθρα και σ’ αυτό είχαμε συναινέσει όλοι να ισχύσει έτσι. Μην το παίρνετε πίσω. 
     Όσον αφορά τώρα για τις τροπολογίες: Για την τροπολογία που αφορά τα μέλη διοίκησης των ανώνυμων αθλητικών εταιρειών, που έχει καταθέσει ο συνάδελφος κ. Κοντομάρης, νομίζω ότι μπορούμε να συμφωνήσουμε για τα μέλη που έχουν αποχωρήσει οριστικά από τη διοίκηση των ΠΑΕ πριν από την ισχύ του ν.3057/2002. Άλλωστε, υπάρχει και σχετική απόφαση απαλλαγής. 
     Θα ήθελα, κύριε Υπουργέ, να συμφωνήσω και με την τροπολογία που έχει καταθέσει συνάδελφος για τα θέματα της Ολυμπιακής Παιδείας. Και νομίζω, ότι μπορούμε να υποστηρίξουμε το μόνιμο χαρακτήρα της εκπαίδευσης και μετά το 2004. Οι καθηγητές Φυσικής Αγωγής μπορούν να συνεχίζουν να εργάζονται σ’ αυτό το καθεστώς. 
     Θα ήθελα δε να σας μεταφέρω τις απόψεις –γιατί με έχουν πείσει γι’ αυτό το δίκαιο αίτημά τους- του Συλλόγου Αυτοδυτών του Υπουργείου σας. Να απαλειφθεί στο άρθρο 10 παράγραφος 12 τροποποίηση του εδαφίου του ν. 2557 ως εξειδίκευση του Κανονισμού του Υπουργείου Πολιτισμού, διότι και ο Κανονισμός εκτιμούν, ότι δεν πρόκειται να εκδοθεί και ότι η τροποποίηση αυτή αλλοιώνει τη βούληση του νομοθέτη του ν. 2557.
     ΠΡΟΕΔΡΕΥΩΝ (Παναγιώτης Σγουρίδης): Για την τροποποίηση που έχει κάνει ο Υπουργός στο άρθρο 7 παράγραφος 3; 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όσον αφορά για την τροποποίηση αυτή για το θέμα του γηπέδου των εγκαταστάσεων του ΗΡΑΚΛΗ …
     ΠΡΟΕΔΡΕΥΩΝ (Παναγιώτης Σγουρίδης): Συμφωνείτε ή όχι;
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: … παρ’ όλο που βλέπω, ότι έχουν υπερβάλλει λίγο, όσον αφορά τα θέματα της κάλυψης και του συντελεστή δόμησης θα συμφωνήσω και εγώ και να ευχηθώ τουλάχιστον να καταφέρει ο ΗΡΑΚΛΗΣ ο λεγόμενος και γηραιός, να αποκτήσει το γήπεδο.
     ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, έχετε ζητήσει το λόγο για να μας πείτε επ’ αυτού.
     Ορίστε, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα συμφωνήσουμε και εμείς με την τροποποίηση του άρθρου 7 παράγραφος 3. Συμφωνούμε να προχωρήσει το θέμα του ΗΡΑΚΛΗ. Θα παρακαλέσω επίσης τον κύριο Υπουργό, αφού δεν έχει οικονομικό κόστος και στο πνεύμα της συναίνεσης –κάπως έτσι συναινετικά να κλείσουμε τουλάχιστον αυτήν τη συζήτηση που διήρκησε πάρα πολλές ώρες- να δεχθεί και την τροπολογία του κ. Κοντομάρη του συναδέλφου από το ΠΑΣΟΚ. 
     Αφορά τις εξής ομάδες: Αθηναϊκός, Πανηγειάλειος και Ολυμπιακός Βόλου. Εάν δεν υπάρχει οικονομικό κόστος, νομίζω, ότι δεν χρειάζεται καν να συνεννοηθείτε με το Υπουργείο Οικονομικών και να την κάνετε δεκτή. Συμφωνούν και τα άλλα κόμματα συμφωνεί και ο Συνασπισμός -απ’ ό,τι κατάλαβα. Νομίζω ότι και αυτή πρέπει να περάσει ομόφωνα.
     Επίσης, νομίζω, ότι έχουν απόλυτο δίκαιο οι συνάδελφοι της Νέας Δημοκρατίας ο κ. Ταλιαδούρος, η κ. Κόλλια, η κ. Παπακώστα και η κ. Φουντουκίδου για την Ολυμπιακή Παιδεία. Καταλαβαίνουμε ότι είναι ένα θέμα που δεν μπορείτε να το δεχθείτε σήμερα και νομίζω, ότι συμφωνούν και οι εισηγητές και των  άλλων κομμάτων και ο κ. Βούγιας απ’ ό,τι βλέπω και οι άλλοι συνάδελφοι από τα άλλα κόμματα. 
     Εάν θα μπορούσατε να κάνετε μία συνεννόηση με το Υπουργείο Οικονομικών, νομίζω, ότι είναι μια καλή ευκαιρία σήμερα. Δεν ξέρω αν θα έχουμε ευκαιρία, με το νέο χρόνο να συζητήσουμε έστω και το τελευταίο νομοσχέδιο που εξαγγείλατε, ότι θα καταθέσετε τον Ιανουάριο. Μπορεί να δρομολογηθούν εξελίξεις πολύ πιο σύντομα. Αν μπορείτε, λοιπόν, να κάνετε μία συνεννόηση με το Υπουργείο Οικονομικών, γιατί είναι ένα θέμα που αφορά δύο χιλιάδες συμπολίτες μας, οι οποίοι προσφέρουν μεγάλη υπηρεσία στα θέματα της Ολυμπιακής Παιδείας. Ήταν μια σωστή πρωτοβουλία να προσληφθούν αυτοί οι άνθρωποι και νομίζω, ότι πρέπει αυτή η ιστορία να συνεχιστεί και μετά τους Ολυμπιακούς Αγώνες του 2004.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κοντομάρη. Έχετε το λόγο.
     ΕΥΤΥΧΙΟΣ ΚΟΝΤΟΜΑΡΗΣ: Ευχαριστώ, κύριε Πρόεδρε.
     Ήθελα μόνο να πω δυο λόγια. Κατ’ αρχήν να ευχαριστήσω όλους τους συναδέλφους, οι οποίοι πραγματικά συνηγόρησαν σ’ αυτήν την τροπολογία και φαίνεται ότι δεν υπάρχει διαφωνία από κανένα συνάδελφο, από κανένα κόμμα.
     Το δεύτερο που θα ήθελα να πω, είναι ότι αυτή η συγκεκριμένη τροπολογία κατοχυρώνει το δικαίωμα του δημοσίου και μάλιστα λέει, ότι ευθύνονται ατομικά για τα χρέη τους προς το δημόσιο, τα οποία είχαν βεβαιωθεί ως την ημερομηνία αποχώρησής τους. Δηλαδή, το δημόσιο κατοχυρώνεται απόλυτα. Και βεβαίως, όσοι είχαν φύγει παλαιότερα και με απόφαση του Συμβουλίου Επικρατείας δεν έχουν καμία ευθύνη, αλλά το δημόσιο και πάλι κατοχυρώνεται από τους διαδόχους τους. Δεν χάνουμε, λοιπόν, ούτε μία δραχμή. 
     Απεναντίας, με τη δική μου τροπολογία από τη μια πλευρά απαλλάσσονται κάποιοι άνθρωποι, οι οποίοι πραγματικά δεν είχαν βεβαιωθεί, όταν ήταν στη διοίκηση και από την άλλη πλευρά αυτοί που τώρα είναι στη διοίκηση –μετά το νόμο βεβαίως- και όταν βεβαιώνονται τα χρέη, καθίστανται υπεύθυνοι. Άρα, το δημόσιο δεν χάνει τίποτε.
     Θέλω να πιστεύω, ότι ο κύριος Υπουργός πραγματικά θα το δει με καλή διάθεση και –επαναλαμβάνω ότι- ευχαριστώ και πάλι τους συναδέλφους γιατί κανείς δεν είπε όχι.
     Ευχαριστώ πολύ.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο -εάν έχετε κάτι να πείτε- για να κλείσετε τη συνεδρίαση. Σας δίνω τρία λεπτά.
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κατ’ αρχήν, θα ήθελα να επανέλθω σε δύο τροπολογίες που έχω κάνει αποδεκτές και έχουν ενσωματωθεί, οι οποίες όμως έχουν ανάγκη από κάποια μικρή νομοτεχνική διευκρίνιση. 
     Στην τροπολογία με γενικό αριθμό 2013 και ειδικό 127 του κ. Βούγια περιλαμβάνεται ένα διάγραμμα που όπως αναγράφεται στην τροπολογία, θεωρήθηκε από τον Οργανισμό Ρυθμιστικού Θεσσαλονίκης. Οι λέξεις «θεωρήθηκε από τον Οργανισμό Ρυθμιστικού Θεσσαλονίκης» πρέπει να αντικατασταθούν από τις λέξεις «Διεύθυνση Μελετών Αρχιτεκτονικών Έργων του Δήμου Θεσσαλονίκης», γιατί αυτή είναι η υπηρεσία που έχει θεωρήσει το διάγραμμα.
     Στη δε τροπολογία με γενικό αριθμό 1945 και ειδικό 111 του κ. Βούγια, την οποία επίσης αποδέχτηκα και την οποία ενσωματώσαμε στο άρθρο 8 ως παράγραφο, πρέπει να γίνει η εξής διευκρίνιση. Το κείμενο της τροπολογίας λέει «στις παραπάνω περιπτώσεις απαγορεύεται η τηλεοπτική μετάδοση». Αυτές οι λέξεις πρέπει να αντικατασταθούν από τις εξής: «Σε περίπτωση υποτροπής απαγορεύεται και η τηλεοπτική μετάδοση». 
     ΠΡΟΕΔΡΕΥΩΝ (Παναγιώτης Σγουρίδης): Το κάνατε τελείως «απαλό».
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι, όχι, αλλά χρειάζεται να υπάρχει τουλάχιστον μία δεύτερη πράξη, για να επέλθει αυτή η βαριά οικονομική κύρωση.
     ΠΡΟΕΔΡΕΥΩΝ (Παναγιώτης Σγουρίδης): Αδιόρθωτοι είναι, κύριε Υπουργέ. Σας εξευτελίζουν. 
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ως εκ τούτου, θα επιβάλλεται και η κύρωση αυτή η οποία είναι βαρυτάτη, δηλαδή τους οδηγεί σε οικονομικές επιπτώσεις πάρα πολύ σημαντικές.
     ΠΡΟΕΔΡΕΥΩΝ (Παναγιώτης Σγουρίδης): Όταν φθάσεις στον πάτο του πηγαδιού, διαγράφεις και πας από την αρχή. 
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Χαίρομαι πάρα πολύ γιατί τα κόμματα της Αντιπολίτευσης συμφωνούν να καταστεί μόνιμο το πρόγραμμα της Ολυμπιακής Παιδείας. Αυτό το κρατώ ως κεκτημένο της συζήτησης και θα το μεταφέρω στους συναδέλφους μου, τους Υπουργούς Οικονομίας και Οικονομικών και Παιδείας προκειμένου να διαμορφώσουμε μία λύση σε ένα από τα επόμενα νομοσχέδια.
     Συμφωνώ και εγώ επί της ουσίας με την τροπολογία του κ. Κοντομάρη. Καταγράφω, ότι όλα τα κόμματα τάχθηκαν υπέρ της τροπολογίας αυτής. Δεν μπορώ να συμφωνήσω να περιληφθεί στο νομοσχέδιο αυτό, γιατί θέλω τη συμφωνία του Υπουργού Οικονομίας και Οικονομικών που δεν μου την έδωσε μέχρι αυτήν τη στιγμή, παρ’ ότι περίμενα, γιατί έχει φόρτο εργασίας προφανώς.
     Θα παρακαλούσα τα κόμματα να θυμούνται τη συμφωνία τους γιατί σε συνεννόηση με τον κύριο Υπουργό της Οικονομίας και με τον Υφυπουργό των Οικονομικών τον κ. Φωτιάδη θα φροντίσω για την επαναφορά της τροπολογίας του κ. Κοντομάρη σ’ ένα από τα επόμενα νομοσχέδια που θα χειριστεί το Υπουργείο Οικονομικών, γιατί αφορά χρέη προς το δημόσιο και δεν μπορώ να ενεργήσω μόνος μου, παρ’ ότι έχω πειστεί, ότι είναι σωστή η ρύθμιση αυτή. Θα ήθελα να έχει συμφωνήσει ο κ. Χριστοδουλάκης, αλλά αυτό δεν επιτεύχθηκε μέχρι τώρα. 
     Κύριε Πρόεδρε, τα κρατούμε, λοιπόν, αυτά τα δύο, έκανα και αυτές τις δύο μικρές αλλαγές. Θέλω να ευχαριστήσω τους συναδέλφους για τη συμβολή τους στη συζήτηση αυτού του νομοσχεδίου. Πιστεύω, ότι λύνουμε πολλά θέματα και κάνουμε ένα σημαντικό βήμα στην κοινή εθνική προσπάθεια της ολυμπιακής προετοιμασίας.
     Σας ευχαριστώ πολύ.
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Και εμείς σας ευχαριστούμε. 
     Κυρίες και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Ρύθμιση θεμάτων Ολυμπιακής Προετοιμασίας και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολό του με τις τροποποιήσεις του κυρίου Υπουργού και την τροπολογία με γενικό αριθμό 1940 και ειδικό αριθμό 106, την τροπολογία με γενικό αριθμό 1941 και ειδικό αριθμό 107, η οποία είναι ίδια με την τροπολογία με γενικό αριθμό 1944 και ειδικό αριθμό 110, την τροπολογία με γενικό αριθμό 1942 και ειδικό αριθμό 108, την τροπολογία με γενικό αριθμό 1943 και ειδικό αριθμό 109, όπως τροποποιήθηκε από τον κύριο Υπουργό, την τροπολογία με γενικό αριθμό 1945 και ειδικό αριθμό 111 όπως τροποποιήθηκε από τον κύριο Υπουργό, την τροπολογία με γενικό αριθμό 1946 και ειδικό αριθμό 112, την τροπολογία με γενικό αριθμό 2013 και ειδικό αριθμό 127 όπως τροποποιήθηκε από τον κύριο Υπουργό, την τροπολογία με γενικό αριθμό 2019 και ειδικό αριθμό 128, την τροπολογία με γενικό αριθμό 2027 και ειδικό αριθμό 134 και την τροπολογία με γενικό αριθμό 2028 και ειδικό αριθμό 135; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Πολιτισμού «Ρύθμιση θεμάτων Ολυμπιακής Προετοιμασίας και άλλες διατάξεις», έγινε δεκτό κατά πλειοψηφία, ενιαία επί της αρχής, των άρθρων και στο σύνολό του με τις τροποποιήσεις του κυρίου Υπουργού και την τροπολογία με γενικό αριθμό 1940 και ειδικό αριθμό 106, την τροπολογία με γενικό αριθμό 1941 και ειδικό αριθμό 107, η οποία είναι ίδια με την τροπολογία με γενικό αριθμό 1944 και ειδικό αριθμό 110, την τροπολογία με γενικό αριθμό 1942 και ειδικό αριθμό 108, την τροπολογία με γενικό αριθμό 1943 και ειδικό αριθμό 109, όπως τροποποιήθηκε από τον κύριο Υπουργό την τροπολογία με γενικό αριθμό 1945 και ειδικό αριθμό 111 όπως τροποποιήθηκε από τον κύριο Υπουργό, την τροπολογία με γενικό αριθμό 1946 και ειδικό αριθμό 112, την τροπολογία με γενικό αριθμό 2013 και ειδικό αριθμό 127 όπως τροποποιήθηκε από τον κύριο Υπουργό, την τροπολογία με γενικό αριθμό 2019 και ειδικό αριθμό 128, την τροπολογία με γενικό αριθμό 2027 και ειδικό αριθμό 134 και την τροπολογία με γενικό αριθμό 2028 και ειδικό αριθμό 135 και έχει ως εξής: 
     
     (Να καταχωρισθεί το κείμενο του νομοσχεδίου)
     
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα, να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, έχουν διανεμηθεί τα Πρακτικά της Παρασκευής  28 Νοεμβρίου 2003 και ερωτάται το Σώμα αν επικυρούνται.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 28 Νοεμβρίου 2003   επικυρώθηκαν.
     	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     	Με τη συναίνεση του Σώματος και ώρα 18.19΄, λύεται η συνεδρίαση για αύριο ημέρα Πέμπτη 18 Δεκεμβρίου 2003  και ώρα 18.00΄, με αντικείμενο εργασιών του Σώματος νομοθετική εργασία, μόνη συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2004», σύμφωνα με την ημερήσια διάταξη που έχει διανεμηθεί.
     
     Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 17-12-2003 	ΣΕΛ. 88

