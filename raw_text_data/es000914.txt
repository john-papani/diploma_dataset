
ΣΥΝΕΔΡΙΑΣΗ ΛΣΤ'
Πέμπτη 14 Σεπτεμβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις", 
2. Ονομαστική ψηφοφορία επί του άρθρου 8 του Υπουργείου Εθνικής Οικονομίας, 
3. Κατάθεση έκθεσης Διαρκούς Επιτροπής: Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Δικαστική προστασία κατά το στάδιο που προηγείται της σύναψης συμβάσεως φορέων οι οποίοι λειτουργούν στους τομείς του ύδατος, της ενέργειας, των μεταφορών και τηλεπικοινωνιών σύμφωνα με την οδηγία 92/13/ΕΟΚ"., 
4. Κατάθεση σχεδίων νόμων: α) Οι Υπουργοί Ανάπτυξης και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγκάντα για συνεργασία στον τομέα του τουρισμού", β) Οι Υπουργοί Περιβάλλοντος, Χωροταξίας και Δημοσίων 'Εργων, Εξωτερικών και Εθνικής Οικονομίας και Οικονομικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακείου Μερτζάνι-Τρι Ουράτ", 
5. Αίτηση ονομαστικής ψηφοφορίας των Βουλευτών του Συνασπισμού της Αριστεράς και της Προόδου και του Κομμουνιστικού Κόμματος Ελλάδος επί των άρθρων 25, 26 και 27 του σχεδίου νόμου του Υπουργείου Εθνικής Οικονομίας, 
ΟΜΙΛΗΤΕΣ 
1. Επί του σχεδίου νόμου του Υπουργείου Εθνικής Οικονομίας: 
ΑΚΡΙΒΑΚΗΣ Α.,
ΑΛΟΓΟΣΚΟΥΦΗΣ Γ., 
ΒΑΘΕΙΑΣ Ι., 
ΒΑΛΥΡΑΚΗΣ Σ., 
ΓΕΙΤΟΝΑΣ Κ., 
ΓΚΑΤΖΗΣ Ν., 
'ΕΒΕΡΤ Μ., 
ΚΑΝΕΛΛΗ Λ., 
ΚΑΡΑΜΑΝΛΗΣ Κ., 
ΚΕΔΙΚΟΓΛΟΥ Β., 
ΚΟΥΛΟΥΡΗΣ Κ., 
ΚΩΝΣΤΑΝΤΟΠΟΥΛΟΣ Ν., 
ΚΩΣΤΟΠΟΥΛΟΣ Δ., 
ΜΑΝΟΣ Σ., 
ΜΑΝΤΕΛΗΣ Α., 
ΠΑΠΑΝΤΩΝΙΟΥ Γ., 
ΠΑΠΟΥΤΣΗΣ Χ., 
ΠΙΠΕΡΓΙΑΣ Δ., 
ΤΖΕΚΗΣ Α., 
ΤΣΙΠΛΑΚΟΣ Α., 
ΦΩΤΙΑΔΗΣ Α., 
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ ΛΣΤ'
Πέμπτη 14 Σεπτεμβρίου 2000
----------------
Αθήνα, σήμερα στις 14 Σεπτεμβρίου 2000, ημέρα Πέμπτη και ώρα 10.50' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".
'Εχει περαιωθεί η συζήτηση επί της ενότητας των άρθρων από 1 έως και 9 και τίθενται σε ψηφοφορία τα άρθρα ένα προς ένα.
Ερωτάται το Τμήμα: Γίνεται δεκτό το άρθρο 1 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 1 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 2 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 2 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 6 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 6 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 7 όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Επί του άρθρου 8 εκκρεμεί ονομαστική ψηφοφορία η οποία θα διεξαχθεί ευθύς αμέσως.
Οι αποδεχόμενοι το άρθρο 8, όπως τροποποιήθηκε στη Διαρκή Επιτροπή λέγουν "ΝΑΙ".
Οι μη αποδεχόμενοι το άρθρο 8 λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου: ο κ. Χρήστος Μαγκούφης από το ΠΑ.ΣΟ.Κ. και ο κ. Αθανάσιος Κατσιγιάννης από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Ο κ. Σκανδαλίδης.
(Στο σημείο αυτό ψηφίζει ο Βουλευτής κ. Σκανδαλίδης) Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ) (ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας.
Ψήφισαν συνολικά 97 Βουλευτές.
Υπέρ του άρθρου, δηλαδή "ΝΑΙ", ψήφισαν 53 Βουλευτές.
Κατά του άρθρου, δηλαδή "ΟΧΙ", ψήφισαν 44 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (Το σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 8 έγινε δεκτό κατά πλειοψηφία όπως τροποποιήθηκε στη Διαρκή Επιτροπή.
Ερωτάται το Τμήμα: Γίνεται δεκτό το άρθρο 9, όπως τροποποιήθηκε από τον κύριο Υπουργό.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στη συζήτηση της δεύτερης ενότητας των άρθρων.
Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, επί της διαδικασίας ήθελα το λόγο. Είχαμε ζητήσει για τη συζήτηση της δεύτερης ενότητας να παρίσταται -και παρίσταται βεβαίως- ο Υπουργός Εμπορικής Ναυτιλίας, διότι αφορά την ποντοπόρο ναυτιλία.
Επίσης έχουμε ζητήσει για το άρθρο, που αφορά τον ΟΤΕ το οποίο θα συζητηθεί μετά τη δεύτερη ενότητα, να προσέλθει στη Βουλή ο Υπουργός Εθνικής Αμύνης, να μας διαβεβαιώσει ότι δεν τίθενται ζητήματα εθνικής ασφάλειας από το γεγονός ότι παραχωρείται πλέον η πλειοψηφία των μετοχών του ΟΤΕ.
ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, αυτό δεν είναι θέμα διαδικαστικό. 'Οταν θέλει η Κυβέρνηση εκπροσωπείται με τον τρόπο που εκείνη νομίζει. Εσείς όμως στις αγορεύσεις σας επί της ουσίας θα αναπτύξετε την άποψή σας.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το θέτω τώρα το θέμα στην αρχή της διαδικασίας, ώστε να υπάρχει χρόνος να κληθεί ο Υπουργός της Εθνικής 'Αμυνας.
ΠΡΟΕΔΡΟΣ (Απόστολος Κακλαμάνης): Μα, το ξέρει η Κυβέρνηση. Μην επιμένετε όταν σας κάνω μια φιλική σύσταση. Εσείς το είπατε χθες. Η Κυβέρνηση θα αξιολογήσει και θα εκτιμήσει κι εσείς, όταν θα μιλήσετε, θα το εκτιμήσετε αυτό. Δεν συνηθίζεται να λέμε να κληθεί ο άλφα ή ο βήτα κλπ. Λέμε θα θέλαμε να ακούσουμε την άποψη κάποιου.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα. 
ΔΗΜΗΤΡΙΟΣ ΣΙΟΥΦΑΣ: Με συγχωρείτε για την παρέμβαση, δεν δικαιούμαι να πάρω το λόγο, αλλά στο συγκεκριμένο θέμα...
ΠΡΟΕΔΡΟΣ (Απόστολος Κακλαμάνης): Το εξήγησε ο κ. Αλογοσκούφης.
ΔΗΜΗΤΡΙΟΣ ΣΙΟΥΦΑΣ: Να σας εξηγήσω την επιμονή της Νέας Δημοκρατίας.
ΠΡΟΕΔΡΟΣ (Απόστολος Κακλαμάνης): Δεν είναι διαδικαστικό όμως. 
ΔΗΜΗΤΡΙΟΣ ΣΙΟΥΦΑΣ: Δεν είναι συνηθισμένη η Αίθουσα σε τέτοια ζητήματα. Αφορά ζητήματα εθνικής αμύνης και θέλουμε και τη συνδρομή σας. 
ΠΡΟΕΔΡΟΣ (Απόστολος Κακλαμάνης): Εγώ δεν πρέπει να κάνω αυτήν τη δουλειά. Από τη θέση που βρίσκομαι δεν μπορώ να εκφράζω απόψεις δικές μου. Εφαρμόζω τον Κανονισμό.
Σ'αυτό, λοιπόν, το στάδιο τίθενται μόνο ζητήματα διαδικασίας. Γι'αυτό εγώ ρώτησα για την ενότητα αυτή.
Κύριε Αλογοσκούφη, είχατε πει, χθες νομίζω, να προσθέσουμε κάποια άρθρα, ώστε στη συνεδρίαση της Τρίτης να δώσει το Τμήμα περισσότερο χρόνο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, είπαμε να προσθέσουμε τα άρθρα 25, 26 και 27 ως μία ενότητα, ώστε να συζητηθεί αμέσως μετά, αλλά κεχωρισμένα τα άρθρα.
ΠΡΟΕΔΡΟΣ (Απόστολος Κακλαμάνης): Συνεπώς την Τρίτη θα συζητήσουμε τα άρθρα 28 έως το τέλος.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, τα τρία κεφάλαια είναι πολύ ουσιαστικά. Η Νέα Δημοκρατία μπορεί να θέλει να τα συζητήσει επί τροχάδην, αλλά εμείς πιστεύουμε ότι τουλάχιστον για τα ζητήματα ΟΤΕ, ΕΛΤΑ και ΟΠΑΠ πρέπει να δοθεί περισσότερος χρόνος. Γιατί μέσα στο χρόνο που θα έχεις για το δεύτερο κεφάλαιο δεν μπορεί να συμπεριληφθούν και τα ζητήματα αυτά.
ΠΡΟΕΔΡΟΣ (Απόστολος Κακλαμάνης): Ας θυμηθούμε το "ουκ εν τω πολλώ το ευ". Νομίζω ότι μπορεί κανείς να αναπτύξει τις απόψεις του και σε πέντε και σε δεκαπέντε λεπτά.
Το λόγο έχει επί όλων αυτών των άρθρων ο εισηγητής της Πλειοψηφίας κ. Μαντέλης.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, επί της δεύτερης ενότητας να συζητήσουμε πρώτα και μετά επί των τριών άρθρων, γιατί είναι κεχωρισμένα τα ζητήματα.
ΠΡΟΕΔΡΟΣ (Απόστολος Κακλαμάνης): Είπαμε και χθες ότι θα συζητήσουμε τα άρθρα 10 έως και 27.
ΓΕΩΡΓΙΟΣ ΑΛΟΓΟΣΚΟΥΦΗΣ: Η πρότασή μας ήταν να συζητήσουμε πρώτα από το 10 έως το 24 και στη συνέχεια τα άλλα άρθρα.
ΠΡΟΕΔΡΟΣ (Απόστολος Κακλαμάνης): Επειδή είναι Πέμπτη και επειδή όλοι θέλουμε την Τρίτη να μπούμε κατευθείαν στα θέματα αυτά, για τα οποία και ο κ. Τζέκης είπε, προχωρούμε τώρα σε μία ενότητα.
Ορίστε, κύριε Μαντέλη, έχετε το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, από τα άρθρα 10 έως 27 υποχρεωτικά πρέπει να ξεχωρίσουμε τα άρθρα, που αναφέρονται στην ποντοπόρο ναυτιλία, είναι μια υποενότητα αυτής της περίπτωσης και στη συνέχεια να δούμε τα θέματα που αναφέρονται στα άρθρα 25 έως και 27, δηλαδή τα θέματα που αφορούν τα ΕΛΤΑ, τον ΟΤΕ και τον ΟΠΑΠ.
'Οσον αφορά την ποντοπόρο ναυτιλία συζητώντας και επί της αρχής και στη Διαρκή Επιτροπή τονίσαμε όλοι τη μεγάλη σημασία που έχει η εισαγωγή της ποντοπόρου ναυτιλίας στο ελληνικό χρηματιστήριο. Και μάλιστα τονίσαμε ο καθένας με το δικό του τρόπο την αναγκαιότητα στάθμισης δύο κρισίμων συμφερόντων αφ'ενός μεν της ανταγωνιστικότητας της ελληνικής εμπορικής ναυτιλίας και αφ'ετέρου της ανάγκης οι επενδυτές, οι οποίοι θα θελήσουν να επενδύσουν στην ποντοπόρο ναυτιλία, να έχουν τις αναγκαίες εγγυήσεις, αυτές δηλαδή που μπορεί να παράσχει μια κεφαλαιαγορά.
Με τις ρυθμίσεις, που αφορούν την ποντοπόρο ναυτιλία πρώτα απ'όλα, μπαίνουν δύο βασικά κριτήρια όπως φαίνονται από τις επί μέρους διατυπώσεις των άρθρων για την εισαγωγή. Και τα κριτήρια αυτά είναι αφ'ενός μεν η ενίσχυση της ελληνικής σημαίας. Μέσα από τις διατάξεις υπάρχει μια κατεύθυνση, η οποία οδεύει στον ενισχυτή ελληνικής σημαίας στα ποντοπόρα πλοία της ελληνόκτητης ποντοπόρου ναυτιλίας. Και η δεύτερη κατεύθυνση είναι η ενίσχυση της απασχόλησης. Γι'αυτό ακριβώς η διαδικασία με την οποία γίνεται η εισαγωγή της ποντοπόρου ναυτιλίας στο χρηματιστήριο ακολουθεί την εξής διαδικασία.
Δεν γίνεται απευθείας εισαγωγή αυτών καθεαυτών των ποντοπόρων πλοίων, αλλά συνιστάται για την εισαγωγή και τις ανάγκες της εισαγωγής μια ειδική επενδυτική εταιρεία ποντοπόρου ναυτιλίας, που συγκεκριμένα ονομάζεται Ε.Ε.Π.Ν. στην οποία συμμετέχουν ως μέλη, των οποίων τις μετοχές έχει και διαχειρίζεται και πάνω σ'αυτές επενδύει η επενδυτική εταιρεία, οι πλοιοκτήτριες εταιρείες αυτές που έχουν τα καράβια και κατά κανόνα η πρακτική είναι κάθε καράβι και μια εταιρεία, οι εταιρείες που κάνουν τη διαχείριση, οι εταιρείες που έχουν τον όμιλο των περισσοτέρων καραβιών, των περισσότερων πλοιοκτητριών μονοκάραβων εταιρειών.
Αυτή η Ε.Ε.Π.Ν. αν τυχόν δεν εισαχθεί στο χρηματιστήριο μέσα σε ένα ορισμένο χρονικό διάστημα -δύο έτη λέει ο νόμος- υποχρεωτικά διαλύεται. Δηλαδή εκκαθαρίζεται και το τυχόν ενεργητικό της διανέμεται στους μετόχους της, σε αυτούς που τη συνέστησαν.
Το δεύτερο χαρακτηριστικό είναι ότι η σύνθεση της εταιρείας και των θυγατρικών εταιρειών που είναι κάτω απ'αυτήν την επενδυτική εταιρεία πρέπει να διασφαλίζει κάποια κριτήρια. Και μπαίνει μια σειρά από κριτήρια για τα οποία έγινε και μεγάλη συζήτηση στη συζήτηση επί της αρχής, αλλα και στη Διαρκή Επιτροπή.
Εδώ θα ήθελα να πω ότι πολλά από τα κριτήρια αυτά τα έβλεπα και τα βλέπω τεχνικά. Δηλαδή θα μπορούσαμε να αναθέσουμε στην επιτροπή Κεφαλαιαγοράς ή σε κάποιο άλλο όργανο να ρυθμίζει αυτά τα τεχνικά κριτήρια.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 'Ομως είναι φανερό ότι αυτά τα οποία έχουν μπει αποτελούν μια στάθμιση, η οποία έπρεπε να γίνει για να μπορέσει να διευκολυνθεί η είσοδος της ποντοπόρου ναυτιλίας στο xρηματιστήριο. Διότι από τις συζητήσεις που έγιναν πάντοτε υπήρχε ο φόβος, η ανησυχία ποιo είναι το μέτρο στάθμισης των δύο κρισίμων συμφερόντων που ανέφερα και στην αρχή. 'Επρεπε κάποιος να λύσει το θέμα. Και έρχεται τώρα εδώ ο νομοθέτης να λύσει αυτό το ζήτημα.
Τα παραδείγματα είναι πολύ απλά. Αλλά ταυτόχρονα είναι και οι συγκεκριμένες προτεινόμενες προς ψήφιση διατάξεις. Λέει ο νόμος ότι πρέπει να είναι έξι τουλάχιστον τα πλοία που ανήκουν σ' αυτήν την επενδυτική εταιρεία. Γιατί έξι; Γιατί να μην είναι πέντε ή γιατί να μην είναι επτά. Ακριβώς σταθμίστηκε ένα νούμενο έξι πλοίων, το οποίο καλύπτει τις αναγκαίες προϋποθέσεις. Και το έξι -όχι το ένα γιατί έγινε μακρά συζήτηση γιατί να μην είναι ένα πεντακοσίων χιλιάδων κόρων και να είναι έξι των τριών χιλιάδων, των πέντε ή των δέκα χιλιάδων κόρων- μπήκε διότι απλούστατα τα έξι πλοία διασφαλίζουν με τη διασπορά τους ότι ποτέ δεν θα σωρεύσουν όλοι οι ασφαλιστικοί κίνδυνοι και ποτέ δεν θα υπάρξει το ενδεχόμενο να μην ασφαλίζεται το σύνολο των κινδύνων. Γιατί, όπως θα πούμε στη συνέχεια, υπάρχει και πλήρης κάλυψη των ασφαλιστικών κινδύνων. Εδώ, λοιπόν, επιδιώκουμε να έχουμε αφ'ενός μια πλήρη κάλυψη των ασφαλιστικών κινδύνων μέσα από τις ασφαλιστικές εταιρείες και αφ'ετέρου αν δεν υπάρχει αυτή η ασφαλιστική κάλυψη δεν μπορεί να υπάρχει αυτή η έλλειψη και στα έξι πλοία. Και αν ενδεχόμενα βρεθεί να υπάρχει και στα έξι πλοία δεν μπορεί να σωρεύσει και ο ασφαλιστικός κίνδυνος να επέλθει ταυτόχρονα και στα έξι πλοία. 'Ετσι, λοιπόν, ισορροπούμε αυτό που έχει η εμπορική ναυτιλία που είναι τα καράβια που ταξιδεύουν.
Ο νόμος εδώ προβλέπει τα δύο μόνο από τα έξι καράβια να μην είναι υπό ελληνική ή ευρωπαϊκή σημαία. Δίνεται μια προτεραιότητα τα τέσσερα από τα έξι καράβια ή πάντοτε η αναλογία δύο προς ένα ή τέσσερα προς δύο να είναι πάντοτε ελληνικής σημαίας ή σημαίας κράτους της Ευρωπαϊκής 'Ενωσης. Τα υπόλοιπα δύο μπορεί να είναι της ποντοπόρου ναυτιλίας. Η πρώτη παράμετρος ενισχύει την ελληνική σημαία. Τα υπόλοιπα, που μπορεί να μπαίνουν υποχρεωτικά, πρέπει να είναι συμβεβλημένα με το ΝΑΤ. Εδώ δίνεται η παράμετρος της ενίσχυσης της απασχόλησης. Βέβαια το μεγάλο κέρδος με την ελληνική σημαία είναι η απασχόληση, αλλά όταν κάνεις και παράκαμψη αυτής της αρχής για τα δύο καράβια ή για το 1/3 των καραβιών να μην έχουν ελληνική σημαία βάζεις ως απαραίτητη προϋπόθεση να υπάρχει σύμβαση με το ΝΑΤ για την κάλυψη των ασφαλιστικών εισφορών των Ελλήνων ναυτικών, που ταξιδεύουν με αυτά τα καράβια.
Κύριοι συνάδελφοι, υπήρξε μια συζήτηση και στο Τμήμα και στη Διαρκή Επιτροπή για την ηλικία των πλοίων. Θυμάμαι μάλιστα που ελέχθη από τον πρόεδρο της Επιτροπής Κεφαλαιαγοράς να είναι η ηλικία των πλοίων δεκαπέντε έτη. Είδα ότι η Κυβέρνηση, παρ'όλο που το είπε ο κ. Θωμαδάκης ότι θα ήθελε να μπει αυτή η διάταξη, δεν το εισηγήθηκε τελικά. Αντιλαμβάνομαι το θέμα και εδώ πέρα είναι ακριβώς το ζήτημα της στάθμισης.
Γιατί η ηλικία των δεκαπέντε ετών; Υπάρχουν καράβια που μπορεί να είναι δέκα ετών και να είναι άχρηστα. Υπάρχουν καράβια που μπορεί να είναι είκοσι ετών και να είναι πάρα πολύ καλά. Και το κυριότερο σ' αυτήν την περίπτωση είναι τι θέλουμε ακριβώς και ποια κατηγορία καραβιών θέλουμε να προστατεύσουμε; Θέλουμε να προστατεύσουμε εκείνα τα οποία προκύπτουν από τα επενδυτικά σχέδια, που προκύπτουν από το χαρτοφυλάκιο και από το επιχειρηματικό σχέδιο που θα καταθέσει στην Επιτροπή Κεφαλαιαγοράς, εκείνα που δίνουν εχέγγυα για βάθους επένδυση. Αυτό είναι το κρίσιμο στοιχείο.
Τώρα στη συζήτηση που είχαμε μπήκε και ένας προβληματισμός μήπως με τις ρυθμίσεις που κάνουμε πηγαίνουμε να κάνουμε ρυθμίσεις φωτογραφικές. Με προβλημάτισε αυτή η άποψη αν οι ρυθμίσεις που κάνουμε οδηγούν σε φωτογραφική ρύθμιση.
Βέβαια δεν είμαι αρμόδιος να απαντήσω, αλλά κάνω απλώς την εξής λογική σκέψη. Εάν οι ρυθμίσεις μας δεν είναι επαρκώς αυστηρές και πρέπει να τις κάνουμε αυστηρότερες σημαίνει ότι πηγαίνουμε σε φωτογραφικότερη διάταξη της φωτογραφίας. Διότι αν είναι φωτογραφία ή τυχόν μη αυστηρές ή επιεικείς ρυθμίσεις, τότε αν κάνουμε αυστηρότερες τις ρυθμίσεις κάνουμε ζουμ πάνω στη φωτογραφία και πάμε κάπου αυστηρότερα. Δηλαδή δεν στέκεται αυτό το πράγμα. Εάν οι ρυθμίσεις είναι αυστηρές και δεν είναι επιεικείς, τότε η αυστηρότητα των ρυθμίσεων είναι εκείνη, η οποία αποτελεί την εγγύηση για να προχωρήσουμε. Και επομένως η αυστηρότητα των ρυθμίσεων μας έχει οδεύσει να επιλέξουμε εκείνο που είπα και στην συζήτηση επί της αρχής, ότι δεν επιδιώκουμε να βάλουμε στο χρηματιστήριο ό,τι περισσεύει. Και δεν νομίζω ότι αυτός είναι ο στόχος μας. Θα πρέπει να βάλουμε ό,τι αξίζει, ότι καλύτερο έχουμε. Και βέβαια μέχρι ενός ορίου που να σταθμίζονται όλα τα συμφέροντα τα κρίσιμα, τα έννομα συμφέροντα που περιέγραψα.
Κύριοι συνάδελφοι, οι άλλες ρυθμίσεις του νομοσχέδιου είναι περισσότερο τεχνικές και αφορούν στην ποντοπόρα ναυτιλία, αφορούν πάνω στο ποια είναι η σύνδεση των κεφαλαίων, ποια είναι η κατάσταση των διαχειριστριών εταιρειών, που προβλέπεται να είναι εγκατεστημένες στην Ελλάδα -και αυτό αποτελεί μια πρόσθετη εγγύηση- ζητήματα τα οποία περιγράφονται στο νόμο. Νομίζω ότι σ' αυτές τις τεχνικές ρυθμίσεις δεν θα μπορούσε κανείς να έχει κάποια άλλη άποψη, τεχνική ρύθμιση είναι, οι τεχνικοί την εισηγούνται, δεν θα μπορούσε να πει κανείς κάτι άλλο. Σημειώνω μόνο ότι ειδικά, όσον αφορά τη φορολογία, διατηρείται το φορολογικό καθεστώς που αφορά την ποντοπόρα ναυτιλία και αντιλαμβάνεσθε ότι εάν δεν διατηρούσαμε αυτό το φορολογικό καθεστώς δεν θα ερχόταν κανείς και δεν θα ήταν ανταγωνιστική η ελληνική ποντοπόρος ναυτιλία, αγαθά τα οποία και τα δύο είπαμε ότι πρέπει να προστατεύσουμε.
Οι άλλες διατάξεις, ΕΛΤΑ, ΟΤΕ και ΟΠΑΠ. 'Επρεπε εκεί να γίνει μακρά συζήτηση επί της αρχής. Τουλάχιστον εγώ εξέθεσα τις απόψεις μου επί της αρχής, διότι ακριβώς εκεί έπρεπε το πράγμα να οριοθετηθεί για να μην έχουμε διάφορες αναστολές, να ξέρουμε ότι με συγκεκριμένη αρχή οδεύουμε, με συγκεκριμένο σχέδιο, με συγκεκριμένο πλαίσιο που δίνει τις αναγκαίες διευκολύνσεις για να κάνουμε και τις επί μέρους ρυθμίσεις.
Θα ήθελα να αναφερθώ λίγο στα ΕΛΤΑ που αποτελούν και το πρώτο άρθρο από τη δεύτερη υποενότητα των άλλων διατάξεων. Τα ΕΛΤΑ είναι μια ελληνική επιχείρηση, η οποία είναι, θα έλεγα, από τις πλέον συμπαθής. Για μένα είναι η συμπαθέστερη. Είναι μια επιχείρηση, η οποία από την πρώτη στιγμή που ιδρύθηκε μέχρι σήμερα κάνει ένα έργο που έχει έντονο ανθρώπινο χαρακτήρα. Και μάλιστα θα μου επιτρέψετε να πω ένα μεγάλο μέρος, ίσως το μεγαλύτερο μέρος, της προσπάθειας που έγινε, ώστε τα ΕΛΤΑ να εξυγιανθούν και να φθάσουν μέσα σε δύο χρόνια, από τη μόνιμη ζημιογόνα ελλειμματική κατάσταση στην οποία βρίσκονταν, να περάσουν στην κερδοφόρα πορεία, οφείλεται στους εργαζόμενους, στους διανομείς, οι οποίοι θα πρέπει να σας πω, ότι κάθε πρωί, αν πάει κανείς στα κέντρα διαλογής, σηκώνουν κάτι σάκους των πενήντα κιλών με γράμματα για να τα μοιράσουν στον κόσμο. 'Εχει αυτό το χαρακτηριστικό. 'Ομως δεν πρέπει να υποτιμούμε το γεγονός ότι η λειτουργία τους, η εσωτερική τους οργάνωση η τεχνολογία που χρησιμοποιούν και η δυνατότητά τους να ανταγωνιστούν στο παγκόσμιο σύστημα είναι περιορισμένη. Από τα πράγματα είναι περιορισμένη και είναι ανάγκη απόλυτη τα ΕΛΤΑ να προχωρήσουν σε βήματα και τεχνολογικού εκσυγχρονισμού και εσωτερικής οργάνωσης, αλλά το κυριότερο να μην αποτελούν ακραίο δίκτυο της παγκόσμιας ταχυδρομικής αγοράς, διότι σήμερα τα ΕΛΤΑ είναι ακραίο δίκτυο της παγκόσμιας ταχυδρομικής αγοράς. 'Ο,τι κάνουν μέσα στην Ελλάδα, πόσο θα μπορούν να το κάνουν. Είναι σίγουρο ότι οι πιέσεις, η αγορά, όλα αυτά θα επεκτείνονται. Δεν θα έχουμε φραγμούς στο εσωτερικό της Ευρωπαϊκής 'Ενωσης. Είναι σίγουρο ότι θα έρθουν και οι μεγάλοι στην Ελλάδα και θα αναγκάζονται να αμύνονται συνέχεια πώς να κρατούν κάποιο κομμάτι του ακραίου ταχυδρομικού δικτύου και πώς να κατοχυρώνουν όλο μικρότερο και μικρότερο κομμάτι της πίτας.
Η απάντηση για να μπορέσουν να ξεφύγουν από αυτό, είναι ότι πρέπει να αναπτυχθούν και στα άλλα δίκτυα, να επιλέξουν οικονομικές και ταχυδρομικές δραστηριότητες, όπως είναι η ταχυμεταφορά ή όπως είναι το μικρό δέμα μέχρι πέντε, δέκα, το πολύ είκοσι κιλά -μέχρι πέντε κιλά είναι το μικρότερο- το οποίο να το διανέμουν σε όλη την Ευρώπη. Και ευρύτερα θα έλεγα, αλλά ακόμα μην ανοίγουμε τα φτερά μας πέρα από το χώρο της Ευρώπης, τουλάχιστον όσον αφορά τα ταχυδρομεία. Αυτό για να γίνει θέλουν σύμμαχο. Και μάλιστα εδώ θα σας πω ότι, ενώ η τακτική που ακολουθήσαμε, όσον αφορά άλλες μεγάλες επιχειρήσεις του δημόσιου τομέα, που τις εισαγάγαμε στο χρηματιστήριο, παράδειγμα ο ΟΤΕ και σήμερα επιδιώκουμε να βρούμε και στρατηγικό σύμμαχο για τον ΟΤΕ, πιστεύω για τα ΕΛ.ΤΑ. ότι πρέπει να ακολουθήσουμε την εντελώς αντίθετη πορεία.
Στα ΕΛΤΑ πρέπει να πάμε πρώτα στο στρατηγικό σύμμαχο και μετά στο χρηματιστήριο. Θα πρέπει πρώτα να βρεθεί ο σύμμαχος εκείνος, ο οποίος με τη συνεργασία των ΕΛΤΑ και του συμμάχου αυτού θα μπορέσει να καταστήσει τα ΕΛΤΑ ανταγωνίσιμα διεθνώς. Αυτό σημαίνει ότι και η εσωτερική τους οργάνωση, ο τεχνολογικός τους εξοπλισμός και η ένταξή τους στο παγκόσμιο δίκτυο να τα ισχυροποιήσει και μετά θα τα βάλουμε ισχυρά στο χρηματιστήριο. Αν κάνουμε την αντίθετη πορεία, διατρέχουμε τον κίνδυνο τα ΕΛΤΑ να μην μπορούν να σταθούν στον παγκόσμιο ανταγωνισμό και οποιαδήποτε χρηματιστηριακή κρίση να έχει άμεση επενέργεια και στους επενδυτές και στα ΕΛΤΑ.
ΟΤΕ: Το μοντέλο του ΟΤΕ είναι εντελώς το αντίθετο. Στο μοντέλο του ΟΤΕ έχουμε έναν ισχυρό τεχνολογικά οργανισμό, ο οποίος έχει και τεχνογνωσία στο μάνατζμεντ. Και όταν λέμε μάνατζμεντ δεν εννοούμε μόνο τη διοίκηση, τον διευθύνοντα σύμβουλο, τον πρόεδρο και τους γενικούς διευθυντές. Εννοούμε όλο αυτό το στρώμα των στελεχών, που κρατάνε τη δομή μιας επιχείρησης.
Το χαρακτηριστικό του ΟΤΕ είναι ότι έχει υψηλό τεχνολογικό επίπεδο. Το χαρακτηριστικό του ΟΤΕ είναι ότι οι εργαζόμενοί του και το στελεχιακό του δυναμικό ξέρει να κατευθύνει την επιχείρηση και μέχρι σήμερα την έχει κατευθύνει με πολύ μεγάλη επιτυχία. Μην υποτιμούμε ότι είναι ένας οργανισμός που πραγματοποιεί ετήσια κέρδη πάνω από τριακόσια δισεκατομμύρια (300.000.000.000) δραχμές.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, μπορώ να έχω ένα λεπτό για να ολοκληρώσω; 
ΠΡΟΕΔΡΕΥΩΝ (Κωνσταντίνος Γείτονας): Ασφαλώς, αλλά να μην πάμε παραπάνω, κύριε Μαντέλη, για να προχωρήσει η συζήτηση.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, έχουμε και τις τιμές να συζητήσουμε.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ. Καταλαβαίνω ότι θέλετε να διευκολύνετε το Προεδρείο. Ευχαριστώ για τη βοήθειά σας, νομίζω όμως ότι, για να διευκολυνθείτε όλοι να μιλήσετε, θα πρέπει να κάνουν όλοι οικονομία χρόνου.
ΑΝΑΣΤΑΣΙΟΣ ΜΑΝΤΕΛΗΣ: Θα κλείσω κάνοντας μια μικρή παρατήρηση εκτός χρόνου. Να μου συγχωρήσετε μια αδυναμία. 'Εχω μια ελαφρά δυσχρωματοψία που δεν μου επιτρέπει, κάτω από το φως που έχουμε, να διακρίνω την ώρα που τρέχει στο απέναντι ρολόι.
ΜΙΛΤΙΑΔΗΣ ΕΒΕΡΤ: Είναι ανθρώπινο και το σεβόμαστε.
ΑΝΑΣΤΑΣΙΟΣ ΜΑΝΤΕΛΗΣ: Πράγματι, κύριε 'Εβερτ, είναι πέρα για πέρα ανθρώπινο.
'Ενα λεπτό και τελειώνω. 'Ελεγα για τον ΟΤΕ ότι έχουμε την εντελώς αντίθετη περίπτωση από τα ΕΛΤΑ. Ο ΟΤΕ έχει ένα μεγάλο δυναμισμό, που οφείλεται και στην τεχνολογία, που είναι στην αιχμή της, και στα στελέχη του που ξέρουν να προχωρούν τον ΟΤΕ μπροστά. Αυτά πρέπει να τα αξιοποιήσουμε. Δεν έχει νόημα -και επιμένω σ' αυτό- να περάσουμε τον Ρουβίκωνα του 49% και να πάμε στο 51%, στο 55%, στο 60% για να δώσει ο ΟΤΕ κάποιες μετοχές στο χρηματιστήριο και να εισπράξει κάποια λεφτά. Αναπτύσσει τις δραστηριότητες του και τα τριακόσια δισεκατομμύρια (300.000.000.000) έσοδα που έχει το χρόνο, τα κάνει τριακόσια δέκα (310.000.000.000), τριακόσια πενήντα (350.000.000.000) κλπ. Δεν έχει νόημα να επεκταθεί αυξάνοντας τη διασπορά στο χρηματιστήριο. 'Εχει γίνει ικανοποιητικότατη η διασπορά.
ΜΙΛΤΙΑΔΗΣ ΕΒΕΡΤ: Αφού τα ξαναμάζεψε προεκλογικά.
ΑΝΑΣΤΑΣΙΟΣ ΜΑΝΤΕΛΗΣ: 'Οχι. Για τον ΟΤΕ, όπως ξέρετε, είναι άλλη η πορεία. Εκείνο που χρειάζεται ο ΟΤΕ, αν θέλετε για να ικανοποιήσω και τον κ. 'Εβερτ, για να πάρει και περισσότερη δύναμη, είναι να πάει να ανταγωνιστεί ...
ΠΡΟΕΔΡΕΥΩΝ (Κωνσταντίνος Γείτονας): Αν κάνετε διάλογο και μάλιστα χωρίς την άδεια του Προεδρείου, κύριε Μαντέλη, θα πάμε μακριά. Δεν έχω αντίρρηση να διευκολυνθεί η συζήτηση αλλά...
ΑΝΑΣΤΑΣΙΟΣ ΜΑΝΤΕΛΗΣ: Τελείωσα, κύριε Πρόεδρε.
Εκείνο που χρειάζεται ο ΟΤΕ είναι να πάει να ανταγωνιστεί στην καρδιά του ανταγωνισμού. 'Εχει κάνει βήματα πηγαίνοντας στη Ρουμανία, στην Αρμενία, στη Σερβία, όμως είναι βήματα τα οποία έχουν και το στοιχείο ότι πάμε σε μια αγορά, που μας είναι βολική. Και εκεί πέρα δεν θα ανδρωθεί στον ανταγωνισμό ο ΟΤΕ. Θα ανδρωθεί στην καρδιά του ανταγωνισμού. Και για να πάει εκεί θέλει συμμάχους ισχυρούς, που θα τον εντάξουν σε στρατηγική συμμαχία. Και αυτό επιδιώκεται και γι' αυτό πιστεύω ότι είναι θετική αυτή η ρύθμιση.
Τέλος μια παρατήρηση για τον ΟΠΑΠ. Είχα μιλήσει επί της αρχής και είχα πει ότι πρέπει να συσταθεί ένα ταμείο για την ενίσχυση του ερασιτεχνικού αθλητισμού. Ανταποκρίθηκε θετικά ο Υπουργός Εθνικής Οικονομίας, λέγοντας να συσταθεί ειδικός λογαριασμός επ' αυτού.
Θα ήθελα να επαναλάβω ότι πρώτον θεωρώ πολύ ορθότερο να κάνουμε ένα ταμείο -όχι ένα γραφειοκρατικό οργανισμό, τα ταμεία, όπως ξέρετε, λειτουργούν εντός της ίδιας της υπηρεσίας, τα νομαρχιακά ταμεία παραδείγματος χάρη- που θα έχει οπωσδήποτε πάντοτε δεσμευμένους πόρους που αυτό σημαίνει συνέχεια, συνέπεια και επίταση στο στόχο και στην αποστολή της ενίσχυσης του αθλητισμού.
Και δεύτερον το ταμείο υποχρεωτικά θα πρέπει να λειτουργεί με κάποιους κανόνες διαφανείς και θα δίνει τη δυνατότητα όλοι, ανάλογα με τις ανάγκες και τις δυνατότητές τους, να ενισχύονται απ' αυτό το ταμείο. Ευχαριστώ, κύριε Πρόεδρε και κύριοι συνάδελφοι.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Κωνσταντίνος Γείτονας): Και εγώ ευχαριστώ, κύριε Μαντέλη. Κυρίες και κύριοι συναδελφοι έχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ". Επίσης έχω την τιμή να ανακοινώσω στο Τμήμα ότι οι Υπουργοί Ανάπτυξης και Εξωτερικών κατέθεσαν σχέδιο νόμου "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγκάντα για συνεργασία στον τομέα του Τουρισμού".
Επίσης οι Υπουργοί Περιβάλλοντος, Χωροταξίας και Δημοσίων 'Εργων, Εξωτερικών και Εθνικής Οικονομίας και Οικονομικών κατέθεσαν σχέδιο νόμου "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακίου Μερτζάνι-Τρι Ουράτ".
Θα παραπεμφθούν στις αρμόδιες Διαρκείς Επιτροπές της Ολομέλειας.
Ο Εισηγητής της Νέας Δημοκρατίας κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, κυρία και κύριοι συνάδελφοι, πριν μπω στα επιμέρους κεφάλαια θέλω να κάνω δύο παρατηρήσεις: Η πρώτη παρατήρηση είναι, ότι ο κύριος Υπουργός Εθνικής Οικονομίας, με τη δική μας πίεση ότι δεν έχει ολοκληρωθεί το θεσμικό πλαίσιο του χρηματιστηρίου, είπε: "Μέχρι εδώ ήταν, τελειώσαμε με τα δώδεκα νομοσχέδια".
Σήμερα το πρωί διαβάζω στις εφημερίδες για ένα νέο νομοσχέδιο για την διακυβέρνηση των εταιρειών. 'Ολες οι βασικές του ρυθμίσεις αλλάζουν τη δομή διοίκησης των επιχειρήσεων, που έχουν ακριβώς σχέση με το χρηματιστήριο. Βεβαίως είναι προς την κατεύθυνση που πιέζουμε εμείς, αλλά δεν μπορώ να καταλάβω την άποψη του κυρίου Υπουργού, που μέσα σε είκοσι τέσσερις ώρες διαψεύσθηκε.
'Ενα δεύτερο θέμα που με απασχολεί είναι το θέμα της "COSMOTE". Βλέπω ότι διαφημίζεται κατά κόρον, για την εισαγωγή της στο χρηματιστήριο. Πήρα εδώ ένα σημείωμα, όπου βλέπω ότι ανατέθηκαν, με απευθείας ανάθεση, χωρίς διαγωνισμό, καθήκοντα αναδόχων για το εξωτερικό στις ξένες εταιρείες "Μέριλ Λιντς" και "Σόλομονς Μπάρλεϊ". Χωρίς περιορισμό τιμής διαθέσεως και με αποκλεισμό των ελληνικών χρηματιστηριακών εταιρειών. Αυτά είναι πρωτόγνωρα πράγματα. 'Ετσι θα μπορέσουμε να έχουμε διαφάνεια στο χρηματιστήριο; Το τρίτο που θα ήθελα να πω είναι το θέμα της επιστολής που βλέπω εδώ του κ. 'Εβερτ προς τον κύριο Πρόεδρο της Βουλής. Ο κύριος πρόεδρος της Επιτροπής Κεφαλαιαγοράς βεβαίωσε τον κ. 'Εβερτ και όλους εμάς -σε σχέση με το θέμα της αφαίρεσης αρμοδιοτήτων για τον έλεγχο της νομιμότητας των συναλλαγών στο χρηματιστήριο από τους εισαγγελείς στο δικαστικό συμβούλιο- ότι είχε κάνει αυτός την επιστολή. Και διαπιστώνω σήμερα από επικοινωνία που είχε ο κ. 'Εβερτ με τον κ. Θωμαδάκη ότι τέτοια επιστολή δεν υπήρξε. Αυτή είναι η αξιοπιστία του προέδρου της Επιτροπής Κεφαλαιαγοράς; Την καταθέτω για τα Πρακτικά.
(Στο σημείο αυτό ο Βουλευτής κ. Δημήτριος Ν. Κωστόπουλος καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Κύριε Υπουργέ Εμπορικής Ναυτιλίας, χαίρομαι που είσθε εδώ. Είχαμε ζητήσει να είσθε παρών στο νομοσχέδιο, διότι εμείς πιστεύουμε ότι αυτό το κεφάλαιο, που αφορά την ποντοπόρο ναυτιλία, είναι πάρα πολύ σοβαρό. Πιστεύουμε -όλοι οι 'Ελληνες το πιστεύουν αυτό- ότι η ναυτιλία έχει προσφέρει πάρα πολλά όχι μόνο στην ελληνική οικονομία, αλλά και στην ελληνική προβολή ανά τον κόσμο. Ας μην ξεχνάμε ότι προ ετών ήταν η πρώτη δύναμη στον κόσμο υπό ελληνική σημαία. Τώρα δεν ξέρω πώς τα κατάφερε η Κυβέρνηση και κάθε χρόνο συρρικνωνόμεθα.
Πιστεύουμε, λοιπόν, στη ναυτιλία. Πιστεύουμε ότι πρέπει να μπει στο χρηματιστήριο για να επιτύχει δύο στόχους: Ο ένας στόχος είναι να ενισχυθεί η ποντοπόρος ναυτιλία και ο δεύτερος είναι για να μπουν και οι 'Ελληνες επενδυτές, οι αποταμιευτές, εμμέσως βεβαίως πλην σαφώς, στο παιχνίδι της ναυτιλίας.
Κατ' αρχήν εμείς έχουμε τη διάθεση και θα ψηφίσουμε τις διατάξεις αυτές. Υπάρχουν όμως, κύριε Υπουργέ, πάρα πολλά ερωτήματα: Επιτύχατε και επιτυγχάνετε με το παρόν νομοσχέδιο τη χρυσή τομή να εξασφαλίσετε και την εξεύρεση των χρημάτων για την ποντοπόρο ναυτιλία και να εξασφαλίσετε τους επενδυτές; Είναι γνωστό ότι η ναυτιλία έχει μεγάλους κινδύνους. Εμπεριέχονται υψηλοί κίνδυνοι στη ναυτιλία, διότι τα πλοία μπορεί να είναι κατά το νόμο ακίνητα, είναι όμως κινητά, μεταφέρονται από θάλασσα σε θάλασσα, από κράτος σε κράτος και σε κράτη μάλιστα τα οποία δεν είναι κράτη δικαίου, αλλά επικρατεί αναρχία. Οι τιμές των ναύλων ανεβοκατεβαίνουν ταχύτατα και κατ' επέκταση ανεβοκατεβαίνουν και οι τιμές των πλοίων.
'Ακουσα χθες τον κ. 'Εβερτ που είπε -και πράγματι έτσι είναι, γιατί μου το είπε σήμερα και κάποιος που ασχολείται με τα ναυτιλιακά- ότι μπορεί να δούμε μέσα σε ελάχιστες μέρες αλλαγή τιμής πλοίων μέχρι και 50%.
Μου έλεγε κάποιος σήμερα το πρωί ότι ένα πλοίο που παραγγέλθηκε πέρσι -δεν θυμάμαι την ονομασία του- με τριάντα εκατομμύρια δολάρια είχε πριν από λίγες μέρες το ίδιο δεκαοκτώ εκατομμύρια δολάρια και σήμερα έφτασε στα είκοσι δύο εκατομμύρια δολάρια. Μιλάμε δηλαδή ότι μέσα σ'ένα χρόνο έχασε το 40% ή το 50%, της αξίας του. Τα καράβια πρέπει να είναι κάποιας ηλικίας, και όπως άκουσα εδώ, από κάποιους συναδέλφους και από τον Πρόεδρο της Επιτροπής Κεφαλαιαγοράς, πρέπει να έχουν μέση ηλικία τα δεκαπέντε έτη. Τα ελληνικά καράβια απ'ό,τι πληροφορούμαι, είναι πολύ μεγαλύτερης ηλικίας. Τι θα βάλουμε δηλαδή στο χρηματιστήριο μια εταιρεία ή δυο πιθανόν; Το ουσιαστικό θέμα το οποίο αντιμετωπίζουμε ότι τα 2/3 των έξι πλοίων ή των εξήντα πλοίων που θα συμμετάσχουν στην ΕΕΠΝ, πρέπει να είναι ελληνικής σημαίας. Και το άλλο 1/3 θα πρέπει να είναι ή ευρωπαϊκής σημαίας ή να είναι συμβεβλημένα με το ΝΑΤ.
Αλλά το ερώτημα το οποίο τίθεται είναι, κύριε Υπουργέ, θα ισχύει η διάταξη για το χρόνο εισόδου στο χρηματιστήριο ή θα ισχύει στο διηνεκές; Εκ της πρακτικής, αυτά λένε οι ναυτιλιακοί κύκλοι, δεν μπορεί να είναι στο διηνεκές. Διότι, αν έχει κίνδυνο πτώσεως τιμών των πλοίων ο πλοιοκτήτης, θα πουλήσει και θα μας μείνουν σ'εμάς τα χαρτιά. Διότι λένε και πολύ σωστά ισχυρίζονται και η κοινή λογική το λέει, ότι αν εγώ κινδυνεύω και έχω κάθοδο τιμών, δεν θα περιμένω να έχω τα 2/3 υπό ελληνική σημαία ή συμβεβλημένα με το ΝΑΤ; Θα τα πουλήσω.
'Ενα άλλο πρόβλημα, το οποίο αντιμετωπίζουμε είναι το θέμα, κύριε Υπουργέ, των πληρωμάτων. Δεν είμαι ειδικός, είμαι βουνίσιος, αλλά υποχρεώθηκα να προσαρμοστώ.
ΠΡΟΕΔΡΕΥΩΝ (Κωνσταντίνος Γείτονας): Γιατί δεν το λέτε συγκεκριμένα, ότι είστε Αρκάς, δηλαδή; ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Γείτονες είμαστε! 
ΜΙΛΤΙΑΔΗΣ ΕΒΕΡΤ: Υπάρχουν και εφοπλιστές Αρκάδες.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πολλοί. Βγάλαμε και τέτοιους, φυτρώνουμε παντού εμείς! 'Ακουσα ότι δεν υπάρχουν πληρώματα. 'Ανθρωποι, οι οποίοι είναι στην πιάτσα, μου το είπαν σήμερα. Δεν υπάρχουν πληρώματα για να καλύψουν αυτά τα πλοία τα οποία λέμε να έχουν ελληνική σημαία ή να είναι συμβεβλημένα με το ΝΑΤ. Βλέπουμε, κύριε Υπουργέ, ότι η άποψη των εφοπλιστών, είναι αρνητική δια το νομοσχέδιο. Η άποψη των χρηματιστών είναι αρνητική. Η άποψη πολλών Βουλευτών είναι αρνητική. Διάβασα και έχω τα Πρακτικά εδώ, τις απόψεις όλων των κομμάτων και έχουν επιφυλάξεις. 'Ακουσα και διάβασα στα Πρακτικά την ομιλία του προκατόχου σας. 'Ολοι είναι σφιγμένοι. 'Εχετε ένα κείμενο, κύριε Υπουργέ, που για μένα δεν είναι σωστό, είναι κακογραμμένο νομοτεχνικά, το βλέπετε ότι, αφού γίνει νόμος του κράτους, θα εξασφαλίσει τα συμφέροντα και της ποντοπόρου ναυτιλίας και των επενδυτών και της ελληνικής οικονομίας; Πράγματι θα μπορέσει να εφαρμοστεί ο νόμος; Πράγματι θα εξασφαλιστούν τα διάφορα συμφέροντα ή είναι ένα κείμενο, το οποίο φέρατε διότι έπρεπε να το φέρετε, κάποιοι το ζητούσαν και το φέρατε και καθυστερημένα. Γιατί πρέπει να θυμίσω ότι η Νέα Δημοκρατία εψήφισε το νόμο για την ποντοπόρο ναυτιλία το 1990. Και από τότε ο νόμος αυτός έχει καταστεί κενό γράμμα. 'Επρεπε να γίνει ένα προεδρικό διάταγμα. Βεβαίως δέχομαι ότι υπήρξαν δυσκολίες και βεβαίως, κύριε Υπουργέ, τις δέχομαι και σήμερα τις δυσκολίες.
Επ'αυτών, θα θέλαμε κάποιες απαντήσεις ουσιαστικές, κύριε Υπουργέ, διότι επαναλαμβάνω ότι θα ψηφίσουμε αυτό το θέμα.
Και μια άλλη ερώτηση: Το θέμα των δανειοδοτήσεων. Τα πλοία τα οποία θα εισαχθούν στο χρηματιστήριο θα είναι βεβαρημένα και σε ποιο ποσοστό; Επί της τιμής της ώρας που γίνεται η εκτίμηση της τρέχουσας τιμής; Θα έχει ποσοστό δανεισμού ποσό 40%, 50%, 80% επί της τρέχουσας τιμής; Θα περιλαμβάνονται και τα δύο πλοία που θα είναι υπό ναυπήγηση; 'Oλο αυτό το σύνολο των διατάξεων έχει πάρα πολλά κενά, κύριε Υπουργέ, τα οποία ένα κίνδυνο έχουν: Να μην εφαρμοστεί ποτέ ο νόμος ή αν εφαρμοστεί να έχουμε κινδύνους κυρίως όσον αφορά τους επενδυτές. Πρέπει να σας θυμίσω εδώ ότι στη Νορβηγία η είσοδος της ποντοπόρου ναυτιλίας στο χρηματιστήριο υπήρξε καταστροφική. Αλλά φοβάμαι ότι καταστροφική υπήρξε και είναι -γιατί οι τιμές είναι πάρα πολύ χαμηλά- και στα χρηματιστήρια των ΗΠΑ.
Νομίζω ο κ.'Εβερτ το είπε, ότι οι μετοχές μπήκαν με δέκα δολάρια και σήμερα κυμαίνονται μεταξύ δύο και τεσσάρων δολαρίων. Αυτές οι δύο διεθνείς πρακτικές που τις έχουμε μπροστά μας σε σύγχρονα κράτη, μήπως θα πρέπει να μας οδηγήσουν, στο να δέσουμε ουσιαστικά το νομοσχέδιο; Αυτό είναι το ερώτημα και επαναλαμβάνω θα σας ακούσουμε και εμείς έχουμε τη διάθεση να το ψηφίσουμε.
Τώρα να πάμε και στα άλλα, μια και ο κύριος Πρόεδρος θέλησε να τα συζητήσουμε σήμερα, στα θέματα των αποκρατικοποιήσεων. Δεν ήλθε σε ξεχωριστό νομοσχέδιο, τροπολογίες έφερε ο κύριος Υπουργός και μια τροπολογία μάλιστα μεγάλη, που έπρεπε να είναι χωριστό νομοσχέδιο και αφορά τις αποκρατικοποιήσεις τριών μεγάλων οργανισμών του ελληνικού δημοσίου, με πρώτο και σπουδαιότερο απ'όλα τον ΟΤΕ.
Εδώ έχω μια πρόταση νόμου, κυρίες και κύριοι συνάδελφοι, της 6/9/93. Και στο δεύτερο άρθρο λέει: "Το μετοχικό κεφάλαιο του ΟΤΕ Α.Ε. αποτελείται από μια μετοχή που ανήκει εξ ολοκλήρου στο ελληνικό δημόσιο. Αυτά στις 6 Σεπτεμβρίου 1993, δύο ή τρεις μέρες πριν πέσει η Κυβέρνηση της Νέας Δημοκρατίας και που υπέγραφαν μεταξύ των άλλων ο Κωνσταντίνος Σημίτης και άλλα στελέχη ζώντα και τεθνεώτα του ΠΑΣΟΚ.
Μέσα σε επτά χρόνια αλλάξατε τα πάντα από πλευράς δικής σας ιδεολογίας. Να διαβάσω τα Πρακτικά εδώ τι λένε οι συνάδελφοι, ελάχιστους μήνες μετά την πρόταση νόμου για την αναξιοπιστία του ίδιου του ΠΑΣΟΚ; Να θυμίσω ότι έχουν γίνει τρεις μετοχοποιήσεις του ΟΤΕ, ξεκινήσατε με ένα 15%, αν θυμάμαι, και λέγατε "ποτέ πάνω από 49% στον ιδιωτικό τομέα και πάντα 51% το κράτος"; Να θυμίσω ότι παραμονές εκλογών ο αρμόδιος Υπουργός και σημερινός εισηγητής μίλησε ότι θα πάει στον ιδιωτικό τομέα ο ΟΤΕ και την ίδια μέρα με δηλώσεις του ο κύριος Υπουργός Εθνικής Οικονομίας ήταν πάρα πολύ αυστηρός κατά του κ. Μαντέλη; Την πλήρωσε ο κ. Μαντέλης και την επομένη των εκλογών τα ίδια μας λέγατε. Και δεν πέρασαν κάποιοι μήνες και μας λέτε ότι θα δώσουμε, για να δείτε πόσο συνεπείς είστε σ'αυτό το οποίο λέτε, το 51% και αφήνετε περιθώρια μέχρι 100%. Η πίεση και η σύσταση κάποιας επιτροπής του ΠΑΣΟΚ ήταν εκείνη που έκανε τον Υπουργό μετά από μερικές ώρες να έλθει εδώ και να μας πει όχι 51% και πάνω, αλλά το 33% με 35% θα κρατήσει το δημόσιο και μάλιστα μας το παρουσίασε σαν πλεονέκτημα. Μας θύμισε τον Χότζα με τον εργάτη του, δηλαδή ότι δίναμε ολόκληρο το ποσό, ενώ τώρα δίνουμε λιγότερο ποσοστό και συνεπώς εξασφαλίζουμε και τα συμφέροντα του ΟΤΕ. Ποιον κοροϊδεύουμε, κύριοι συνάδελφοι; Βεβαίως αυτά τα λέω, όχι διότι εμείς είμαστε εναντίον των αποκρατικοποιήσεων -και θα πω πού διαφοροποιούμεθα- αλλά για να δείξουμε την αξιοπιστία του ΠΑΣΟΚ και ποιο ήταν το πρόγραμμά του και πόσο πολύ σύντομα διαφοροποιείται. Εμείς, όσον αφορά τον ΟΤΕ, πιστεύουμε ότι πρέπει να υπάρξει στρατηγικός επενδυτής, να έλθει να βάλει τα χρηματάκια του, να φέρει το σύγχρονο μάνατζμεντ, διότι ο ανταγωνισμός, ο οποίος έρχεται με την απελευθέρωση της αγοράς θα είναι αμείλικτος. Θα πρέπει, λοιπόν, να έλθει κάποιος ειδικός επί του θέματος, να έχει συμφέροντα και να μην είναι "Lynch" και η αγγλική "Βritish Airways", που ήλθε την Ολυμπιακή, τα κονόμησε και έφυγε. Να έχει βάλει λεφτά, να έχει συμφέροντα για να μπορέσει να κρατήσει τον ΟΤΕ, στα επίπεδα τα οποία πρέπει. Και με μια δεύτερη προϋπόθεση, την οποία είπαμε και τονίσαμε κατά κόρον, ότι θα εξασφαλιστούν τα εθνικά συμφέροντα. Ο ΟΤΕ δεν είναι ένας τυχαίος οργανισμός. 'Ολοι γνωρίζουμε ότι υπάρχουν και πρέπει να καλύπτονται και να εξασφαλίζονται τα εθνικά μας συμφέροντα. 'Οπως επίσης πρέπει να εξασφαλισθούν και τα συμφέροντα του προσωπικού.
Τώρα, όσον αφορά τον ΟΠΑΠ κλπ., τα ΕΛΤΑ , είναι το φαινόμενο του ιδίου νομοσχεδίου. Στο ένα ζητάτε μέχρι 66%-67% αποκρατικοποίηση, στο άλλο ζητάτε μέχρι 49% αποκρατικοποίηση και στο τρίτο, ζητάτε μέχρι 49% και στρατηγικό επενδυτή. Αυτό δείχνει το αλαλούμ και το χάος που επικρατεί και κυρίως το οτι δεν υπάρχει σταθερή γραμμή όσον αφορά τον τομέα των αποκρατικοποιήσεων.
Είχαμε κάνει πέρυσι μία πρόταση εδώ και σας είπαμε ότι οι αποκρατικοποιήσεις πρέπει να έχουν ένα ορισμένο πλαίσιο. Το δουλέψαμε αυτό το πλαίσιο, το φέραμε εδώ σαν πρόταση νόμου και ούτε καθίσατε να το συζητήσετε. Το απορρίψατε εξαρχής και άνευ λόγου. Και διαπιστώνουμε ότι, ενώ είχαμε βοηθήσει -και βοηθάμε εμείς- να πάει η χώρα προς τη σωστή κατεύθυνση, εσείς εξακολουθείτε να κάνετε τα αποσπασματικά σας πειράματα. Τα ΕΛΤΑ, λοιπόν, ζητάνε 49% μετοχοποίηση και στρατηγικό επενδυτή. Και αυτό θα το ψηφίσουμε. Είναι προς τη σωστή κατεύθυνση, παρ'όλο που -επαναλαμβάνουμε- δεν είναι στις γραμμές, τις οποίες εμείς πιστεύουμε, των αποκρατικοποιήσεων με στρατηγικούς επενδυτές και κυρίως με το να υπάρχει δυνατότητα ανταγωνισμού, διότι απελευθερώνονται, όπως προείπα, οι αγορές και τα πράγματα θα είναι πάρα πολύ δύσκολα.
Σχετικά με τον ΟΠΑΠ και εδώ διαπιστώνουμε απλώς μια μετοχοποίηση με στόχο να εισπράξει η Κυβέρνηση κάποια χρήματα, τα οποία θα πάνε για τους Ολυμπιακούς Αγώνες. Αφού δεν μπόρεσε να περάσει εκείνο το περίφημο παιχνίδι, που θα είχε γεμίσει η Ελλάδα και θα γελούσε ο κόσμος, πάμε να εισπράξουμε κάποια χρήματα από τη μετοχοποίηση του ΟΠΑΠ. Αν θέλετε είναι ένα μικρό βήμα, δεν λύνει όμως το πρόβλημα. Ο ΟΠΑΠ πρέπει πρώτα-πρώτα να πάψει να είναι ο φορέας των παιχνιδιών.
Διαπίστωσα εδώ ότι κάθε καινούριο παιχνίδι, που θα βγαίνει θα ανατίθεται στον ΟΠΑΠ. Μα δεν μπορεί το κράτος να είναι πλέον επιχειρηματίας ΛΟΤΤΟ και τυχερών παιχνιδιών. Αυτά θα πρέπει να δίδονται στον ιδιωτικό τομέα, πάντα όμως με διαφάνεια -γιατί μέχρι τώρα όπου τα δώσατε πάντα με αδιαφάνεια τα δώσατε- με βασικό στόχο, επαναλαμβάνω, ο ΟΠΑΠ να έχει έναν έλεγχο σαν κράτος, αλλά όχι να είναι και ο φορέας των τυχερών παιχνιδιών.
Το κράτος σαν επιχειρηματίας απέτυχε. Πολύ περισσότερο θα αποτυγχάνει -και αποτυγχάνει- και σαν επιχειρηματίας των τυχερών παιχνιδιών.
'Οσον αφορά δε το θέμα του ταμείου για το οποίο ο κύριος Υπουργός είπε, πρέπει να θυμίσω ότι βεβαίως πρέπει να χρηματοδοτείται ο αθλητισμός. Δεν πρέπει όμως να χρηματοδοτείται, όπως εγένετο μέχρι σήμερα, μόνο κομματικά. Πρέπει από το ταμείο που θα ιδρυθεί και που θα έχει στόχο τη χρηματοδότηση του αθλητισμού, να γίνεται η χρηματοδότηση με αντικειμενικά κριτήρια και όχι μόνο με κομματικά κριτήρια.
Κυρίες και κύριοι συνάδελφοι, λυπάμαι διότι τέτοια μεγάλα νομοσχέδια έρχονται με τροπολογίες και λυπάμαι διότι η Κυβέρνηση τα φέρνει με αποσπασματικές και μόνο διατάξεις.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Κωστόπουλε.
Το λόγο έχει ο κ. Τζέκης, ειδικός αγορητής του Κομμουνιστικού Κόμματος Ελλάδας.
ΑΓΓΕΛΟΣ ΤΖΕΚΗΣ: Κύριε Πρόεδρε, θα ήθελα μια άνεση χρόνου. 
ΠΡΟΕΔΡΕΥΩΝ (Κωνσταντίνος Γείτονας): Θα έχετε μια άνεση. Οι προηγούμενοι εισηγητές μίλησαν δεκαεπτά με δεκαοκτώ λεπτά και εκεί περίπου θα κινηθείτε.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρία και κύριοι συνάδελφοι, με το δεύτερο κεφάλαιο και συγκεκριμένα με τα άρθρα 10 έως 24 αντιμετωπίζεται η ανάγκη του εφοπλιστικού κεφαλαίου, που είναι επενδεδυμένο στην ποντοπόρα ναυτιλία, να κάνει διεύρυνση του κεφαλαίου του, μέσω της εισαγωγής στο χρηματιστήριο, διατηρώντας όμως ταυτόχρονα και τις προνομιακές ρυθμίσεις που έχει, όσον αφορά τα φορολογικά και χωρίς να ανατρέπει βέβαια το υπάρχον νομικό ιδιοκτησιακό καθεστώς, που το χαρακτηρίζει.
Για το σκοπό αυτό εισάγεται η μορφή της εταιρείας επενδύσεων στην ποντοπόρο, η οποία αφ' ενός έχει τη δυνατότητα να εισαγάγει τις μετοχές στο χρηματιστήριο, αφ' ετέρου επενδύει σε πλοιοκτήτριες ή διαχειρίστριες εταιρείες αποκτώντας τουλάχιστον το 50% των μετοχών τους. Αυτό αναφέρει το άρθρο 12.
Στις εταιρείες επενδύσεων στην ποντοπόρο ναυτιλία επεκτείνεται το προνομιακό φορολογικό καθεστώς, που αφορά τις πλοιοκτήτριες και διαχειρίστριες εταιρείες. Είναι η πολιτική που ακολουθεί η Κυβέρνηση απέναντι στο εφοπλιστικό κεφάλαιο. Αυτό αναφέρεται στο άρθρο 23.
'Ετσι η δυνατότητα συγκεντρωποίησης κεφαλαίων για τις πλοιοκτήτριες και διαχειρίστριες εταιρείες παρακάμπτουν τους σκοπέλους, από τις υποτιθέμενες δικλείδες για προσωποποίηση ευθυνών και μπαίνουν στην κεφαλαιαγορά.
Η διαδικασία αυτή σε συνθήκες απελευθέρωσης κεφαλαιαγοράς στην Ευρωπαϊκή 'Ενωση, δίνει ορισμένη προστασία στα κεφάλαια της ποντοπόρου ναυτιλίας της Ευρωπαϊκής 'Ενωσης και κυρίως, αν θέλετε, στην Ελλάδα, η οποία κατέχει και την παγκόσμια θέση έναντι των άλλων αγορών. Γι' αυτό το άρθρο 24 αναφέρεται σε μια σειρά περιορισμών. Και εδώ πραγματικά η Κυβέρνηση επικαλείται την παγκοσμιοποίηση, αλλά και η Ευρωπαϊκή 'Ενωση, προκειμένου να δώσει προνόμια προς το εφοπλιστικό κεφάλαιο και στο άλλο κεφάλαιο, αλλά επικαλείται και την παγκοσμιοποίηση, όσον αφορά την ανταγωνιστικότητα για να εισάγει νόμους αντεργατικούς και συγκεκριμένα στον τομέα της ναυτιλίας για τους ναυτεργάτες. Βλέπουμε δηλαδή τα δύο μέτρα και τα δύο σταθμά.
Οι εφοπλιστές στις νέες συνθήκες έντασης του ανταγωνισμού, με στόχο και κίνητρο το κυνηγητό του υπερκέρδους, εκτός από τον παραδοσιακό δρόμο συσσώρευσης κεφαλαίων, που γίνεται από την εκμετάλλευση των ναυτεργατών, ενδιαφέρεται άμεσα να αντλήσει κεφάλαια και μέσα από το χρηματιστήριο. Στη διαδικασία αυτή ενδιαφέρονται να προσελκύσουν ακόμη και τις μικρές αποταμιεύσεις των εργαζομένων, των λεγομένων μικροεπενδυτών, που αντικειμενικά δεν μπορούν να γνωρίζουν το χαρακτήρα της ναυτιλιακής επιχείρησης, που δραστηριοποιείται στα ποντοπόρα πλοία, τα μυστικά της εφοπλιστικής ασυδοσίας, το πλήθος των κινδύνων που αντιμετωπίζει μία τέτοια επένδυση.
Επομένως η υποτιθέμενη προστασία της επένδυσης, που παρέχεται με την παράγραφο 3 του άρθρου 24, παραδείγματος χάρη σχετικά με ορισμένες δεσμεύσεις μετοχών άνω του 5% επί του μετοχικού κεφαλαίου της εταιρείας για μη διάθεση του 50% του συνόλου των μετοχών, που κατέχουν από την έναρξη της διαπραγμάτευσης των μετοχών στο χρηματιστήριο και επί δύο έτη, στο μεγαλύτερό τους μέρος αναιρείται με τις εξαιρέσεις της παραγράφου 4 του ιδίου άρθρου, δηλαδή του άρθρου 24.
Επιπλέον το όλο λογιστικό καθεστώς, που διέπει τις πλοιοκτήτριες εταιρείες, καθιστά τουλάχιστον τυπικές, αν όχι διαδικασίες συγκάλυψης, τις ελεγκτικές διαδικασίες του άρθρου 12 παράγραφοι β, γ, δ και ε, οι οποίες σε καμία περίπτωση δεν αντιμετωπίζονται σαν προστασία των μικροεπενδυτών σε περίπτωση εκτίμησης.
Εάν λάβουμε ακόμα υπόψη ότι τις εκτιμήσεις μπορούν να τις κάνουν και επενδυτικές τράπεζες, αντιλαμβανόμαστε ότι θα είναι ευχερές να υπερεκτιμούν, αλλά και να υποεκτιμούν, ανάλογα βέβαια με τα συμφέροντά τους, τις αξίες πλοιοκτητριών που έχουν ήδη χρηματοδοτήσει, ώστε με ευχέρεια να εισπράξουν τα δάνεια που έχουν χορηγήσει στα υπό εκτίμηση πλοία.
Πρέπει να σημειώσουμε επίσης ότι η εισαγωγή στο χρηματιστήριο, γίνεται παράλληλα με την ενίσχυση της φιλοεφοπλιστικής πολιτικής της Κυβέρνησης και την παροχή νέων προνομίων προς το εφοπλιστικό κεφάλαιο σε βάρος των ναυτεργατών και των δικαιωμάτων τους. Το αποκαλούμενο δηλαδή θεσμικό πλαίσιο, που εξασφαλίζει την ασυδοσία στο εφοπλιστικό κεφάλαιο και στηρίζεται στον αποικιακό ν. 2687/53, 67/75, 69/67 και σε άλλους, όχι μόνο δεν αλλάζει, αλλά δυναμώνει, δυναμώνοντας την ασυδοσία του ανεξέλεγκτου της λειτουργίας και της δραστηριότητας των ναυτιλιακών επιχειρήσεων.
Σε αυτά τα πλαίσια αρχίζει η συζήτηση για την εισαγωγή στο χρηματιστήριο.
Τι ισχύει από την άποψη νομοθετικού ιδιοκτησιακού καθεστώτος στην ποντοπόρο ναυτιλία; Αριθμός ποντοπόρων πλοίων είναι νηολογημένα στο ελληνικό νηολόγιο, δηλαδή στην ελληνική σημαία, σύμφωνα με το άρθρο 13 περί εγκριτικών πράξεων νηολόγησης του αποικιακού ν. 2687/53, δηλαδή το εφοπλιστικό κεφάλαιο είναι κράτος εν κράτει. Αριθμός ποντοπόρων πλοίων υπό ξένη σημαία είναι ασφαλισμένα στο ΝΑΤ, αλλά κινούνται στα πλαίσια της νομοθεσίας του κράτους, αλλά και της σημαίας, παραδείγματος χάρη Παναμά, Λιβερία και άλλα.
Οι κίνδυνοι, λοιπόν, για τα πλοία αυτά είναι πολλαπλάσιοι. Αυτό αναφέρεται στο άρθρο 11 παράγραφος 12.
Η εφοπλιστική, λοιπόν, ασυδοσία για τα πλοία υπό ελληνική σημαία συνδέεται με το γεγονός ότι η έδρα της ναυτιλιακής εταιρείας, στην οποία ανήκει το πλοίο, βρίσκεται στο εξωτερικό με τη μορφή θυρίδας. Κατά κανόνα κάθε πλοίο ανήκει σε εταιρεία με έδρα το εξωτερικό και η διαχείριση γίνεται στο γραφείο του Πειραιά ή του Λονδίνου.
Η εμπειρία μέχρι τώρα λέει ότι σε περιπτώσεις χρεοκοπίας, δέσμευσης από τράπεζες κλπ. λόγω οφειλών, αρχίζει μια οδύσσεια για να πάρουν οι όποιοι ναυτεργάτες κλπ. τα χρήματά τους, αφού κανείς δεν αναλαμβάνει την ευθύνη και χρήματα πολλές φορές εισπράττονται, αφού τελειώσει ο πλειστηριασμός του πλοίου. Η εμπειρία δηλαδή με το βαποράκι της κοκαϊνης που ζήσαμε, δίνει μια διάσταση της περιπέτειας των επενδυτών.
Ο χαρακτήρας του πλοίου και η ασυδοσία που επικρατεί, δεν διασφαλίζουν σε καμιά περίπτωση την ασφάλεια των επενδυτών και είναι απάτη η αναφορά περί δήθεν εγγυήσεις υψηλού κινδύνου, λειτουργίας, διαφάνειας κλπ.
Κατά τη διαδικασία αποτίμησης των στοιχείων της ναυτιλιακής εταιρείας δεν έχουν υποχρέωση να δημοσιεύουν ισολογισμούς, όπως γνωρίζουμε.
H αποτίμηση είναι ουτοπία. Οι ποντοπόροι εφοπλιστές καταβάλλουν ελάχιστη φορολογία ανάλογα με τη χωρητικότητα σαν βάση του πλοίου και όχι σύμφωνα με τα κέρδη τους. Ασφάλιση από κινδύνους πυρός, πολεμικούς κινδύνους, ρύπανση κλπ. πιστεύουμε σε λίγο ότι δεν εξασφαλίζεται με αυτόν τον τρόπο η αποζημίωση των επενδυτών, γιατί είναι μακροχρόνιες δικαστικές διοικητικές διαδικασίες και αυτά αναφέρονται στο άρθρο 14. Και είναι συγκεκριμένο το παράδειγμα του πλοίου με τα όσα τραγικά συνέβησαν στον Ευβοϊκό Κόλπο, που όλοι εκεί διαπιστώσαμε ότι δεν ήταν ασφαλισμένο, με τραγικές συνέπειες βέβαια και για το περιβάλλον, αλλά και για τον εργάτη που χάθηκε μέσα στο πλοίο.
Πιστεύουμε δηλαδή ότι όλα αυτά τα κεφάλαια έχουν ένα στόχο, το πώς να αντλήσουν ακόμα περισσότερα κεφάλαια οι εφοπλιστές, μέσα από τις διάφορες επενδύσεις, που μπορούν να κάνουν, προκειμένου να αυξήσουν παραπέρα τα κέρδη τους.
Για το άρθρο 24 έχουμε το εξής αξιοσημείωτο. Αναφέρει στους περιορισμούς ότι απαγορεύεται η αγορά, η πώληση ή η εκποίηση ποντοπόρων πλοίων των πλοιοκτητριών εταιρειών, στις οποίες εταιρείες έχουν συμμετοχή πρόσωπα, που είναι ιδρυτές, μέτοχοι, μέλη του διοικητικού συμβουλίου, γενικοί διευθυντές, συγγενείς μέχρι τρίτου βαθμού, εκτός αν δοθεί η έγκριση από τη γενική συνέλευση της εταιρείας, στην οποία δεν αντιτάσσεται μειοψηφία πάνω από το 1/3 των μετοχών. Και βέβαια εδώ είναι το παράδοξο ότι η αρμόδια νομοτεχνική υπηρεσία εδώ επισημαίνει το καινοφανές γεγονός, ότι δηλαδή εάν δεν είναι το 1/3, τότε μπορεί να το κάνει.
Εδώ εμείς λέμε το εξής. Μέσα από τις διαδικασίες συμμαχιών, που δημιουργούνται μέσα στην εταιρεία, καταλαβαίνετε ότι είναι πολύ εύκολο να εξαιρείται συνέχεια το 50%. Και σε αυτήν την παράγραφο φαίνεται, δηλαδή, ότι όλο το νομικό πλέγμα είναι το πώς θα διευκολύνει το εφοπλιστικό κεφάλαιο.
Διαφωνούμε με τη Νέα Δημοκρατία που λέει ότι υπάρχουν κενά στο νομοσχέδιο. Δεν υπάρχουν κενά. Εκείνο που ζήτησαν οι εφοπλιστές ήταν να έχουν καλύτερους όρους, προκειμένου να μπουν στο νομοσχέδιο. Αυτή ήταν η διαφορά τους. Δεν είπαν ότι δεν θέλουν να μπουν. Είπαν "θέλουμε να μπούμε, αλλά με τους όρους που εμείς θέλουμε". Δηλαδή, πιέζουν για ακόμα χειρότερους όρους πιστεύουμε εμείς και της οικονομίας και των επενδυτών. Σ' αυτό το σημείο θα ήθελα να κάνω μία παρέμβαση γιατί συζητάμε για το νομοθετικό πλαίσιο που μέσα εκεί δρα ασύδοτα το εφοπλιστικό κεφάλαιο, αλλά από την άλλη πλευρά είναι και οι ναυτεργάτες, που είναι ένα βασικό σημείο για την ανάπτυξη της ναυτιλίας.
Τί ισχύει για αυτούς; Ποιό νομοθετκό πλαίσιο υπάρχει και διατηρείται; Υπάρχει το βασιλικό διάταγμα του 1920. Υπάρχουν οι αυταρχικοί κανονισμοί εργασίας. Υπάρχουν τα πειθαρχικά συμβούλια, υπάρχει ο αντεργατικός νόμος του 1976, που είναι σε ισχύ μέχρι σήμερα και εξαιρεί τους ναυτεργάτες από το ν. 1264/82. Και αυτό βέβαια δεν έγινε τυχαία. Εγινε με την απαίτηση του εφοπλιστικού κεφαλαίου. Και σ' αυτό το σημείο βέβαια είναι ο εκσυγχρονισμός ότι μπορεί μέσα από το θεσμικό πλαίσιο να δίνει προνόμια προς το εφοπλιστικό κεφάλαιο, αλλά προς την πλευρά των ναυτεργατών βρισκόμαστε στην εποχή του Μεσαίωνα. Και σ' αυτό το σημείο ο Υπουργός Εμπορικής Ναυτιλίας χρησιμοποιεί εάν θέλετε και ένα παλιό σύνθημα των εφοπλιστών "ισχυρή ναυτιλία - ισχυρή Ελλάδα". Μ' αυτό όμως εννοεί, κατά τη δική μας γνώμη, ισχυρό εφοπλιστικό κεφάλαιο, ασυδοσία, συσσώρευση πλούτου, για τους εφοπλιστές. Σημαίνει ταυτόχρονα πολλά προβλήματα για τους ναυτεργάτες. Αύξηση της έντασης και εκμετάλλευση της εργασίας από το εφοπλιστικό κεφάλαιο.
Μ' αυτήν τη φιλοεφοπλιστική πολιτική μπορεί η Κυβέρνηση να υπερηφανεύεται ότι η ναυτιλία κατατάσσεται στην κορυφή της παγκόσμιας ναυτιλίας. Να δίνει συγχαρητήρια στους εφοπλιστές και συγχρόνως νέα προνόμια, όπως με το παρόν νομοσχέδιο. Να υποτιμάει όμως τους βασικούς συντελεστές της παραγωγής αυτού του πλούτου, που είναι οι ναυτεργάτες και να συνεχίζει γι' αυτούς την αντεργατική πολιτική, με τις διαδοχικές μειώσεις των οργανισμών συνθέσεων κλπ., με τον αφελληνισμό της ναυτιλίας, με την κάλυψη της μεσιτίας, δηλαδή σύγχρονο δουλεμπόριο, με τη μετατροπή του γραφείου ευρέσεως ναυτικής εργασίας, σε συμπλήρωμα του δουλεμπορικού κυκλώματος, με την καθήλωση μισθών και συντάξεων, με την επιδείνωση των συνθηκών διαβίωσης και εργασίας στα πλοία, με τη στήριξη της εφοπλιστικής συνεργασίας, με την υποβάθμιση της ιατρικής και φαρμακευτικής περίθαλψης και τελικά με την κλοπή που γίνεται, γιατί δεν καταθέτει το εφοπλιστικό κεφάλαιο τις εισφορές των ΝΑΤ. Και γνωρίζουμε όλοι ότι για το 1999 ήταν αρκετά δισεκατομμύρια δραχμές και μέχρι τώρα γνωρίζουμε ότι είναι εκατόν σαράντα δισεκατομμύρια (140.000.000.000) δρχ.
Αυτά τα αιτήματα είναι γνωστά στον κύριο Υπουργό. Εχουν σταλεί από τις ενώσεις Τεμέν και Στέφενσον και βέβαια το τελευταίο έχει σταλεί και με εξώδικο γιατί ζητάνε πραγματικά την ουσιαστική επίλυση αυτών των προβλημάτων.
Εάν τα πλοία έχουν προπέλα και φεύγουν το ζήτημα δεν είναι να συμπαρασύρουν μαζί τους και όλη τη χώρα. Η χώρα παραμένει εδώ. Εκτός από το εφοπλιστικό κεφάλαιο, υπάρχει και ο εργαζόμενος λαός.
Εάν, λοιπόν, θέλουμε την ανεργία στους ναυτεργάτες, την ανεργία στους εργάτες, τον αφανισμό των μικρομεσαίων αγροτών, τότε δεν θα παραμείνει κανείς σ' αυτήν τη χώρα να την υπερασπιστεί και όταν εσείς προβάλλετε και εθνικούς κινδύνους. Αυτά τα ζητήματα ήταν για το πρώτο θέμα.
Θα ήθελα τώρα να τοποθετηθώ στο άρθρο 26 για τον ΟΤΕ.
Η σημερινή τροπολογία για μας δεν είναι ένα ξάφνιασμα. Πιστεύουμε ότι είναι ένα τελευταίο βήμα, που γίνεται για το οριστικό ξεπούλημα της στρατηγικής αυτής επιχείρησης του ΟΤΕ.
Θέλουμε να υπενθυμίσουμε την τακτική της σαλαμοποίησης της Κυβέρνησης που από το 1993 με εκείνη την τροπολογία που είχε καταθέσει -το τονίσαμε και στη συζήτηση επί της αρχής- θέλει να παραμείνει στο δημόσιο με μία μετοχή. Να είναι δηλαδή κάτω από την κατοχή του δημοσίου αυτή η μετοχή για να μην παραδοθεί, όπως έλεγε αυτή η τροπολογία, στα χέρια των ξένων. Βλέπουμε μέσα σε 7 χρόνια να αλλάζει την θέση αυτή και να γίνεται μία σταδιακή παραχώρηση μετοχών στο ιδιωτικό κεφάλαιο για να έρθει η σημερινή συγκεκριμένα τροπολογία να μιλάει ότι παραχωρούμε πάνω από το 51% στο στρατηγικό επενδυτή.
Το ζήτημα που ανέλυσε ο Υπουργός, κύριος Παπαντωνίου, ήταν ότι μπορεί με το 33%, που μένει στα χέρια του ΟΤΕ, να έχει την διοίκηση ο ΟΤΕ στα χέρια του. Με μία διαφορετική πολιτική και με μία διαφορετική εξουσία σε αυτήν τη χώρα ίσως κάτι να γινόταν. Αλλά, με τα δεδομένα που επικρατούν μέσα στη χώρα με αυτήν την αποκρατικοποίηση και το ξεπούλημα του πλούτου που γίνεται, πιστεύουμε ότι μάλλον θα ήθελε να παραπλανήσει, όχι εμάς βέβαια, αλλά τους εργαζόμενους που βρίσκονται στο δρόμο, την κοινή γνώμη για όσα ψέμματα έχει πει μέχρι τώρα και σαν Υπουργός και σαν Κυβέρνηση και ο Πρωθυπουργός και όλοι οι Υπουργοί που συμμετέχουν σ' αυτήν την Κυβέρνηση. Γιατί με το να λες προεκλογικά ότι θα παραμείνει το 51% κάτω από τον έλεγχο του δημοσίου, δεν κάνεις τίποτε άλλο, παρά να παραπλανείς το λαό για να υφαρπάξεις την ψήφο του.
Δεν παραδίνει μόνο τον ΟΤΕ. Γνωρίζουμε ότι ο ΟΤΕ έχει θυγατρικές εταιρείες που πραγματικά είναι κερδοφόρες, όπως είναι "COSMOTE", "OTENET", κλπ. που και αυτές μέσω του χρηματιστηρίου οδεύουν προς την ιδιωτικοποίηση.
Ο ΟΤΕ έχει κάνει διείσδυση στα Βαλκάνια. Εμείς λέμε ότι είναι μία ιμπεριαλιστική διείσδυση, γιατί με τους όρους που γίνεται δεν εξασφαλίζονται τα συμφέροντα των εργαζομένων εκεί, των λαών που είναι εκεί, προκειμένου βέβαια να είναι πρωτοπόρος σ' αυτήν την ιμπεριαλιστική διείσδυση και ο ΟΤΕ γιατί μέσα από το 51% και πάνω από το 51% που θα χορηγηθούν μέχρι το 67% καταλαβαίνουμε όλοι, ότι όλη αυτή η περιουσία και μέσα στη χώρα μας και στις άλλες χώρες θα περιέλθει σε συγκεκριμένα πολυεθνικά συμφέροντα.
Θέλουμε να τονίσουμε ότι ευθύνες έχουν και άλλες πολιτικές και συνδικαλιστικλές δυνάμεις, που είχαν συμφωνήσει στην ουσία με την παραχώρηση 49%, ενώ όλοι γνώριζαν ότι έρχεται το οριστικό ξεπούλημα του ΟΤΕ. Είναι γεγονός ότι μέσα σε αυτήν την αίθουσα συμφωνήθηκε, υπογράφηκε η συνθήκη του Μάαστριχτ, που προέβλεπε την απελευθέρωση των τηλεπικοινωνιών.
Οσον αφορά τα ελλείμματα του ασφαλιστικού φορέα των εργαζομένων, που αναφέρεται η δεύτερη παράγραφος, είναι γνωστό ότι το ΤΑΠ ΟΤΕ, είναι στα πρόθυρα της χρεωκοπίας, γιατί ακριβώς δεν έχετε δώσει μέχρι τώρα αυτά τα οποία όφειλε να δώσει το δημόσιο και έρχεστε τώρα να πείτε ότι θα καλύψει από τον προϋπολογισμό τα ελλείμματα αυτά. Βέβαια αυτό το κάνετε σκόπιμα για να πείτε στους εργαζόμενους ότι είμαστε φιλεργατικοί και ότι θα τους καλύψετε και αυτά τα ελλείμματα.
Είναι γνωστό βέβαια ότι η Κυβέρνηση δεν χρωστάει μόνο σε αυτό το ταμείο. Χρωστάει εκατοντάδες, τρισεκατομμύρια μπορούμε να πούμε, σε όλα τα ασφαλιστικά ταμεία, μηδενός εξαιρουμένου.
Με αυτήν την παράδοση του ΟΤΕ στα χέρια των ιδιωτών, πολυεθνικών, μονοπωλιακών συγκροτημάτων παραδίνεται, αν θέλετε, και η ασφάλεια αυτής της χώρας.
Σε προηγούμενα νομοσχέδια, που πέρασε μέσα από τη Βουλή η Κυβέρνηση, πραγματικά ήταν βήματα για το άρθρο που συζητάμε σήμερα. Με το σχέδιο νόμου για την οργάνωση και λειτουργία των τηλεπικοινωνιών που συζητήθηκε και ψηφίστηκε, πιστεύουμε ότι καταργείται η δυνατότητα του κράτους που είχε με το ν. 2246/94 άρθρο 1 παράγραφος 4 σε περίπτωση πολέμου ή επιστράτευσης δεν μπορεί να θέσει υπό τη διοίκησή του τις τηλεπικοινωνιακές δραστηριότητες οποιουδήποτε φορέα ή επιχείρησης.
Επίσης εκείνος ο νόμος υποχρεώνει τον ΟΤΕ να παρέχει την υποδομή του στις άλλες επιχειρήσεις με τίμημα κόστους για τέσσερα χρόνια, όπως ορίζει η Εθνική Επιτροπή Τηλεπικοινωνιών και Ταχυδρομείων. Βέβαια με αυτο το ζήτημα, πιστεύουμε ότι καταργειται τελικώς η πλήρης εποπτεία του ΟΤΕ απο το ανάλογο Υπουργείο. Είναι ένα βασικό στοιχείο αυτό για να αποδειχθεί για μια ακόμα φορά ότι η Κυβέρνηση αυτή έχει μία καθαρά φιλομονοπωλιακή κατεύθυνση και δεν διστάζει να ξεπουλήσει τέτοιες επιχειρήσεις, που είναι στρατηγικής εθνικής σημασίας και για την οικονομία, αλλά και για την προστασία της χώρας.
Για τα ΕΛΤΑ και για τον ΟΠΑΠ θέλω να πω ότι είναι και αυτή μία σταδιακή ιδιωτικοποίηση. Τα παραδίδετε στο ιδιωτικό κεφάλαιο και ξεκινάτε με μία μορφή, την οποία ήδη είχατε εφαρμόσει για τον ΟΤΕ. Την ονομάζετε μετοχοποίηση μέχρι 49%. Εμείς λέμε ότι είναι ξεπούλημα αυτών των δημοσίων οργανισμών στα χέρια του ιδιωτικού κεφαλαίου με το γνωστό επιχείρημα, όπως ειπώθηκε εδώ, για τον εκσυγχρονισμό και τη λειτουργία των ΕΛΤΑ με τους κανόνες της ελεύθερης αγοράς, λες και μέχρι σήμερα είχαμε σοσιαλιστική οικονομία και λειτουργούσαν προς όφελος γενικότερα της εθνικής οικονομίας και του λαού οι οποιεσδήποτε οργανώσεις και όχι για τα συμφέροντα συγκεκριμένων πολυεθνικών εταιρειών, αλλά και εταιρειών που δρουν μέσα στον ελληνικό χώρο και είναι οι διάφορες εταιρείες, που μέσα από συμβάσεις προμηθειών παίρνουν και απομυζούν τεράστια χρηματικά ποσά μέσα από αυτές τις επιχειρήσεις.
Ο ΟΤΕ είναι ένα τέτοιο παράδειγμα. Ενώ πήγαινε να δημιουργήσει μία προμηθευτική εταιρεία για διάφορα υλικά, εκείνο καταργήθηκε και είναι γνωστό βέβαια ότι οι προμήθειες παραδόθηκαν στην "ΙΝΤΡΑΚΟΜ".
Παραδίδεται, λοιπόν, και το 49% των ΕΛΤΑ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να ολοκληρώσετε στα είκοσι λεπτά.
ΑΓΓΕΛΟΣ ΤΖΕΚΗΣ: Τελειώνω σε δύο λεπτά.
Αναφέρει μάλιστα ότι η συμμετοχή του ελληνικού δημοσίου επί του εκάστοτε μετοχικού κεφαλαίου δεν μπορεί να είναι κατώτερη του 51%. Μα, και πάλι έρχεσθε εδώ να κοροϊδέψετε τους εργαζόμενους και την κοινή γνώμη ευρύτερα. Δεν παραδειγματιστήκατε με το τι γίνεται στον κόσμο γι' αυτούς που αγωνίζονται σε όλες τις επιχειρήσεις; Ο κόσμος γελάει με τα καμώματά σας. Δηλαδή είναι δύσκολο να έρθετε αύριο πάλι με μία τροπολογία και να πείτε ότι στα ΕΛΤΑ και στον ΟΠΑΠ παραδίνετε πάνω από το 51%; Νομίζετε ότι γίνεται πιστευτή αυτή η τακτική της Κυβέρνησης, η τακτική της κοροϊδίας; Πιστεύουμε ότι και εδώ ο χαρακτήρας των ΕΛΤΑ αλλάζει, αφού πλέον και το καταστατικό του τροποποιείται σύμφωνα με τις νομοθετικές διατάξεις για τις Α.Ε. Μάλιστα με την παράγραφο 5, εξαιρείται από τις διατάξεις της νομοθεσίας για δημόσια έργα, προμήθειες, ανάθεση μελετών. Και αυτές τις αναθέσεις θα τις κάνει λέει μέσα απο έναν κανονισμό, τον οποίο κανονισμό θα δημιουργήσει το Δ.Σ. των ΕΛΤΑ και θα τον εγκρίνει το αρμόδιο Υπουργείο. Δηλαδή η διαφάνεια θα υπάρξει με το να μην είναι μέσα στο θεσμοθετημένο πλαίσιο, που θα υπήρχε κάποια περίπτωση παρέμβασης; Ποιος κανονισμός θα είναι αυτός που θα προστατεύσει τη διαφάνεια; Το Δ.Σ. με τον Υπουργό θα αναθέτουν τις προμήθειες, τα έργα όπου θέλουν.
Για τον ΟΠΑΠ είναι γνωστή η πολιτική που ακολουθείται και θέλουμε να τονίσουμε ότι παραχωρείται για είκοσι χρόνια στον ΟΠΑΠ, ο οποίος μπορεί από μόνος του ή με τρίτους να έχει τα παιχνίδια τα οποία ορίζει αυτή η παράγραφος.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Τζέκη.
ΑΓΓΕΛΟΣ ΤΖΕΚΗΣ: Ολοκληρώνω, κύριε Πρόεδρε. Είπα σε δύο λεπτά.
ΠΡΟΕΔΡΕΥΩΝ (Κωνσταντίνος Γείτονας): Κάθε φορά τα δύο λεπτά μεταφέρονται.
ΑΓΓΕΛΟΣ ΤΖΕΚΗΣ: Τι να κάνουμε; Πρέπει να αναφερθούμε σε τόσο μεγαλειώδη ζητήματα μέσα σε είκοσι λεπτά.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Πλειοψηφίας μίλησε δεκαοκτώ λεπτά, ο εισηγητής της Αξιωματικής Αντιπολίτευσης δεκαεπτά και εσείς έχετε πάει ήδη στα είκοσι ένα λεπτά.
ΑΓΓΕΛΟΣ ΤΖΕΚΗΣ: Αφήστε να ακουστεί η άποψή μας γι' αυτά τα θέματα. 
ΝΙΚΟΛΑΟΣ ΓΚΑΤΖΗΣ: Ο εισηγητής της Πλειοψηφίας συμφωνεί, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Να ακουστεί ευχαρίστως. Σας έδωσα μεγάλη άνεση χρόνου. Για την κερδοσκοπία στην οποία αναφέρεσθε θέλω να σας πω κάτι μετά.
ΑΓΓΕΛΟΣ ΤΖΕΚΗΣ: Με την παράγραφο 5 εδάφιο γ ο εσωτερικός κανονισμός οργάνωσης, διάρθρωσης και λειτουργίας των υπηρεσιών του ΟΠΑΠ, καταρτίζεται με απόφαση του Δ.Σ., χωρίς να θίγονται τα εργασιακά δικαιώματα του προσωπικού. Είναι δυνατόν να μη θιγούν τα εργασιακά δικαιώματα. Η Κυβέρνηση ετοιμάζεται να φέρει νομοσχέδιο για τα εργασιακά δικαιώματα όλου του εργαζόμενου λαού. Τελικά πού είναι η περιβόητη συμμετοχή των εργαζομένων; Γιατί να μην αναφέρεται μέσα σ' αυτήν την παράγραφο ότι οποιαδήποτε αλλαγή του Κανονισμού θα γίνει με τη συμμετοχή και τη σύμφωνη γνώμη των εργαζομένων; Πού είναι αυτή η περίφημη συμμετοχή των εργαζομένων; Τελειώνω με το εξής. Είναι ευνόητο ότι εμείς καταψηφίζουμε το δεύτερο κεφάλαιο του νομοσχεδίου με τα τρία άρθρα, όπως σας ανέφερα. Είναι συγκεκριμένο ότι απευθυνόμαστε στον ελληνικό λαό λέγοντάς του ότι εκείνο που πρέπει να κάνει πλέον είναι να πάρει την υπόθεση στα χέρια του. Μαζί με τους εργαζόμενους στις ΔΕΚΟ, στο δημόσιο, να ξεσηκωθεί και ο υπόλοιπος ελληνικός λαός, γιατί αυτές οι επιχειρήσεις μέσα από μία άλλη πολιτική, μέσα απο μία άλλη πολιτική εξουσία, όπως λέμε εμείς, μέσα από μία λαϊκή οικονομία, μπορούν να προσφέρουν πραγματικά για τα συμφέροντα του λαού και της χώρας. Γι' αυτό απευθυνόμαστε στον εργαζόμενο λαό για να υπάρχει ένας λαϊκός ξεσηκωμός, να σταματήσει αυτή τη λαίλαπα της νεοφιλελεύθερης συντηρητικής και αν θέλετε αυταρχικής πολιτικής του ΠΑ.ΣΟ.Κ.
ΠΡΟΕΔΡΕΥΩΝ (Κωνσταντίνος Γείτονας): Εκείνο που θέλω να πω για την άλλη άποψη είναι ότι υπάρχει μία παλιά άποψη που έχει καταγραφεί και λέει ότι οξυγόνο της κερδοσκοπίας είναι οι αδυναμίες των ανθρώπων και οι αδυναμίες των θεσμών. Το κακό ξέρετε ποιο είναι; 'Οτι και στο καπιταλιστικό σύστημα και στον υπαρκτό σοσιαλισμό εμφανίστηκαν με τον ίδιο τρόπο όλες αυτές οι αδυναμίες.
ΑΓΓΕΛΟΣ ΤΖΕΚΗΣ: Κύριε Πρόεδρε, επειδή τα βάλατε στο ίδιο ισοζύγιο αν θέλετε να συζητήσουμε τα δύο γεγονότα, είμαστε στη διάθεσή σας. Εξάλλου η ανυπαρξία εκείνου του στρατοπέδου έχει φέρει...
ΠΡΟΕΔΡΕΥΩΝ (Κωνσταντίνος Γείτονας): Αυτό ήταν ένα σχόλιο του Προεδρείου.
Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, ένα νομοσχέδιο το οποίο αναφέρεται στους πιο κρίσιμους τομείς της ελληνικής οικονομίας, το συζητάμε με αυτόν τον ανορθόδοξο τρόπο της συρραφής των τροπολογιών και επίσης με έναν τρόπο που δεν παράγει συναινετικά αποτελέσματα. Απεναντίας ενισχύει τη δυσπιστία και την έλλειψη συνεννόησης μεταξύ όλων των πλευρών της Εθνικής Αντιπροσωπείας.
Μιλώντας, προχθές, ρώτησα τον Υπουργό Εθνικής Οικονομίας γιατί, εφόσον ενδιαφέρεται για τη θωράκιση και την εξυγίανση του χρηματιστηρίου, δεν αποδέχεται ως βασική προϋπόθεση, η Επιτροπή Κεφαλαιαγοράς να μην είναι υπό την εποπτεία του Υπουργείου Εθνικής Οικονομίας, να είναι ανεξάρτητη αρχή, η οποία θα στελεχώνεται και θα νομιμοποιείται με αυξημένη πλειοψηφία από τη Βουλή. Δεν μου απάντησε στην ομιλία του. Επανέφερα το ερώτημα μετά το τέλος της ομιλίας του. Δεν αξιώθηκα απαντήσεως. Είπε ότι θα απαντήσει στο τέλος. Τελείωσε η συζήτηση που αναφέρεται στο χρηματιστήριο. Πάλι, διά της σιωπής του ο Υπουργός, θέλει να παρατείνει το σημερινό υφιστάμενο καθεστώς που είναι η πηγή όλων των στρεβλώσεων στη λειτουργία του χρηματιστηρίου. Είναι αυτό το καθεστώς αποκαλυπτικό της πολιτικής θέλησης, να κρατηθεί ο δεσμός της Κυβέρνησης με το χρηματιστήριο.
Πρέπει να πούμε τα πράγματα με το όνομά τους, γιατί όταν συζητάμε νομοθετήματα δεν είμαστε οι νομοτεχνικοί, που κάνουμε απλές διατυπώσεις. Το κάθε νομοθέτημα, όπως θα έλεγε και ο αγαπητός φίλος απο παλιά κ. Τσεκούρας, πρέπει να έχει και την αντίστοιχη ιδεολογία του και την αντίστοιχη φιλοσοφία του και την αντίστοιχη πολιτική του φυσιογνωμία. 'Ενα δεύτερο ερώτημα, που επίσης διατύπωσα και δεν πήρα απάντηση, είναι γιατί, από το 1998 μέχρι σήμερα, που έχουν μαζευτεί εξήμισι (6.500.000.000) τρισεκατομμύρια στο χρηματιστήριο, δεν έχει γίνει ένας έλεγχος για το πού πήγαν, για το αν αξιοποιήθηκαν για επενδυτικά προγράμματα τα κεφάλαια που αντλήθηκαν; Γιατί δεν έχει ενισχυθεί η Επιτροπή Κεφαλαιαγοράς, ώστε να κάνει πλήρεις ελέγχους, προκειμένου να αντιμετωπισθούν αυτά τα συγκεκριμένα προβλήματα; Ζητήματα που σχετίζονται με τη λειτουργία της κεφαλαιαγοράς είναι κατεξοχήν πολιτικά. Τα ζητήματα της διαφάνειας, του ανταγωνισμού, των ελέγχων, της εσωτερικής πληροφόρησης, των ασυμβιβάστων, της ανεξαρτησίας, των θεσμών, είναι πολιτικά θέματα, που εξακολουθείτε να τα αντιμετωπίζετε ως τεχνικά θέματα, με τη νοοτροπία του σαράφη. 'Ετσι, πράγματι, θα εμπλακείτε στις διαδικασίες αυτές του αδιαφανούς ανταγωνισμού. Επίσης θα έχετε να αντιμετωπίσετε ένα ακόμα σοβαρό πρόβλημα, για το οποίο δεν πήρα απάντηση.
Επιτέλους, η ελληνική νομοθεσία και με αυτά τα νομοθετήματα που φέρνετε, θα εξοπλιστεί κάποτε για να ελέγχει ποιο χρήμα ξεπλένεται; Γιατί αγνοούμε αυτό για το οποίο φωνάζει όλη η κοινωνία, ότι γίνεται εκτεταμένη πλύση βρόμικου χρήματος και στο ελληνικό χρηματιστήριο, όπως και στα άλλα χρηματιστήρια. Δεν θέλετε να ακούσετε εμάς; Πάρτε από την Αμερική το σχετικό λογισμικό -θα σας πει και ο κ. Μακρυπίδης- και εφαρμόστε το. Εφαρμόστε και τις οδηγίες της Ευρωπαϊκής 'Ενωσης για το ξέπλυμα χρήματος, για να δείτε ποιος και τι ξεπλένει στο ελληνικό χρηματιστήριο, με αυτές τις υπέρογκες συσσωρεύσεις κεφαλαίου, ποιοί διαμορφώνουν δεσπόζουσες θέσεις και μονοπωλιακές σπονδυλωτές συμπράξεις και συναθροίσεις συμφερόντων σε κρίσιμους τομείς; Εγώ θα αρχίσω αντίστροφα, θα αρχίσω από τις τελευταίες διατάξεις που αναφέρονται στον ΟΤΕ, στα ΕΛΤΑ, στον ΟΠΑΠ. 'Ακουσα προχθές τον Υπουργό Εθνικής Οικονομίας, ο οποίος μίλησε με έναν τρόπο απαξιωτικό για τον ΟΤΕ, ότι είναι μία περιφερειακή αγορά και ότι επειδή είναι περιφερειακή αγορά πρέπει να βρει τους συμμάχους για να συναρθρωθεί με άλλες κρίσιμες επιχειρηματικές δραστηριότητες αιχμής. Και μίλησε έτσι απαξιωτικά για μια εταιρεία, που είναι εισηγμένη στο ελληνικό χρηματιστήριο, που είναι εισηγμένη στο χρηματιστήριο της Νέας Υόρκης και σε περίοδο αναμονής να εισαχθεί η "Cosmote" στο χρηματιστήριο.
Για καθήστε λοιπόν, θέλετε να μιλήσουμε με όρους αγοράς; Αντιλαμβάνεστε τι σημαίνει αυτό στην αγορά; Παραμονές εισόδου της Cosmote, αντιλαμβάνεστε τι σημαίνει αυτή η ομιλία του Υπουργού Εθνικής Οικονομίας; Το λέω αυτό γιατί ο ΟΤΕ δεν είναι μια περιφερειακή αγορά, που δεν έχει μέλλον, αν δεν μπορέσει να βρει κάποια ομπρέλα μιας μεγάλης επιχειρηματικής, πολυεθνικής προφανώς, δραστηριότητας, που με τη μορφή του συμμάχου και του μάνατζμεντ θα μπορέσει να της δώσει προοπτική. Ο ΟΤΕ δεν είναι μόνο η φωνητική τηλεφωνία, είναι τα ραδιοτηλεοπτικά και το 2004. Αγνοείτε τι σημαίνουν γι' αυτά; Ο ΟΤΕ είναι η ραδιοζεύξη και τα δορυφορικά για τη ναυτιλία. Ξέρετε τι σημαίνει αυτό; Το ξέρετε βεβαίως. Ο ΟΤΕ είναι η "Cosmote" στο χρηματιστήριο με τη μεγάλη επιχειρηματική επιτυχία την οποία έχει. Ο ΟΤΕ είναι ο κάτοχος της μοναδικής πατέντας αναγνώρισης φωνής μέσω υπολογιστή. Ο ΟΤΕ είναι το μέλλον και η βάση εφαρμογής της νέας τεχνολογίας σε κρίσιμους τομείς της εθνικής οικονομίας. Το διαδίκτυο και οι νέες τεχνολογίες, ως βάση, την τεχνολογία του ΟΤΕ θα αξιοποιήσουν. Η ψηφιακή οικονομία στον ΟΤΕ θα στηριχθεί. Η ψηφιακή πλατφόρμα για την ψηφιακή τηλεόραση τον ΟΤΕ θα αξιοποιήσει. 
ΒΑΣΙΛΗΣ ΚΕΔΙΚΟΓΛΟΥ: Και ποιος θα παράγει τεχνολογία; 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Για να αναπτυχθεί λοιπόν ο ΟΤΕ δεν θα πρέπει να εκποιηθεί. Και το ποιος παράγει τεχνολογία εξαρτάται από το αν εφαρμόζονται επιχειρησιακά σχέδια, επενδυτικά για την ανταγωνιστικότητα και για το σύγχρονο μάνατζμεντ. Με πελατειακές σχέσεις διορισμών και εξυπηρέτησης συμφερόντων, δεν παράγεται τεχνολογία. Και για να πούμε τα πράγματα με το όνομά τους, ξέρετε πόσος είναι ο προϋπολογισμός για την υπεραξία που θα δώσει στον ΟΤΕ η Cosmote με την είσοδό της στο χρηματιστήριο; 'Ενα έως δύο τρισεκατομμύρια, εντός ελάχιστου χρονικού διαστήματος. Γιατί λοιπόν τον πουλάτε; Αυτά είναι τα κρίσιμα ερωτήματα στο όνομα της αποτελεσματικότητας της εθνικής οικονομίας. Δεν αναφέρομαι στις παλινωδίες των απόψεων του ΠΑΣΟΚ. Κυρίες και κύριοι συνάδελφοι της κυβερνητικής Πλειοψηφίας, το 1993 εδώ η Κοινοβουλευτική Ομάδα του Συνασπισμού με την Κοινοβουλευτική Ομάδα του ΠΑΣΟΚ κατέθεταν κοινή τροπολογία που έλεγαν "καμία μετοχή του ΟΤΕ στους ιδιώτες". Το ξεχάσατε. 'Ηρθε το ποτάμι, κουβάλησε πολύ νερό, το πήρε στο πέρασμά του και κατέβασε στην κατεβασιά χρήσιμα και άχρηστα μαζί. Το ξεχάσατε, δικαίωμά σας.
ΠΡΟΕΔΡΕΥΩΝ (Κωνσταντίνος Γείτονας): "Τα πάντα ρει".
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): "Τα πάντα ρει". Αλλά όταν έρχεται το ποτάμι στην κατεβασιά και τα παίρνει όλα, κύριε Πρόεδρε, ξέρετε ότι απογυμνώνει πια το τοπίο και δημιουργεί την αποσάρθρωση και τη διάβρωση. Και μετά την αποσάρθρωση και τη διάβρωση έρχονται οι κατολισθήσεις και οι πλημμύρες.
Εμείς, λοιπόν, λέμε να μην το κάνετε αυτό. Είναι έγκλημα για την εθνική οικονομία. Γιατί η ολοκληρωτική ιδιωτικοποίηση του ΟΤΕ θα έχει δραματικές συνέπειες όχι μόνο για τους εργαζόμενους. Γιατί θα υπάρχει δραστική μείωση των εργαζομένων σε μια περίοδο αύξησης της ανεργίας. Και οι κυβερνητικές προβλέψεις ξέρετε τι σας λένε: Αύξηση της ανεργίας είναι μπροστά σας. Δεν είναι μόνο αυτό. Είναι ότι θα οδηγήσει σε επιβάρυνση από πλευράς κοινωνικού κόστους και σε εμπόδια για την ανάπτυξη μιας κρίσιμης για την εθνική οικονομία δραστηριότητας.
Εμείς λέμε, λοιπόν, να αποτραπεί η παραπέρα ιδιωτικοποίηση. Λέμε ότι χρειάζεται να υπάρξουν επιχειρησιακά σχέδια εκσυγχρονισμού του ΟΤΕ, για να μπορεί να έχει την ανταγωνιστικότητά του. Και προκειμένου να μπορέσει να επεκταθεί σε όλες τις νέες υπηρεσίες και στην ψηφιακή δορυφορική τηλεόραση, λέμε ακόμη ότι αυτές οι δραστηριότητες του ΟΤΕ και στο εξωτερικό με βάση συγκεκριμένο επιχειρησιακό σχέδιο, πρέπει να γίνουν με κριτήριο το δικό του συμφέρον και όχι την εξυπηρέτηση των παράπλευρων συμφερόντων των προμηθευτών. Με αυτόν τον τρόπο ο ΟΤΕ θα είναι πράγματι δημόσιος οργανισμός με κοινωνικό περιεχόμενο και αναπτυξιακή δυναμική και δεν θα είναι ιδιότυπη θυγατρική των προμηθευτών του, κατά αποκλειστικότητα σήμερα της "Ιntracom". Ο ΟΤΕ θα μπορούσε να αγοράσει την "Intrakom" στα πλαίσια μιας επιχειρησιακής στρατηγικής δυναμικής με αυτές τις συγκεκριμένες αιχμές.
Κυρίες και κύριοι συνάδελφοι, αναφέρω αυτά τα πράγματα γιατί και με το νομοσχέδιο που έρχεται προωθείται μια διαδικασία που ούτε λίγο ούτε πολύ, επιτρέψτε μου να πω, αποτελεί και πολιτική στρέβλωση, αλλά και ιδεολογική παραμόρφωση και αλλοίωση. Ούτε λίγο ούτε πολύ στη λογική της Κυβέρνησης ταυτίζεται η αγορά και ιδιαίτερα η απελευθέρωση της αγοράς με την ανάπτυξη. Και ούτε λίγο ούτε πολύ θέλετε να πείτε ότι η αγορά από μόνη της, ελεύθερη, δημιουργεί ανάπτυξη. Κάνετε πολύ μεγάλο λάθος. Απευθυνθείτε στους θεωρητικούς σας και θα σας το πουν. Δεν λέω στο φίλο μου το Γιάννη τον Τσεκούρα, αλλά και σε άλλους.
Ποιος σας είπε ότι η αγορά από μόνη της δημιουργεί ανάπτυξη, χωρίς την παρέμβαση συγκεκριμένων πολιτικών; Οι πολιτικές είναι εκείνες που διαμορφώνουν και σχεδιάζουν το ποια ανάπτυξη, με ποιους ρυθμούς, με ποιο κόστος και όφελος, με τις ποιές κατανομές, με ποιο περιεχόμενο και με ποιες κοινωνικές και οικονομικές στοχεύσεις μεγέθυνσης της συλλογικής ευημερίας, μεγέθυνσης της πραγματικής οικονομίας. Το λέω αυτό γιατί χρησιμοποιείτε, μάλιστα, πολλές φορές, ως παράδειγμα για να δικαιολογήσετε αυτό το σόφισμα, το φιλελεύθερο σόφισμα, την κινητή τηλεφωνία. Λέτε ότι η κινητή τηλεφωνία, με την απελευθέρωση, που υπήρξε στην αγορά, οδήγησε στην ανάπτυξη και στις έξι χιλιάδες νέες θέσεις εργασίας. Μα, αυτό δεν είναι αντιστροφή της πραγματικότητας; Η αγορά των τηλεπικοινωνιών, μέσω της πολιτικής που εφαρμόστηκε, οδήγησε στη διεύρυνση της. Γι' αυτό το ζητούμενο είναι η πολιτική. Τι πολιτική θέλετε, έτσι ώστε να μην οδηγείστε σε μια δογματική άποψη, η οποία ταυτίζει την απελευθέρωση της αγοράς με την ανάπτυξη; Πώς γίνεται η λειτουργία της αγοράς και των αγορών θέμα της πολιτικής ρύθμισης; Με ποια δημοσιονομική πολιτική, χωρίς τη δημοσιονομική σκληρότητα και τη μείωση των δημοσίων δαπανών που εφαρμόζεται; Αν έχετε την απόφαση να οδηγήσετε, όλα αυτά το πλεόνασμα το δημοσιονομικό, στη μείωση του δημοσίου χρέους, και την εκποίηση των δημοσίων τομέων στην κάλυψη της μαύρης τρύπας της οικονομίας, τότε ουσιαστικά αχρηστεύετε κάθε μηχανισμό αναδιανομής και δικαιοσύνης.
Αυτό είναι το κρίσιμο πολιτικό θέμα. Εδώ κρίνεται η ουσία των εφαρμοζόμενων πολιτικών. Ας αφήσουμε τους ιδεολογισμούς. Εάν εκποιείτε δημόσια περιουσία, για να κλείσετε τρύπες, και εάν το δημοσιονομικό πλεόνασμα το πάτε, για να ρυθμίσετε το δημόσιο χρέος, τότε κάθε αναδιανεμητικός μηχανισμός καταργείται.
Το λέω αυτό, διότι υπάρχει και ένα άλλο σόφισμα, ένα άλλο επιχείρημα. Χρειαζόμαστε ευελιξία, λέτε, προκειμένου να μπορέσουμε να αντιμετωπίσουμε τις ανταγωνιστικές πιέσεις. Μα, η ευελιξία των αγορών προϋποθέτει μία ενισχυμένη κοινωνική ασφάλεια, προστασία και σταθερότητα. Αν δεν υπάρχει κοινωνική ασφάλεια και σταθερότητα, η ευελιξία των αγορών δεν αφομοιώνεται και δεν ενσωματώνεται ως αναπτυξιακό στοιχείο κοινωνικής συναίνεσης. Απεναντίας προκαλεί μεγαλύτερες ανατροπές.
Είπα αυτά τα γενικότερα που αναφέρονται και στα ΕΛΤΑ και στον ΟΠΑΠ. Θα έχουμε τη δυνατότητα να συζητήσουμε για τα θέματα αυτά και στη συνέχεια, για να κάνω μεγαλύτερη αναφορά στα θέματα της ποντοπόρου ναυτιλίας. Μέχρι τώρα λέγατε ότι δεν είναι ώριμες οι αγορές. Τώρα προχωρείτε στη διαδικασία χρηματοδότησης της ναυτιλίας. Περί αυτού πρόκειται. Χρηματοδοτείται η ναυτιλία διά της εισαγωγής των ποντοπόρων πλοίων στο χρηματιστήριο. Βεβαίως δεν εξηγείται αυτό που μέχρι χθες δεν ήταν ώριμο, γιατί ξαφνικά υπερωρίμασε.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, θα ήθελα για δύο λεπτά την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Βεβαίως, ολοκληρώστε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πρέπει να συνεκτιμήσετε το γεγονός ότι σε κανένα ευρωπαϊκό χρηματιστήριο δεν υπάρχει αυτό, πλην του Λονδίνου. Επίσης πρέπει να ασχοληθείτε, με ποιο τρόπο θα εφαρμοστεί αυτή η καινοτομία, δεδομένου ότι δεν υπάρχει στο Χρηματιστήριο Αθηνών ούτε ένα στέλεχος έμπειρο περί τα ναυτιλιακά. Στην Επιτροπή Κεφαλαιαγοράς δεν υπάρχει αντίστοιχο τμήμα, το οποίο να έχει τη γνώση, την εμπειρία και το εξειδικευμένο προσωπικό. Οι τράπεζες έχουν αντίστοιχα τμήματα.
Το λέω αυτό, διότι πρέπει να υπογραμμίσω ορισμένες συνοπτικές παρατηρήσεις. Η έλλειψη του χρηματιστηρίου δεν εμπόδισε τη ναυτιλία να αναπτυχθεί. Η ναυτιλία δεν είχε προβλήματα στις σχέσεις της με το κράτος και την πολιτεία. Προβλήματα υπάρχουν σε σχέση με την τήρηση του κανονισμού για τη σύνθεση των πληρωμάτων και την εξασφάλιση της σημαίας στα ελληνικά πλοία.
Είμαι υποχρεωμένος, λοιπόν, να σας πω ότι ορισμένα ζητήματα δεν τα λύνετε. Λέτε λόγου χάριν: "Εντός ενενήντα ημερών η ναυτιλιακή εταιρεία πρέπει να πάρει απάντηση, για το αν θα μπει ή όχι". Δεν ορίζετε, όμως, εάν εντός ενενήντα ημερών το Χρηματιστήριο Αθηνών και η Επιτροπή Κεφαλαιαγοράς θα έχουν συγκροτήσει το αντίστοιχο τμήμα. Ποιος θα ενημερώσει το επενδυτικό κοινό; Ποιος θα κάνει τους αντίστοιχους ελέγχους; Μια τελευταία παρατήρηση, γιατί είναι αναγκαίο να το πούμε, ως προς το όριο ηλικίας των πλοίων. Γιατί δεν βάζετε ένα όριο, το οποίο ουσιαστικά αποτελεί στοιχείο επενδυτικού αγαθού μακράς αποδόσεως; Βάλτε δεκαπέντε χρόνια. Ξέρετε ποια είναι η ηλικία των πλοίων. Γιατί δεν λέτε λοιπόν, για ένα πλοίο ηλικίας δεκαπέντε ετών, για να έχει μπροστά του και μια μακρά περίοδο απόδοσης; Αυτό το λέω, επίσης, επειδή πρέπει να βάλετε κριτήριο την ηλικία πλοίου, την προοπτική απόδοσης, τη χωρητικότητα, τη διατήρηση του κανονισμού σύνθεσης του προσωπικού, γιατί μόνο έτσι θα κρατηθεί το ελληνικό ναυτεργατικό προσωπικό.
Τέλος, για τις ασφαλίσεις. Στο άρθρο 14 μπορείτε να συμπληρώσετε, για να αποσαφηνιστεί για τους επενδυτές, το πιστοποιητικό οικονομικής ευθύνης για ρύπανση από πετρέλαιο για τις συγκεκριμένες μολύνσεις του περιβάλλοντος. Υιοθετήστε τη ρήτρα που υπάρχει στις Ηνωμένες Πολιτείες της Αμερικής, που απαιτείται σύμφωνα με το μονομερή νόμο για τις δραστηριότητες ρύπανσης, για απεριόριστη οικονομική ευθύνη που βαρύνει το πλοίο και όχι τους τρίτους, δηλαδή τους διαχειριστές, ναυλωτές, τράπεζες, ασφάλειες, κλαμπ ασφάλισης και όλα τα άλλα. Αυτό ισχύει και επιβάλλεται. Το ελληνικό πλοίο για να μπει στα χωρικά ύδατα των Ηνωμένων Πολιτειών της Αμερικής, πρέπει να έχει το αντίστοιχο πιστοποιητικό και αναλαμβάνει ολόκληρη και απεριόριστη την οικονομική ευθύνη. Δείτε το εάν θέλετε να αποφύγουμε παρόμοια περιστατικά, σαν αυτά που έγιναν προσφάτως.
Κύριε Πρόεδρε, δεν θα ήθελα να προχωρήσω σε άλλες παρατηρήσεις γιατί και ο χρόνος τελείωσε. Διαφωνούμε με αυτήν την αλόγιστη πρακτική για τα ΕΛΤΑ και τον ΟΠΑΠ.
Θα ήθελα να κάνω ένα ερώτημα. Αφήστε το νόμο αυτό και τις μετοχές που θα έχουν τα ΕΛΤΑ. Πολιτική για τα Ελληνικά Ταχυδρομεία υπάρχει; Για τον ελληνικό αθλητισμό, το ζήτημα είναι μονάχα το πού και πώς θα διανεμηθούν τα έσοδα από τον ΟΠΑΠ; Ποιες χρηματοδοτήσεις στήριξης του ελληνικού αθλητισμού με τρόπο ουσιαστικά δημιουργικό υπάρχουν, ώστε να μην παρατηρούνται αυτές οι ζοφερές καταστάσεις που κυριαρχούν στον ελληνικό αθλητισμό με τον παραγοντισμό και τις νοοτροπίες της νύχτας που κυριαρχούν; Τα λέω αυτά, διότι δυστυχώς με ένα νομοσχέδιο όπως αυτό που έχει αυτές τις κρίσιμες τροπολογίες, ουσιαστικά δεν θωρακίζεται ούτε η αναπτυξιακή πορεία ούτε το κοινωνικό περιεχόμενο μιας οικονομικής πολιτικής. Kαι το κοινωνικό περιεχόμενο και η αναπτυξιακή πορεία μιας οικονομικής πολιτικής προσδίδουν τα πολιτικά και ιδεολογικά της χαρακτηριστικά.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Κωνσταντόπουλε. Το λόγο έχει ο Υπουργός Εμπορικής Ναυτιλίας κ. Παπουτσής.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Κυρίες και κύριοι συνάδελφοι, η Κυβέρνηση ύστερα από επεξεργασία παραπάνω των δεκαοκτώ μηνών και μελέτη όλων των παραμέτρων παρουσίασε το σχέδιο νόμου στη Βουλή, ένα σχέδιο νόμου με το οποίο παρέχεται η δυνατότητα εισαγωγής στην κεφαλαιαγορά των εταιρειών ποντοπόρων πλοίων.
Ο στόχος μας είναι διπλός: Από τη μια πλευρά να μη θιγεί, αλλά να ενισχυθεί η ισχύς και το κύρος της ελληνικής ναυτιλίας, καθώς και η ισχύς και το κύρος των χρηματιστηριακών συναλλαγών με την εγγύηση της διαφάνειας και της προστασίας των επενδυτών.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Η Κυβέρνηση θεωρεί ότι υποχρέωση και καθήκον της είναι η προστασία και η διασφάλιση πρώτα απ'όλα και πάνω απ'όλα των επενδυτών με τη διαμόρφωση ενός πλαισίου που θα εξασφαλίζει τη διαφάνεια και την αξιοπιστία στο σύνολο των χρηματιστηριακών συναλλαγών.
Η Ελλάδα, όπως είχαμε τονίσει και στις προγραμματικές δηλώσεις της Κυβέρνησης, επιδιώκει σήμερα την ανάπτυξη μιας σύγχρονης και ισχυρής ναυτιλίας, που θα χαρακτηρίζεται από την ασφάλεια και την ποιότητα. Η ελληνική σημαία πρέπει να είναι ισχυρή, αλλά να παραμείνει και σημαία ποιότητας, γιατί μόνο έτσι μπορεί να καταστεί δυνατόν να συνεχίσει να κυριαρχεί διαχρονικά η ελληνική ναυτιλία στην Ευρωπαϊκή 'Ενωση, αλλά και σε παγκόσμιο επίπεδο, αναβαθμίζοντας ταυτόχρονα τη θέση και την ισχύ της χώρας.
Στα πλαίσια της πολιτικής μας αυτής εντάσσονται και οι ρυθμίσεις του παρόντος νομοσχεδίου. Με το νομοσχέδιο αυτό θα δοθεί η δυνατότητα κυρίως στο ελληνικό πλοίο να αντλήσει κεφάλαια μέσω του χρηματιστηρίου με απώτερο σκοπό όχι μόνο την προσέλκυση πλοίων στην ελληνική σημαία, αλλά και τον εκσυγχρονισμό και την ανανέωση του ελληνικού στόλου, καθώς και τη δημιουργία κατάλληλων προϋποθέσεων, έτσι ώστε το ελληνικό πλοίο να δραστηριοποιηθεί αποτελεσματικά και να ανταπεξέλθει με επιτυχία σ' ένα έντονα ανταγωνιστικό περιβάλλον.
Με το παρόν νομοσχέδιο δημιουργείται μια καινοτόμος μορφή εταιρείας επενδύσεων, η οποία λειτουργεί στο πλαίσιο του ν. 2190. Για τη δημιουργία αυτής της εταιρείας λήφθηκε υπόψη η διάρθρωση και η λειτουργία των ναυτιλιακών επιχειρήσεων σήμερα. 'Ετσι προβλέπεται η εταιρεία αυτή να μπορεί να επενδύει αποκλειστικά και μόνο σε μετοχές πλοιοκτητριών εταιρειών ποντοπόρων πλοίων ή σε μετοχές εταιρειών χαρτοφυλακίου πλοιοκτητριών εταιρειών ποντοπόρων πλοίων ή διαχειριστριών εταιρειών. Ιδιαίτερος προβληματισμός υπήρξε για τον καθορισμό του ύψους του μετοχικού κεφαλαίου της εταιρείας, που πρόκειται να εισαχθεί στο χρηματιστήριο. Κριτήριο για τον καθορισμό του αποτέλεσαν η ιδιομορφία των ναυτιλιακών δραστηριοτήτων και οι αυξημένοι κίνδυνοι που υπάρχουν σε αυτές, καθώς, όπως είπα και από την αρχή, η βασική μας επιδίωξη, η προστασία του επενδυτικού κοινού. Είναι φανερό ότι αν το επενδυτικό κοινό δεν αποκτήσει εμπιστοσύνη στο θεσμό της εταιρείας επενδύσεων ποντοπόρου ναυτιλίας, δεν μπορούμε να προσδοκούμε θετικά αποτελέσματα.
Γι'αυτούς τους λόγους κρίθηκε σκόπιμο η εταιρεία αυτή να έχει ένα ικανό κεφάλαιο που θα της επιτρέπει να ανταπεξέρχεται με επιτυχία σε τυχόν κινδύνους, που είναι συνυφασμένοι με τη ναυτιλιακή δραστηριότητα. Στενά συνδεδεμένος με το μετοχικό κεφάλαιο είναι και ο ελάχιστος αριθμός των πλοίων στις πλοικτήτριες των οποίων μπορεί να επενδύσει η προς εισαγωγή εταιρεία. Ο μεγαλύτερος αριθμός πλοίων αποτελεί για τους επενδυτές πρόσθετη εγγύηση, γιατί με αυτόν τον τρόπο επιτυγχάνεται καταμερισμός των κινδύνων που ενέχει, όπως πολλοί συνάδελφοι σήμερα τόνισαν, η ναυτιλιακή δραστηριότητα.
Παράλληλα παρέχει μεγαλύτερη ευελιξία και αυτονομία στις επιχειρήσεις έναντι των επιχειρηματικών κινδύνων. Στα πλαίσια, λοιπόν, της πολιτικής της Κυβέρνησης,για την ενίσχυση της ναυτιλίας και ιδιαίτερα για την ενίσχυση της ελληνικής σημαίας,καθορίστηκε η εταιρεία να επενδύει σε πλοιοκτήτριες εταιρείες πλοίων,τα οποία κατά τα 2/3 θα φέρουν την ελληνική σημαία ή σημαία άλλου κράτους μέλους της Ευρωπαϊκής 'Ενωσης ή κάποιου άλλου κράτους από τα κράτη του Ευρωπαϊκού οικονομικού χώρου.
Με αυτόν τον τρόπο επιτυγχάνεται τα κεφάλαια των Ελλήνων επενδυτών να επενδύονται κυρίως σε πλοία με ελληνική σημαία -γιατί μέσα σ' αυτό το χώρο η ελληνική σημαία είναι πράγματι περισσότερο ανταγωνιστική και θέλουμε να την κάνουμε και περισσότερο ανταγωνιστική- στα οποία απασχολείται το μεγαλύτερο ποσοστό των Ελλήνων ναυτικών και όχι σε άλλα πλοία με σημαίες ευκαιρίας και με ελάχιστο έως ανύπαρκτο αριθμό Ελλήνων ναυτικών.
'Αλλωστε πιστεύω ότι κανένας στην Αίθουσα αυτή δεν θα επιθυμούσε τη χρηματοδότηση πλοίων με σημαίες ευκαιρίας και όχι πλοίων που φέρουν την ελληνική σημαία και επιπλέον δημιουργούν τους όρους για την απασχόληση των ναυτικών.
'Ακουσα με πολλή προσοχή τις παρατηρήσεις πολλών συναδέλφων. 'Ακουσα τον εισηγητή της Μειοψηφίας, τον κ. Κωστόπουλο, να μεταφέρει την πληροφορία -χαίρομαι που δεν το αποδέχτηκε- ότι δεν υπάρχουν 'Ελληνες ναυτικοί. 'Ελληνες ναυτικοί υπάρχουν και υπάρχουν και πολλοί άνεργοι 'Ελληνες ναυτικοί. Εμείς όλοι έχουμε την υποχρέωση να διαμορφώσουμε εκείνο το πλαίσιο, που θα δημιουργεί νέες θέσεις απασχόλησης για τους 'Ελληνες ναυτικούς. Μπορεί πράγματι σήμερα να υπάρχει απασχόληση στο σύνολο σχεδόν ορισμένων ειδικοτήτων, αλλά αυτό δε σημαίνει ότι το σύνολο των Ελλήνων ναυτικών έχει δουλειά. Αλλά ακόμα και για τις ειδικότητες που σήμερα έχουν απασχόληση, πρέπει να δούμε νέες μορφές, κυρίως μέσα από την εκπαίδευση και την κατάρτιση και βεβαίως μέσα από την πολιτική για την προσέλκυση πολλών νέων πλοίων στην ελληνική σημαία για να διοργανώσουμε νέες θέσεις απασχόλησης.
Γιατί η ισχυρή ελληνική ναυτιλία, που συνδέεται με την ισχυρή Ελλάδα και στο παρόν και στο μέλλον, προϋποθέτει τους 'Ελληνες ναυτικούς. Ισχυρή ναυτιλία χωρίς 'Ελληνες ναυτικούς δεν νοείται. Αυτή είναι η φιλοσοφία της Κυβέρνησης.
'Ενας, λοιπόν, από τους στόχους που θέλουμε να πετύχουμε, μέσα από τη διαδικασία αυτή, είναι ακριβώς να φέρουμε περισσότερα πλοία και να δημιουργήσουμε περισσότερες προϋποθέσεις για τους 'Ελληνες ναυτικούς. Αξίζει να σημειωθεί όμως ότι με το νομοσχέδιο και κυρίως με τις προτεινόμενες ρυθμίσεις δίνεται η δυνατότητα, μέσα στον ελάχιστο αριθμό των πλοίων που ελέγχει η εταιρεία επενδύσεων, να περιλαμβάνονται και δύο πλοία υπό ναυπήγηση. Ο στόχος είναι προφανής. Είανι η χρηματοδότηση της ανανέωσης του εμπορικού μας στόλου, ώστε σταδιακά να μειωθεί η μέση ηλικία του, που σήμερα βρίσκεται στα είκοσι τέσσερα έτη και να αναβαθμιστεί ακόμα περισσότερο η ποιότητά του. Μέσα από τη νέα μορφή εταιρείας επιδιώκεται επίσης, με τη θέσπιση ειδικών όρων, τα ελεγχόμενα απ' αυτήν πλοία να πληρούν όλες τις ασφαλιστικές καλύψεις και όλα τα επίπεδα ασφάλειας.
Οι προβλεπόμενες ασφαλίσεις καλύπτουν τους κινδύνους, που αντιμετωπίζει ένα ποντοπόρο πλοίο, όπως αυτοί προκύπτουν από τη διεθνή ναυτιλιακή πρακτική. Τα επίπεδα ασφάλειας και ποιότητας των πλοίων διασφαλίζονται από το γεγονός ότι προβλέπεται να παρακολουθούνται από νηογνώμονες που έχουν αναγνωριστεί, σύμφωνα με την ισχύουσα νομοθεσία της Ευρωπαϊκής 'Ενωσης και είναι εξουσιοδοτημένοι από το ελληνικό κράτος. Είναι φανερό ότι η στήριξη του ελληνικού πλοίου έχει σαν αποτέλεσμα την απασχόληση στη θάλασσα Ελλήνων ναυτικών, συνδέεται όμως άμεσα και με κάτι άλλο πολύ σημαντικό πιστεύω -και νομίζω ότι όλοι θα συμφωνήσετε σ' αυτό- με την αύξηση των δραστηριοτήτων των άλλων ναυτιλιακών επαγγελμάτων στη στεριά. Γιατί ένας σημαντικός αριθμός ανθρώπινου δυναμικού ασχολείται με πολύ σημαντικές εργασίας, βοηθητικές του πλοίου ή ακόμα και εργασίες, που αφορούν τη διαχείριση των πλοίων στη στεριά.
Στον Πειραιά σήμερα έχει εγκατασταθεί ένας μεγάλος αριθμός εταιρειών που ασχολούνται μόνο με τη διαχείριση των πλοίων και άλλες παρεμφερείς δραστηριότητες. Πρέπει να σας πω ότι σήμερα ο αριθμός των εργαζομένων σε αυτές τις εταιρείες, έχει φθάσει τις δέκα χιλιάδες. Δέκα χιλιάδες, λοιπόν, θέσεις εργασίας για ανθρώπους, οι οποίοι είναι στα ναυτικά επαγγέλματα, αλλά δεν είναι ναυτικοί. Σ' αυτήν την κατεύθυνση, λοιπόν, προβλέπεται -και επιμένουμε- στο νομοσχέδιο η άσκηση της διαχείρισης των πλοίων που ελέγχει η εταιρεία επενδύσεων να ασκείται από εταιρείες που έχουν εγκατάσταση στην Ελλάδα.
Κυρίες και κύριοι συνάδελφοι, όπως ανέφερα και προηγουμένως πρωταρχικός στόχος της Κυβέρνησης είναι η προστασία του επενδυτικού κοινού και η διασφάλιση της διαφάνειας των χρηματιστηριακών συναλλαγών στο χρηματιστήριο Αξιών Αθηνών.
Με μια σειρά από διατάξεις, που προτείνονται, θεσπίζονται επιπλέον προϋποθέσεις ως ασφαλιστικές δικλείδες στην επίτευξη αυτού του στόχου. Επιτρέψτε μου να αναφερθώ στις ασφαλιστικές δικλείδες: Πρώτα- πρώτα, καθορίζονται οι μετοχές της εταιρείας επενδύσεων να είναι ονομαστικές.
Δεύτερον, καθορίζονται επακριβώς οι όροι της περιουσιακής διάρθρωσης της εταιρείας επενδύσεων και ο τρόπος επένδυσης του κεφαλαίου της. Τουλάχιστον το 65% του μετοχικού κεφαλαίου πρέπει να επενδύεται σε μετοχές πλοιοκτητριών εταιρειών, στις οποίες η εταιρεία επενδύσεων ελέγχει το σύνολο των μετοχών τους. Αξίζει επίσης να σημειωθεί ότι παρέχεται, για λόγους ευελιξίας της επιχειρηματικής δραστηριότητας των εταιρειών, η δυνατότητα στην εταιρεία επενδύσεων να επενδύει και σε πλοιοκτήτριες εταιρείες, των οποίων ελέγχει τα κεφάλαια τουλάχιστον κατά 50%.
Τρίτον, για τον προσδιορισμό της αξίας των πλοίων της εταιρείας επενδύσεων προβλέπεται από τις διατάξεις να γίνεται εκτίμηση από διεθνούς κύρους μεσιτικούς οίκους. Για τη διασφάλιση των επενδυτών παρέχεται η δυνατότητα στο χρηματιστήριο να ζητήσει και πρόσθετη εκτίμηση και μάλιστα με την συνεργασία του Ναυτικού Επιμελητηρίου Ελλάδας.
Τέταρτον, κατά τη διαδικασία εισαγωγής της εταιρείας επενδύσεων στο Χρηματιστήριο υποβάλλεται στην Επιτροπή Κεφαλαιαγοράς ένα λεπτομερές επενδυτικό σχέδιο, που περιέχει υποχρεωτικά αναλυτική περιγραφή των τεχνικών, των χρηματοοικονομικών και των άλλων στοιχείων της εταιρείας και παρέχεται επίσης επαρκής πληροφόρηση για την καλύτερη αξιολόγηση των προοπτικών, αλλά και της δυναμικής της εταιρείας. Παρέχεται επίσης και ενημέρωση για τα πρόσωπα που έχουν σημαντική συμμετοχή στην εταιρεία, δηλαδή πάνω από 5% έτσι ώστε να συνεκτιμηθεί και η επαγγελματική εμπειρία και η φερεγγυότητα των προσώπων, με βάση την ιστορία τους, για τη συμμετοχή τους σε άλλες παρεμφερείς ναυτιλιακές δραστηριότητες στο παρελθόν.
Πέμπτον, κατά τη διάρκεια της διαπραγμάτευσης των μετοχών της εταιρείας επενδύσεων ο αριθμός των πλοίων δεν μπορεί να μειωθεί σε λιγότερο από τρία και σε περίπτωση που συμβεί αυτό, η εταιρεία άμεσα υποβάλλει στο διοικητικό συμβούλιο του χρηματιστηρίου ένα επιχειρηματικό σχέδιο αποκατάστασης.
'Εκτον, ιδιαίτερη βαρύτητα έχει δοθεί στο θέμα της διαχείρισης των πλοίων. Η διαχείριση επηρεάζει άμεσα την εκμετάλλευσή τους και κατά συνέπεια την οικονομική κατάσταση της εταιρείας. Θεσπίζονται ρυθμίσεις και προβλέπουν την άμεση πληροφόρηση του χρηματιστηρίου σε περίπτωση μεταβολών στους όρους των συμβάσεων διαχείρισης, αλλά και στην άσκηση ουσιαστικού ελέγχου απ' αυτό.
'Εβδομον, το χρηματιστήριο ενημερώνεται για τις σημαντικές αλλαγές της εταιρείας, οι οποίες μπορούν να επηρεάσουν τα οικονομικά αποτελέσματα σε ένα μεγάλο βαθμό.
Τέλος, η υποχρέωση για δημοσίευση εξαμηνιαίων εκθέσεων σχετικά με τις επενδυτικές δραστηριότητες της εταιρείας, αλλά και οι περιορισμοί στην μεταβίβαση των περιουσιακών στοιχείων της εταιρείας, καθώς επίσης και των μετοχών των ιδρυτών που έχουν σημαντική συμμετοχή στην εταιρεία, συμβάλλουν ακόμη περισσότερο στην επίτευξη διαφάνειας στις διαδικασίες της αξιοπιστίας στις χρηματιστηριακές συναλλαγές.
Αναφέρθηκε σε αυτές τις οκτώ προϋποθέσεις οι οποίες τίθενται γιατί κατάλαβα ότι πολλοί από τους κυρίους συναδέλφους που έλαβαν το λόγο, ιδιαίτερα όμως ο Πρόεδρος του Συνασπισμού κ. Κωνσταντόπουλος, εξέφρασαν την ανησυχία τους ακριβώς σ' αυτό το θέμα, πως θα υπάρχει η διασφάλιση των επενδυτών.
Θέλω, λοιπόν, να πω ότι η διασφάλιση είναι επαρκής και όχι μόνο σ' όλα αυτά που ανέφερα, αλλά και στις περιβαλλοντικές επιπτώσεις, αν τυχόν ένα πλοίο ρυπάνει κάποια θάλασσα, μιας και ήδη προβλέπεται πολύ συγκεκριμένα στο συγκεκριμένο άρθρο η ασφάλιση μέσα από τις ασφαλιστικές εταιρείες στο σύνολο του ποσοστού που θα επικυρωθεί ως πρόστιμο.
Θέλω επίσης, κυρίες και κύριοι συνάδελφοι, να ενημερώσω το Τμήμα, -επειδή άκουσα ότι υπήρχαν και ορισμένες απόψεις ότι ήταν ξαφνική η συζήτηση ή ότι δεν υπήρξε συζήτηση με τους φορείς, ότι η σύνταξη αυτού του νομοσχεδίου ήταν αποτέλεσμα ενός πολύ μεγάλου διαλόγου, ο οποίος κράτησε πάνω από δεκαοκτώ μήνες. Σ' αυτό το διάλογο συμμετείχαν όλοι οι ενδιαφερόμενοι φορείς υπέβαλαν τις προτάσεις τους και πολλές από αυτές έγιναν αποδεκτές. 'Αλλες δεν έγιναν αποδεκτές, όπως η όποια Κυβέρνηση δεν θα ήταν ποτέ υποχρεωμένη να κάνει αποδεκτές τις απόψεις εκείνων, οι οποίοι ενδιαφέρονται περισσότερο για την εισαγωγή της ποντοπόρου ναυτιλίας στο χρηματιστήριο.
Η Κυβέρνηση έχει την πεποίθηση ότι με το νομοσχέδιο αυτό, θα διευρυνθούν οι δυνατότητες και θα ενισχυθεί το κύρος και η διεθνής παρουσία του ελληνικού χρηματιστηρίου.
Επιτρέψτε μου, όμως, κύριε Πρόεδρε, να αναφερθώ σε ορισμένες τροποποιήσεις και σε ορισμένες διορθώσεις επί των άρθρων, οι οποίες αφορούν το άρθρο 11 στην παράγραφο 2. Μετά τις λέξεις "άνω των τριών χιλιάδων χώρων, τα οποία... οι λέξις "είτε είναι νηολογημένα στο ελληνικό ή σε νηολόγιο του ευρωπαϊκού οικονομικού χώρου" διαγράφονται και αντικαθίστανται ως εξής: "Είτε είναι εγγεγραμμένα σε νηολόγιο της Ελλάδας ή των άλλων κρατών μελών της Ευρωπαικής 'Ενωσης και των υπολοίπων κρατών του ευρωπαικού οικονομικού χώρου." Είναι ακριβώς μία αποσαφήνιση αυτού του όρου, τι εννοούμε και ποιος είναι ο χώρος των κρατών.
Το άρθρο 12. Το δεύτερο εδάφιο της παραγράφου 1α του άρθρου 12 "Τουλάχιστον τα 2/3 .... της Ευρωπαϊκής 'Ενωσης σημαία" αντικαθίσταται ως ακολούθως: Τουλάχιστον τα 2/3 του συνόλου των πλοίων που ανήκουν σε πλοιοκτήτριες εταιρείες στις οποίες η Εταιρεία Επενδύσεων έχει επενδύσει στο σύνολο των μετοχών και των ψήφων τους πρέπει να φέρουν την ελληνική σημαία ή σημαία άλλων κρατών-μελών της Ευρωπαϊκής 'Ενωσης και των υπολοίπων κρατών του Ευρωπαϊκού Οικονομικού Χώρου.
Στο αρθρο 12, παράγραφος 1, περίπτωση α' μετά τις λέξεις "ναυπηγούμενα ποντοπόρα πλοία" προτίθεται εδάφιο που έχει ως εξής: "Οι ανωτέρω μετοχές είναι δυνατό να ανήκουν στην ΕΕΠΝ είτε απευθείας είτε μέσω εταιρειών χαρτοφυλακείου των οποίων η εταιρεία επενδύσεων κατέχει άμεσα το 100% του μετοχικού κεφαλαίου αυτών." Στο άρθρο 13 οι λέξεις "πενήντα τοις εκατό" που προστέθηκαν με προηγούμενη διόρθωση, αντικαθίστανται με τις λέξεις "είκοσι πέντε τοις εκατό" και αφορά την δανειοληπτική ικανότητα της ΕΕΠΝ.
Στο άρθρο 17 προστίθεται νέα παράγραφος 1, ως ακολούθως και αναριθμούνται οι υπόλοιπες. "Κατά τη διάρκεια της διαπραγμάτευσης των μετοχών της εταιρείας επενδύσεων ποντοπόρου ναυτιλίας στο Χρηματιστήριο Αξιών Αθηνών, τουλάχιστον τα 2/3 του συνόλου των πλοίων που ανήκουν σε πλοιοκτήτριες εταιρείες στις οποίες η ΕΕΠΝ έχει επενδύσει στο σύνολο των μετοχών και ψήφων τους, πρέπει να φέρουν την ελληνική σημαία ή σημαία άλλων κρατών μελών της Ευρωπαϊκής 'Ενωσης και των υπόλοιπων κρατών του Ευρωπαϊκού Οικονομικού Χώρου." Στην παράγραφο 1 του αρθρου 18 και μετά τις λέξεις "...από μια ή περισσότερες εταιρείες διαχειρίσεως..." διαγράφεται η φράση "που έχουν την εγκατάστασή τους στην Ελλαδα" και αντικαθίσταται με τη φράση "που έχουν εγκατάσταση στην Ελλάδα".
Στο αρθρο 24. Στην παράγραφο 2 του άρθρου 24 και μετά τις λέξεις "των μετοχών που έχουν εκδοθεί" διαγράφονται οι λέξεις "εταιρείας επενδύσεων στην ποντοπόρο ναυτιλία από φυσικά ή νομικά πρόσωπα που δεν προέρχονται από κράτος-μέλος της Ευρωπαϊκής 'Ενωσης" και προτίθενται οι εξής: "υπέρ εταιρείας επενδύσεων στην ποντοπόρο ναυτιλία από φυσικά ή νομικά πρόσωπα που δεν προέρχονται από κράτος-μέλος της Ευρωπαϊκής 'Ενωσης και τα υπόλοιπα κράτη του Ευρωπαϊκού Οικονομικού Χώρου.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Με αυτές τις διορθώσεις κύριε Πρόεδρε, κυρίες και κύριοι συναδελφοι, θα ήθελα να παρακαλέσω το Τμήμα να υπερψηφίσει αυτό το νομοσχέδιο μιας και πιστεύουμε ειλικρινά ότι θα συμβάλει καθοριστικά και στην ενίσχυση της ελληνικής ναυτιλίας και στην απασχόληση των Ελλήνων ναυτικών, αλλά κυρίως στην ισχύ του ελληνικού Χρηματιστηρίου, στην ενίσχυση της αξιοπιστίας του και του κύρους του. Σας ευχαριστώ.
(Στο σημείο αυτό ο Υπουργός κ. Παπουτσής καταθέτει για τα Πρακτικά τα προαναφερθέντα έγγραφα τα οποία έχουν ως εξής: "Διορθώσεις επί άρθρων του ΚΕΦΑΛΑΙΟΥ Β του σχεδίου νόμου "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις" 'Αρθρο 11: Στην παράγραφο 2 του άρθρου 11, μετά τις λέξεις "... άν των τριών χιλιάδων (3.000) κόρων, τα οποία..." διαγράφονται οι λέξεις "είτε είναι νηολογημένα στο ελληνικό ή σε νηολόγιο του Ευρωπαϊκού Οικονομικού Χώρου" και προστίθενται οι εξής: "είτε είναι εγγεγραμμένα σε νηολόγιο της Ελλάδος ή των άλλων κρατών-μελών της Ευρωπαϊκής 'Ενωσης και των υπόλοιπων κρατών του Ευρωπαϊκού Οικονομικού Χώρου" 'Αρθρο 12: Στην παράγραφο 1 (α) του άρθρου 12 αντικαθίσταται το δεύτερο εδάφιο "Τουλάχιστον τα δύο τρία (2/3) ... της Ευρωπαϊκής 'Ενωσης σημαία" ως ακολούθως: "Τουλάχιστον τα δύο τρία 2/3 του συνόλου των πλοίων που ανήκουν σε πλοιοκτήριες εταιρείες στις οποίες η ΕΕΠΝ έχει επενδύσει στο σύνολο των μετοχών και ψήφων τους, πρέπει να φέρουν την Ελληνική σημαία ή σημαία άλλων κρατών-μελών της Ευρωπαϊκής 'Ενωσης και των υπολοίπων κρατών του Ευρωπαϊκού Οικονομικού Χώρου".
'Αρθρο 17: Στο άρθρο 17 προστίθεται νέα παράγραφος 1 ως ακολούθως και αναριθμούνται οι υπόλοιπες: "Κατά τη διάρκεια της διαπραγμάτευσης των μετοχών της ΕΕΠΝ στο Χρηματιστήριο Αξιών Αθηνών τουλάχιστον στα δύο τρία (2/3) του συνόλου των πλοίων που ανήκουν σε πλειοκτήτριες εταιρείες στις οποίες η ΕΕΠΝ έχει επενδύσει στο σύνολο των μετοχών και ψήφων τους, πρέπει να φέρουν την Ελληνική σημαία ή σημαία άλλων κρατών-μελών της Ευρωπαϊκή 'Ενωσης και των υπόλοιπων κρατών του Ευρωπαϊκού Οικονομικού Χώρου.
'Αρθρο 18: Στην παράγραφο 1 του άρθρου 18 και μετά τις λέξεις "...από μία ή περισσότερες εταιρείες διαχειρίσεως ..." διαγράφεται η φράση που έχουν την εγκατάστασή τους στην Ελλάδα" και αντικαθίσταται με την φράση "που έχουν εγκατάσταση στην Ελλάδα".
'Αρθρο 24: Στην παράγραφο 2 του άρθρου 24 και μετά τις λέξεις "των μετοχών που έχουν εκδοθεί" διαγράφονται οι λέξεις "εταιρείας επενδύσεων στην ποντοπόρο ναυτιλία από φυσικά ή νομικά πρόσωπα που δεν προέρχονται από Κράτος-Μέλος της Ευρωπαϊκής 'Ενωσης" και προστίθενται οι εξής:"υπέρ εταιρείας επενδύσεων στην ποντοπόρο ναυτιλία από φυσικά και νομικά πρόσωπα που δεν προέρχονται από Κράτος-Μέλος της Ευρωπαϊκής 'Ενωσης και τα υπόλοιπα κράτη του Ευρωπαϊκού Οικονομικού Χώρου".
3. Στο άρθρο 12 παρ.1 περίοπτωση α' μετά τις λέξεις "... ναυπηγούμενα ποντοπόρα πλοία" προστίθεται εδάφιο ως εξής: "Οι ανωτέρω μετοχές είναι δυνατόν να ανήκουν στην ΕΕΠΝ είτε απ' ευθείας είτε μέσω εταιρειών χαρτοφυλακείου των οποίων η ΕΕΠΝ κατέχει άμεσα το εκατό τοις εκατό (100%) του μετοχικού κεφαλαίου αυτών".
4. Στο άρθρο 13 οι λέξεις "... πενήντα τοις εκατό (50%)..." που προστέθηκαν με προηγούμενη διόρθωση νατικαθίστανται από τις λέξεις "... είκοσι πέντε τοις εκατό (25%)..." 
ΠΡΟΕΔΡΟΣ (Απόστολος Κακλαμάνης): Ο κ. Τσιπλάκος έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, με συγχωρείτε μισό λεπτό.
Αν ήθελε και ο κ. Φωτιάδης, επειδή δεν έχει ακόμη ξεκαθαρίσει η διάταξη του ΟΤΕ, ας μας πει πώς τελικά διαμορφώνεται, μιας και έκανε ο κύριος Υπουργός Εμπορικής Ναυτιλίας τις νομοτεχνικές του παρατηρήσεις. Συμπληρώστε αν θέλετε για να το έχουμε υπόψη μας πως θα διαμορφωθεί το ακριβές κείμενο, σύμφωνα με τις δηλώσεις του Υπουργού Εθνικής Οικονομίας, γιατί δεν το έχουμε υπόψη μας.
ΠΡΟΕΔΡΟΣ (Απόστολος Κακλαμάνης): Αν έχετε κάποια αναδιατύπωση στο άρθρο αυτό να τη δώσετε στους κυρίους συναδέλφους για να τη γνωρίζουν. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να μην τα ανακοινώσω κύριε Πρόεδρε; ΠΡΟΕΔΡΟΣ (Απόστολος Κακλαμάνης): 'Οχι, όχι. Μονογράψτε το για τα Πρακτικά και θα δοθεί.
(Στο σημείο αυτό ο Υφυπουργός Οικονομικών κ. Φωτιάδης καταθέτει για τα Πρακτικά το προαναφερθέν έγγραφο το οποίο έχει ως εξής: 5. Στο τέλος της παραγράφου 1 του άρθρου 26 προστίθενται δύο γραμμές ως εξής:"... Σε κάθε περίπτωση το δημόσιο διατηρεί τουλάχιστον το 1/3 του μετοχικού κεφαλαίου του Οργανισμού Τηλεπικοινωνιών Ελλάδος".
Στην παρ.2 του άρθρου 26 οι λέξεις "... σύμφωνα με την ισχύουσα νομοθεσία" διαγράφονται.
6. Στο άρθρο 27 α. Παράγραφος 4γ', εδάφιο πρώτο: Οι λέξεις "της Επιτροπής της προηγούμενης παραγράφου" αντικαθίστανται από τις λέξεις "της Επιτροπής της προηγούμενης υποπαραγράφου".
β. Παράγραφος 8α, εδάφιο τέταρτο: Οι λέξεις "Η ανάθεση της διεξαγωγής" αντικαθίστανται από τις λέξεις "Η διεξαγωγή".
γ. Παράγραφος 8γ: Μετά τις λέξεις "Το υπέρ του Ο.Π.Α.Π. δικαίωμα της παραγράφου" προστίθεται η λέξη "αυτής".
δ. Παράγραφος 8α: 'Οπου αναφέρονται οι λέξεις "ή στοιχήματος", διαγράφονται.
ε. Προστίθεται παράγραφος 4 ως εξής: α. "4. Από 1.1.2001 παύει η καταβολή κάθε επιχορήγησης, άμεσης ή έμμεσης, του Ο.Π.Α.Π., προς οποιονδήποτε φορέα δημόσιο ή ιδιωτικό πλήν της προβλεπόμενης στο άρθρο 102 ν.2725/1999 (ΦΕΚ Α' 121) υπέρ του ενιαίου Ανωνύμων Ποδοσφαιρικών Εταιρειών (Ε.Σ.Α.Π.Ε.) και των Ποδοσφαιρικών Ανωνύμων Εταιρειών (Π.Α.Ε.).
Το ποσό του μερίσματος που δικαιούται το ελληνικό δημόσιο από τη συμμετοχή του στο μετοχικό κεφάλαιο του ΟΠΑΠ κατατίθεται σε ειδικό λογαριασμό ο οποίος θα συσταθεί στην Τράπεζα της Ελλάδος με απόφαση του Υπουργού Οικονομικών. Η διάθεση του ποσού αυτού και κάθε άλλη λεπτομέρεια που αφορά την λειτουργία του ειδικού αυτού λογαριασμού θα καθορισθούν με απόφαση των Υπουργών Οικονομικών και Πολιτισμού. Τα ποσά αυτά θα διατίθενται για την ενίσχυση αθλητικών και πολιτιστικών δραστηριοτήτων. Από τις διατάξεις του παρόντος άρθρου δεν θίγονται δικαιώματα διεξαγωγής παιγνιδίων ή στοιχημάτων που έχουν παραχωρηθεί σε άλλους φορείς δημόσιους ή ιδιωτικούς, ούτε οι συμβατικές υποχρεώσεις του ΟΠΑΠ προς τρίτους".
β. Οι υπόλοιπες παράγραφοι του άρθρου 27 αναριθμούνται.
ΠΡΟΕΔΡΟΣ (ΑΠΟΣΤΟΛΟΣ ΚΑΚΛΑΜΑΝΗΣ): Ορίστε, κύριε Τσιπλάκο, έχετε το λόγο.
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, θα ασχοληθώ μόνο με την τροπολογία του ΟΤΕ και αυτά που θα πω είναι εντελώς σε διαφορετική κατεύθυνση από τις θέσεις των εισηγητών και των δύο μεγάλων κομμάτων, όμως είναι χρήσιμα και πρέπει να μας προβληματίσουν.
Κύριοι συνάδελφοι, το πρόβλημα της μερικής μετοχοποίησης στον ΟΤΕ πάνω απ' όλα είναι θέμα ηθικής τάξης, προσωπικής συνείδησης και στάσης ατομικής αντίστασης δικής μας απέναντι στο μείζον πρόβλημα που βιώνει σήμερα η πατρίδα μας. Το νομοσχέδιο είναι ντροπή για τις αξίες και τα ήθη της κοινοβουλευτικής μας δημοκρατίας.
Σήμερα βιώνουμε πράγματι μείζον πρόβλημα δημοκρατίας. Δεν νομιμοποιούνται οι επιλογές σας. 'Εχετε απέναντί σας όλη την κοινωνία, τους πολίτες που θα πληρώσουν το άγριο χαράτσι, το λογαριασμό που θα τους επιβάλετε τους εργαζόμενους στον ΟΤΕ, σύσσωμους όλους τους επιστημονικούς και αντιπροσωπευτικούς θεσμούς.
Με ποιο μέσο θα μπορέσουμε να επιβάλουμε τη δημοκρατική νομιμότητα, με ποιο μέσο μπορεί επιτέλους να προστατευθεί η δημοκρατία απ' αυτήν την κυνική και προκλητική στάση; Με την εμμονή σας στο νομοσχέδιο αυτό, το οποίο πρέπει να αποσύρετε για λόγους συνταγματικής νομιμότητας; Τούτο, γιατί σύμφωνα με το Σύνταγμα, δημόσια επιχείρηση ζωτικής σημασίας για την εξυπηρέτηση βασικών αναγκών του κοινωνικού συνόλου και νομολογία του Συμβουλίου της Επικρατείας θεωρεί ως θεμελιώδη αρχή της δημοσιας υπηρεσίας υπό οποιαδήποτε μορφή ότι βρίσκεται συνεχώς κάτω από τη νομική εγγύηση και την πληρη εξάρτηση του κράτους.
Κύριοι συνάδελφοι, το νομοσχέδιο μετοχοποίησης του ΟΤΕ είναι εθνικό έγκλημα σε πέντε πραξεις.
Πρώτον, ο στόχος σας δεν είναι μετοχοποίηση, αλλά η ολική εκποίηση στο στρατηγικό επενδυτή.
Δευτερον, εκχωρείτε σε ξενους τα δικαιώματα για την ασφάλεια και την άμυνα της χώρας.
Τρίτον, εκποιείτε χαριστικά σε εξευτελιστική τιμή δημόσια περιουσία. Τέταρτον, ληστρική και απροκάλυπτη κερδοσκοπία κατά του ελληνικού λαού.
Πέμπτον, πλιάτσικο και με το νόμο της εγχώριας αγοράς συνθήκες ασυδοσίας με όρους τριτοκοσμικούς.
Ισχυρίζεσθε ότι η ιδιωτικοποίηση είναι η μόνη οδός του εκσυγχρονισμού του τομέα και ότι το κάνετε για να προσαρμόσετε στις συνθήκες ανταγωνισμού τις τηλεπικοινωνίες. Είναι πράξη εγωκεντρισμού απέναντι σ' αυτούς τους συσχετισμούς. Μήπως όλοι εμείς έχουμε παρωπίδες και όλη η κοινωνία και μόνο εσείς οι ελάχιστοι είσαστε οι προοδευτικοί και εχετε δίκιο; Σας προειδοποιούμε ότι πρέπει να καταλάβετε πως εδώ δεν είσαστε μόνο υπόλογοι πολιτικών ευθυνών, αλλά θα γίνετε υπόλογοι και ποινικών ευθυνών. Η Ελλάδα πάει να γίνει Μπανανία και είναι μοιραία η στάση σας απέναντι σ' αυτό το πράγμα. Διαλύετε κάθε παραγωγική βάση με την αποψίλωση κάθε παραγωγικής ικμάδας ολόκληρων περιοχών. Βάλατε στο στόχαστρο τώρα τον ΟΤΕ. Δεν είναι η μετοχοποίηση σε ξένες επενδύσεις που έχει ανάγκη ο τόπος. Αυτές είναι αγοραπωλησία της υπάρχουσας παραγωγικής βάσης της χώρας. Η Ελλαδα κατάντησε ένα απέραντο παζάρι και όσοι ανήκουν στη γενιά του Πολυτεχνείου θα θυμούνται εκείνο το τραγούδι του Μαρκόπουλου -για να σπάσουμε λιγάκι το κλίμα- "στο καφενείο η Ελλάς, πολλά τα νούμερα φθηνά, δραχμή τα ακροβατικά, η αλυσίδες δωρεάν." Τελειώνοντας θα ήθελα να πω ότι η προσβολή του πλαστού διλήμματος, αποκρατικοποίηση εσείς, κρατικοποίηση εμείς, δεν είναι έτσι. Εσείς αποκρατικοποίηση λέτε την ιδιωτικοποίηση με τη μορφή της εκποίησης. Εμείς θέλουμε αυξημένο κοινωνικό έλεγχο, θέλουμε διατήρηση του δημόσιου χαρακτήρα, θέλουμε ολοκλήρωση του προγραμματισμού και ενίσχυση από τα κοινοτικά κονδύλια για να πάνε τα πράγματα στη βάση μιας εθνικής τηλεπικοινωνιακής στρατηγικής που δεν θα μετατρέψει την Ελλάδα σε μπανανία.
Και μια προσθήκη. Κάθε απλός μέτοχος που έχει στα χέρια του το 51% έχει το δικαίωμα να ορίζει δικό του γενικό διευθυντή.
Σύμφωνα με το άρθρο 4 του Συντάγματος στις δημόσιες λειτουργίες του κράτους είναι επιτρεπτή η συμμετοχή μόνο Ελλήνων πολιτών και μόνο κατ' εξαίρεση αλλοδαπών.
Η εξαίρεση αυτή γίνεται κανόνας. Συμφωνα με το νομοσχέδιο αλλοδαποί μπορεί να είναι τα μέλη του διοικητικού συμβουλίου και ο γενικός διευθυντής. Αυτό δεν είναι επιτρεπτό. Αν η Κυβέρνηση είναι ανίκανη να εμπνεύσει και να αξιοποιήσει τις δυνάμεις του τόπου μας από τις αστείρευτες δυνάμεις πρέπει να παραιτηθεί. Δεν παραβαίνει μόνο το Σύνταγμα, αλλά προσβάλλει και τη φιλοτιμία των Ελλήνων πολιτών.
Κύριοι συνάδελφοι, σας διάβασα το κείμενο και είναι φυσικό να σας το διαβάσω. Το κείμενο αυτό είναι αντίγραφο από την ομιλία του κ. Κωνσταντίνου Σκανδαλίδη, στη συνεδρίαση της 11.8.93 στη σελίδα 1287-1290 και δεν άλλαξα ούτε κόμμα. Η δε προσθήκη είναι από την ομιλία του κ. Γιάννη Ποττάκη για το στρατηγικό επενδυτή.
Κύριοι συνάδελφοι, θα πρέπει ως απλός πολίτης να ζητήσω να ξεκαθαρίσετε επιτέλους οβιδιακές μεταμορφώσεις που δεν έχουν το προηγούμενό τους, όχι μόνο σε κόμμα της Ελλάδος, αλλά σε κανένα κόμμα του κόσμου. Τι ήταν επιτέλους αυτές οι κοσμογονικές αλλαγες, ποια είναι τα κίνητρα που σας άλλαξαν εντελώς κατεύθυνση; 'Εχω την περιέργεια, ως απλός πολίτης να μάθω τους λόγους αυτής της εξ' αντιθέτου ανατροπής των αρχικών σας ιδεών και δεν με πείθει η φράση του κ. Γείτονα που λέει ότι τα πάντα ρει.
ΠΡΟΕΔΡΟΣ (Απόστολος Κακλαμάνης): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ:Κύριε Πρόεδρε, σε ό,τι αφορά τον Ο.Τ.Ε., έχω την άποψη ότι πρέπει να αντιληφθούμε στον τομέα της επικονωνίας, τηλεπικοινωνίας, πληροφορικής, σε όλα αυτά τα ηλεκτρονικά συστήματα, τρέχει η τεχνολογία.
Είμαστε μάρτυρες στη γενιά μας, στην πτώση του υπαρκτού σοσιαλισμού έναντι του καπιταλισμού, στη νίκη του καπιταλισμού, η οποία στηρίχθηκε πού; Στο ότι μπόρεσε να αναπτύξει έργο, στο να αναπτύξει τεχνολογία, ότι μπόρεσε ταχύτερα, γρηγορότερα και οικονομικότερα να προχωρήσει στους εξοπλισμούς και στην άμυνα, στον πόλεμο των άστρων. Η τεχνολογία ήταν ο καθοριστικός παράγοντας που εδραίωσε τον πλανητάρχη σήμερα.
Πρέπει λοιπόν να αντιληφθούμε ότι τέτοιας μορφής επιχειρήσεις, όπως είναι ο Ο.Τ.Ε., δεν έχουν μέλλον εάν δεν συνδεθούν με οποιονδήποτε τρόπο, είτε αυτό λέγεται jointrenture είτε αυτό λέγεται επενδυτής στρατηγικός είτε λέγεται σύμμαχος, αν δεν συνδεθούν με κάποιον άλλον, ο οποίος έχει κάποια πρόσβαση στη νέα τεχνολογία και στις έρευνες.
Σε αυτήν, λοιπόν, τη βάση κινείται το νομοσχέδιο και στη βάση αυτή κρατάει κάποιο σημαντικό στοιχείο, κρατάει το 1/3 που προβλέπει ο ν. 2190, που σημαίνει ότι μπορεί να φέρει αντιρρήσεις η μειοψηφία σε ορισμένες αποφάσεις στρατηγικής μορφής είτε αφορούν την αύξηση κεφαλαίου είτε αφορούν την έρευνα είτε αφορούν την τεχνικότητα ή άλλες τέτοιες παρεμφερείς δραστηριότητες.
Πάντως, για κάποιον που παρακολουθεί σήμερα τα πράγματα η σύνδεση του Ο.Τ.Ε. με μία μορφή,σας επαναλαμβάνω - η Κυβέρνηση επέλεξε τη μορφή αυτήμε κάποιον που έχει άμεση πρόσβαση στην τεχνολογία, στην έρευνα,είναι τελείως απαραίτητη.
Συνεχώς από το Συνασπισμό τίθεται ζήτημα η κεφαλαιαγορά να γίνει ανεξάρτητη αρχή. Από την άλλη πλευρά πάλι ο Συνασπισμός είναι αυτός που λέει ότι σήμερα διαμορφώθηκε μία κοινωνία στην οποία κυριαρχούν τα διαπλεκόμενα. Εγώ δεν έχω αντίρρηση ότι σήμερα στην κοινωνία μας η διαπλοκή και η διαφθορά σε αρκετά σημεία είναι σε τέτοιο σημείο που προκαλεί. Αλλά σε αυτά φταίει η ίδια η νομοθεσία, στην οποία μεγαλύτερη ευθύνη έχει η νομοθεσία που παραλάβαμε από τη Νέα Δημοκρατία. Φέρνω ένα παράδειγμα. Γίνεται μεγάλη συζήτηση σήμερα σχετικά με το θεσμό των δημάρχων. Για το θεσμό των δημάρχων, για τις συναλλαγές, τα προβλήματα που δημιουργούνται. 'Οταν η νομοθεσία επιτρέπει να υπάρχει δήμος με είκοσι, τριάντα και δέκα υπαλλήλους χωρίς να διαμορφώνεται υπηρεσία και ο δήμαρχος υπογράφει και ως λογιστής και ως δήμαρχος, είναι αυτονόητο ότι ο δήμαρχος έχει βάλει τις απόψεις του.
Δεύτερον, όταν το δημοτικό συμβούλιο, το Κοινοτικό συμβούλιο είναι προϊσταμένη αρχή στα έργα, που σημαίνει λύνει την οποιαδήποτε διαφορά μεταξύ εργολήπτη, εργολάβου, προμηθευτού και υπηρεσίας και το δημοτικό συμβούλιο παρεμβαίνει για να λύσει οικονομοτεχνικές διαφορές, δηλαδή, ένα πολιτικό όργανο λύνει οικονομικές διαφορές, όταν γνωρίζουμε όλοι ότι το δημοτικό συμβούλιο είναι υπό τον απόλυτο έλεγχο του δημάρχου, μιλάμε για διαπλοκές και διαφθορά; Είναι προφανές από το νόμο, από της συστάσεώς του. Δεν είναι θέμα του συστήματος πώς βγαίνει ο δήμαρχος, είναι τι εξουσίες του έχουμε δώσει και πώς λειτουργεί. 'Εχουμε αναθέσει, φέρνω για παράδειγμα καθαρά οικονομοτεχνικές εργασίες, προβλέψεις, διαφορές να τις λύνει ένα πολιτικό όργανο. Μα δεν γίνεται στο Υπουργείο Δημοσίων 'Εργων. Το Υπουργείο ΠΕ.ΧΩ.Δ.Ε. ο Υπουργός που είναι ανώτατο όργανο που είναι απευθείας από το λαό που ελέγχεται από εδώ, δεν μπορεί τίποτε να αποφασίσει αν πρώτα δεν αποφανθεί ένα τεχνικό συμβούλιο.
Από τη μία μεριά, λοιπόν, ο Συνασπισμός έρχεται και λέει όλα αυτά και από την άλλη έρχεται και λέει ανεξάρτητη αρχή. Αν κάνουμε την κεφαλαιαγορά ανεξάρτητη αρχή, που πάει η διάκριση των εξουσιών, κύριε Πρόεδρε; Ποιος θα την ελέγχει; Θα μπορεί να ελέγξει τον Υπουργό Εθνικής Οικονομίας τι γίνεται με την κεφαλαιαγορά; Θα μπορεί κανείς Βουλευτής ή αρχηγός να πει κάτι; Θα μπορεί ο Υπουργός να υποβάλει κάτι στην κεφαλαιαγορά; Θα χρειάζεται η αυξημένη πλειοψηφία της Βουλής για να πει αλλάξτε το αλφα ή το βήτα. 'Η θέλουμε διάκριση εξουσιών και θέλουμε την ευθύνη και τον έλεγχο της Κυβέρνησης, της εκτελεστικής εξουσίας ή δεν θέλουμε και λέμε τα 2/3 της Βουλής και συνεπώς δεν υπάρχει διάκριση εξουσιών.
Και δύο λέξεις για την ποντοπόρο ναυτιλία. Είναι αξιοσημείωτο ότι με τα άρθρα που ήρθαν ακούμε διάφορα για την ποντοπόρο ναυτιλία. Να είμαστε εξηγημένοι. Ο καθένας κρίνει το νομοσχέδιο από τα δικά του συμφέροντα. Εδώ υπάρχουν κάποια βασικά σημεία. 'Οτι πρώτον, ιδρύεται η εταιρεία, ότι καταβάλλεται το κεφάλαιο των δέκα δισεκατομμυρίων (10.000.000.000) δραχμών, ολοσχερώς και μετά πάει στο χρηματιστήριο, είτε είναι αύξηση του μετοχικού κεφαλαίου είτε οτιδήποτε άλλο. Δεν πάει στο χρηματιστήριο να αντλήσει λεφτά για να κάνει την εταιρεία, καταβάλλει εκ των προτέρων Αυτό είναι το πιο σημαντικό.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολιτεύσεως και Πρόεδρος της Νέας Δημοκρατίας κ. Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, δεν πέρασαν καν ούτε δυόμιση μήνες από τότε που η Κυβέρνηση εισηγείτο τον τελευταίο νόμο για το χρηματιστήριο. Δεν άκουσε ούτε και τότε τις επισημάνσεις και τις εισηγήσεις μας. Και έρχεται τώρα με ένα ακόμη νομοσχέδιο πάνω σε αυτό το θέμα. Μόνο που ούτε και αυτό καλύπτει τα κενά και τις αδυναμίες του ισχύοντος νομικού πλαισίου. Ο εμπαιγμός στο Κοινοβούλιο είναι προφανής.
Κυρίες και κύριοι συνάδελφοι, για μας το χρηματιστήριο είναι βασικός μοχλός της ελεύθερης οικονομίας και ταυτόχρονα βασικός μοχλός ανάπτυξης. Είναι μηχανισμός, που υπηρετεί τόσο την άντληση υγιών κεφαλαίων για επενδύσεις, όσο και την ευρύτερη δυνατή συμμετοχή των πολιτών στην αναπτυξιακή διαδικασία. Επιμένουμε στη λήψη όλων εκείνων των αποφάσεων που μπορεί να διασφαλίσουν μία σταθερά ανοδική πορεία.
Θέλω, λοιπόν, να υπογραμμίσω ότι και σε αυτήν την περίπτωση θα υπερψηφίσουμε τις διατάξεις, με τις οποίες τίθενται σε εφαρμογή πάγιες θέσεις και προτάσεις μας.
Είναι βασική μας αρχή να στηρίζουμε μέτρα, που βρίσκονται σε φιλελεύθερη κατεύθυνση και υλοποιούν στοιχεία του δικού μας προγράμματος. Είμαι όμως υποχρεωμένος να καταγγείλω την αποσπασματικότητα των νομοθετικών πρωτοβουλιών της Κυβέρνησης. Δεν κάλυψε το πρόβλημα ο προηγούμενος νόμος. Και δεν το αντιμετωπίζει επαρκώς ούτε αυτό το νομοσχέδιο. Δεν εξασφαλίζει πλήρη θεσμική θωράκιση της λειτουργίας του χρηματιστηρίου. Δεν ρυθμίζει αποτελεσματικά τα θέματα, που αφορούν στην εισαγωγή εταιρειών. Δεν αντιμετωπίζει θέματα ρευστότητας του χρηματιστηρίου. Αντιτασσόμαστε κατηγορηματικά στη φωτογραφική διάταξη που ενισχύει την αδιαφάνεια. Θεωρούμε αντισυνταγματική τη ρύθμιση, που ουσιαστικά εκχωρεί νομοθετικές αρμοδιότητες στην Επιτροπή Κεφαλαιαγοράς. Κυρίες και κύριοι συνάδελφοι, δεν μπορεί η Κυβέρνηση να θεωρεί τους 'Ελληνες λωτοφάγους. 'Ηδη ένα εκατομμύριο πολίτες υπήρξαν θύματα της πολιτικής της. Συντελέστηκε στο τελευταίο διάστημα η μεγαλύτερη αναδιανομή πλούτου, που έγινε ποτέ σε βάρος τόσων πολλών, για να ωφεληθούν τόσο λίγοι. Φέρει ευθύνη η Κυβέρνηση για την ανυπαρξία θεσμικού πλαισίου ικανού να διασφαλίσει την ομαλή λειτουργία του χρηματιστηρίου.
Για τα κερδοσκοπικά παιχνίδια, που διαδραματίστηκαν με συγκεκριμένες μετοχές, όπως για παράδειγμα της Γενικής Αποθηκών, για τις απροκάλυπτες πολιτικές παρεμβάσεις, τις διαρροές και τις δηλώσεις, που στόχο είχαν την εξαπάτηση του κοινού, φέρει ευθύνη ηθικής αυτουργίας η Κυβέρνηση, όπως και για τις παρεμβάσεις χειραγώγησης, που εκδηλώθηκαν για καθαρά κομματικούς λόγους στη διάρκεια της προεκλογικής περιόδου -και μάλιστα από το ευρύτερο σύστημα εξουσίας- και κυρίως από τη Δημόσια Επιχείρηση Κινητών Αξιών, τη Δ.Ε.Κ.Α.
Πριν από περίπου ενάμιση χρόνο η Κυβέρνηση παρουσίαζε το χρηματιστήριο σαν κόμμα συνώνυμο με το ΠΑ.ΣΟ.Κ. και πρόβαλλε εκβιαστικά διλήμματα, για να τρομοκρατήσει τους πολίτες. Το περασμένο Φθινόπωρο ο Υπουργός Εθνικής Οικονομίας και οι επικεφαλής κρατικών τραπεζών συνειδητά και σκόπιμα προκαλούσαν την πτώση του γενικού δείκτη. Ακολούθησαν οι κατευθυνόμενες διαρροές για το περίφημο σχέδιο "ΣΟΦΟΚΛΗΣ", σύμφωνα με το οποίο η Κυβέρνηση θα ανέβαζε το δείκτη στη διάρκεια της προεκλογικής περιόδου.
'Εναν ακριβώς μήνα πριν από τις εκλογές επιχειρούσαν να συκοφαντήσουν εμάς για όσα οι ίδιοι διέπρατταν. Ταυτόχρονα, η Επιτροπή Κεφαλαιαγοράς, ενεργώντας προφανώς κατ'εντολήν, έσπευδε να ενεργοποιηθεί, για να στηρίξει τη μαύρη κυβερνητική προπαγάνδα.
Στην ίδια περίοδο τόσο ο Πρωθυπουργός, όσο και η Κυβέρνηση, επιχειρούσαν την εξαπάτηση των επενδυτών. Ακολουθώντας καθεστωτικές και ουσιαστικά παράνομες πρακτικές, η Κυβέρνηση επεστράτευε κατά το ίδιο διάστημα το ευρύτερο σύστημα εξουσίας, για μια προσωρινή στήριξη του χρηματιστηρίου, με αποκλειστικό σκοπό και γνώμονα να εξυπηρετήσει τις κομματικές της σκοπιμότητες. Θυσίαζε τα πάντα, το κύρος του χρηματιστηρίου, το δημόσιο συμφέρον, τα μεσοπρόθεσμα συμφέροντα των επενδυτών, στο βωμό μιας καιροσκοπικής μικροκομματικής προπαγάνδας. Σήμερα, δεν υπάρχει καμία απολύτως αμφιβολία. Οι ευθύνες για την καθεστωτική εκείνη επιχείρηση είναι σήμερα αυταπόδεικτες. Επιστρατεύθηκαν κρατικές τράπεζες και εταιρείες του δημοσίου. Χαρακτηριστική, αλλά όχι μοναδική, είναι η περίπτωση της Δ.Ε.Κ.Α. Ενώ ολόκληρο το πρώτο δίμηνο του χρόνου δεν αγόρασε καμία μετοχή, στις τελευταίες σαράντα μέρες της προεκλογικής περιόδου προέβη σε αθρόες αγορές μετοχών του Ο.Τ.Ε., της Ε.Τ.Ε., των ΕΛ.ΠΕ., διπλασιάζοντας το χαρτοφυλάκιό της. Δαπάνησε περίπου 700 δισεκατομμύρια δραχμές. Υπέστη πολύ σοβαρές απώλειες και βρέθηκε τελικά σε αδυναμία καταβολής του ποσού, που υποχρεούται για την αποπληρωμή δημόσιου χρέους. Επιχορηγήθηκε από τον κρατικό προϋπολογισμό με 100 δισεκατομμύρια και αναγκάστηκε να δανειστεί άλλα 288 δισεκατομμύρια.
Κυρίες και κύριοι συνάδελφοι, δεν μπορεί να υπάρχει πια καμιά αμφιβολία. Η κατάσταση δεν αντιμετωπίζεται με μέτρα, που ενισχύουν τις υπερεξουσίες μιας ήδη υπόλογης Επιτροπής Κεφαλαιαγοράς. Στη φάση αυτή απαιτούνται συγκεκριμένα μέτρα, τόσο για την πραγματική σύγκλιση της οικονομίας, όσο και για τον πλήρη εκσυγχρονισμό της χρηματιστηριακής αγοράς. Επείγει η προώθηση των διαρθρωτικών αλλαγών, η ενίσχυση του ανταγωνισμού, η στήριξη των μικρομεσαίων επιχειρήσεων, η υλοποίηση μιας τολμηρής φορολογικής μεταρρύθμισης.
Σε ό,τι αφορά το θεσμικό εκσυγχρονισμό του χρηματιστηρίου, επιμένουμε ότι είναι αναγκαία: πρώτον, η ανεξαρτητοποίηση της Επιτροπής Κεφαλαιαγοράς με εκλογή του προέδρου και των μελών της από τους θεσμικούς παράγοντες της αγοράς και επικύρωση της εκλογής από τη Βουλή, η οποία παράλληλα θα είναι υπεύθυνη και για τον έλεγχο των πεπραγμένων της Επιτροπής.
Δεύτερον, η διασφάλιση της ομαλής ροής της προσφοράς νέων τίτλων στο χρηματιστήριο με την καθιέρωση κριτηρίων, τα οποία να προσδιορίζουν κατά τρόπο διαυγή και αντικειμενικό την προτεραιότητα εισαγωγής για αύξηση κεφαλαίου.
Τρίτον, η απλούστευση των διαδικασιών έγκρισης των ενημερωτικών δελτίων των υπό εισαγωγή εταιρειών, όπως επίσης και η καθιέρωση οικονομικής ευθύνης των αναδόχων.
Τέταρτον, η ενεργοποίηση της νέας χρηματιστηριακής αγοράς.
Πέμπτον, η υιοθέτηση των διεθνών λογιστικών προτύπων για τις εισηγμένες εταιρείες.
Και έκτον, η καθιέρωση -σε συνεργασία με την ΕΣΗΕΑ- μιας δεοντολογίας χρηματιστηριακής ειδησεογραφίας.
Κυρίες και κύριοι συνάδελφοι, σε ό,τι αφορά τη νέα προσέγγιση για τις αποκρατικοποιήσεις, με τις διατάξεις που περιέλαβε σ'αυτό το νομοσχέδιο η Κυβέρνηση, το συμπέρασμα είναι ένα: προχειρότητα και γονατογραφία. Αυτή η Κυβέρνηση τα κάνει όλα στο γόνατο, την τελευταία στιγμή, με λάθος τρόπο και βαρύ κόστος. Αντιμετωπίζονται τρεις περιπτώσεις και επιχειρούνται τρεις διαφορετικές λύσεις. 'Αλλη για τον Ο.Τ.Ε., άλλη για τα Ε.Λ.Τ.Α και άλλη για τον Ο.Π.Α.Π..
Κάτω από το βάρος της σύγχυσης,που την κατέλαβε και της αιχμαλωσίας της σε ύποπτες σκοπιμότητες, η Κυβέρνηση επιχειρεί λύσεις, που αντιφάσκουν. Αυτοδιαψεύδεται και αυτοαναιρείται με προκλητικό τρόπο, ιδίως μάλιστα για σας, κυρίες και κύριοι συνάδελφοι της Πλειοψηφίας. Ξεκινήσατε με την κραυγή "πωλείται η Ελλάς", όταν εμείς το 1993 επιχειρούσαμε την ιδιωτικοποίηση του Ο.Τ.Ε. με 49% και φθάσατε σήμερα στο άλλο άκρο, χωρίς μέτρο, χωρίς πολιτική, χωρίς αναπτυξιακά σχέδια, χωρίς ίχνος συνέπειας και αξιοπιστίας.
Είναι όμως πολύ πρόσφατες οι διαψεύσεις, που εξαπολύατε προεκλογικά, όταν ο τότε Υπουργός Μεταφορών αποκάλυψε, ότι σχεδιάζετε τη μετοχοποίηση του Ο.Τ.Ε. σε ποσοστό μεγαλύτερο του 51%. Βέβαια, ο Πρωθυπουργός έσπευσε να τον παραμερίσει. Τοποθέτησε άλλον εκτελεστή των αποφάσεών του και κάνει τώρα πράξη εκείνο, το οποίο διέψευδε. Το διαψευσθέν, γίνεται πραγματικότητα σε λίγους μήνες. Και ρωτούμε: δεν αισθάνεσθε την ανάγκη να απολογηθείτε γι'αυτό πρώτον στους Βουλευτές σας και μετά στους ψηφοφόρους σας; Φτάνει η υπουργοποίηση εκείνων που αντιδρούσαν, για να εξασφαλιστεί η σιωπή τους; Μπορείτε να χειροκροτείτε μια πολιτική Ιανού; Εμείς, συνεπείς στις αρχές μας, θα ψηφίσουμε τις διατάξεις αυτές. 'Εχουμε όμως επιφυλάξεις και βάζουμε προϋποθέσεις. Επιφυλάξεις, γιατί νομοθετείτε αποσπασματικά, χωρίς ενιαία και συγκροτημένη στρατηγική. Επιφυλάξεις, γιατί δεν απελευθερώσατε την αγορά των τηλεπικοινωνιών. Γιατί δεν διασφαλίζετε τους εργαζόμενους, γιατί δεν εξασφαλίζετε το δημόσιο συμφέρον και δεν καθορίζετε τη θέση σας σε ό,τι αφορά του θέμα του στρατηγικού επενδυτή και του μάνατζμεντ.
'Ο,τι κάνετε το κάνετε κάτω από ευρωπαϊκή πίεση και κυρίως για εισπρακτικούς λόγους, για να κλείσετε, όπως-όπως, κάποιες μαύρες τρύπες. Θέτουμε παράλληλα και μια πρόσθετη, πολύ σημαντική προϋπόθεση. Ζητήσαμε την παρουσία εδώ του Υπουργού Εθνικής 'Αμυνας, για να διαβεβαιώσει την Εθνική Αντιπροσωπεία ότι με τις προωθούμενες ρυθμίσεις δεν θίγεται η εθνική ασφάλεια.
Θέλω όμως να επισημάνω και κάτι ακόμα: tα ίδια σχεδόν σας είχαμε πει πολλές φορές και για την Ολυμπιακή. Δεν μας ακούσατε. Το αντίθετο μάλιστα. Εξαπολύατε εναντίον μας δριμύτατες επιθέσεις. Δυστυχώς για τον τόπο, διαψευσθήκατε. Αποτύχατε. Και πάλι ρωτούμε: aυτό τουλάχιστον δεν σας έγινε δίδαγμα; Κυρίες και κύριοι συνάδελφοι, είναι επιτέλους ανάγκη να αφήσει η Κυβέρνηση τα μπαλώματα, τις σκόπιμες παραλείψεις, τα μισόλογα, τις υπεκφυγές. Είναι ανάγκη να υπάρξουν καθαρές λύσεις, να ενισχύσουμε τους θεσμούς, που διαδραματίζουν καίριας σημασίας ρόλο στην πορεία του τόπου. Να προχωρήσουμε αποφασιστικά στην επιβολή πλήρους διαφάνειας σε ό,τι αφορά τη λειτουργία του δημόσιου τομέα και του δημόσιου βίου. Να πάρουμε τώρα τις αποφάσεις, που απαιτούνται, για τη θωράκιση της δημοκρατίας απέναντι στις καθεστωτικές πρακτικές και στη διαπλοκή.
Πρέπει, με την ευκαιρία αυτή, να πω ότι οι αλλεπάλληλες υποχωρήσεις και υπαναχωρήσεις της Κυβέρνησης σε ό,τι αφορά την αντιμετώπιση του φαινομένου της διαπλοκής, όπως αυτές εκδηλώθηκαν στην Επιτροπή για την Αναθεώρηση του Συντάγματος, δημιουργούν τεράστιο και πολιτικό και ηθικό ζήτημα. Βεβαίως, η χθεσινοβραδινή μεταστροφή της κυβερνητικής πλευράς στις θέσεις της Νέας Δημοκρατίας, συνιστά μικρό θετικό βήμα. Δεν αρκεί όμως. Για όλα όσα έχουν προηγηθεί, οι πράξεις της Κυβέρνησης και οι θέσεις, που υπεράσπιζε στη Βουλή, συνιστούν επιβεβαίωση των σχετικών επισημάνσεων και καταγγελιών μας. Αναδεικνύουν τις τεράστιες προσωπικές ευθύνες του ίδιου του Πρωθυπουργού. 'Εχουν πέσει οι μάσκες. Η καχυποψία στην ηγετική ομάδα της Κυβέρνησης παραμένει το ίδιο έντονη. Εσύρθη χθες σε άτακτη υποχώρηση. Αναγκάστηκε να αποδεχθεί τις προτάσεις μας. Και οφείλω να υπογραμμίσω και τη συμβολή Βουλευτών όλων των Κομμάτων, περιλαμβανομένων και γνωστών ιστορικών στελεχών της κυβερνητικής Πλειοψηφίας.
Καλούμε για μια ακόμα φορά τον Πρωθυπουργό να αναλογιστεί τις ευθύνες του και να τολμήσει άμεση και οριστική φυγή από την αιχμαλωσία της διαπλοκής. Να απεξαρτηθεί αμέσως απ'ό,τι συνιστά απειλή και σοβαρή απειλή για την ουσία και την ποιότητα της δημοκρατίας. Η αγκαλιά, που του προσφέρει η διαπλοκή, μεταβάλλεται σε βρόγχο για τη δημοκρατία και αυτό δεν μπορεί να το δεχθεί καμία δημοκρατική παράταξη, κανένας δημοκράτης πολιτικός.
( Χειροκροτήματα από την πτέρυγα της Νέας Δημοκρατίας ) 
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας και Οικονομικών κ.Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, κατά τη συνήθειά του ο κ. Καραμανλής ήρθε ομίλησε και έφυγε. Το έχει συνηθίσει αυτό, αλλά δεν νομίζω ότι αποτελεί συστατικό ενός ουσιαστικού δημοκρατικού διαλόγου στο Εθνικό Κοινοβούλιο. Πιστεύω ότι οι πολιτικοί άνδρες οφείλουν να ομιλούν και να ακούνε επίσης την Κυβέρνηση ή την Αντιπολίτευση, γιατί έτσι μόνο διεξάγεται ένας ουσιαστικός διάλογος και μπορούμε να καταλήξουμε σε ουσιαστικά αποτελέσματα και συμπεράσματα. Κατά τα λοιπά επιδιώκεται απλώς η δημιουργία εντυπώσεων. Αλλά με δημιουργία εντυπώσεων αυτός ο τόπος δεν πρόκειται να προχωρήσει. Μόνο εάν μπορέσουμε να συνεννοηθούμε πάνω σε βασικούς άξονες της πολιτικής, τότε μόνο πιστεύω ότι μπορούμε να καταλήξουμε σε θετικά συμπεράσματα, σε ό,τι αφορά την άσκηση της πολιτικής.
Κατ' αρχήν βλέπω ότι ο κ. Καραμανλής συνεχίζει να προσπαθεί να εκμεταλλευθεί τις διακυμάνσεις ενός δείκτη τιμών. Αυτό είναι ηθικά και πολιτικα απαράδεκτο. Οι δείκτες τιμών σε όλα τα χρηματιστήρια του κόσμου διακυμαίνονται πάρα πολύ έντονα. Μπορώ να σας φέρω πολλά μεγάλα παραδείγματα. Το 1987 το χρηματιστήριο της Νέας Υόρκης έπεσε μέσα σε μια εβδομάδα κατά 30%. Υπήρχαν φήμες για κραχ τύπου 1929. Μετά στη συνέχεια εξομαλύνθηκε. Υπάρχουν διακυμάνσεις σε όλα τα χρηματιστήρια του κόσμου. Αυτές οι διακυμάνσεις είναι φυσιολογικές. Και αν ένα πολιτικό κόμμα επιδιώκει να αντλήσει κομματικό όφελος από μια ενδεχόμενη πτώση του δείκτη αυτό επαναλαμβάνω είναι ηθικά και πολιτικά απαράδεκτο. Ο δείκτης του χρηματιστηρίου Αθηνών πέρα από τις διακυμάνσεις, όλοι γνωρίζουμε ότι είχε μια θετική πορεία τα τελευταία τρία χρόνια. Ηταν 1000 μονάδες το 1987 και είναι 4000 μονάδες σήμερα. Και αν υπήρχαν αυτές οι διακυμάνσεις, αυτές κυρίως οφείλονται σε εξάρσεις της ψυχολογίας. Προς τα πάνω, το 1999, όταν είχαν προεξοφληθεί ουσιαστικά οι θετικές εξελίξεις στην εθνική οικονομία, προς τα κάτω το 2000. Και τώρα βλέπω ότι υπάρχει μια φάση ομαλοποίησης. Αυτές λοιπόν οι διακυμάνσεις δεν είναι νοητό να αποτελούν αντικείμενο μιας κομματικής αντιπαράθεσης. Και η Αντιπολίτευση να προσπαθεί να αντλεί όφελος από παρόμοιες διακυμάνσεις.
'Ενα δεύτερο θέμα αφορά τη θεσμοθέτηση του πλαισίου λειτουργίας του ελληνικού χρηματιστηρίου. Προσάπτετε τώρα στην Κυβέρνηση ότι ήρθε εδώ με πολλά νομοσχέδια. Ποια είναι η ουσία; Η ουσία είναι απλή, κύριοι συνάδελφοι, και πρέπει να την αντιμετωπίσουμε κατάματα. Το ελληνικό χρηματιστήριο είχε όγκο συναλλαγών δυο δισεκατομμύρια δραχμές ημερησίως το 1997. Σήμερα έχει εκατόν πενήντα δισεκατομμύρια δραχμές κατά μέσο όρο, από εκατό έως διακόσια δισεκατομμύρια, καμιά φορά και περισσότερο. Αυξήθηκε εβδομήντα πέντε φορές.
Ερωτώ, ποια άλλη αγορά προϊόντων ή υπηρεσιών στην ελληνική οικονομία γνώρισε παρόμοια ραγδαία επέκταση και μεγένθυση τα τελευταία χρόνια; Προφανώς καμία. Είναι σαν ένα εργοστάσιο το οποίο παράγει για παράδειγμα χίλια παγωτά και πρέπει να παράγει ένα δισεκατομμύριο παγωτά μέσα σε διάστημα τριών ετών. Είναι προφανές ότι χρειάζονται πάρα πολύ βαθιές δομικές αναδιατάξεις στη λειτουργία της επιχείρησης αυτής για να μπορέσει να ανταποκριθεί σ' αυτήν τη μεγέθυνση της ζήτησης. Είναι τεράστια η αύξηση. Και ασφαλώς έπρεπε να σπεύσει η κυβέρνηση με δώδεκα νομοθετήματα για να καλύψει το κενό.
Μα, θα μου πείτε, έπρεπε να νομοθετούμε απαραιτήτως; Δεν υπήρχαν άλλες διαδικασίες; Δυστυχώς δεν υπήρχαν άλλες διαδικασίες γιατί οι κανονιστικές αρχές δεν είχαν την εμπειρία και την ικανότητα να καλύψουν το κενό και, δεύτερον, δεν υπήρχε νομολογία. Τα είπα αυτά στην πρωτολογία μου. Τώρα κατηγορούθα γιατί εξουσιοδοτούμε την Επιτροπή Κεφαλαιαγοράς να καλύπτει τα θεσμικά αυτά κενά, μεταφέροντας σ' αυτήν τάχα νομοθετικές επιλογές. Καθόλου, κύριοι συνάδελφοι. Απλώς θέλουμε να απαλλαγούμε εμείς, πλέον, από το να ερχόμεθα εδώ σε συχνά τακτά χρονικά διαστήματα για να νομοθετούμε για θέματα πλέον για τα οποία δεν είμαστε αρμόδιοι, διότι ουδείς νομίζω γνωρίζει τις λεπτομέρειες της λειτουργίας της χρηματιστηριακής αγοράς, και παραπέμπουμε τα θέματα αυτά στις αρμόδιες εποπτικές αρχές, όπως ακριβώς συμβαίνει σε όλα τα μεγάλα διεθνή χρηματιστήρια. Πιστεύουμε ότι οι εποπτικές αρχές απέκτησαν πλέον την εμπειρία, τη στοιχειώδη παράδοση, για να παρεμβαίνουν με κανονιστικές διατάξεις, σ' αυτές τις ρυθμίσεις. Και πιστεύω ότι αυτό θα απαλλάξει την Εθνική Αντιπροσωπεία από συχνές νομοθετικές παρεμβάσεις. 'Αρα νομοθετήσαμε δώδεκα φορές. Πλέον το πλαισιο είναι επαρκέστατο, δεν βλέπω να χρειάζονται περαιτέρω βελτιώσεις ή διορθώσεις πέρα από λεπτομέρειες. Αυτές τις λεπτομέρειες, πλέον, θα τις ρυθμίσει η Επιτροπή Κεφαλαιαγοράς. 'Ερχομαι τώρα στο άλλο θέμα που έθιξε ο κ. Καραμανλής στο θέμα τάχα των πολιτικών επεμβάσεων προ των εκλογών. Κατ' αρχήν, θα ήθελα να σημειώσω εδώ ότι αν κάποιος παρενέβη στο χρηματιστήριο προ των εκλογών, αυτή είναι η Νέα Δημοκρατία. Η Νέα Δημοκρατία με συστηματικές επιθέσεις στην Κυβέρνηση για θέματα χρηματιστηρίου πολιτικοποίησε το ζήτημα. Το πολιτικοποίησε με τέτοιο τρόπο που ενέσπειρε εκ των πραγμάτων ένα φόβο τους επενδυτές. Και φοβάμαι ότι συνετέλεσε στην πτώση του χρηματιστηρίου προ των εκλογών. Η Κυβέρνηση ήταν υποχρεωμένη, με αντιδηλώσεις, να στηρίξει το χρηματιστήριο, το οποίο και έκανε λέγοντας ότι το χρηματιστήριο αντανακλά σε κάποιο βαθμό τη δύναμη της οικονομίας διότι έπρεπε να στηρίξει ψυχολογικά ένα χρηματιστήριο το οποίο υπήρχε κίνδυνος να καμφθεί ψυχολογικά, και εκάμφθη σε κάποιο βαθμό, λόγω των ωμών προεκλογικών παρεμβάσεων της Νέας Δημοκρατίας και τώρα ζητάνε και τα ρέστα. Παρέπεμψαν το θέμα στον εισαγγελέα, και καλώς έκαναν διότι θεωρώ ότι είναι θετικό το ότι αναμειγνύεται η δικαιοσύνη, διότι θα λάμψει κάποια στιγμή η αλήθεια με αφορμή της δήθεν παρεμβάσεις της εταιρείας "ΔΕΚΑ" προεκλογικά.
Ποιά είναι η αλήθεια; Η εταιρεία "ΔΕΚΑ" βάσει του νόμου έχει μια αρμοδιότητα να αγοράζει και να πουλά μετοχές του ελληνικόυ δημοσίου επιχειρήσεων και οργανισμών οι οποίες ανήκουν στο ελληνικό δημόσιο. Αυτό έκανε και προεκλογικά και μετεκλογικά. Μετά τις εκλογές υπάρχουν συναλλαγές της "ΔΕΚΑ" σε μετοχές του ελληνικού δημοσίου της τάξεως εκατοντάδων δισεκατομμυρίων δραχμών. Αυτή είναι η αλήθεια και επίσης η δεύτερη σημαντική αλήθεια είναι ότι, εάν προσαφθεί στη "ΔΕΚΑ" ότι συγκεκριμένα τους τελευταίους τρεις μήνες προ των εκλογών πραγματοποίησε συναλλαγές, όπως είχε ευθύνη και αρμοδιότητα να κάνει, με ζημιά του ελληνικού δημοσίου, αυτό είναι κατάφωρα ψευδές. Και τα στοιχεία υπάρχουν. Εξ άλλου αυτά τα στοιχεία είναι στοιχεία τα οποία είναι δημόσια, τα οποία θα κατατεθούν και στη Βουλή και στη δικαιοσύνη. Τι αποδεικνύεται απ' όλη αυτήν την υπόθεση; Οτι η μεταπώληση των μετοχών που αγόρασε η "ΔΕΚΑ" προεκλογικά έγινε σε τιμή υψηλότερη από την τιμή αγοράς. 'Αρα η "ΔΕΚΑ" πραγματοποίησε κέρδη από τις συναλλαγές στο συγκεκριμένο επίδικο χρονικό διάστημα προ των εκλογών, όταν αγόρασε, και μετά τις εκλογές όταν πώλησε αυτό το πακέτο μέσω ενός δανείου που λέγεται exchangeable μέσω μιας μεγάλης διεθνούς τράπεζας. Η "ΔΕΚΑ" πραγματοποίησε κέρδη αν θέλετε να το δούμε από μια στενά ταμειακή σκοπιά, από τη συγκεκριμένη αυτή συναλλαγή. 'Ερχομαι τώρα στις προτάσεις της Νεας Δημοκρατίας για παραπέρα βελτίωση του θεσμικού πλαισίου. Μπορούμε να συζητούμε επί μέρες, επι χρόνια για παραπέρα βελτίωση του θεσμικού πλαισίου και νομίζω ότι αυτή η συζητηση δεν έχει τέλος. Το θεσμικό πλαίσιο βελτιώνεται συνεχώς όχι μόνο στην Ελλάδα, αλλά σε όλες τις χρηματιστηριακές αγορές, όχι βέβαια με νομοθετικές παρεμβάσεις αλλά με επεμβάσεις κανονιστικού τύπου από τις εποπτικές αρχές. Η αντίστοιχη Επιτροπή Κεφαλαιαγοράς στις ΗΠΑ διαρκώς εκδίδει νέες εγκυκλίους, νέους κανόνες. Αυτό θα κάνει και η Επιτροπή Κεφαλαιαγοράς. Και μπορώ να σας πω εξ αρχής ότι πολλές από τις προτάσεις που ακούσαμε από τον κ. Καραμανλή, κινούνται προς τη σωστή κατεύθυνση. Και όπως μας έκανε τη χάρη να ψηφίσει τις διατάξεις του δικού μας νομοσχεδίου, και εμείς θα πούμε εξ αρχής ότι συμφωνούμε με τις περισσότερες προτάσεις, και αυτές προωθούνται μέσω αντιστοίχων πρωτοβουλιών όχι πλέον νομοθετικών διότι δεν χρειάζεται αλλά μέσω αντιστοίχων πρωτοβουλιών της Επιτροπής Kεφαλαιαγοράς και των εποπτικών αρχών.
Και καταλήγω με το θέμα των ιδιωτικοποιήσεων και τα θέματα της διαφάνειας. Κατ' αρχήν δεν δεχόμεθα μαθήματα ιδιωτικοποιήσεων από τη Νέα Δημοκρατία. Το έχουμε ξαναπεί αυτό. Ο όγκος των ιδιωτικοποιήσεων που πραγματοποίησε το ΠΑ.ΣΟ.Κ. την τελευταία διετία μόνο διότι πράγματι οι ιδιωτικοποιήσεις ξεκίνησαν ουσιαστικά το 1998, τότε μπήκαμε στο μεγάλο κύκλο των διαρθρωτικών αλλαγών επι κυβερνήσεως ΠΑ.ΣΟ.Κ. ε, λοιπόν την διετία αυτή πραγματοποιήσαμε πολύ περισσότερες σε αριθμό και απείρως μεγαλύτερες σε όγκο ιδιωτικοποιήσεις σε σχέση με τη Νέα Δημοκρατία. Εμείς πραγματοποιήσαμε μαζί με την "CΟSΜΟΤΕ" τώρα που πάει σε δημόσια εγγραφή, δεκαεννέα ιδιωτικοποιήσεις πάσης φύσεως, μετοχοποιήσεις, πλήρεις πωλήσεις, μερικές ιδιωτικοποιήσεις, στρατηγικές συμμαχίες όπως η Credit Agricole με την Εμπορική Τράπεζα, μια σειρά από άλλες κινήσεις πολύ σημαντικές, συνολικών εσόδων 3 τρισεκατομμυρίων δραχμών. Τα αντίστοιχα έσοδα της Νέας Δημοκρατίας ήταν νομίζω μερικές δεκάδες δισεκατομμύρια δραχμές. Ακόμη και με πληθωριστική αναπροσαρμογή νομίζω ότι η σχέση είναι γύρω στο 1 προς 100 ή 1 προς 70 ή 80. Χρειάζεται κάποιος χρόνος να το μετρήσουμε με ακρίβεια αλλά η σχέση όγκου σημασίας ιδιωτικοποιήσεων ΠΑ.ΣΟ.Κ. και Νέας Δημοκρατίας είναι μια σχέση μεγάλης απόστασης.
'Ερχομαι τώρα στη φύση των ιδιωτικοποιήσεων. Είπα και στην πρωτομιλία μου ότι εμείς είμαστε υπερήφανοι ότι εποπτεύσαμε δεκαεννέα ιδιωτικοποιήσεων χωρίς καμιά ένσταση και χωρίς καμιά επιφύλαξη. Αν δεν κάνω λάθος ο κ. Κωστόπουλος θα με διορθώσει, εγώ προσωπικά ως Υπουργός Εθνικής Οικονομίας, επειδή είμαι υπεύθυνος για το σύνολο αυτών των ιδιωτικοποιήσεων, σας λέγω ότι όχι απλώς δεν πήγε καμία στη δικαιοσύνη -απ' αυτούς που έχασαν, τους υποψήφιους αγοραστές που δεν κέρδισαν την ιδιωτικοποίηση, ουδείς προσέφυγε στη δικαιοσύνη- αλλά επιπλέον, δεν θυμάμαι να έχω απαντήσει και σε καμιά ερώτηση στη Βουλή. 'Ολα έγιναν με τον πλέον άψογο τρόπο.
'Ολα έγιναν με τον πλέον άψογο τρόπο. Δεν θέλω να καταγγείλω διότι δεν ανταποκρίνεται στο δικό μας ήθος, όταν δεν έχουμε στοιχεία, να καταγγέλλουμε τη Νέα Δημοκρατία. Την καταγγέλλουμε μόνο όταν έχουμε στοιχεία. Αλλά θα θυμίσω δύο πράγματα, ότι η απόπειρα ιδιωτικοποίησης της ΔΕΗ πήγε πίσω με αναστολή του άρθρου εκείνου, της διατάξεως η οποία επρόκειτο να τη θέσει σε κίνηση, μετά από καταγγελία του τότε Προέδρου της ΔΕΗ για διαδικασίες, οι οποίες δεν ανταποκρίνονταν σε αυτό που έπρεπε να γινει στη ΔΕΗ. Και είχαν έντονα ηθικό χαρακτήρα εκείνες οι καταγγελίες. Και βεβαίως τα γνωστά θέματα τα οποία περιέπλεξαν την υπόθεση του ΟΤΕ. Εμείς δεν δεχόμαστε από τη Νέα Δημοκρατία κανένα απολύτως μάθημα σε ό,τι αφορά την πολιτική ιδιωτικοποιήσεων, την οποία πιστεύουμε και προωθούμε, μέσα όμως απο όρους αποτελεσματικότητας και διαφάνειας, οι οποίες είναι ανεγνωρισμένες από όλους και τιμούν τη σημερινή Κυβέρνηση. Δεν δεχόμαστε κανένα μάθημα σε ό,τι αφορα τη διαφάνεια. Εμείς έχουμε μία δεδομένη πρακτική, ένα έργο για το οποίο είμαστε υπερήφανοι. 'Εχουμε δεκαεννέα μετοχοποιήσεις και ιδιωτικοποιήσεις, είναι πολύ σημαντικές, και σε καμία από αυτές δεν ηγέρθη καμία ένσταση ή επιφύλαξη ή καταγγελία ηθικού χαρακτήρα. Αυτό είναι μία αποστομωτική απάντηση σε όλες τις αστειότητες τις οποίες είπε ο κ. Καραμανλής, με το ύφος αυτό του πρυτάνεως, για την πολιτική μας των ιδιωτικοποιήσεων. Και αυτό βεβαίως παραπέμπει και στο γενικότερο θέμα της διαφάνειας και της διαπλοκής.
Η Κυβέρνηση του ΠΑ.ΣΟ.Κ., αγαπητοί συνάδελφοι, είναι υπερήφανη ότι στα τελευταία χρόνια στα οποία βρίσκεται στην εξουσία από το 1993 πηρε μία σωρεία μέτρων για την διασφάλιση της διαφάνειας στο δημόσιο βίο. Μόνο η ανάγκη παραπομπής όλων των υποθέσεων στο Ελεγκτικό Συνέδριο, η αυστηρή τήρηση των διαδικασιών, πιστεύω ότι πιστοποιούν την επιμονή μας στο ζήτημα αυτό. Ασφαλώς, όμως, να προσθέσω το εξής: 'Οπως και στα θέματα, για παράδειγμα, του πλαισίου λειτουργίας της χρηματαγοράς, όπως σε όλα τα μεγάλα θέματα πολιτικής, πάντα υπάρχει το καλύτερο. Εμείς είμαστε εδώ, και στο πλαίσιο της Επιτροπής Αναθεώρησης του Συντάγματος και σε οποιοδήποτε άλλο πλαίσιο και διά της ασκήσεως κοινοβουλευτικού ελέγχου, να βελτιώνουμε μαζί με σας, μαζί με όλα τα πολιτικά κόμματα, το πλαίσιο αναθέσεως έργων ώστε να το διασφαλίσουμε ακόμη περισσότερο τη διαφάνεια. Είναι προφανές ότι υπάρχουν ισχυρά συμφέροντα. Είναι προφανές ότι υπάρχουν πιέσεις για τα έργα και τις προμήθειες. Υπήρχαν, υπάρχουν και θα υπάρχουν και στην Ελλάδα και σε όλες τις ευρωπαϊκές χωρες. Και είναι προφανές ότι πρέπει να δημιουργήσουμε ισχυρούς πόλους αντίστασης των πολιτικών εξουσιών, όπου γης, όχι μόνο στην Ελλάδα, για να μπορούν να διασφαλίσουν το δημόσιο συμφέρον. 'Αρα βελτιώνουμε διαρκώς. 'Ηδη τα τελευταία έξι χρονια ιδιαίτερα, για να μιλήσω για την δεκαετία του 90 έχουμε πάρει σωρεία μετρων για τα οποία είμαστε πραγματικά υπερήφανοι. Και θα έχετε επίσης διαπιστώσει πως ό,τι παρεπέμφθη στη δικαιοσύνη δεν κατέληξε. Και βέβαια πρέπει να γνωρίζετε ότι αυτά που λέτε ότι η δικαιοσύνη δεν μπορεί, αν δεν μπορεί η δικαιοσύνη, ποιός μπορεί; Υπάρχει κάποιος άλλος ανώτερος άρχων, ο οποίος θα μπορεί να κρίνει μία υπόθεση; Η ουσία είναι, σε ό,τι αφορα τις ιδιωτικοποιήσεις για τις οποίες μιλήσατε, στις δεκαεννέα ιδιωτικοποιήσεις και δύσκολες ιδιωτικοποιήσεις, δεν είναι απλό πράγμα να πωλείται η Ιονική Τράπεζα. Πολλά συμφέροντα συνεκρούσθησαν για την Ιονική Τράπεζα. Δεν είναι μικρό πράγμα να πωλούνται αμυντικές βιομηχανίες. Και εκεί υπάρχουν ισχυρά συμφέροντα. Και, όμως, δεν υπήρξε ούτε στην ΕΛΒΟ ούτε στην Ιονική ούτε στην Τράπεζα Κρήτης καμία απολύτως ένσταση. Εκατοντάδες δισεκατομμύρια δραχμές άλλαξαν χέρια μέσα από τις διαδικασίες αυτές. Ουδείς είπε το παραμικρό. Αυτό αποδεικνύει ότι εμείς είμαστε όχι απλώς ιδιαίτερα ευαίσθητοι στα θέματα διαφάνειας, αλλά στην πράξη αποδεικνύουμε ότι είμαστε σε θέση να διασφαλίσουμε το δημόσιο συμφέρον. Και θα συνεχίσουμε να το κάνουμε και αυτή είναι η ουσιαστική απάντηση στον κ. Καρμανλή και τη Νεα Δημοκρατία. Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, ο σοφός λαός μας λέει, ότι στο σπίτι του κρεμασμένου δεν μιλάνε για σχοινί. Και αυτό έχει εφαρμογή απευθείας στον Υπουργό Εθνικής Οικονομίας ο οποίος μόλις κατήλθε απο το Βήμα. Και οι παρατηρήσεις που έκανε για την κοινοβουλευτική ευπρέπεια είναι άστοχες και οι παρατηρήσεις που έκανε για τα θέματα του χρηματιστηρίου είναι άστοχες και οι παρατηρήσεις που έκανε για τα θέματα των αποκρατικοποιήσεων είναι άστοχες και οι παρατηρήσεις που έκανε για την διαφάνεια είναι άστοχες, σε όλα τα θέματα.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) Ο Υπουργός Εθνικής Οικονομίας απο το 1996 έχει δεχθεί δεκάδες επερωτήσεις από την Αξιωματική Αντιπολίτευση. Δεν έχει εμφανισθεί να απαντήσει ούτε σε μία. Και κάνει μαθήματα κοινοβουλευτικής πρακτικής και κοινοβουλευτικής ευπρέπειας; Θα ήσασταν ο τελευταίος ο οποίος έχετε αυτό το δικαίωμα, κύριε Υπουργέ.
Στα θέματα του χρηματιστηρίου, κατά τη γνώριμη τακτική του προσπαθεί να βρει συνενόχους σε μια κατάσταση που δημιούργησε η δική του πολιτική, η πολιτική της Κυβέρνησης επί δεκαοκτώ μήνες τώρα, όταν παρέσυραν εκατοντάδες χιλιάδες μικροεπενδυτές στο χρηματιστήριο και όταν με τις παρεμβάσεις που έκαναν τον περασμένο Σεπτέμβριο -είναι η επέτειος αυτής της περιόδου -οδήγησαν το χρηματιστήριο σε πτώση και με τις παρεμβάσεις που έκαναν και στην προεκλογική περίοδο δημιούργησαν καινούριες γενιές εγκλωβισμένων. Και έρχεται τώρα να ψέξει τη Νέα Δημοκρατία η οποία κατήγγειλε ακριβώς αυτές τις πρακτικές. Τη στιγμή που η Κυβέρνηση χρησιμοποίησε τα χρήματα του ελληνικού λαού μέσα από διάφορες δημόσιες επιχειρήσεις, μία απο τις οποίες είναι και η "ΔΕΚΑ", αυτό το μνημείο αδιαφάνειας που δημιουργήθηκε για να διαχειρισθεί τα χρήματά μας, μακριά απο κάθε έλεγχο και έρχεται τώρα να την υποστηρίξει τη "ΔΕΚΑ". Αλλά θα ακούσει τον αντίλογο και για τα συγκεκριμένα που είπε.
Αλλά ας αρχίσουμε απο το χρηματιστήριο. Μίλησε σήμερα ο κ. Καραμανλής, κυρίες και κύριοι συναδελφοι, για τις διακυμάνσεις του δείκτη; 'Εκανε θεσμικές προτάσεις, θεσμικές παρεμβάσεις και θεσμική κριτική. Γιατί ακριβώς η Νεα Δημοκρατία προσεγγίζει τα θέματα που άπτονται του χρηματιστηρίου με μεγάλη προσοχή και με μεγάλο αίσθημα ευθύνης.
Μίλησε για το ότι έπεσε το χρηματιστήριο τις τελευταίες ημέρες; Αναφέρθηκε σ' αυτό; 'Οχι. Και δεν είναι το χρηματιστήριο ένας απλός δείκτης ο οποίος διακυμαίνεται. Οι διακυμάνσεις του χρηματιστηρίου και μάλιστα διακυμάνσεις που είδαμε τους τελευταίους δεκαοκτώ μήνες, έχουν σημαντικότατες οικονομικές επιπτώσεις. Χιλιάδες συμπολίτες μας εγκλωβίστηκαν στο χρηματιστήριο και έχασαν τις περιουσίες τους. Αυτό που έιναι το γεγονός και για το οποίο πρέπει να απολογηθεί η Κυβέρνηση έιναι πού πήγαν αυτά είκοσι τρις αν όχι παραπάνω, που χάθηκαν στο χρηματιστήριο τους τελευταίους δώδεκα μήνες. Αυτό είναι το ζητούμενο, δεν είναι ο δείκτης που διακυμαίνεται. Σε ποια άλλη αγορά -γιατι μίλησε για τις αγορές- χάθηκαν τους τελευταίους δώδεκα μήνες είκοσι τρις που ισοδυναμούν με το μισό περίπου του εθνικού μας προϊόντος; Σε ποια άλλη αγορά εγκλωβίστηκαν χιλιάδες 'Ελληνες και έχασαν τις περιουσίες τους; Και δεν πρέπει να απασχολεί αυτό το ζήτημα την Αντιπολίτευση; Δεν πρέπει οι κυβερνητικές πράξεις και οι κυβερνητικές παραλείψεις να στηλιτεύονται; Νομίζει ο κύριος Υπουργός και η Κυβέρνηση ότι θα μας τρομοκρατήσει επειδή είναι ευαίσθητο το χρηματιστήριο; Βεβαίως είναι ευαίσθητο το χρηματιστήριο και βεβαίως το προσεγγίζουμε με μεγάλη προσοχή, γιατί ακριβώς ξέρουμε τι διακυβεύεται εκεί. Αλλά η υποκρισία τη Κυβέρνησης φαίνεται και αλλού. Σε πάρα πολλές περιπτώσεις ελέχθη όταν κάναμε καταγγελίες -και έχουμε κάνει πολλές καταγγελίες- πηγαίνετε στον εισαγγελέα.
Εμείς, κυρίες και κύριοι συναδελφοι, είμαστε οι τελευταίοι που θέλουμε να ποινικοποιήσουμε την πολιτική ζωή. Θα πάμε στον εισαγγελέα όταν θεωρούμε ότι πρέπει να επέμβει ο εισαγγελέας. Και αυτό έγινε στην περίπτωση της "ΔΕΚΑ" και στην περίπτωση των άλλων δημοσίων επιχειρήσεων που χρησιμοποίησαν τα χρήματά μας, τα χρήματα του ελληνικού λαού για την προεκλογική στήριξη του χρηματιστηρίου. Εκεί πήγαμε στον εισαγγελέα και εκεί αποκαλύφθηκε και σε όλο της το μεγαλείο η υποκρισία της Κυβέρνησης. Διότι μόλις πήγαμε στον εισαγγελέα άρχισαν τα κυβερνητικα φερέφωνα και ο ίδιος ο κυβερνητικός εκπρόσωπος ότι ποινικοποιούμε την πολιτική ζωή. Μα ακολουθήσαμε κυρίες και κύριοι συναδελφοι, ακριβώς την προτροπή του Πρωθυπουργού. Πήγαμε στον εισαγγελέα. Εμείς θα κρίνουμε πότε πάμε στον εισαγγελέα και πότε δεν πάμε. Δεν θα το κρίνετε εσείς. Και όταν είδαν ότι η έρευνα του εισαγγελέα προχωρούσε προς κατευθύνσεις που δεν τους εξυπηρετούσαν, ήρθε αυτή η διάταξη με το άρθρο 8 πάνω στο οποίο ψηφίσαμε, να σταματήσει τον εισαγγελέα σε μελλοντικές περιπτώσεις να διερευνά παρόμοιες καταστάσεις. Και μόνο μετά από δική μας πίεση μπήκε η διευκρίνιση που αφορά στο μέλλον και δεν θα σταματήσει η σημερινή έρευνα. Είπε ο κύριος Υπουργός Εθνικής Οικονομίας ότι η "ΔΕΚΑ" δεν παρενέβη στο χρηματιστήριο και παρενέβη για λόγους επενδυτικούς, για λόγους καταστατικούς. Κανείς δεν είπε ότι λειτούργησε εναντίον του καταστατικού της. Το θέμα είναι γιατί λειτούργησε στη συγκεκριμένη περίοδο. Και εδώ τα στοιχεία είναι δεδομένα.
Η "ΔΕΚΑ" αύξησε τις μετοχές που κατείχε στον ΟΤΕ το τελευταίο δίμηνο προ των εκλογών κατά 50%. Μέχρι τότε επί ένα δίμηνο δεν είχε κάνει καμία αγορά μετοχών του ΟΤΕ. Μετά τις εκλογές, από τον Απρίλιο μέχρι τον Ιούλιο δεν αγόρασε καμία μετοχή του ΟΤΕ. Μόνο μετά την κατάθεση της δικής μου ερώτησης με την οποία ζητούσα στοιχεία για τις αγοραπωλησίες της "ΔΕΚΑ" και την προσφυγή του κ. 'Εβερτ στον εισαγγελέα η Κυβέρνηση θορυβήθηκε και οδήγησε τη "ΔΕΚΑ" να συνάψει αυτό το κοινοπρακτικό δάνειο -το exchangable όπως το είπε ο κύριος Υπουργός- το οποίο δεν είναι τίποτε άλλο παρά μία προσπάθεια συγκάλυψης των απωλειών που είχε υποστεί η ΔΕΚΑ από τις προεκλογικές παρεμβάσεις. Δεν είναι τίποτε άλλο αυτό το κοινοπρακτικό δάνειο. Είναι στην ουσία ένα σύνθετο χρηματοοικονομικό εργαλείο που επιτρέπει για ένα διάστημα να συγκαλυφθούν οι ζημιές.
Ποιον έρχεστε να κοροϊδέψετε στην Εθνική Αντιπροσωπεία; Τι νομίζετε ότι εδώ πέρα τρώμε κουτόχορτο, κύριε Υπουργέ; 'Ολα θα αποκαλυφθούν. Και ο εισαγγελέας είναι πλήρως ενημερωμένος γι' αυτές τις διαδικασίες. Και θα δούμε όταν θα βγει το πόρισμά του τι ακριβώς θα βγει. Διότι δεν επρόκειτο απλώς περί δανείου, επρόκειτο για μια λεόντειο συμφωνία μέσω της οποίας η τράπεζα -και καλά έκανε η τράπεζα- εκμεταλλεύτηκε τη δεινή πολιτική και οικονομική θέση στην οποία είχε περιέλθει η συγκεκριμένη επιχείρηση και την οποία εσείς εποπτεύετε, κύριε Υπουργέ. Αυτό το μνημείο της αδιαφάνειας, η "ΔΕΚΑ".
'Ερχομαι στο δεύτερο ζήτημα που αφορά στις αποκρατικοποιήσεις. Μας είπε ο κύριος Υπουργός εδώ για δεύτερη φορά πόσες πολλές αποκρατικοποιήσεις έκανε. Στην Ελλάδα, κυρίες και κύριοι συνάδελφοι, ελάχιστες αποκρατικοποιήσεις έχουν γίνει τα τελευταία δέκα χρόνια. Δύο ήταν οι μεγάλες: Η μία ήταν η δημιουργία της αγοράς για την κινητή τηλεφωνία, που ήταν έργο της Κυβέρνησης της Νέας Δημοκρατίας, μιας αγοράς που εξυπηρέτησε την εθνική οικονομία τα μέγιστα. Και η δεύτερη ήταν η αποκρατικοποίηση της Ιονικής Τράπεζας, η οποία προχώρησε κατόπιν δικών μας πιέσεων και προχώρησε με διαδικασίες για τις οποίες υπήρχαν ενστάσεις.
Ανέφερε ο κύριος Υπουργός -ο οποίος κατά τη συνήθη κοινοβουλευτική του τακτική αποχωρεί και αυτός από τη Βουλή- ότι δεν υπήρξε καμία ένσταση στις διαδικασίες αποκρατικοποίησης. Και όμως η Τράπεζα Πειραιώς η οποία έχασε στο συγκεκριμένο διαγωνισμό ήγειρε ενστάσεις για τη διαδικασία. Το γιατί δεν συνέχισε με αυτές τις ενστάσεις είναι κάποιο θέμα που αφορά στην Κυβέρνηση. 'Εχει να κάνει με άλλες εργασίες και άλλες διαδικασίες. Εμείς δεν είχαμε κανένα λόγο να παρέμβουμε πολιτικά. 'Ηταν ζητήματα στα οποία υπήρχαν ενδιαφερόμενοι και θα μπορούσαν οι ενδιαφερόμενοι να ασχοληθούν. Εμείς παρεμβαίνουμε πολιτικά όταν θεωρούμε ότι θίγονται τα συμφέροντα του ελληνικού λαού και δεν έχουμε καμία διάθεση να ποινικοποιούμε τις διαδικασίες αποκρατικοποίησης.
'Ολες οι άλλες "αποκρατικοποιήσεις" τις οποίες ανέφερε ο Υπουργός Εθνικής Οικονομίας δεν ήταν παρά απλές μετοχοποιήσεις. Αυτό γίνεται και με τον ΟΤΕ τώρα, με τα ΕΛΤΑ και με τον ΟΠΑΠ. Ο μόνος λόγος για τον οποίο πωλείται σήμερα δημόσια περιουσία είναι για να κλείσουν οι τρύπες του δημοσίου. Είναι μια καθαρά εισπρακτική πολιτική, μια πολιτική που πρέπει να καταδικαστεί.
Αυτό που χρειαζόμαστε είναι πραγματικές αποκρατικοποιήσεις. Χρειαζόμαστε να απελευθερωθεί η αγορά των τηλεπικοινωνιών κάτι που τρεις μήνες πριν από την εκπνοή της σχετικής προθεσμίας η Κυβέρνηση ακόμα δεν έχει ρυθμίσει. Χρειάζεται να απελευθερωθεί η αγορά της ηλεκτρικής ενέργειας. Χρειάζεται να ρυθμιστεί η αγορά των ταχυδρομείων. Χρειάζεται να μπει ανταγωνισμός στην αγορά των τυχερών παιχνιδιών όπου εκτός του ΟΠΑΠ υπάρχει και ένα ιδιωτικό μονοπώλιο. Αυτά είναι τα ζητήματα που πρέπει να λύσουμε αν θέλουμε να κάνουμε διαρθρωτικές αλλαγές και όχι εισπρακτικές μετοχοποιήσεις, οι οποίες βαπτίζονται αποκρατικοποιήσεις και θεωρεί ο Υπουργός Εθνικής Οικονομίας ότι τις βαπτίζει και στην κολυμπήθρα του Σιλωάμ.
Εμείς έχουμε σοβαρές ενστάσεις γι αυτά τα άρθρα, αλλά επειδή είναι μέσα στις αρχές μας να προχωρήσει η απεμπλοκή του δημόσιου τομέα...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Με συγχωρείτε, κύριε Πρόεδρε, μισό λεπτό.
...από την επιχειρηματική δραστηριότητα γι' αυτό και ψηφίζουμε τις τροπολογίες, αλλιώς οι ενστάσεις μας ήταν τέτοιες που θα μπορούσαμε κάλλιστα να τις είχαμε καταψηφίσει και τις τρεις.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε τον κ. Αλογοσκούφη. Εάν δεν υπάρχει αντίρρηση, κυρίες και κύριοι συνάδελφοι, συμφωνείτε να δώσουμε για ένα πεντάλεπτο το λόγο στον κ. 'Εβερτ που τον έχει ζητήσει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει αντίρρηση.
Ο κ. 'Εβερτ έχει το λόγο και στη συνέχεια θα μιλήσει ο κ. Ακριβάκης, ο οποίος παραχώρησε προηγουμένως -ήταν η σειρά του- ευγενώς το λόγο στον κ. 'Εβερτ και τον ευχαριστούμε.
ΜΙΛΤΙΑΔΗΣ ΕΒΕΡΤ: Κύριε Πρόεδρε, πληροφορήθηκα την ομιλία του κυρίου Υπουργού και πιστεύω ότι ο κύριος Υπουργός διέπραξε πολιτικό και προσωπικό σφάλμα να προσπαθήσει να στηρίξει την προεκλογική δραστηριότητα της "ΔΕΚΑ" Α.Ε.
Εμείς δεν υπαινιχθήκαμε σε καμία περίπτωση ότι υπάρχει ευθύνη Υπουργών. Εμείς ευθέως προσφύγαμε στη δικαιοσύνη και στρεφόμαστε εναντίον της "ΔΕΚΑ" Α.Ε., της Αγροτικής Τράπεζας, της Εθνικής Τράπεζας και της Εμπορικής Τράπεζας, οι οποίες ζημίωσαν τα ιδρύματά τους με τις απαράδεκτες προεκλογικές παρεμβάσεις.
Ειδικότερα για τη "ΔΕΚΑ" Α.Ε. στην οποία αναφέρθηκε και ο κύριος Υπουργός: Δεν είναι εδώ ο κύριος Υπουργός για να ενημερωθεί; 
ΠΡΟΕΔΡΕΥΩΝ (Κωνσταντίνος Βρεττός): Τον αντικαθιστά ο κύριος Υφυπουργός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι κεντρικός εισηγητής στο Υπουργικό Συμβούλιο για την περιφερειακή πολιτική. 
ΜΙΛΤΙΑΔΗΣ ΕΒΕΡΤ: Εντάξει.
Από τα επίσημα στοιχεία που έχουμε στη διάθεσή μας και τα οποία ομολόγησε ο ίδιος ο Πρόεδρος της "ΔΕΚΑ Α.Ε." σε συνέντευξη που έδωσε σε ημερήσια εφημερίδα -το ομολόγησε ο ίδιος- προκύπτει ότι αγόρασε κατά τη διάρκεια της προεκλογικής περιόδου πέντε εκατομμύρια εκατόν ενενήντα πέντε χιλιάδες μετοχές του ΟΤΕ, αυξάνοντας το χαρτοφυλάκιό του όσον αφορά τον ΟΤΕ κατά 54% μέσα σε τριάντα ημέρες από 1ης Ιανουαρίου. Μέχρι την ημέρα της προεκλογικής περιόδου δεν είχε αγοράσει ούτε μία μετοχή. Αγόρασε κατά τη διάρκεια της προεκλογικής περιόδου, όπως είχε ομολογήσει ο ίδιος σε συνέντευξή του, τέσσερα εκατομμύρια πενήντα επτά εκατοντάδες χιλιάδες μετοχές της Εθνικής Τράπεζας της Ελλάδος, αύξηση 279%, ενώ δεν είχε αγοράσει, όπως ομολογεί ο ίδιος και όπως προκύπτει από τα στοιχεία, ούτε μία μετοχή της Εθνικής Τραπέζης από 1ης Ιανουαρίου μέχρι και την ημέρα της προκηρύξεως των εκλογών.
Δεκαεννέα εκατομμύρια εξακόσιες πενήντα εννέα χιλιάδες (19.659.000) δραχμές των Ελληνικών Πετρελαίων, των ΕΛΠΕ, αύξηση 69%.
Αυτές οι αγορές δεκάδων εκατοντάδων δισεκατομμυρίων έγιναν κατά τη διάρκεια της προεκλογικής περιόδου. Ανατρέξτε την πορεία του δείκτη των μετοχών αυτών κατά τη διάρκεια της προεκλογικής περιόδου. Δείτε ακόμα και το σημερινό δείκτη, για να διαπιστώσετε την έκταση της ζημιάς που έχει προκαλέσει η διοίκηση της "ΔΕΚΑ" στην ανώνυμη εταιρεία.
Υποχρεώθηκε να δανειστεί. Ξέρετε ότι στον προϋπολογισμό που ψηφίσατε εσείς προβλέπατε ότι η "ΔΕΚΑ" θα διαθέσει στο τέλος του χρόνου επτακόσια δισεκατομμύρια (700.000.000.000) δραχμές, για τη μείωση του χρέους. Και αντί να διαθέσει επτακόσια δισεκατομμύρια (700.000.000.000) δραχμές για τη μείωση του χρέους, δανείστηκε από εμπορική τράπεζα τριακόσια περίπου δισεκατομμύρια (300.000.000.000) δραχμές και πήρε και από τον κρατικό προϋπολογισμό εκατό δισεκατομμύρια (100.000.000.000) δραχμές. Αυτά τα έχει ομολογήσει ο ίδιος ο Πρόεδρος της "ΔΕΚΑ". Αύξησε δηλαδή υπό την ευρυτέρα έννοια του όρου το δημόσιο χρέος αντί να το μειώσει.
Θέλετε να πάω στην Αγροτική Τράπεζα, την τράπεζα των αγροτών; Η τράπεζα των αγροτών λοιπόν που δεν έχει να δώσει χρήματα στους αγρότες αγόρασε μετοχές είκοσι τριών δισεκατομμυρίων ενιακοσίων πενήντα έξι χιλιάδων (23.000.956.000) δραχμών τις τελευταίες δέκα μέρες -προσέξτε, όχι στην προεκλογική περίοδο- προ των εκλογών.
Θέλετε να σας δώσουμε και άλλα παραδείγματα; Η παρέμβαση της Εθνικής Τραπέζης με τις θυγατρικές της και της Εμπορικής Τραπέζης με τις θυγατρικές της είναι πολύ μεγαλύτερη απ'αυτούς τους αριθμούς τους οποίους σας ανέφερα. Τέσσερις, λοιπόν, διοικήσεις, τριών τραπεζών και της "ΔΕΚΑ", η "ΔΕΚΑ Α.Ε.", η Αγροτική, η Εθνική και η Εμπορική, παραβίασαν όλη τη νομοθεσία κατά τη διάρκεια της προεκλογικής περιόδου. Αυτή είναι η πραγματικότητα.
Και έρχεται ο Υπουργός να συγκαλύψει μια κατάσταση για την οποία προσωπικά δεν πιστεύω ότι φέρει καμία ευθύνη. Γι'αυτό και στραφήκαμε εναντίον των διοικήσεων και όχι εναντίον της Κυβερνήσεως και δεν το πολιτικοποιήσαμε το θέμα. Αυτή είναι η τραγική κατάσταση.
Πήγαν να εκμαυλίσουν χωρίς να το καταλαβαίνουν αυτό τους απλούς μετόχους και τους παρέσυραν διότι την επόμενη μέρα των εκλογών με το σταμάτημα των παρεμβάσεων το χρηματιστήριο κατέρρευσε. Αυτή είναι η πραγματικότητα. Και αυτήν την πραγματικότητα δυστυχώς πλέον την έχουν πληρώσει οι πολίτες, είναι καταγεγραμμένη και δεν μπορεί οποιαδήποτε ομιλία, οποιουδήποτε Υπουργού να τη μειώσει.
Ευχαριστώ πολύ, κύριε Πρόεδρε.
ΣΤΕΦΑΝΟΣ ΜΑΝΟΣ: Κύριε 'Εβερτ, ο κύριος Υπουργός είπε ότι κέρδισε από αυτήν την ιστορία η "ΔΕΚΑ".
ΜΙΛΤΙΑΔΗΣ ΕΒΕΡΤ: Θα σας πω, κύριε Μάνο, γιατί δεν ήμουν εδώ.
Τι κάνει ο διοικητής της "ΔΕΚΑ"; Σας είπα ότι αγόρασε το 54% παραδείγματος χάριν των μετοχών το ΟΤΕ. 'Οταν κάνει, λοιπόν, τους υπολογισμούς του για να βγάλει πόσα κέρδισε και τι έχασε, παίρνει όλες τις μετοχές. Αυτές που είχε αγοράσει πολύ πριν, δηλαδή το υπόλοιπο 46% και το προσθέτει με το 54% και βγάζει μέσο όρο. Εμάς μας ενδιαφέρει πόσα έχασε από τις αγορές των μετοχών που σας προανέφερα. Αυτή είναι η πραγματικότητα.
'Αλλωστε, κύριε Μάνο, γνωρίζουμε πολύ καλά όλοι μας εδώ ποιες ήταν οι τιμές του ΟΤΕ, της ΕΤΕ και των ΕΛΠΕ κατά τη διάρκεια της προεκλογικής περιόδου.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ακριβάκης έχει το λόγο. 
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, θα μου επιτρέψετε κατ'αρχήν να πω κάποια πράγματα που πραγματικά νομίζω ότι είναι πρωτόγνωρα. Και θα τα πω διότι αναφέρθηκε ο κ. Αλογοσκούφης και μίλησε για κοινοβουλευτική ευπρέπεια.
Κύριε Πρόεδρε, είμαι αρκετά χρόνια σε αυτήν την Αίθουσα. Είμαι από τους παλαιούς, θα έλεγα, Βουλευτές. 'Εχω γνωρίσει πολλούς Αρχηγούς κομμάτων και αρκετούς Πρωθυπουργούς. Αυτό το φαινόμενο να έρχεται ο Αρχηγός της Αξιωματικής Αντιπολίτευσης να ομιλεί και να φεύγει κατευθείαν, τη στιγμή κατά την οποία από πλευράς Κυβέρνησης, αν θέλετε, από πλευράς Βουλής, Κοινοβουλίου, θα έλεγα ότι του "απενεμήθη" κάθε τιμή, είναι πρωτόγνωρο.
Τι εννοώ: 'Οταν ήρθε ο κ. Καραμανλής ανέβηκε ο αξιότιμος Πρόεδρος της Βουλής στην 'Εδρα. Ο κ. Παπαντωνίου που είναι γενικός εισηγητής αυτήν την ώρα στο Υπουργικό Συμβούλιο κατέβηκε και ήρθε. Και ο κ. Καραμανλής μίλησε και έφυγε. Αυτό δεν το έχω ξαναδεί.
Ο κ. 'Εβερτ...
ΠΡΟΕΔΡΕΥΩΝ (Κωνσταντίνος Βρεττός): Κύριε Ακριβάκη, αυτά τα έχουμε πει πολλές φορές.
ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ, κύριε Πρόεδρε, αφήστε με να ολοκληρώσω.
Ο κ. 'Εβερτ είναι παρών. 'Ηταν Αρχηγός της Αξιωματικής Αντιπολίτευσης. Ερχόταν, μιλούσε, απαντούσε, ανταπαντούσε, άκουγε τους πάντες. Ο κ. Μητσοτάκης έκανε το ίδιο, ήταν και αυτός εδώ. Και όλοι οι άλλοι Αρχηγοί. Αυτό το φαινόμενο δεν το έχω ξαναδεί.
Εμένα με προσβάλλει βάναυσα, κύριε Πρόεδρε, και νομίζω ότι προσβάλλει και όλους τους συναδέλφους. Είπε ο κ. Καραμανλής κάποια πράγματα. Θέλω, εγώ προσωπικά -δεν ξέρω τι έκαναν οι Υπουργοί- να του απαντήσω. Να τα ακούσει τουλάχιστον. Και βεβαίως δικαίωμά του είναι να ανταπαντήσει. Δεν είναι υποχρεωμένος. Εάν δεν μπορεί να απαντήσει, δεν είναι υποχρεωμένος να πάρει το λόγο. Θα σιωπήσει και κάποια στιγμή θα φύγει. Και μάλιστα μιλάμε σε ένα στάδιο που είναι στην κατ'άρθρο συζήτηση. 'Εχει σημασία αυτό.
Κύριε Πρόεδρε, ο Αρχηγός της Αξιωματικής Αντιπολίτευσης ήρθε στην κατ'άρθρο συζήτηση και έβαλε κάποιες γενικές αιτιάσεις για το χρηματιστήριο. Μέτρα να θωρακίσουν το χρηματιστήριο. Ποια είναι αυτά; 'Ημασταν τέσσερις μέρες στην επιτροπή, τρεις μέρες στο Τμήμα και δεν άκουσα από πλευράς αγορητών της Νέας Δημοκρατίας την πρόταση ενός μέτρου για τη θωράκιση και εξυγίανση του χρηματιστηρίου και για την προστασία του επενδυτικού κοινού. Δεν έχουν υποχρέωση να συμβάλουν και αυτοί αφού λένε ότι θέλουν μέτρα; Πείτε μας ένα για να δούμε αν θα το κάνει αποδεκτό η Κυβέρνηση, αν θα το κάνει αποδεκτό η πλειοψηφία. Δεν άκουσα κουβέντα, παρά μόνο, να ληφθούν μέτρα. Αόριστα.
'Ακουσα, επίσης, από τον κ. Καραμανλή που ανεφέρθη αφ'ενός μεν στην αποσπασματική αντιμετώπιση δια πολλών νομοσχεδίων του θέματος του χρηματιστηρίου και από την άλλη μεριά κατηγόρησε την Κυβέρνηση διότι έχει δώσει νομοθετικές εξουσιοδοτήσεις και έχει δώσει νομοθετικές αρμοδιότητες στην Επιτροπή Κεφαλαιαγοράς. Επομένως, τι θέλει; Θέλει να ασχολείται συνεχώς η Βουλή με το χρηματιστήριο ή θέλει να δοθούν αυτές οι εξουσιοδοτήσεις, οι αρμοδιότητες, αν θέλετε, στην Επιτροπή Κεφαλαιαγοράς να αντιμετωπίζει τα διάφορα προβλήματα; Διότι είναι παγκοίνως γνωστό ότι η ελληνική χρηματιστηριακή αγορά είναι μια αγορά η οποία εξελίσσεται και σίγουρα χρειάζονται παρεμβάσεις σε αυτήν την εξελισσόμενη αγορά.
Κύριε Πρόεδρε, οφείλω να πω ότι για μια ακόμα φορά η Νέα Δημοκρατία μας αιφνιδίασε.
Μπαίνω τώρα στο θέμα της ποντοπόρου ναυτιλίας. Στην κυριολεξία μας αιφνιδίασε. Γιατί το λέω αυτό; Διότι, όταν είχα την τιμή, να απευθυνθώ στο Τμήμα στην κατ'αρχήν συζήτηση είπα ότι η Νέα Δημοκρατία την πρώτη ημέρα της συζήτησης του νομοσχεδίου στην επιτροπή είπε ότι με το κεφάλαιο της ποντοπόρου ναυτιλίας δεν είναι αντίθετη και ότι θα το ψηφίσει. Την τρίτη ημέρα, μετά την ακρόαση των φορέων η Νέα Δημοκρατία ζήτησε από την Κυβέρνηση να αποσύρει το νομοσχέδιο, μετά την κατάθεση εγγράφου της 'Ενωσης Εφοπλιστών ότι είναι αντίθετη με το νομοσχέδιο και τη δήλωση του Προέδρου του ΣΜΕΧΑ ότι δεν θελει το νομοσχέδιο.
Στην κατ'αρχήν συζήτηση εδώ στο Τμήμα η Νέα Δημοκρατία στην ουσία επεφυλάχθη να δει κατά την εξέλιξη της συζήτησης αν θα ψηφίσει το κεφάλαιο περί ποντοπόρου ναυτιλίας ή όχι. Και σήμερα, όταν μπήκαμε στην κατ'άρθρο συζήτηση, χωρίς να υπάρξει καμία αλλαγή στο κεφάλαιο αυτό του νομοσχεδίου, ο αξιότιμος και φίλος εισηγητής της Νέας Δημοκρατίας κ.Κωστόπουλος είπε ότι η Νέα Δημοκρατία θα το ψηφίσει. Συνεχείς μεταμορφώσεις, συνεχείς αλλαγές.
Βεβαίως χαίρομαι για το γεγονός ότι η Νέα Δημοκρατία θα ψηφίσει το κεφάλαιο αυτό του νομοσχεδίου, περί ποντοπόρου ναυτιλίας. Χαίρομαι ιδιαιτέρως. Είμαι, όμως, υποχρεωμένος να επισημάνω αυτές τις παλινωδίες της Νέας Δημοκρατίας.
Ανεφέρθη η Νέα Δημοκρατία στο ότι υπάρχει κίνδυνος με αυτές τις επενδυτικές εταιρείες που εισάγει ο νόμος, που θα φτιάξουν οι εφοπλιστικές εταιρείες για να εισαχθούν στο χρηματιστήριο.
Από την αρχή τονίσαμε, κύριε Πρόεδρε, ότι ως εκ της φύσεως της ναυτιλίας υπάρχει ηυξημένος κίνδυνος. Αν θέλετε είναι ιδιαιτέρως επικίνδυνες αυτές οι εταιρείες, με την καλή βέβαια έννοια του όρου. Μην παρεξηγηθώ. Γι'αυτό και υπάρχουν στο νομοσχέδιο κατά την άποψή μου επαρκείς ασφαλιστικές δικλείδες που θα προστατεύσουν το επενδυτικό κοινό. Γι'αυτό και υπάρχει κεφάλαιο δέκα δισεκατομμυρίων, ενώ στις άλλες εταιρείες προς εισαγωγή στο χρηματιστήριο το κεφάλαιο που προβλέπεται είναι το ήμισυ. Εδώ είναι δέκα δισεκατομμύρια.
Υπάρχει η διασπορά του κινδύνου με τα έξι τουλάχιστον σκάφη που πρέπει να έχει μια επενδυτική εταιρεία. Και δεν έγινε δεκτή η άποψη της 'Ενωσης Εφοπλιστών που ζήταγε πέντε πλοία όπως ζήταγε και μετοχικό κεφάλαιο οκτώ δισεκατομμύρια (8.000.000.000) στις προτάσεις που μας έστειλε. Δεν τα έκανε δεκτά η Κυβέρνηση και καλώς δεν τα έκανε δεκτά για να υπάρχει μεγαλύτερη εξασφάλιση.
Επίσης, στο σχετικό άρθρο για την ασφαλιστική κάλυψη από τους κινδύνους που όλοι γνωρίζουμε στη ναυτιλία προβλέπεται η ανώτατη ασφαλιστική κάλυψη και αυτό είναι μία δικλείδα ασφαλείας για το επενδυτικό κοινό.
Συμφωνώ και εγώ ότι δεν πρέπει να μπει η ηλικία στα σκάφη διότι εάν βάλουμε δεκαπέντε χρόνια που είπε ο κ. Κωνσταντόπουλος μετά από ένα χρόνο θα είναι άχρηστο το σκάφος; Θα πω δύο κουβέντες για τον Πρόεδρο του Συνασπισμού, τον κ. Κωνσταντόπουλο -δυστυχώς λείπει αυτήν τη στιγμή- για κάποιες αιτιάσεις που έκανε. Ο Συνασπισμός είναι σαφές ότι ακολουθεί μία πολιτική, το είδα ιδιαίτερα στην Επιτροπή Αναθεώρησης του Συντάγματος, που θέλει πολλές ανεξάρτητες διοικητικές αρχές. 'Οχι πολλές απλώς, αλλά αμέτρητες. Σε κάθε θέμα που συζητάμε τώρα στην Επιτροπή Αναθεώρησης του Συντάγματος ο Συνασπιμός υποστηρίζει ότι πρέπει να θεσπισθεί ανεξάρτητη διοικητική αρχή. Δεν ξέρω, αλλά έχω την αίσθηση ότι είναι ένας τρόπος, ένα σχήμα που έχει επινοήσει ο Συνασπισμός -δικαίωμά του βεβαίως είναι- που θέλει να αφαιρέσει από τη νομίμως εκλεγμένη Κυβέρνηση κάποια κομμάτια εξουσίας. Να το πω έτσι με δυο λέξεις. Της όποιας κυβέρνησης, να εξηγούμεθα.
ΓΕΩΡΓΙΟΣ ΑΛΟΓΟΣΚΟΥΦΗΣ: Στη Βουλή τη δίνει.
ΑΛΕΞΑΝΔΡΟΣ ΑΚΡΙΒΑΚΗΣ: Δεν τη δίνει στη Βουλή. Με συγχωρείτε πάρα πολύ, επειδή με ηυξημένη πλειοψηφία, όπως λέει, θα εκλέγονται κάποιοι άνθρωποι; Αυτοί δεν είναι άνθρωποι; Αυτοί θα έχουν το αλάθητο; 
ΓΕΩΡΓΙΟΣ ΑΛΟΓΟΣΚΟΥΦΗΣ: Και ο έλεγχος είναι...
ΑΛΕΞΑΝΔΡΟΣ ΑΚΡΙΒΑΚΗΣ: 'Ελεγχος από τη Βουλή για κάθε ανεξάρτητη διοικητική αρχή; ΓΕΩΡΓΙΟΣ ΑΛΟΓΟΣΚΟΥΦΗΣ: Θέλουμε να αναβαθμίσουμε τη Βουλή ή όχι; 
ΑΛΕΞΑΝΔΡΟΣ ΑΚΡΙΒΑΚΗΣ: Θέλουμε να την αναβαθμίσουμε, αλλά με αυτόν τον τρόπο δεν αναβαθμίζεται η Βουλή. Η Βουλή αναβαθμίζεται με αυτό που είπα στην αρχή της ομιλίας μου. 'Ετσι αναβαθμίζεται η Βουλή.
'Ελεγα, λοιπόν, ότι και σε αυτό το κεφάλαιο ο Πρόεδρος του Συνασπισμού ακολούθησε αυτήν τη γραμμή. Ανεξάρτητη διοικητική αρχή και Επιτροπή Κεφαλαιαγοράς. Εντάξει, είναι μία άποψη. Θα μου επιτρέψετε όμως να πω ότι δεν μπορεί, κατά την άποψή μου, η όποια κυβέρνηση, σήμερα είναι του ΠΑ.ΣΟ.Κ., αύριο μπορεί να είναι κάποια άλλη, να μην έχει και κάποιον έλεγχο σε ένα βασικό τομέα της εθνικής οικονομίας, όπως είναι το χρηματιστήριο.
Τελειώνοντας, κύριε Πρόεδρε, επειδή δεν έχω να κάνω άλλες παρατηρήσεις στα άρθρα, θα ήθελα, απευθυνόμενος προς τον Υπουργό, να παρακαλέσω για τη μετοχοποίηση του ΟΠΑΠ όπου θα γίνει μεταβίβαση των μετοχών. Νομίζω, αν δεν κάνω λάθος -εσείς το ξέρετε- ότι ο κύριος Υπουργός Εθνικής Οικονομίας έχει δηλώσει ότι θα γίνει μέσω χρηματιστηρίου. Θεωρώ σκόπιμο αυτό να μπει στην οικεία διάταξη, ότι δηλαδή αυτό θα γίνει μέσω χρηματιστηρίου. Είναι μια ασφαλιστική δικλείδα. Και αν θέλετε, η μεγάλη διασπορά των μετοχών διασφαλίζει τη διαφάνεια. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Αν θέλετε να ακούσετε την άποψη του Προεδρεύοντος πάνω στο θέμα της παρουσίας του κ. Καραμανλή επειδή έχει ξανασυμβεί αυτό. Εγώ αυτά τα οποία λέτε τα κατανοώ απόλυτα και κατανοώ και τον τρόπο με τον οποίο τα είπατε. 'Ηθελα να σας πω όμως ότι προκειμένου ο κάθε Αρχηγός κόμματος να λέει αυτά τα οποία έχει να πει σε διάφορες συνεντεύξεις εκτός Βουλής, έστω και έτσι είναι προτιμότερο να έρχεται εδώ να τον ακούμε. Με αυτήν την έννοια θεωρώ ότι ως ένα βαθμό αναβαθμίζεται το επίπεδο της Βουλής. 'Ετσι το βλέπουμε. Μα, αυτά που είπατε δεν διαφωνώ και πολύ περισσότερο δεν επιθυμώ να τα κρίνω. 
ΑΛΕΞΑΝΔΡΟΣ ΑΚΡΙΒΑΚΗΣ: Αν μου επιτρέπετε, κύριε Πρόεδρε, εγώ πιστεύω...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ο Πρωθυπουργός δεν έρχεται καθόλου εδώ. 
ΠΡΟΕΔΡΕΥΩΝ (Κωνσταντίνος Βρεττός): Ο Πρωθυπουργός έχει μεγάλη παρουσία στη Βουλή.
ΑΛΕΞΑΝΔΡΟΣ ΑΚΡΙΒΑΚΗΣ: Εγώ, κύριε Πρόεδρε, έχω τελείως αντίθετη άποψη από τη δική σας, άμα το δούμε από πλευράς αναβάθμισης του Κοινοβουλίου. Είναι προτιμότερο να μην έρχεται παρά να έχει αυτό το στυλ, μπαίνω, μιλάω, φεύγω.
ΠΡΟΕΔΡΕΥΩΝ (Κωνσταντίνος Βρεττός): Εντάξει, έχουμε αντίθετες απόψεις.
Δεν είναι σπουδαίο πράγμα το να έχουμε αντίθετες απόψεις.
ΑΛΕΞΑΝΔΡΟΣ ΑΚΡΙΒΑΚΗΣ: Το να γίνει αυτό μία, δύο τρεις φορές γιατί έχει κάποιες άλλες ασχολίες, το δέχομαι. Αλλά, να γίνεται πάντα; 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Βαθειάς.
ΙΩΑΝΝΗΣ ΒΑΘΕΙΑΣ: Κύριε Πρόεδρε, κύριοι συνάδελφοι, για την οικονομία του χρόνου θα μιλήσω για τα τρία άρθρα των αποκρατικοποιήσεων. Είχα μιλήσει και στην Επιτροπή Οικονομικών Υποθέσεων και είχα διαφωνήσει όσον αφορά το επίπεδο των τροπολογιών με την έννοια ότι η Κυβέρνηση του ΠΑ.ΣΟ.Κ. έπρεπε να είχε διαμορφώσει -γιατί έχει πολιτική- τη στρατηγική των δημοσίων επιχειρήσεων και οργανισμών των ΔΕΚΟ. Παράλληλα έπρεπε και οι φορείς να έχουν διατυπώσει τις απόψεις τους, οι εργαζόμενοι στον ΟΤΕ, στα ΕΛΤΑ και στον ΟΠΑΠ, όσον αφορά και τις δικές τους ενστάσεις, όσον αφορά τη διαδικασία των αποκρατικοποιήσεων.
Είχα διατυπώσει την άποψη ότι, όπως είναι το παρόν νομοσχέδιο, δεν θα μπορέσουμε να το ψηφίσουμε μιας και δεν προσδιορίζονται τα πράγματα σε μια κατεύθυνση, η οποία θα έδινε τη δυνατότητα στο ελληνικό Κοινοβούλιο και σε εμάς να ψηφίσουμε.
Μετά από ένα σημαντικό διάλογο ο Υπουργός Εθνικής Οικονομίας και εσείς, κύριε Υπουργέ, είπατε εδώ την Τρίτη -και αυτά τα είπα στην ομιλία μου- ότι γίνονται συγκεκριμένες παρεμβάσεις και αλλαγές, οι οποίες διαμορφώνουν ένα νέο πλαίσιο, όσον αφορά τις πολιτικές δηλώσεις στο ζήτημα των οργανισμών και πώς θωρακίζουμε αυτές τις επιχειρήσεις στον ανταγωνισμό που απελευθερώνεται από την 1.1.2001. Εξάλλου είχαμε ψηφίσει και συγκεκριμένο νομοσχέδιο.
Μένει όμως ένα πολιτικό ζήτημα για το οποίο έγινε διάλογος εδώ. Μάλιστα υπήρχε και από την πλευρά της Νέας Δημοκρατίας. Μίλησα και με τον κ. Αλογοσκούφη, ο οποίος δεν βρίσκεται αυτήν τη στιγμή στην Αίθουσα. Πρόκειται για το ζήτημα των επιθετικών εξαγορών. Αυτό το ζήτημα πρέπει να το καλύψουμε, όσον αφορά την πολιτική μας δεοντολογία.
Είμαι βέβαιος ότι η Νέα Δημοκρατία δεν γνωρίζει ακριβώς τι συμβαίνει. Δεν έχει ενημερωθεί γιατί δημοσιεύθηκε στην Εφημερίδα της Κυβέρνησης στις 22 Αυγούστου η απόφαση της Επιτροπής Κεφαλαιαγοράς, την οποία θα καταθέσω και στα Πρακτικά της Βουλής.
Η επιθετική εξαγορά προσδιορίζεται ως δημόσια πρόταση της αγοράς κινητών αξιών. Προσδιορίζει και στο άρθρο 1 και στο άρθρο 4 και στο άρθρο 7 όλες τις διαδικασίες, οι οποίες δημιουργούν πλέον ένα θεσμικό πλαίσιο από τα σοβαρότερα, για τη διαδικασία των επιθετικών εξαγορών. Καταγράφεται εδώ, η δημόσια πρόταση αγοράς ακινήτων. Κύριε Αλογοσκούφη είναι για σας αυτό.
Είχαμε διαφωνία σ'αυτό. Δεν έχετε ενημερωθεί, όσον αφορά την απόφαση που έχει δημοσιευθεί στις 22 Αυγούστου -προφανώς δεν γνωρίζετε το θέμαπου προσδιορίζει πώς θα λειτουργήσει αυτή η διαδικασία.
Αυτό για εμάς είναι πάρα πολύ σημαντικό. Και η πολιτική δήλωση, κύριε Υπουργέ, είναι ότι σε καμία περίπτωση σε όλη τη διαδικασία στον ΟΤΕ -και το θεσμικό πλαίσιο είναι ασφυκτικά προσδιορισμένο- δεν θα υπάρχει αλλαγή του μάνατζμεντ και όλα αυτά τα οποία είπαμε εδώ την Τρίτη το βράδυ από θέμα επιθετικής εξαγοράς.
Στο ζήτημα αυτό έθεσα και το θέμα για τα τυχόν ελλείμματα της ασφάλισης του προσωπικού. Πρέπει να υπάρξει μια διατύπωση...
ΣΤΕΦΑΝΟΣ ΜΑΝΟΣ: Πώς θα τον αποτρέψουμε...
ΙΩΑΝΝΗΣ ΒΑΘΕΙΑΣ: Η αποτροπή γίνεται, κύριε Μάνο. Αν διαβάσετε, γιατί και εσείς δεν το έχετε διαβάσει, θα δείτε ότι έχει τη δυνατότητα- αυτός ο οποίος καταθέτει πρόταση ως ανταγωνιστής στην πρόταση του συγκεκριμένου ενδιαφερόμενου- να βγει στην αγορά κάποιος που διαθέτει το 34%. Εάν το θέλει να πάρει και αυτός το υπόλοιπο 17%.
ΣΤΕΦΑΝΟΣ ΜΑΝΟΣ: Να έχει τα λεφτά, όμως.
ΙΩΑΝΝΗΣ ΒΑΘΕΙΑΣ: Βεβαίως, έχει τα χρήματα, διότι τα έχει εισπράξει και αυτό είναι γνωστό. 'Αρα αυτό σημαίνει ότι θα ήταν καλύτερα να διαβάσετε το συγκεκριμένο ζήτημα για να είσαστε ενημερωμένοι, ώστε να κάνουμε ένα διάλογο επιπέδου σ' αυτό το θέμα.
Για το ζήτημα των ελλειμμάτων να υπάρχει διατύπωση, η οποία να καλύπτει με ακρίβεια το θέμα. Το είπαμε και στην επιτροπή, κύριε Υπουργέ. Πιστεύω ότι πρέπει να δώσετε τη διάσταση ότι εμείς θέλουμε να δημιουργήσουμε δημόσιες επιχειρήσεις και οργανισμούς ανταγωνιστικούς, ώστε να μπορέσουν οι εργαζόμενοι και οι επιχειρήσεις να είναι ανταγωνιστικές στην Ευρώπη και στον κόσμο, στο μέλλον.
ΓΕΩΡΓΙΟΣ ΑΛΟΓΟΣΚΟΥΦΗΣ: ... (Δεν ακούστηκε).
ΙΩΑΝΝΗΣ ΒΑΘΕΙΑΣ: Σε αυτό που απολογούμαστε, κύριε Αλογοσκούφη, είναι εάν η πολιτική που ακολουθούμε είναι προς όφελος της ελληνικής οικονομίας, των δημόσιων οργανισμών, αυτών που δημιουργούν μια Ελλάδα ισχυρή στην Ευρώπη και στον κόσμο.
(Στο σημείο αυτό ο Βουλευτής κ. Ιωάννης Βαθειάς καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Κωνσταντίνος Βρεττός): Θέλω να κάνω μια υπόμνηση. Δεν απευθυνόμεθα σε συναδέλφους στην Αίθουσα, κύριε Βαθειά. Βλέπω ότι συνεχώς μιλάτε και πολύ καλά κάνετε και το χαίρομαι. Καλό θα είναι να μάθουμε και τις διαδικασίες. Απευθυνόμεθα προς τον Πρόεδρο και σε κανέναν άλλον ούτε στον κ. Αλογοσκούφη ούτε στον κύριο Υπουργό.
Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, σε καθεστώς απελευθερωμένων αγορών και όταν οι τεχνολογίες, που εξελίσσονται με εξωφρενικά γρήγορους ρυθμούς, έχουν ουσιαστικά καταργήσει τα σύνορα, εκείνο που προέχει για τους δημόσιους οργανισμούς και επιχειρήσεις είναι προφανώς το στρατηγικό σχέδιο, που έχουν για να αντιμετωπίσουν την κατάσταση. Δηλαδή πως προτίθενται να αντιμετωπίσουν τον ανταγωνισμό και τι θέση θα κρατήσουν στην καινούργια αγορά.
Οι εξελίξεις στον τομέα της ενέργειας και στον τομέα των τηλεπικοινωνιών είναι ραγδαίες και πιστεύω ότι κυρίως εκεί πρέπει να επικεντρωθούν οι προσπάθειες. Και από τον εισηγητή της Πλειοψηφίας και από την Κυβέρνηση ακούστηκε ότι η εκχώρηση του πρόσθετου πακέτου μετοχών του ΟΤΕ δηλαδή πάνω από το 49% και μέχρι το 66,6% γίνεται για την αναζήτηση στρατηγικού συμμάχου, που θα βοηθήσει -μιλάω για το άρθρο 26-να μπει ευρύτερα στις αγορές. Στην ουσία, δηλαδή τα σημαντικά θα γίνουν μετά την ψήφιση του νομοσχεδίου. Εκεί πιστεύω ότι πρέπει να επικεντρωθεί και το ενδιαφέρον των εργαζόμενων και το ενδιαφέρον το δικό μας, γιατί με την τροποποίηση που έγινε στη συγκεκριμένη διάταξη και με τον καθορισμό ενός σημαντικού ποσοστού του 1/3 που διατηρεί το δημόσιο και το βασικό νόμο των ανώνυμων εταιρειών διασφαλίζονται τα συμφέροντα του δημοσίου.
Πρέπει βέβαια να είμαστε και σε διαρκή ετοιμότητα. Να κρίνουμε το επιχειρησιακό σχέδιο του ΟΤΕ, τους στόχους, το στρατηγικό σύμμαχο, τι ακριβώς θα γίνει στο μέλλον. Πρέπει ο ΟΤΕ να διατηρήσει στην απελευθερωμένη αγορά των τηλεπικοινωνιών δεσπόζουσα θέση και εκεί ακριβώς υπάρχει και η διαφορά μας με τη Νέα Δημοκρατία. 'Οταν η Νέα Δημοκρατία προχωρούσε στην εκχώρηση αδειών της νέας τεχνολογίας και της κινητής τηλεφωνίας ουσιαστικά απέκλειε τον ΟΤΕ από το να δοκιμάσει τις δυνάμεις του σε αυτήν τη νέα αγορά, δίνοντας ένα μονοπωλιακό σχεδόν δικαίωμα στα ιδιωτικά συμφέροντα που επένδυσαν σ' αυτήν την αγορά. Με ολιγοπωλιακό τρόπο, καθόρισαν τις τιμές των υπηρεσιών σε εξαιρετικά υψηλά επίπεδα προσκομίζοντας μεγάλα κέρδη.
Η Κυβέρνηση του ΠΑΣΟΚ, ας μην το λησμονάμε, έδωσε την τρίτη άδεια κινητής τηλεφωνίας και έτσι δημιουργήθηκε σε συνεννόηση και συνεργασία με άλλους η COSMOTE που λειτούργησε ευεργετικά και για το επίπεδο τιμών και για τη βελτίωση των υπηρεσιών στην αγορά της κινητής τηλεφωνίας και όχι μόνο αυτό, έδωσε τη δυνατότητα στον ΟΤΕ να ελπίζει παραπέρα ανάπτυξη, γιατί αν η COSMOTE δεν είχε λειτουργήσει, θα μιλάγαμε για έναν ΟΤΕ μόνο της φωνητικής τηλεφωνίας που θα ήταν ουσιαστικά απαξιωμένος, δεν θα άξιζε τίποτα. Αυτό είναι το σημαντικό.
'Αρα, εκεί πρέπει να επικεντρωθεί το ενδιαφέρον μας. Πρέπει να είναι πέρα από τις όποιες εύλογες ανησυχίες των εργαζομένων που δημιουργούνται όταν η αγορά απελευθερώνεται. Αυτές τις ανησυχίες πρέπει να αντιμετωπίσουμε. Πιστεύω ότι το εύλογο ενδιαφέρον που έχουν οι εργαζόμενοι και η αγωνία τους όσον αφορά το μέλλον, δεν καλύπτονται με την παράγραφο 2 του νομοσχεδίου για το ασφαλιστικό, κύριε Υπουργέ. Πιστεύω ότι πρέπει να υπάρχει σαφέστερη διατύπωση. Τι θα πει "καλύπτονται από το δημόσιο γενικά σύμφωνα με την ισχύουσα νομοθεσία"; Παρόμοιο πρόβλημα που είχαμε στη ΔΕΗ αντιμετωπίστηκε συγκεκριμένα. Τα ελλείμματα καλύπτονται από τον κρατικό προϋπολογισμό. Να διατυπωθεί ότι καλύπτονται με σχετική εγγραφή στον προϋπολογισμό τα πιθανά ελλείμματα που θα υπάρξουν λόγω των εξελίξεων στο ταμείο της ασφάλισης του προσωπικού. ΑΓΓΕΛΟΣ ΤΖΕΚΗΣ: Ελλείμματα υπάρχουν.
ΔΗΜΗΤΡΙΟΣ ΠΙΠΕΡΓΙΑΣ: Αν υπάρχουν ελλείμματα, να μην υπάρχει αυτή η γενική, ασαφής διατύπωση. Γι' αυτό πιστεύω ότι χρειάζεται να υπάρχει και σ' αυτό το σημείο σχετική διευκρίνιση - διατύπωση για να μην υπάρχει η αγωνία που αναμφίβολα εκφράστηκε και με τη σημαντική επιτυχία που είχαν οι εργαζόμενοι στις απεργιακές τους κινητοποιήσεις.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουλούρης έχει το λόγο.
ΚΙΜΩΝ ΚΟΥΛΟΥΡΗΣ: Κύριε Πρόεδρε, υπάρχει ένα πρόβλημα. Μόλις προχθές ο Υπουργός Εθνικής Οικονομίας είπε στο Τμήμα ότι θα κατατεθούν δύο συγκεκριμένες θέσεις του Υπουργείου. Η μια έχει να κάνει με τον ΟΤΕ ... 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μοιράστηκαν.
ΚΙΜΩΝ ΚΟΥΛΟΥΡΗΣ: Δεν μοιράστηκε.
Κύριε Υφυπουργέ, το 1/3 σε συνδυασμό με τον έλεγχο από το δημόσιο του μάνατζμεντ της διοίκησης υπάρχει διατυπωμένο όπως το είπε ο Υπουργός; Κύριε Πρόεδρε, παρακαλώ μη μου μετράτε το χρόνο γιατί είναι μια πολύ ουσιαστική διευκρίνιση.
Υπάρχει η διατύπωση όπως την είπε ο Υπουργός Εθνικής Οικονομίας ότι δηλαδή το 1/3 και η διοίκηση ανήκουν στο δημόσιο; Αυτό είναι το ένα θέμα. Το δεύτερο έχει σχέση με τον ΟΠΑΠ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Εχουμε καταθέσει τις τροπολογίες από την αρχή της συζήτησης.
ΚΙΜΩΝ ΚΟΥΛΟΥΡΗΣ: Δεν την έχω στα χέρια μου. Δεν υπάρχει.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, εάν θέλετε δώστε μια απάντηση. Κρατάω το χρόνο του κ. Κουλούρη για να συνεχίσει μετά. 
ΔΗΜΗΤΡΙΟΣ ΠΙΠΕΡΓΙΑΣ: Να απαντήσετε τώρα, κύριε Υπουργέ.
ΣΗΦΗΣ ΒΑΛΥΡΑΚΗΣ: Ας μας δοθεί το κείμενο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Εχουμε καταθέσει τις τροπολογίες.
ΚΙΜΩΝ ΚΟΥΛΟΥΡΗΣ: Πρέπει όμως να μπορώ να τοποθετηθώ.
ΠΡΟΕΔΡΕΥΩΝ (Κωνσταντίνος Βρεττός): Απαντήστε τώρα, κύριε Υφυπουργέ.
Ζωντανή είναι η συζήτηση, δώστε μια απάντηση στον κ. Κουλούρη και συνεχίζουμε μετά.
ΚΙΜΩΝ ΚΟΥΛΟΥΡΗΣ: Πώς είναι διατυπωμένη, κύριε Υφυπουργέ; Να μου πείτε και όσον αφορά τον ΟΠΑΠ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα το αναλύσουμε μετά.
ΚΙΜΩΝ ΚΟΥΛΟΥΡΗΣ: Κύριε Υφυπουργέ, δεν νομοθετούμε με προφορικές τοποθετήσεις Υπουργών, αλλά με γραπτά κείμενα.
(Στο σημείο αυτό ο Υφυπουργός Οικονομικών κ. Φωτιάδης δίνει στον κ. Κουλούρη το σχετικό κείμενο).
ΠΡΟΕΔΡΕΥΩΝ (Κωνσταντίνος Βρεττός): Κύριε Κουλούρη, είναι δύσκολο ίσως να το διαβάσετε τώρα και να τοποθετηθείτε. Αν θέλετε συνεχίστε και στο τέλος θα απαντήσει ο κύριος Υπουργός.
ΚΙΜΩΝ ΚΟΥΛΟΥΡΗΣ: Θα τοποθετηθώ τουλάχιστον πάνω σ' αυτά που γνωρίζω, με τις τοποθετήσεις του Υπουργού που πιστεύω απόλυτα ότι θα είναι ανάλογη και η έγγραφη κατάθεση στη Βουλή.
Υπάρχει ένα πρόβλημα με τον ΟΤΕ και θα επαναλάβω αυτό που είπα στην επιτροπή. Αυτή η παράταξη πρέπει και στο διηνεκές να χαρακτηρίζεται από συνέπεια. Πήγαμε με συγκεκριμένο κλιμάκιο στον ΟΤΕ, με παρόντες Υπουργούς και με την ταπεινότητά μου και ξεκαθαρίσαμε ότι το δημόσιο χαρακτήρα του ΟΤΕ δεν τον διαπραγματευόμαστε. Υπάρχει λοιπόν πρόβλημα μ' αυτήν τη νομοθετική ρύθμιση. Το 33,3% είναι το μειοψηφικό πακέτο και ασφαλώς μπλοκάρει αυξήσεις μετοχικού κεφαλαίου και λοιπά. 'Ηταν αυτό τόσο αναγκαίο; Υπάρχει ένα πρώτο ερώτημα: Ποιο είναι το στρατηγικό σχέδιο του ΟΤΕ; ποιο είναι το επιχειρηματικό σχέδιο του ΟΤΕ, πώς απαντάει στις νέες προκλήσεις και στις νέες τεχνολογίες; Μήπως δεν μπορούσε να κάνει την ανάπτυξή του έχοντας και το δημόσιο το 51%; Ασφαλώς και μπορούσε.
'Αρα πάνω σ' αυτό το ζήτημα σε έναν ΟΤΕ με διακόσια εβδομήντα δισεκατομμύρια κερδοσκοπία και με μία δυναμική παρουσία στη διεθνή αγορά δεν εκτιμώ ότι με αυτήν την αλλαγή θέσεως μπορούμε να απαντήσουμε σε κορυφαία ζητήματα που τίθενται και στο χώρο του ΠΑΣΟΚ και στους εργαζόμενους.
Επειδή είναι πολύ μικρός ο χρόνος μόνο τηλεγραφικά μπορώ να μιλήσω. Σε συνέχεια αυτών που είπε ο φίλος κ. Πιπεργιάς, πρέπει να διατυπωθεί με καθαρότητα πώς οι συντάξεις, όλες οι παροχές και οι υποχρεώσεις του ΟΤΕ προς τους εργαζόμενους θα κατοχυρωθούν. Αυτή η γενικόλογη τοποθέτηση ότι τα ελλείμματα θα αναληφθούν από το δημόσιο, δεν μας προσθέτει τίποτα καινούριο. Γι' αυτό λέω ότι θα πρέπει να τονισθεί πως θα δίδονται μέσω του ΤΑΠΟΤΕ γιατί μπορεί και μέσω του ΙΚΑ κάτι που δεν συμφωνώ. . Γι' αυτό λέω ότι πρέπει να είναι συγκεκριμένη η δέσμευσή μας μέσω του ΤΑΠΟΤΕ. Και βεβαίως όλες οι συμφωνίες που έχουν γίνει μέχρι τώρα να ισχύουν. Και αναφέρομαι βεβαίως στις συνθήκες εργασίας και στις απολύσεις. Αυτά περί ΟΤΕ.
Το δεύτερο ζήτημα έχει να κάνει με τον ΟΠΑΠ. Το άρθρο 27, στην παράγραφο 2α αναφέρει ότι η παραχώρηση του αποκλειστικού δικαιώματος οργάνωσης και λειτουργίας των παιχνιδιών και αυτών που ετοιμάζονται να βγουν στον αέρα, θα γίνει με συμφωνία του ελληνικού δημοσίου και του ΟΠΑΠ και ότι ο ΟΠΑΠ θα μπορεί να προχωρήσει και σε συνεργασία με τρίτους. Θα πρέπει πιστεύω απόλυτα να ξεκαθαρίσουμε ότι έχουμε μεγάλη ευθύνη και υποχρέωση ο ΟΠΑΠ να έχει αυτήν τη δομή και αυτήν την υποδομή που να μπορεί να κάνει αυτός αυτά τα παιχνίδια ώστε να μη διολισθήσουμε σ' αυτό που έχει γίνει και με το "ΣΤΟΙΧΗΜΑ", δηλαδή με ένα συγκεκριμένο ιδιώτη να κάνουμε την ιδιαίτερη συμφωνία και για τα υπόλοιπα. Εδώ θα πρέπει να πω όσον αφορά τη μετοχοποίηση ότι δεν έχει διευκρινιστεί αν θα πάμε μέσω του χρηματιστηρίου.
Κύριε Υφυπουργέ, θα πάμε μέσω του χρηματιστηρίου στο 49%; 'Η θα δώσουμε το 49%, το 30%, το 20%, σε έναν ή δύο ή τρεις επενδυτές; Θα πάμε σε μετοχοποίηση; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μέσω του χρηματιστηρίου. 
ΚΙΜΩΝ ΚΟΥΛΟΥΡΗΣ: Χαίρομαι που το ακούω.
Εδώ θα ήθελα να παρακαλέσω να ισχύσει ό,τι ίσχυε και ό,τι ισχύει και στις άλλες ΔΕΚΟ. Να δώσουμε ένα ποσοστό του 5%, του 10%, του 20% στους πράκτορες και κυρίως στους εργαζόμενους, αυτό που ισχύει, δηλαδή, και στις άλλες ΔΕΚΟ.
Τέλος, θέλω να γίνει σαφές πως αυτό το 49% -και το είπατε τώρα και το επαναλαμβάνω- που θα μπει μέσω χρηματιστηρίου ότι θα ισχύσει.
'Οσον αφορά τα ΕΛΤΑ, υπάρχει μία ιδιομορφία που νομίζω ότι μέσα απ' αυτό το άρθρο δεν έχει τονισθεί. 'Εχουμε το παραδοσιακό ταχυδρομείο που βγαίνει σε πέρας με τα πόδια, που οι εργαζόμενοι εδώ έχουν δώσει τον καλύτερο εαυτό τους. Θέλω να θέσω συγκεκριμένα ερωτήματα.
Εκτιμά πραγματικά η Κυβέρνηση πως η στρατηγική συμμαχία πρέπει να γίνει σε όλο το φάσμα του ελληνικού παραδοσιακού ταχυδρομείου; Γνωρίζει η Κυβέρνηση ότι οι εργαζόμενοι σε πολλές περιπτώσεις χρησιμοποιούν τα αυτοκίνητά τους; 'Οταν λέμε ότι κάνουμε την μετοχοποίηση για επενδυτικούς λόγους, τότε το ερώτημα που προκύπτει είναι το εξής: Τα σαράντα δισεκατομμύρια που έχουμε από τα τελευταία κοινοτικά πλαίσια, έχουν απορροφηθεί; 'Οχι δεν έχουν απορροφηθεί.
Το μεγάλο ζήτημα που πάντοτε προκύπτει σ' αυτήν την Αίθουσα είναι γιατί εμείς προτρέχουμε των άλλων χωρών. Δεν γνωρίζετε ότι στην Αγγλία και στη Γαλλία υπάρχει ένα άλλο καθεστώς, ότι το 100% των αντίστοιχων ΕΛΤΑ ανήκει στο δημόσιο; Είναι ζητήματα που θέλουν απαντήσεις και που θέλουν σαφή τοποθέτηση και από τους αρμόδιους Υπουργούς αλλά και σαφή διατύπωση για να μην υπάρχουν προβλήματα και για να μην καταγγελόμαστε από μια παράταξη, η οποία είναι κατ' εξοχήν η παράταξη της διαπλοκής -αναφέρομαι στη Νέα Δημοκρατία- πως νομοθετούμε με τρόπο αδιαφανή.
'Ερχεται η Νέα Δημοκρατία σήμερα να εγκαλέσει αυτήν την παράταξη που το 1991, 1992 και 1993 έδωσε σ' αυτούς που σήμερα καταγγέλλει, στους επιχειρηματίες που σήμερα καταγγέλλει, το αποκλειστικό δικαίωμα της κινητής τηλεφωνίας; Είναι ερωτήματα ηθικά προς την παράταξη της Νέας Δημοκρατίας, για να ξέρουμε όλοι πόσο συνεπείς είμαστε με τις αρχές μας. Ευχαριστώ, κύριε Πρόεδρε, για την κατανόηση.
ΠΡΟΕΔΡΕΥΩΝ (Κωνσταντινος Βρεττός): Και εμείς ευχαριστούμε.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Θα ήθελα να πω μια παροιμία που λέει ο λαός μας γιατί πολλές φορές σ' αυτήν την Αίθουσα από ομιλητές του ΠΑΣΟΚ συναδέλφους ακούγεται η ιστορία του ΠΑΣΟΚ κλπ. Ο λαός μας λέει πότε θα γεράσουμε να παινεύουμε. Η ιστορία γράφεται κάθε μέρα και πολύ περισσότερο τη γράφουν τα πολιτικά κόμματα που καθοδηγούν και ποδηγετούν την πολιτική αυτής της χώρας. Αλλά και τα δύο κόμματα και της Νέας Δημοκρατίας και του ΠΑΣΟΚ δεν έχουν ουσιαστικά να δώσουν στον ελληνικό λαό με την πολιτική τους τίποτε άλλο από τη λιτότητα, τον αυταρχισμό, την καταστολή, την επίθεση στα εργασιακά και κοινωνικά τους δικαιώματα και κύρια με τις ιδιωτικοποιήσεις.
Ακούσαμε τον καυγά Υπουργού και Προέδρου της Νέας Δημοκρατίας όσον αφορά τις ιδιωτικοποιήσεις, ποιος δίνει, δηλαδή, τα περισσότερα, ποιος έχει εισπράξει τα περισσότερα, αν είναι ή δεν είναι με διαπλοκή, ότι το κόμμα της Νέας Δημοκρατίας είναι διαπλεκόμενο. Από την άλλη μεριά το αντίθετο ισχυρίζεται η Νέα Δημοκρατία. Το μεγαλύτερο έγκλημα που κάνετε της διαπλοκής, το μεγαλύτερο σκάνδαλο Κυβέρνηση και Νέα Δημοκρατία είναι αυτό το ξεπούλημα του δημόσιου πλούτου του ελληνικού λαού, που με αίμα, με στερήσεις και χιλιάδες αγώνες μπόρεσε αυτό το διάστημα να οικοδομήσει αυτήν την περιουσία που λέγεται δημόσιο. Και το δημόσιο σήμερα το έχετε αποχαρακτηρίσει πια από δημόσιο φορέα που ανήκει στο κράτος. Του έχετε δώσει μόνο την έννοια της χρήσης. Και της χρήσης, κύριε Πρόεδρε, στο μεγάλο κεφάλαιο, στους εφοπλιστές. Ο λαός ούτε και αυτήν τη χρήση μπορεί να κάνει, γιατί την ακριβοπληρώνει και κάθε μέρα θα την ακριβοπληρώνει. Μας λένε τώρα για τις δεκαεννιά επιχειρήσεις. Ο κύριος Υπουργός λέει ότι εισέπραξε τρία τρισεκατομμύρια. Πόσα θα πάρετε, κύριοι Υπουργοί της Κυβέρνησης, όταν πουλήσετε την Ακρόπολη; Γιατί θα φθάσετε και εκεί. Είτε η Νέα Δημοκρατία είτε το ΠΑΣΟΚ θα φθάσετε να πουλήσετε ακόμα και την Ακρόπολη προκειμένου να εισπράξετε χρήματα. Δεν ισχύει αυτό μόνο για το ΠΑΣΟΚ, γιατί είπε ο κ. Καραμανλής ότι η Ελλάδα πωλείται. Η Ελλάδα πωλείται με τη συγκατάθεση και το σπρώξιμο της Νέας Δημοκρατίας για παραπέρα πούλημα. Και οι δύο ομονοείτε. Ας το δει ο ελληνικός λαός. 'Ερχεσθε τώρα να κουβεντιάσετε και να κοροϊδέψετε τον ελληνικό λαό -και ο κ. Πιπεργιάς αλλά και άλλοι ομιλητές- ότι το 33% κατοχυρώνει το δημόσιο χαρακτήρα της επιχείρησης και το μάνατζμεντ. Τι λέει η τροπολογία για το μάνατζμεντ, κύριε Υπουργέ; Αναφέρεται τίποτα; Λέτε ότι θα κρατήσετε μόνο το 1/3. Τι παραδείγματα έχουμε όμως, κύριε Πρόεδρε; Ποια επιχείρηση δημόσιου χαρακτήρα που έχει κάτω από το 51% μπόρεσε να διατηρήσει το μάνατζμεντ; Τι κάνει η Ευρωπαϊκή 'Ενωση; Και εδώ να το κατοχυρώνατε, οι εργαζόμενοι θα το ανέτρεπαν με τα δικαστήρια της Ευρώπης.
Φωνάζουν οι εργαζόμενοι, κύριε Πιπεργιά, και κάποιοι άλλοι που θέλετε να διαστρεβλώσετε την αλήθεια και να περάσετε στον ελληνικό λαό ότι δεν θίγεται ο δημόσιος χαρακτήρας, ότι δεν θίγονται τα εργασιακά δικαιώματα -γιατί θίγονται, γιατί αλλάζει το ιδιοκτησιακό καθεστώς, περνάνε στο ιδιωτικό δίκαιο- και θέλετε να τους παραπλανήσετε για να περάσουν στα μαλακά αυτές οι εγκληματικές συνέπειες που θα έχουν για τους εργαζόμενους οι ιδιωτικοποιήσεις.
Κύριε Πρόεδρε και κύριε Υπουργέ, θεωρούμε ότι ο ΟΤΕ και όλες οι δημόσιες επιχειρήσεις, όλες οι ΔΕΚΟ, θα πρέπει να ανήκουν 100% στο δημόσιο.
Η Κυβέρνηση, δυστυχώς, έδωσε επτακόσια δισεκατομμύρια για να εισβάλει στα Βαλκάνια, στη Μέση Ανατολή και στον Καύκασο και να εξυπηρετήσει ιμπεριαλιστικά συμφέροντα. Πόσα θα εισπράξει από τον επενδυτή με το ποσοστό που θα πουλήσει, κύριε Πιπεργιά; Θα εισπράξει τετρακόσια, πεντακόσια, εξακόσια δισεκατομμύρια; Ποιος θα ελέγχει και αυτές τις επενδύσεις που έκανε ο ΟΤΕ με δικά του χρήματα, με τα χρήματα του δημοσίου, του ελληνικού λαού; Ποιος θα τα ελέγχει όλα αυτά; Θα τα ελέγχει ο στρατηγικός επενδυτής. Θα τα ελέγχει το ιδιωτικό κεφάλαιο.
Κύριε Πρόεδρε, ήθελα να πω ότι οι εργαζόμενοι θα πρέπει με τους αγώνες τους να ανατρέψουν αυτές τις τροπολογίες, αυτούς τους νόμους και για να κατοχυρωθούν, πρέπει να ανατρέψουν αυτήν την πολιτική της Κυβέρνησης που οδηγεί και διαιωνίζει αυτές τις αποφάσεις και αυτά τα μέτρα που είναι ενάντια σ'αυτούς.
Κύριε Πρόεδρε, θα ήθελα να πω δυο λόγια για το άρθρο 24. Εδώ η Κυβέρνηση μιλάει για την ανάπτυξη της ακτοπλοίας. Την ανάπτυξη όμως της ακτοπλοίας και η Κυβέρνηση και η Νέα Δημοκρατία τη θεωρούν μονομερώς, υπέρ του εφοπλιστικού κεφαλαίου και όχι μόνο, γιατί σήμερα και άλλες μεγάλες εταιρείες εισβάλουν στο χώρο της ακτοπλοίας.
Κύριε Υπουργέ, οι εργαζόμενοι αγωνίζονται χρόνια. Μιλάτε και σωστά οι εργαζόμενοι σας χαρακτηρίζουν και εσάς και την Κυβέρνηση: "Υπουργό των εφοπλιστών" και "Κυβέρνηση των εφοπλιστών". Λέτε ότι θα πάρετε μέτρα. Ποια είναι αυτά τα μέτρα; Πέρα απ' αυτό, όπως είπε και ο εισηγητής μας, θα ενισχύσετε ακόμα περισσότερο τα κέρδη των εφοπλιστών και των εταιρειών.
Κύριε Πρόεδρε, το Κ.Κ.Ε στη συζήτηση που γίνεται στην Επιτροπή για την Αναθεώρηση του Συντάγματος έχει καταθέσει πρόταση και για την ναυτιλία. Ζητά πρώτον και κύριον να καταργηθεί ο ν.2687/53, που είναι ένας αποικιακός νόμος ο οποίος καταδυναστεύει τους εργαζόμενους. Ζητά να καταργηθούν όλοι οι δικτατορικοί, πριν από τον πόλεμο αλλά και μέχρι το 1920, νόμοι, οι οποίοι μόνο για τους εργαζόμενους της ακτοπλοίας και της ναυσιπλοίας γενικότερα και των πλοίων ισχύουν για την Ελλάδα. Ζητά επομένως να υπάρχει ελληνική δημόσια, αν θέλετε -εμείς έτσι το εννούμε- ακτοπλοία, ζητά δημόσιο φορέα ακτοπλοίας.
Κύριε Πρόεδρε, ζητά να μη σταματήσει αυτός ο αγώνας των εργαζομένων για να τα πετύχουν αυτά. Και θα τα πετύχουν όταν τους εργαζόμενους, κύριε Υπουργέ, αναγκαστείτε να τους ακούσετε για το ότι θα πρέπει να έχουμε μια ελληνική ναυτιλία με ελληνικές σημαίες, όπου οι εργαζόμενοι θα πληρώνονται με βάση τη συλλογική σύμβαση, όταν θα πληρώνουν τα ασφαλιστικά τους ταμεία και όταν τελικά δεν θα αποκλείονται τα νησιά εκείνα τα οποία δεν είναι τόσο εμπορεύσιμα και τα θεωρούν λίγου παρά, για να εξυπηρετούν τις νησιωτικές μας περιοχές που δεν τις θεωρούν γόνιμες. Κύριε Πρόεδρε, εμείς συμπαραστεκόμαστε σ'αυτούς τους αγώνες. Ζητάμε η Κυβέρνηση, έστω και την ύστατη στιγμή, να αποσύρει αυτά τα νομοσχέδια, αυτές τις τροπολογίες, που είναι καταστροφή για την εθνική οικονομία, για τους εργαζόμενους και για την ασφάλεια της χώρας.
Κύριε Υπουργέ, δεν ξέρω ποιος θα απαντήσει σ'αυτό. Με το νόμο που περάσατε προηγουμένως με το νομοσχέδιο για τον ΟΤΕ δεν κατοχυρώνετε τον έλεγχο της Κυβέρνησης απέναντι στις ιδιωτικές τηλεπικοινωνιακές επιχειρήσεις σε περίπτωση πολέμου ή σε έκτακτες ανάγκες. Και αυτά ακόμα τα δικαιώματα τα έχετε απεμπολήσει. Θα τα καταψηφίσουμε, κύριε Πρόεδρε, αυτά, τα οποία δεν θα ήθελα να τα χαρακτηρίσω περισσότερο απ'όσα ήδη είπα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα ήθελα το λόγο.
ΔΗΜΗΤΡΙΟΣ ΠΙΠΕΡΓΙΑΣ: Θα ήθελα να κάνω μια διευκρίνιση.
ΠΡΟΕΔΡΕΥΩΝ (Κωνσταντίνος Βρεττός): Θα σας δώσω το λόγο μετά τον κύριο Υπουργό για ένα λεπτό.
Ο Υπουργός Εμπορικής Ναυτιλίας έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, αναγκάζομαι να πάρω στο σημείο αυτό το λόγο, πρώτα απ'όλα για να υπενθυμίσω στον κ.Γκατζή ότι το άρθρο 24 του νόμου τον οποίο συζητούμε σήμερα είναι το τελευταίο άρθρο το οποίο αναφέρεται στις διαδικασίες εισαγωγής της ποντοπόρου ναυτιλίας στο χρηματιστήριο και όχι στην ακτοπλοία, στην οποία αναφέρθηκε αυτός.
Δεύτερον, κύριε Πρόεδρε, με βάση την παραδοχή όλων μας ότι το Κοινοβούλιο είναι ο ναός της δημοκρατίας μέσα στο οποίο είναι κατοχυρωμένη η ελευθερία της έκφρασης του λόγου, αλλά και με βάση επίσης την παραδοχή ότι και η ελευθερία έχει τα όριά της και τα όρια φτάνουν εκεί που αρχίζει η ελευθεριότητα, θα ήθελα να παρακαλέσω τον αξιότιμο κύριο συνάδελφο να ανακαλέσει τη φράση την οποία μου απηύθυνε, λέγοντας ότι ο Υπουργός Ναυτιλίας είναι ο Υπουργός των εφοπλιστών.
ΝΙΚΟΛΑΟΣ ΓΚΑΤΖΗΣ: Οι ναυτικοί το λένε, κύριε Υπουργέ, όχι εγώ. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ο Υπουργός Εμπορικής Ναυτιλίας είναι μέλος μιας Κυβέρνησης που έχει νωπή τη λαϊκή εντολή, κύριε Γκατζή, μια λαϊκή εντολή η οποία μας δίνει το δικαίωμα να κυβερνάμε αυτήν τη χώρα όπως κυβερνάμε για πολλά χρόνια και δεν επιτρέπει σε κανέναν να ορίζει χωρίς στοιχεία κανένα πρόσωπο, δίνοντας ταμπέλες περί "Υπουργού των εφοπλιστών".
ΝΙΚΟΛΑΟΣ ΓΚΑΤΖΗΣ: Οι εργατικές σχέσεις που έχουν οι ναυτικοί δεν το δείχνουν αυτό, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Η πολιτική της Κυβέρνησης είναι μια πολιτική η οποία αφορά στην ισχυρή ναυτιλία και, όπως είχα την ευκαιρία να πω από το Βήμα, ισχυρή ναυτιλία σημαίνει ισχυρή Ελλάδα. Αλλά ισχυρή ναυτιλία σημαίνει 'Ελληνες ναυτικούς οι οποίοι χρειάζονται πάνω στα πλοία. 'Ελληνες ναυτικοί στη στεριά δεν υπάρχουν, κύριε Γκατζή. Η πολιτική την οποία μας προτείνετε, είναι πολιτική η οποία οδηγεί στην αύξηση της ανεργίας.
Εν πάση περιπτώσει, θα χαιρόμουν πάρα πολύ αν και σεις προσωπικά ή το κόμμα σας ή οποιοσδήποτε άλλος είχε προκαλέσει μια συζήτηση απ'αυτό το στη Βουλή συνολικά για την πορεία της ναυτιλίας.
ΑΓΓΕΛΟΣ ΤΖΕΚΗΣ: Θα γίνει και αυτό.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας):'Οχι όμως να εκμεταλλευόσαστε διάφορα νομοσχέδια, όπως είναι το συγκεκριμένο νομοσχέδιο, όπου συζητάμε μόνο τη δυνατότητα εισαγωγής στο Χρηματιστήριο της ποντοπόρου ναυτιλίας, για να κάνετε συνολικές αναφορές σχετικά με το ναυτεργατικό κίνημα, τη γενικότερη πορεία, τις δυνατότητες διαλόγου.
Το ναυτεργατικό κίνημα είναι παρόν στη διαδικασία συζήτησης για το μέλλον της ναυτιλίας. Δύο σωματεία δεν είναι παρόντα. Τα σωματεία τα οποία ανέφερε προηγουμένως στη συζήτηση ο εκπρόσωπος του ΚΚΕ: Το Σωματείο της "ΠΕΜΕΝ" και του "ΣΤΕΦΕΝΣΟΝ", τα οποία δεν συμμετέχουν στη διαδικασία διαλόγου στην οποία η Κυβέρνηση και το Υπουργείο Εμπορικής Ναυτιλίας έχει καλέσει τις ναυτεργατικές οργανώσεις την Π.Ν.Ο., και την 'Ενωση Ελλήνων Εφοπλιστών. Θέλουμε το μέλλον της ελληνικής ναυτιλίας να το χαράξουμε στη βάση της συναίνεσης και του διαλόγου. Το διάλογο τον αρνείσθε όμως. Και αρνούνται τα δύο συγκεκριμένα σωματεία των οποίων μεταφέρατε τις απόψεις εδώ σήμερα.
Η κατηγορία αυτή περί Υπουργού των εφοπλιστών και Κυβέρνησης των Εφοπλιστών είναι μια κατηγορία που ο λαός ο ίδιος δεν την αποδέχεται. Γι'αυτόν το λόγο ο λαός έδωσε την εντολή του ξανά στο ΠΑΣΟΚ, για να Κυβερνήσει τη Χώρα.
ΑΓΓΕΛΟΣ ΤΖΕΚΗΣ: Κύριε Υπουργέ, του λαού του είπατε ότι δεν πουλήσατε τον ΟΤΕ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εάν είχε αποδεχθεί αυτήν την κατηγορία, τότε αυτή η κατηγορία θα είχε φέρει το ΠΑΣΟΚ στην αντιπολίτευση.
Κύριε Πρόεδρε, γι'αυτό λοιπόν θα ήθελα να καλέσω ξανά τον κύριο συνάδελφο να ανακαλέσει αυτά τα οποία είπε προηγουμένως. Και να μην ακούσω την έκφραση ότι πρόκειται περί πολιτικού χαρακτηρισμού. Πρόκειται περί προσωπικής ύβρεως, την οποία εγώ δεν την αποδέχομαι.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Κωνσταντίνος Βρεττός): Ναι, κύριε Γκατζή, θα σας δώσω το λόγο, διότι απ'ό,τι καταλαβαίνετε έχει δημιουργηθεί προσωπικό θέμα. Θεωρώ ότι υπάρχει προσωπικό θέμα και ορθώς κατά την άποψή μου το έθεσε ο κύριος Υπουργός με τη γνωστή του ευαισθησία. Θα παρακαλούσα δίνοντάς σας το λόγο να ανασκευάσετε -με την καλή έννοια το λέω αυτό- την ομιλία σας, έτσι ώστε να μην υπάρχουν προσωπικά θέματα.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το κόμμα μας, εγώ προσωπικά, άλλα στελέχη του κόμματός μας και συνάδελφοι Βουλευτές κατ'επανάληψη, με τα μέτρα που παίρνει η Κυβέρνηση στη Βουλή, μέτρα αντιλαϊκά, μέτρα τα οποία στρέφονται ενάντια στα συμφέροντα των εργαζομένων και υποστηρίζουν συγκεκριμένα κεφάλαια, έχουμε πει ότι η Κυβέρνηση με την πολιτική της είναι ο μέσος σταθμός εξυπηρέτησης των συμφερόντων της πλουτοκρατίας. Είναι Κυβέρνηση της πλουτοκρατίας.
Αυτό το έχουμε πει κατ'επανάληψη. Είναι πολιτικός χαρακτηρισμός και κανείς δεν μπορεί να πει ότι κάνουμε προσωπική επίθεση. Εάν όμως πάτε στο λιμάνι να κουβεντιάσετε με τους εργαζόμενους, θα δείτε πώς χαρακτηρίζουν και τον Υπουργό και την Κυβέρνηση.
Κύριε Υπουργέ, σχετικά με τις εκλογές στις οποίες αναφερθήκατε, τι είπατε προεκλογικά στον κόσμο για τον ΟΤΕ; Πόσο είπατε ότι θα πουλήσετε; Στις προηγούμενες μάλιστα εκλογές επί Νέας Δημοκρατίας είπατε ότι θα πουλήσετε μια μετοχή του ΟΤΕ και αυτή του δημοσίου. Τι κάνετε τελικά με τις άλλες ΔΕΚΟ; Τι είπατε προεκλογικά και τι προχωράτε και κάνετε; Επομένως, όταν εξαπατάτε τον ελληνικό λαό, βεβαίως θα σας ψηφίσει. Κάποτε, όμως, έρχεται και η μέρα της κρίσεως.
ΠΡΟΕΔΡΕΥΩΝ (Κωνσταντίνος Βρεττός): Περίπου ανασκευάστηκαν, αν όχι στο 100%, κύριε Υπουργέ, τουλάχιστον στο 80%, οι δηλώσεις του κυρίου συναδέλφου.
Θα δώσω ένα λεπτό στον κ. Πιπεργιά, για να μη μείνει παραπονεμένος, ο οποίος μου λέει ότι υπάρχει προσωπικό θέμα, αν και εγώ δεν το βλέπω.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, νομίζω ότι υπάρχει προσωπικό θέμα από τη στιγμή που διαστρεβλώθηκαν τα όσα είπα απ'αυτό εδώ το Βήμα. Κατά την άποψή μου υπάρχει προσωπικό ζήτημα, σύμφωνα με τη σαφή διάταξη του Κανονισμού, διότι εγώ αναφέρθηκα στη σύνθεση του μετοχικού κεφαλαίου και όχι στις εργασιακές σχέσεις, κύριε Γκατζή. Είναι γνωστό ότι οι εργαζόμενοι του ΟΤΕ διέπονται -ο ΟΤΕ είναι δημόσια επιχείρηση- από τους κανόνες που διέπουν όλους τους εργαζόμενους του ιδιωτικού τομέα. Δεν υπάρχει κανένα ιδιαίτερο προνόμιο, γι'αυτό κιόλας οι εργαζόμενοι του ΟΤΕ δεν συνδικαλίζονται στην ΑΔΕΔΥ. Συνδικαλίζονται, απ'ό,τι ξέρετε, όπως και οι εργαζόμενοι όλων των επιχειρήσεων στη Γενική Συνομοσπονδία Εργατών Ελλάδος.
Μίλησα, λοιπόν, για τη σύνθεση του μετοχικού κεφαλαίου και κατά την άποψη μου το 1/3 των μετοχών στο δημόσιο κατοχυρώνει τα δικαιώματα του δημοσίου, τη στιγμή που με τη μεγάλη διασπορά των μετοχών του ΟΤΕ το 1/3 των μετόχων μπορεί να ελέγχει και να έχει το μάνατζμεντ.
ΣΤΕΦΑΝΟΣ ΜΑΝΟΣ: Και στη ΔΕΗ...
ΔΗΜΗΤΡΙΟΣ ΠΙΠΕΡΓΙΑΣ: Κύριε Μάνο, μπορώ να πω και για τη ΔΕΗ, τι απόψεις και τι αντιλήψεις έχετε.
ΠΡΟΕΔΡΕΥΩΝ (Κωνσταντίνος Βρεττός): Αφήστε τον κ. Μάνο και κάντε ανάπτυξη του προσωπικού σας θέματος.
ΔΗΜΗΤΡΙΟΣ ΠΙΠΕΡΓΙΑΣ: Επίσης θα ήθελα να διευκρινίσω αυτά που είπα για το σχεδιασμό και την επιθετική πολιτική που πρέπει να έχει ο ΟΤΕ, διότι αν πράγματι περιοριστεί στα ξεπερασμένα ήδη από την τεχνολογία γεωγραφικά σύνορα της χώρας, θα αποτελέσει νεκρή επιχείρηση στο μέλλον. Πολύ σωστά, λοιπόν, επενδύει στα Βαλκάνια, πολύ σωστά επενδύει στην ευρύτερη περιοχή και πρέπει να επενδύσει στη μεγάλη αγορά της Ευρώπης. Αυτό δεν είναι ιμπεριαλισμός, είναι επιβίωση μέσα στην παγκοσμιοποίηση, κύριε Γκατζή. Εκτός αν θέλετε την παγκοσμιοποίηση να την αντιμετωπίσουμε με ένα καθεστώς ιδιότυπο, που υπήρχε πριν από χρόνια στην Αλβανία.
ΝΙΚΟΛΑΟΣ ΓΚΑΤΖΗΣ: Δεν θέλουμε αυτό, κύριε Πιπεργιά, και ξέρετε τι θέλουμε.
ΠΡΟΕΔΡΕΥΩΝ (Κωνσταντίνος Βρεττός): Τελείωσε το θέμα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Πρόεδρε, έχετε το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Με την ανοχή σας, κύριε Πρόεδρε, θα ήθελα να δώσω μια απάντηση σε όσα είπε ο κ. Ακριβάκης, για να μην έχει παρανοήσεις οι οποίες τον δυσκολεύουν στο να προσαρμοστεί σε ορισμένα πράγματα.
Οι ανεξάρτητες διοικητικές αρχές είναι ένας θεσμός διεύρυνσης της δημοκρατίας, ακριβώς διότι σε όλες τις χώρες οι κοινοβουλευτικοί θεσμοί αποδεικνύεται ότι πάσχουν από πλευράς αποτελεσματικότητας και αξιοπιστίας.
Υπάρχει βεβαίως το θέμα, αν και κατά πόσον, δι' αυτού του τρόπου επιμερίζεται η εκτελεστική εξουσία και δεν ασκείται ο αντίστοιχος πολιτικός και κοινωνικός έλεγχος. Γι' αυτό λοιπόν, για να μην υπάρχει τέτοιο πρόβλημα, έκπτωσης ορισμένων τομέων εξουσίας από τον πολιτικό και κοινωνικό έλεγχο, η θεωρία και η πολιτική πρακτική και οι θεσμικές προτάσεις, σε αρκετές χώρες, προτείνουν οι ανεξάρτητες διοικητικές αρχές να νομιμοποιούνται από τη Βουλή με αυξημένη πλειοψηφία, να λογοδοτούν στη Βουλή, να υφίστανται δηλαδή τον αντίστοιχο έλεγχο, κοινωνικό και πολιτικό, που υφίσταται η εκτελεστική εξουσία. Αλλού εκλέγονται απευθείας.
Στην προσπάθειά του να διογκώσει αυτό το θέμα -είναι η γνωστή μέθοδος, διογκώνεις μια άποψη, λιγάκι τη γελοιογραφείς, στη συνέχεια την απορρίπτεις και ξιφομαχείς με τον αέρα- ο κ. Ακριβάκης είπε την ουσία του πράγματος.
Λέει: "Και με αυτόν τον τρόπο ένας μεγάλος τομέας της οικονομίας, όπως είναι το χρηματιστήριο, θα είναι έξω από τον έλεγχο της κυβέρνησης"; Αυτό είναι το πρόβλημα.
ΑΛΕΞΑΝΔΡΟΣ ΑΚΡΙΒΑΚΗΣ: Δεν το είπα έτσι ακριβώς.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν το είπε έτσι, το δέχομαι. Γνωριζόμαστε σαράντα χρόνια και αντιλαμβάνομαι ότι έτσι το είπε, αλλά δεν το είπε.
Θα πω όμως κάτι. Ο κύριος Υπουργός Εθνικής Οικονομίας -και ας προβληματιστεί η κυβερνητική Πλειοψηφία- είπε: "Η αμερικανική επιτροπή κεφαλαιαγοράς βγάζει νόμους, κάνει ρυθμίσεις". Μα, είναι ανεξάρτητη αρχή η αμερικανική επιτροπή κεφαλαιαγοράς, με υπερεξουσίες. Στην Αμερική, την πατρίδα του παγκόσμιου καπιταλισμού, η εθνική επιτροπή ανταγωνισμού είναι ανεξάρτητη αρχή. Και εκεί πήγε το αμερικανικό δημόσιο τη "ΜΙCROSOFT", όταν απέκτησε δεσπόζουσα θέση και μονοπωλιακή δύναμη σε κρίσιμους τομείς. Εδώ είναι λοιπόν που χρειάζονται οι νέες ιδέες για τους νέους θεσμούς μιας διευρυμένης κοινωνικής δημοκρατίας, που δεν θα αντιμετωπίζει αυτήν την ακατάσχετη παρελθοντολογία γύρω από τα προβλήμα της διάβρωσης και της υπονόμευσης.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε τον κύριο Πρόεδρο. 
ΑΛΕΞΑΝΔΡΟΣ ΑΚΡΙΒΑΚΗΣ: Παρακαλώ, κύριε Πρόεδρε, μια κουβέντα μόνο να πω.
ΠΡΟΕΔΡΕΥΩΝ (Κωνσταντίνος Βρεττός): 'Εχω σε αναμονή την κ.
Κανέλλη και έχει ζητήσει το λόγο και ο Αντιπρόεδρος, ο κ. Γείτονας.
Κύριε Αντιπρόεδρε, θα πάρετε το λόγο μετά την κ. Κανέλλη; 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Ευχαρίστως. 'Ετσι και αλλιώς έχω ζητήσει κατά τον Κανονισμό προτασσόμενη δευτερολογία. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύρια Κανέλλη, έχετε το λόγο.
ΛΙΑΝΑ ΚΑΝΕΛΛΗ: Ευχαριστώ πάρα πολύ, κύριε Πρόεδρε, και ευχαριστώ και τον κ. Γείτονα για το σεβασμό του Κανονισμού.
Νομίζω ότι η φράση η οποία εκτοξεύθηκε εκ στόματος του Υπουργού -και δεν κάνω αναφορά στον Υπουργό, είναι αναφορά στην πολιτική της Κυβέρνησης- και μάλιστα με ύφος οργίλο μέσα στην Αίθουσα "δεν θα δεχθούμε μαθήματα ιδιωτικοποιήσης από τη Νέα Δημοκρατία" -αν δεν κάνω λάθος ακριβώς αυτή ήταν η φράση και γι' αυτό την επαναλαμβάνω- συνεπάγεται ενδεχομένως και μια συζήτηση που πρέπει εμάς που διαφωνούμε, το Κομμουνιστικό Κόμμα Ελλάδας, να μας επιτρέψει να βαθμολογήσουμε. Να δώσουμε λοιπόν άριστα στην Κυβέρνηση για τις ιδιωτικοποιήσεις και να δώσουμε άριστα και στη Νέα Δημοκρατία, η οποία είναι προτέρα του ΠΑ.ΣΟ.Κ. σ' αυτήν τη διαδικασία.
Η προσχώρηση, λοιπόν, στην ιδιωτικοποίηση, στην αποκρατικοποίηση, στη μετοχοποίηση, την οποία εμφανίζει το δεύτερο κύμα του εκσυγχρονισμού, τώρα μετεκλογικά, με νωπή την εντολή, θυμίζει εκείνη την ταινία -μια και θα μιλήσω κυρίως για τα ΕΛΤΑ, τον ΟΤΕ και τον ΟΠΑΠ- "Ο Ταχυδρόμος κτυπάει δυο φορές". Ο εκσυγχρονισμός πολύ φοβούμαι ότι κτυπάει πολύ συχνότερα από δυο φορές και με δραματικότερα αποτελέσματα και ειδικά με έναν τρόπο, ο οποίος διαφέρει κατά κύματα σε ό,τι αφορά τον απλό κόσμο, τον λαό και τους εργαζόμενους.
Πριν από τις εκλογές, δεν υπήρχε περίπτωση, ήταν κατηγορηματική η διαβεβαίωση ότι δεν θα προχωρήσει περαιτέρω του 51% η ιδιωτικοποίηση, μετοχοποίηση και, εν πάση περιπτώσει, το ξεπούλημα, για μας, του ΟΤΕ. Φθάσαμε σήμερα να ξεπουλιέται. Βεβαίως θα έχει 33%. Συρρικνώνεται ο τομέας.'Εχουμε ζήσει και άλλα παραδείγματα. Ξέρουμε τι θα απομείνει, το ξέρουν οι εργαζόμενοι. 'Εχουν αυξηθεί οι τιμές, αυξάνονται τα τιμολόγια. Το ίδιο γίνεται και στη ΔΕΗ που σε λίγο και αυτή θα μπει στη φάση της ιδιωτικοποίησης. 'Εχουμε πολλά παραδείγματα απόπειρας που έγινε.
Η πολιτική είναι απλή και αρχίζει να γίνεται κατανοητή πια και στο λαό. Αυτό καλείστε να καταλάβετε. Αρχίζει ο λαός να καταλαβαίνει τα κτυπήματα του εκσυγχρονισμού αυτής της μορφής και του ξεπουλήματος, γιατί τα νιώθει στην τσέπη του.
Βεβαίως έχουμε πεντέμισι εκατομμύρια ανθρώπους με κινητά στην Ελλάδα. Ο κ. Μπλερ στην ίδια πολιτική, στην οποία έχετε τόσο πολύ προσχωρήσει, είπε στους ανέργους να τους δώσει από ένα κινητό και μια γραβάτα και έξι μήνες διορία για να βρουν δουλειά. Πήραν λοιπόν οι 'Ελληνες κινητά, δεν τους δώσατε γραβάτες -παρακαλώ πάρα πολύ να τους δώσετε κάποια στιγμήαλλά δεν θα βρουν δουλειά.
Και πάντως, στη ναυπηγοεπισκευαστική ζώνη τώρα που τέλειωσαν τα λίμπερτι, οι εφοπλιστές κάπως πρέπει να βρουν λεφτά. Δεν δίνει η παγκοσμιοποιημένη διαδικασία δωρεάν λίμπερτι, όπως έδινε πριν από είκοσι, τριάντα και σαράντα χρόνια, άρα ό,τι έχει απομείνει από την οικονομία, ακόμη και μιας μικρής πηγής -κανείς δεν πείθεται ότι η Σοφοκλέους είναι μεγεθών της Γουόλ Στριτ- πρέπει να παραχωρηθεί με κάποιον τρόπο και στο εφοπλιστικό κεφάλαιο για να κινηθεί. 'Ετσι, υπό το πρόσχημα μιας ελληνικής ναυτιλίας απροσδιόριστης, που δεν υπάρχει, ελληνικών πληρωμάτων που έχουν βεβαίως συρρικνωθεί και ενός δημόσιου τομέα που δεν είναι πια αγαθό. Δεν είναι αγαθό, είναι μόνο κατ' όνομα αγαθό.
Πάμε στα παιχνίδια. Μα, στα παιχνίδια με το 49% τι θα συμβεί; Αύριο, μεθαύριο η Κυβέρνηση θα κάνει με τον ΟΠΑΠ ό,τι έκανε και με τον ΟΤΕ και θα λέει ότι το δημόσιο μπορεί να παραμένει δημόσιο με 33% και μεθαύριο με 3%. Μπορείτε να βαφτίζετε το ψάρι κρέας και να νηστεύετε ή το ανάποδο. Αλλά αυτό αρχίζει πια και γίνεται αισθητό στην τσέπη. Ο κόσμος δεν έχει ευτυχίσει, δεν έχει πλουτίσει, δεν έχει βρει περισσότερες δουλειές.
Και μετά φθάσατε και στο ΤΑΝΕΟ. Οποία ζήλεια! Το λέτε βέβαια και στην εισηγητική έκθεση ότι πρέπει να ακολουθήσουμε το αμερικανικό μοντέλο, αλλά προς Θεού, έλεος! Γρήγορα, γρήγορα πρέπει να αποκτήσουμε και ένα δείκτη NASDAQ για να έχουμε να παίζουμε με τις κορδέλες από το πρωί και να κάθεται ο ελληνικός λαός να παρακολουθεί τον εκσυγχρονισμό των εταιρειών που πρέπει να χρηματοδοτηθούν; 'Ηδη μπαίνουν σήμερα στο χρηματιστήριο εταιρείες της καινούριας τεχνολογίας. Την καινούρια τεχνολογία σε τι την εφαρμόζετε αυτήν τη στιγμή; Για το καλό, για το λαϊκό πρόσωπο που πληρώνει πιο ακριβά τηλέφωνα, πιο ακριβό το ρεύμα, πιο ακριβό το νερό; 'Οταν θα έρθουν τα ζητήματα του νερού κάποια στιγμή εδώ, θα δούμε σε ποιο βαθμό το τρίτο ή τέταρτο κύμα θα έχει απομείνει, θα έχει στεγνώσει το σύμπαν για περαιτέρω εκσυγχρονισμό.
Αρχίζει λοιπόν και γίνεται ορατό ότι στη φιλοσοφία της εφαρμογής διατείνεστε και πλασάρετε ένα ανθρώπινο πρόσωπο. Το πλασάρετε με κάθε τρόπο προς τα έξω με την επικοινωνιακή σας πολιτική. Πού είναι το ανθρώπινο πρόσωπο; Ποιό είναι το ανθρώπινο πρόσωπο; Η διείσδυση του ΟΤΕ στην Αρμενία και μετά το δώρισμά της σαν να ήταν ο κολαούζος των μεγάλων συμφερόντων σε άλλους, ξένους, καλύτερους του ΟΤΕ; Το γεγονός ότι βομβαρδίσαμε τον ΟΤΕ, του οποίου έχουμε επενδύσει το 20% στη Σερβία, που δώσαμε το οκέϋ, τη συμφωνία μας να τους βομβαρδίσουμε; Αυτό ήταν χρήσιμο για την πορεία του ΟΤΕ; 'Η η κρίση των σεισμών και ο τρόπος με τον οποίο λειτούργησε; Θα δώσουμε τώρα και τη σταθερή τηλεφωνία, θα δώσουμε και όλες τις θυγατρικές εταιρείες, θα δώσουμε και τα στοιχήματα τα μελλούμενα και με το ΤΑΝΕΟ θα αρχίσουμε να χρηματοδοτούμε και τις εταιρείες οι οποίες θα παρέχουν ενδεχομένως τις υπηρεσίες τους νοικιάζοντας το διανοητικό προϊόν αυτών που θα ασχοληθούν, δηλαδή των παιδιών, με την πληροφορική και τις καινούριες τεχνολογίες.
Είναι καταδεικτικό λοιπόν ότι ο ταχυδρόμος κτύπησε. Μόνο που πριν από τις εκλογές, όταν κτύπησε, ζήταγε την ψήφο με άλλες διακηρύξεις. Τώρα στην εφαρμογή, μετά τις εκλογές, διατείνονται τη νωπή εντολή. Τον εξουσιοδοτεί και για τη μεγάλη παλίρροια που δεν έχει αφήσει όρθιο και δεν πρόκειται να αφήσει ούτε ένα εργασιακό, ατομικό και εν τέλει επιβιωτικό δικαίωμα.
Εμείς γι' αυτά θα ζητήσουμε ονομαστική ψηφοφορία, για να γνωρίζουμε πια ποιος εξ ημών και σε ατομικό επίπεδο συναινεί στο ξεπούλημα. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Μάνος, ο κ. Βαλυράκης και ο κ. Γείτονας έχουν ζητήσει το λόγο για προτασσόμενη δευτερολογία. Δεν ξέρω αν εξακολουθεί να θέλει το λόγο για ένα λεπτό ο κ. Ακριβάκης. 'Η είσθε εντάξει, κύριε Ακριβάκη, μετά την αναβάθμιση την οποία σας έκανε ο κύριος Πρόεδρος του Συνασπισμού.
ΑΛΕΞΑΝΔΡΟΣ ΑΚΡΙΒΑΚΗΣ: Αυτά που είπε ο κ. Κωνσταντόπουλος είναι γνωστά και σε εμένα και σε όλους και ευχαριστώ για την υπενθύμιση, θα έλεγα. Απλώς εγώ ετόνισα ότι ο Συνασπισμός το τελευταίο διάστημα, αυτές τις ημέρες που συζητούνται στην Επιτροπή Αναθεώρησης αυτά τα θέματα, έχει προτείνει απειράριθμες ανεξάρτητες διοικητικές επιτροπές. Είπα ποιος είναι ο στόχος κατά την άποψή μου. Δικαιούται να το κάνει αυτό το πράγμα σε αυτήν την περίπτωση. Σε άλλες περιπτώσεις βεβαίως και εγώ είμαι σύμφωνος να δημιουργηθούν ανεξάρτητες διοικητικές επιτροπές. 'Ομως εδώ δεν νομίζω.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, ήδη όταν μιλούσα επί της αρχής, εξέφρασα την αμφιβολία μου για τη σκοπιμότητα των διατάξεων περί της ποντοπόρου ναυτιλίας. Δηλαδή είπα ότι δεν καταλαβαίνω ποιον πραγματικό σκοπό εξυπηρετεί αυτή η ιδιαίτερη ρύθμιση. Αλλά μια και είναι εδώ ο Υπουργός Εμπορικής Ναυτιλίας, παίρνω την ευκαιρία να του πω ότι θα ήταν καλύτερο αντί να ασχολείται με την αμφιβόλου σκοπιμότητος εισαγωγή στο χρηματιστήριο της ποντοπόρου ναυτιλίας, να ασχοληθεί με την απελευθέρωση της ακτοπλοϊας. Διότι τα μονοπωλιακά φαινόμενα τα οποία υπάρχουν πλήττουν βάναυσα το επιβατικό κοινό στην Ελλάδα. Πλήττουν βάναυσα τις τιμές των προϊόντων που διακινούνται.
'Ακουσα ότι μία από τις πολύ μεγάλες ακτοπλοϊκές εταιρείες αύξησε τις τελευταίες ημέρες τα ναύλα κατά 30% για να αντιμετωπίσει τις συνέπειες των αυξήσεων στο πετρέλαιο.
Σημειώστε ότι για την Ιταλία τα ναύλα αυξήθηκαν 10%, διότι εκεί υπάρχει ανταγωνισμός. Η Ολυμπιακή Αεροπορία που και αυτή έχει ανταγωνισμό - και είναι υπό χρεοκοπία- δεν αύξησε καθόλου τα ναύλα, επειδή υπάρχει ανταγωνισμός. Αποδεικνύεται δηλαδή τι τρομακτική ζημία γίνεται σε βάρος των πολλών από την ύπαρξη αυτής της μονοπωλιακής κατάστασης. Επαναλαμβάνω, πάντως, αυτό το οποίο είπα και στην αρχή, ότι δεν με βρίσκει σύμφωνο η ρύθμιση για την ποντοπόρο ναυτιλία.
Θέλω να μιλήσω τώρα, κύριε Πρόεδρε, για ένα θέμα το οποίο θα ήταν καλό να το ξεκαθαρίσουμε. 'Ολες αυτές οι ιδιωτικοποιήσεις τις οποίες όλοι γνωρίζετε ότι τις στηρίζω, διότι δεν εχω καμία εμπιστοσύνη στη λειτουργία του κομματικού κράτους έτσι όπως το ζούμε, έχουν μερικές προϋποθέσεις για να επιτύχουν. Πρέπει τα συμφέροντα να συμβαδίζουν. 'Οταν δεν συμβαδίζουν τα συμφέροντα φερ'ειπείν των μετόχων μιας ιδιωτικοποιημένης επιχείρησης, τα πράγματα μοιραία θα στραβώσουν.
Φέρνω το παράδειγμα του ΟΠΑΠ τώρα. Τι είναι τα συμφέροντα του μετόχου που θα αγοράσει μετοχές από τον ΟΠΑΠ και τι είναι τα συμφέροντα του πλειοψηφούντος μετόχου που είναι το κράτος. Αγοράζει κανείς μετοχές του ΟΠΑΠ με μία προσδοκία ότι στο μέλλον θα γίνουν επενδύσεις αναπτύξεως ή προσδοκά μόνο μερίσματα από αυτόν; Μπορεί να συμβαδίσουν τα συμφέροντα του δημοσίου, που λέει ότι θα πάρω αυτά στα λεφτά, όσα και να βγάζει, και θα τα δώσω στο Υπουργείο Πολιτισμού; Συμβαδίζουν αυτά τα συμφέροντα με τα συμφέροντα του πολίτη, του μετόχου; Η γνώμη μου είναι μάλλον όχι. 'Εχω αμφιβολίες, δηλαδή, αν πρέπει να γίνει η ιδιωτικοποίηση αυτή όπως τη φαντάζεται η Κυβέρνηση.
Θα έλεγα ότι πολύ σημαντικότερο θα ήταν και σε αυτόν το χώρο να υπάρχει ανταγωνισμός, να υπάρχουν περισσότερες επιχειρήσεις και αν συνέβαινε κάτι τέτοιο, τότε δεν θα υπήρχε και απολύτως αναγκαία η λογική να έχει την πλειοψηφία το δημόσιο. Αλλά έτσι όπως είναι τα πράγματα, το μονοπώλιο, έχω αμφιβολίες αν είναι σωστό αυτό που πάει να γίνει, διότι δεν συμβαδίζουν, επαναλαμβάνω, τα συμφέροντα του κοινού μετόχου και του μετόχου "δημόσιο".
Τώρα σε ό,τι αφορά τον ΟΤΕ και με αυτό να τελειώσω. Κύριε Πρόεδρε, νομίζω ότι θα έπρεπε η Κυβερνηση να πάρει απόφαση ότι υπάρχουν όρια στην κοροϊδία. Το είπα και επί της αρχής. Είπε η Κυβέρνηση ότι κρατάμε το 100%, μετά το μείωσε στο 75%, στο 65%, στο 51%, τώρα στο 33%. Κάθε φορά έλεγε ότι με αυτό που κρατούμε, διατηρούμε τον έλεγχο. Μα δεν αντέχουμε άλλες μπούρδες. Ας αφήσει τη διάταξη όπως ήταν, δηλαδή να μπορεί να το δώσει όλο κατά την κρίση της. Διότι πρέπει η Κυβέρνηση όταν θα έρθει η ώρα να μπορεί να κινηθεί και να μην έρθει πάλι ο κ. Παπαντωνίου να μας πει "ξέρετε δυστυχώς δεν βρήκαμε κανέναν και το 33% θα το μειώσουμε τώρα στο 23% αλλά μείνετε ήσυχοι, γιατί τα ελέγχουμε όλα με το 23%". Ας τον αφήσουμε ελεύθερο να βρει τη λύση. Διότι αν δεν βρει τη λύση τώρα, το να απαξιωθεί τελείως ο ΟΤΕ, κύριε Πρόεδρε, είναι κίνδυνος ορατός. Και όλα αυτά τα οποία λέει ο κ. Γκατζής ότι επένδυσε ο ελληνικος λαός σε σύρματα και υποδομές να χάσουν διά μιας την αξία τους. Αυτή θα είναι η πραγματική απαξίωση.
Θα συνιστούσα λοιπόν στην Κυβέρνηση και στον κ. Φωτιάδη να μην επιμένει στην τροποποίηση που έφερε για να ικανοποιήσει τους Βουλευτές του ΠΑ.ΣΟ.Κ., που δεν ξέρουν πώς να αντιμετωπίσουν τον κόσμο. Πράγματι, αφού κοροϊδεύετε τον κόσμο, θα σας ζητήσουν ρέστα οι Βουλευτές σας. Ομως, κύριε Φωτιάδη, γιατί βάζετε μία ρύθμιση που μοιραίως θα την ανατρέψετε και αυτήν όπως όλες τις προηγούμενες.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαλυράκης έχει το λόγο.
ΣΗΦΗΣ ΒΑΛΥΡΑΚΗΣ: Κύριε Πρόεδρε, κύριοι συνάδελφοι, κατ' αρχήν νομίζω ότι εδώ υπάρχει ένα ζήτημα για το οποίο πρέπει να συνεννοηθούμε καλά. Κανείς λογικός άνθρωπος σήμερα δεν μπορεί να έχει αντίρρηση στην εισαγωγή ιδιωτικού κεφαλαίου μέσα στις δημόσιες επιχειρήσεις. Αυτό που λέγαμε παλιά ότι πρέπει να επικρατήσουν ιδιωτικοοικονομικά κριτήρια ισχύει και έχει ενισχυθεί ακόμη περισσότερο. Σήμερα αντιμετωπίζουμε την αναγκαστική προσαρμογή σε μια άγρια ανταγωνιστικά διεθνή πραγματικότητα της παγκοσμιοποίησης. 'Αρα και για λόγους άμυνας και για λόγους πραγματικά οικονομικούς, θα πρέπει να δούμε τα θέματα των ιδιωτικοποιήσεων μέσα από μια τέτοια λογική. Και εδώ θέλω να βάλω την αντίρρησή μου. Νομίζω ότι ήταν σαφής και ο κ. Μάνος, αλλά δεν συμφωνώ μαζί του, όπως δεν συμφωνώ και με τη Νέα Δημοκρατία. Είναι άλλο ζήτημα η ευχέρεια στη διαχείριση της περιουσίας του δημοσίου με την έννοια των ευέλικτων οικονομικών επιλογών και είναι άλλο η ιδεοληπτική εκποίηση τμημάτων της εθνικής περιουσίας, χωρίς αρχές, χωρίς εγγυήσεις, χωρίς διαφάνεια.
Τώρα, για τα άρθρα που έχουν να κάνουν με τις ρυθμίσεις που αφορούν τον ΟΤΕ, τα ΕΛΤΑ και τον ΟΠΑΠ, έχω αντίρρηση και στη διαδικασία και στην αρχή και στην ουσία.
Κατ' αρχήν θεωρώ απαράδεκτο, κύριε Πρόεδρε, να έρχονται τόσο σημαντικές ρυθμίσεις σαν πακέτο μέσω τροπολογίας, ώστε να μην έχει τη δυνατότητα -και είναι θέμα σεβασμού δημοκρατίας και στο πολίτευμα και στην κοινοβουλευτική λειτουργία- η Βουλή να βάζει εκείνες τις θεσμικές εγγυήσεις και την κατοχύρωση των συμφερόντων της εθνικής οικονομίας. Θα έπρεπε, λοιπόν, να έρθει αυτή η ρύθμιση με ένα ξεχωριστό νομοσχέδιο, ώστε να έχουν οι Βουλευτές τη δυνατότητα να συζητήσουν και να τοποθετηθούν πάνω σ' αυτό το ζήτημα και επίσης να υπάρχει διάλογος με τους φορείς, να υπάρχει διαφάνεια.
'Εχουμε να κάνουμε εδώ σε ό,τι αφορά τον ΟΤΕ και τα ΕΛΤΑ με βασικά δίκτυα υποδομής που δεν είναι μόνο σημαντικά για την ασφάλεια της χώρας, αλλά είναι επίσης πολύ σημαντικά για την ανάπτυξη για το κόστος υποδομής και λειτουργίας της ελληνικής οικονομίας. Είναι πολύ σημαντικά για την ανταγωνιστικότητα της ελληνικής οικονομίας.
'Αρα εδώ το κράτος, η κυβέρνηση, η πολιτική έχει λόγο και ρόλο σε σχέση με την αγορά. Αν ήταν να δώσουμε στην αγορά, τον πλήρη έλεγχο, ήταν πολύ εύκολο και εμείς δεν είμαστε μια χώρα τεχνολογικής δυνατότητας των Ηνωμένων Πολιτειών, να πούμε ότι δεν χρειαζόμαστε καμία δυνατότητα πολιτικής παρέμβασης πάνω στις επικοινωνίες.
Εδώ λοιπόν η αντίρρηση έχει να κάνει κυρίως με το ρόλο της πολιτικής της ίδιας της δημοκρατίας, της ίδιας της κυβέρνησης, που χρειάζεται τη δυνατότητα ρόλου και παρέμβασης στα ζητήματα υποδομής που έχουν να κάνουν με αυτά τα δίκτυα. Βέβαια εδώ να πούμε ότι αυτό που έχει σημασία είναι το μάνατζμεντ. Δεν έχει τόση μεγάλη σημασία η δομή του μετοχικού κεφαλαίου. Το μάνατζμεντ είναι η ιστορία.
Υπάρχει ένα ζήτημα που το θεωρώ πολύ σημαντικό και αυτό έχει να κάνει με τον ΟΠΑΠ. Δεν ιδιωτικοποιείται ούτε αποκρατικοποιείται ο ΟΠΑΠ. Ο ΟΠΑΠ είναι ιδιωτικό μαγαζί. Είναι ιδιοκτησίας του κράτους αλλά ιδιωτικό μαγαζί είναι η χρυσοτόκος όρνιθα, την οποία πασχίζουμε τώρα να πουλήσουμε. Εδώ θέλω να είμαι σαφής. Δεν παίζει κανένα ρόλο το 49% ή το 51% του μετοχικού κεφαλαίου. Και δεν παίζει κανένα ρόλο αν θα το δώσετε -και βεβαίως πρέπει να το δώσετε- μέσω του χρηματιστηρίου. Αν εσείς υπονομεύετε ή αναιρείτε το βασικό περιουσιακό στοιχείο, που είναι το αποκλειστικό δικαίωμα διοργάνωσης και εκμετάλλευσης των παιχνιδιών. Το δίνετε ουσιαστικά σε τρίτους με τη σύμβαση για την οποία με το άρθρο 27 μας ζητάτε την εν λευκώ εξουσιοδότηση, με αυτήν τη σύμβαση δίνετε το βασικό περιουσιακό στοιχείο σε όποιους τρίτους ιδιώτες και πολύ πιθανόν και το μελλοντικό παιχνίδι και στοίχημα. Αυτό πιστεύω ότι είναι λάθος. Αν εδώ αποφασίσουμε ότι θέλουμε να αυξήσουμε το εισπρακτικό ενδιαφέρον από τη μεριά του κράτους έστω και παραχωρώντας ένα μεγάλο πακέτο μετοχών, αυτό πρέπει να το κάνετε οργανώνοντας την ανώνυμη εταιρεία, κρατώντας το δικαίωμα το αποκλειστικό της διεξαγωγής στον ΟΠΑΠ. 'Ετσι θα εισπράξει το δημόσιο πολύ μεγαλύτερα ποσά και η διαφάνεια θα υπηρετηθεί της εταιρείας δίνοντας μετοχές αυτής της αξίας μέσω του χρηματιστηρίου. Ειδάλλως, όταν μιλάμε για διαπλοκή θα πρέπει -και από την πλευρά της Νέας Δημοκρατίας- να καταλαβαίνουμε ότι στη διαδικασία με την οποία εκχωρούνται μεγάλα τμήματα της κρατικής περιουσίας στον ιδιωτικό τομέα θα πρέπει να υπάρξουν επιτέλους ενιαίοι κανόνες και θεσμικές εγγυήσεις.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γείτονας έχει το λόγο. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Πρόεδρε, ζήτησα το λόγο, αξιοποιώντας τη δυνατότητα από τον Κανονισμό για προτασσόμενη δευτερολογία. Παρακολούθησα τη συζήτηση η οποία, ενώ αναφερόταν στα συγκεκριμένα άρθρα για την εισαγωγή της ποντοπόρου ναυτιλίας στο χρηματιστήριο και για τις παραπέρα ή τις νέες μετοχοποιήσεις οργανισμών, επεξετάθη σε άλλα ζητήματα. 'Ηθελα λοιπόν και στα άρθρα και στα θέματα αυτά να πω δύο κουβέντες, γιατί πιστεύω ότι θα συμβάλουν στη συζήτηση.
Πρώτον, θα ξεκινήσω από τα άρθρα. Αυτήν τη στιγμή συζητάμε την εισαγωγή της ποντοπόρου ναυτιλίας στο χρηματιστήριο. Γιατί πολλοί το αρνούμαστε; Δεν θα πρέπει, όσοι τουλάχιστον πιστεύουμε ότι το χρηματιστήριο είναι ένας θεσμός -όταν λειτουργεί σωστά- άντλησης υγιών κεφαλαίων για την ανάπτυξη της χώρας αλλά και τη ναυτιλία! Παίζει ένα σημαντικό ρόλο στην οικονομία. Εγώ δεν δέχομαι τις απόψεις που εκφράστηκαν από την πλευρά του ΚΚΕ. 'Οταν υπάρχει ναυτιλία, υπάρχουν και καράβια και εφοπλιστές και εργαζόμενοι. Αυτά δεν είναι μαύρο ή άσπρο. Πάει αυτή η εποχή. Πρέπει να καταλάβουμε ότι μπορεί να υπάρχουν και είναι ορατές και θα διατηρηθούν οι αντιθέσεις μεταξύ εργαζομένων και επιχειρήσεων, αλλά επειδή βρισκόμαστε σε ένα διεθνή ανταγωνισμό, υπάρχουν τις περισσότερες φορές κοινά συμφέροντα των εργαζομένων και των Ελλήνων επιχειρηματιών έναντι του ανταγωνισμού των ξένων. Και να σταματήσει αυτό το βιολί του διαχωρισμού στους υπερασπιστές των εργαζομένων και στους μη υπερασπιστές.
Επειδή ομιλήσατε, κυρία Κανέλλη, περί εκσυγχρονισμού, θέλω να πω, ότι αντιπαρατίθεστε στον εκσυγχρονισμό γιατί έχετε στο μυαλό σας δογματικούς αταβισμούς και ιδεοληψίες. Ο εκσυγχρονισμός στον οποίον αντιπαρατίθεστε δεν είναι ιδεολογία και πολύ περισσότερο δεν είναι ιδεοληψία. Αν ο εκσυγχρονισμός ήταν ιδεολογία, τότε θα αλλάζαμε τις ιδέες μαζί με τα πουκάμισα, τις τηλεοράσεις και τα αυτοκίνητα. Τότε το σύστημα αξιών θα ήταν μια κινούμενη άμμος. Ο εκσυγχρονισμός είναι ο αργαλειός της ζωής, είναι η αέναη πάλη του παλιού με το καινούριο και μια κοινωνία και πολύ περισσότερο το πολιτικό σύστημα έχει ευθύνη χρέος και υποχρέωση να την προωθεί. Αλλού είναι το θέμα της πολιτικής. Πώς μοιράζεις το κόστος και το όφελος του εκσυγχρονισμού δίκαια και πώς η κοινωνία συμμετέχει σε όλη αυτήν την προσπάθεια. Γιατί για να συμμετέχει η κοινωνία πρέπει να βλέπει και το δικό της μέρισμα.
Επανέρχομαι λοιπόν στην ποντοπόρο ναυτιλία. Δεν μπορεί να υπάρχει εδώ κατ' αρχήν αντίρρηση. Το μόνο, κύριε Υπουργέ, που μπορεί και έχει βάση από όσα ακούστηκαν από τις αντιρρήσεις που εκφράσθηκαν είναι ότι πράγματι έχει ιδιαιτερότητες το θέμα της εισαγωγής των εταιρειών αυτών στο χρηματιστήριο και το έδειξε και η παγκόσμια εμπειρία. 'Αρα όσα ακούστηκαν για ιδιαίτερη προσοχή, σωστή προετοιμασία τεχνική και θεσμική μετά το νόμο και όσα θα επακολουθήσουν έχουν ιδιαίτερη αξία και αυτά πρέπει να προσέξουμε. Γιατί εδώ πράγματι μπορεί να γίνει αν δεν προσέξουμε μια "φούσκα". 'Οσοι ξέρουν την ιστορία των χρηματιστηρίων, θα θυμηθούν ότι το 1720 η μεγάλη συζήτηση και χρηματιστηριακή κρίση έγινε για μία εταιρεία "της νότιας θάλασσας". Από τότε έμεινε ο χαρακτηρισμός "φούσκα". 'Αρα εδώ είναι το θέμα, στη σωστή προετοιμασία, βήματα και έλεγχο.
Δεύτερον: Για τα υπόλοιπα άρθρα της ενότητας θέλω να πω ότι υπάρχει ένα ερώτημα που πλανάται. 'Οτι το ΠΑΣΟΚ αλλάζει θέσεις. Γιατί δεν παίρνουμε την καλή του πλευρά; Χρειάζεται παραπέρα μετοχοποίηση -με την εγγύηση του 1/3 του ΟΤΕ στο μέτρο που θέλουμε να τον ενδυναμώσουμε, διότι τώρα θα γίνει η απελευθέρωση των τηλεπικοινωνιών και αρχίζει ο σκληρός ανταγωνισμός. Γιατί να μη δούμε αυτή την καλή του πλευρά, για να διασφαλίσουμε αυτό που λέμε για τον ΟΤΕ έχει όλα τα χαρακτηριστικά να γίνει ισχυρός και τον θέλουμε στην Ελλάδα- με μια περαιτέρω μετοχοποίηση. Αυτό είναι -πιστεύω- το σκεπτικό της Κυβέρνησης. Αυτό δεν σημαίνει ριζική αλλαγή ή παλινωδίες, όπως είπαν πολλοί συνάδελφοι. Τώρα που γίνεται η απελευθέρωση των αγορών στις τηλεπικοινωνίες, τώρα που μπαίνει και η ασύρματος τηλεφωνία, χρειάζεται να ενισχύσουμε περισσότερο τον ΟΤΕ, για να έχουμε αυτό το αποτέλεσμα που επιθυμούμε όλοι.
Μια τρίτη παρατήρηση αφορά τον αξιότιμο Πρόεδρο του Συναπισμού. Για να επιχειρηματολογήσει με όλη την ικανότητα που έχει την πολιτική και τη νομική για τις ανεξάρτητες αρχές έκανε ένα μετέωρο άλμα. Δέχτηκε ότι όταν πάμε σε πολλές ανεξάρτητες αρχές, στο τέλος κάπου εκχωρούμε την πολιτική, τη δημόσια εξουσία. Και λέει ότι αυτό μπορούμε να το ξεπεράσουμε διατηρώντας από τη Βουλή τον έλεγχο. Τότε όμως δεν θα έχουμε ένα δίδυμο, μια διεθνή εξουσία ελέγχου; Δηλαδή η οποιαδήποτε ανεξάρτητη αρχή θα υπόκειται σε έναν έλεγχο, εκείνο της Βουλής απευθείας και ταυτόχρονα θα ελέγχεται κοινοβουλευτικά ο πολιτικός προϊστάμενος, ο Υπουργός. Θα υπάρχει αυτός ο έλεγχος γιατί αλλιώς αλλάζουμε το κοινοβουλευτικό μας σύστημα. Σε κάθε ανεξάρτητη αρχή υπάρχει κάποιος πολιτικός προϊστάμενος, στο Υπουργείο, στο οποίο αναφέρεται, ο Υπουργός. Αυτός έχει οπωσδήποτε την πολιτική ευθύνη και έρχεται εδώ και απολογείται στη Βουλή. Τότε πώς θα το κάνουμε; Θα έχουμε μία διάσπαση, διχοτόμηση του ελέγχου και σύγχυση. 'Αρα, ναι, στις ανεξάρτητες αρχές υπό προϋποθέσεις. Μπορούν να συμβάλλουν πραγματικά στην περαιτέρω καλή εφαρμογή των νόμων και επομένως στην προώθηση της διαφάνειας, αλλά δεν είναι ούτε η Λυδία λίθος ούτε η νέα ανακάλυψη πυρίτιδας ούτε πανάκεια για να βελτιωθούν οποιεσδήποτε κακές πλευρές της πολιτικής μας. Πρέπει να καταλάβουμε όλοι που μιλάμε εδώ για τα θέματα της διαπλοκής ότι στη διαπλοκή μία είναι η απάντηση. 'Οχι αποδυνάμωση της πολιτικής, αλλά ενίσχυση της πολιτικής. Το αντίβαρο στην επέκταση των αγορών, στις ιδιωτικές εξουσίες, οι οποίες αναδεικνύονται από τις σημερινές εξελίξεις, είναι η πολύ ενισχυμένη και θωρακισμένη πολιτική, η οποία είναι και η μόνη εξουσία που αντλείται από το λαό. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, ζήτησα το λόγο επί της διαδικασίας. Οι προτασσόμενες δευτερολογίες στο μέλλον να μην είναι πιο χρονοβόρες από τις πρωτολογίες! ΠΡΟΕΔΡΕΥΩΝ (Κωνσταντίνος Βρεττός): Ξεκινήσαμε με τον κ. Μάνο δίνοντάς του λίγο παραπάνω χρόνο, -έχει ολόκληρο κόμμα- και μετά παρασυρθήκαμε. Πάντως, δέχομαι την παρατήρησή σας.
Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, ο Αρχηγός της Αξιωματικής Αντιπολίτευσης κατά τη γνώριμη και πάγια τακτική του ήλθε, είπε και απήλθε, επαναλαμβάνοντας με μία πολύ επιμελημένη ομιλία αλλά ακριβώς τα ίδια που πριν από έναν περίπου μήνα εδώ στη Βουλή είπε, μη σεβόμενος βέβαια ούτε τους Βουλευτές ούτε το Προεδρείο, αλλά και μη ακούγοντας καμιά απολύτως θέση κομμάτων, ώστε να μπορέσει τελικώς να συζητήσει αλλά και να απαντήσει πιθανότατα στις όποιες επικρίσεις.
Η Κυβέρνηση παρεβρέθη με δύο Υπουργούς και έναν Υφυπουργό. Ο Υπουργός Εθνικής Οικονομίας εγκατέλειψε το Υπουργικό Συμβούλιο, όπου ήταν εισηγητής, για να παρευρεθεί στην παρουσίαση των θέσεων της Νέας Δημοκρατίας, ο ίδιος όμως ο Αρχηγός δεν έπραξε το ίδιο για να ακούσει τουλάχιστον την ομιλία του καθ' ύλην αρμοδίου Υπουργού.
Ο Πρόεδρος της Βουλής και σύσσωμο το Προεδρείο τίμησε την ομιλία του Αρχηγού της Νέας Δημοκρατίας και όλοι βέβαια οι συνάδελφοι Βουλευτές.
Εν πάση περιπτώσει, όμως αυτό, που επιδίωκε και πέτυχε ήταν η εξασφάλιση των τίτλων των ειδήσεων στα ηλεκτρονικά και έντυπα Μέσα Ενημέρωσης. 'Ομως, αυτό δεν απαιτεί η κοινοβουλευτική δημοκρατία. Βεβαιότατα είναι ευχάριστη η παρουσία του Αρχηγού της Αξιωματικής Αντιπολίτευσης και την τελευταία φορά είπα ότι ήταν τιμή για μας να παρευρεθεί ο Αρχηγός της Αξιωματικής Αντιπολίτευσης στο Τμήμα Διακοπής Εργασιών της Βουλής και να εκφράσει τις θέσεις του. Τονίζω όμως και πάλι ότι δεν είναι κοινοβουλευτικά ορθό να ερχόμαστε να αναγιγνώσκουμε τις δηλώσεις μας και να αποχωρούμε στη συνέχεια, χωρίς να ακούμε κανέναν απολύτως, είτε από τη μία πλευρά είτε από την άλλη.
Αυτό που θα ήθελα να πω είναι ότι είναι σαφής η άποψη της Κυβέρνησης και διευκρινίστηκε απόλυτα μετά την παρέμβαση των Βουλευτών εδώ στο Τμήμα, ότι σε καμιά απολύτως περίπτωση το δημόσιο δεν θα διατηρήσει ποσοστό λιγότερο από το 1/3 του μετοχικού κεφαλαίου του Ο.Τ.Ε.
Πιστεύω ότι με τον πιο πανηγυρικό τρόπο διατυπώθηκε αυτό, εδώ διότι θεωρήθηκε ότι απλά και μόνο η έκφραση πολιτικής βούλησης με την ομιλία του Υπουργού δεν ήταν αρκετή. 'Εγινε λοιπόν με τον πιο πανηγυρικό τρόπο αυτό. Από εκεί και πέρα το αν το 33% τουλάχιστον εξασφαλίζει τον έλεγχο και τη διοίκηση της επιχείρησης, κάτι για το οποίο επίσης υπάρχει η δέσμευση ρητή, καταγεγραμμένη με τον πιο πανηγυρικό τρόπο στα Πρακτικά της Κυβέρνησης, αυτό πιστεύω ότι είναι αυτονόητο. Και επαναλαμβάνω αυτό που είπαν πολλοί συνάδελφοι ότι σε όλες τις μεγάλες επιχειρήσεις και εδώ και στο εξωτερικό που υπάρχουν, δεν υπάρχει κανένας μέτοχος που να κατέχει πάνω από το 5%.
Αναφερθήκαμε στο παράδειγμα της Εθνικής Τράπεζας, όπου το δημόσιο έχει λιγότερο από το 3% και όμως ελέγχει το Δ.Σ. και διοικεί την Τράπεζα...
ΚΙΜΩΝ ΚΟΥΛΟΥΡΗΣ: Ο ευρύτερος δημόσιος τομέας.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Εχετε δίκιο. Ο ευρύτερος δημόσιος τομέας λοιπόν και στην Εμπορική Τράπεζα έχει 0% και όμως διοικεί και ελέγχει το Δημόσιο μέσα από τα ασφαλιστικά ταμεία αλλά και τους υπόλοιπους οργανισμούς.
'Οσον αφορά το άγχος των εργαζομένων για την πραγματική εξασφάλιση του ταμείου, ήδη προχωρήσαμε στη διόρθωση του συγκεκριμένου άρθρου με τη διαγραφή της φράσης "Σύμφωνα με την ισχύουσα νομοθεσία" όπως ήταν και το αίτημα των εργαζομένων και είναι σαφές ότι τα οποιαδήποτε ελλείμματα καλύπτονται από το δημόσιο. Και βάζουμε τελεία χωρίς να εμπλεκόμαστε σε ερμηνείες. Βέβαια αυτή ήταν η αρχική πρόθεση της Κυβέρνησης, όμως για να μην υπάρχει αμφιβολία, με τον πιο σαφή τρόπο κατοχυρώνουμε τη δυνατότητα καλύψεως των ελλειμμάτων από το ελληνικό δημόσιο.
'Οσον αφορά τη Νέα Δημοκρατία, απορεί κανείς για τις αλλαγές στις στάσεις της στο ίδιο νομοσχέδιο, ακόμη και στο ίδιο κεφάλαιο. Δεν πρόκειται να αναφερθώ σε λεπτομέρειες για την ποντοπόρο ναυτιλία, γιατί παρευρίσκεται εδώ ο αρμόδιος Υπουργός. 'Ομως οφείλω να επισημάνω ότι στη Βουλή ο εκπρόσωπος της Νέας Δημοκρατίας είπε την πρώτη ημέρα ότι θα ψηφίσουμε το νομοσχέδιο αλλά θα κάνουμε και κάποιες παρατηρήσεις. Στο τέλος της συνεδρίασης την τρίτη ημέρα δεν ψηφίζεται το νομοσχέδιο, γιατί οι εφοπλιστές είπαν διαφορετικά και γιατί ο ΣΜΕΧΑ εξέφρασε κάποεις επιφυλάξεις. Σήμερα ακούμε πάλι ρητά ότι θα ψηφιστούν αυτές οι διατάξεις. Ας ελπίσουμε ότι σε λίγο που θα γίνει η ψηφοφορία δεν θα πάμε στην τέταρτη αλλαγή της θέσης για να καταψηφίσουμε τις ίδιες διατάξεις, κύριε Κωστόπουλε.
Ως προς το θέμα της στήριξης της μετοχής πιστεύω ότι είναι ένας κανόνας της ελεύθερης οικονομίας, αλλά και θα έλεγα ότι η "Δ.Ε.Κ.Α. Α.Ε." συνεστήθη γι' αυτόν ακριβώς το σκοπό. Δηλαδή για να διαχειρίζεται το χαρτοφυλάκιο, τους τίτλους του ελληνικού δημοσίου. Αν σε μία φάση που έκανε τα πάντα η Νέα Δημοκρατία για να χαλάσει το ψυχολογικό κλίμα και να πέσει ο δείκτης όφειλε ο κύριος μέτοχος, όπως θα έκανε και ο κάθε μέτοχος εισηγμένης στο χρηματιστήριο εταιρείας, να στηρίξει τις μετοχές του.
'Αρα το παράδειγμα που αναφέρθηκε από τη Νέα Δημοκρατία ότι αγόρασε η "Δ.Ε.Κ.Α.", δηλαδή ο κύριος μέτοχος του Ο.Τ.Ε. μετοχές του Ο.Τ.Ε. ή των "Ελληνικών Πετρελαίων", δεν μπορώ να καταλάβω τι μεμπτόν έχει. Αντίθετα, αν άφηνε να κατρακυλήσει η μετοχή της δικής του εταιρείας, στην οποία έχει την πλειοψηφία των μετοχών, αυτό θα ήταν το πλέον μεμπτόν.
Το ίδιο εξάλλου χορηγήσαμε τη δυνατότητα με προεδρικό διάταγμα και στον Ο.Τ.Ε. σε τέτοιες περιόδους όπου υποχωρεί η μετοχή του και κρίνει το Διοικητικό Συμβούλιο, να αγοράσει μετοχές του με μία διαδικασία και να τις ξαναμεταβιβάσει μέσα σε ένα χρονικό διάστημα δύο ετών, διαφορετικά περιέχονται οριστικώς στις μη μεταβιβάσιμες σε αυτόν μετοχές.
Ο κ. Κωνσταντόπουλος και ο Συνασπισμός διατύπωσε μία θέση για τη δημιουργία ανεξάρτητης διοικητικής αρχής για την Επιτροπή Κεφαλαιαγοράς. Πρέπει να πω ότι πουθενά στην Ευρώπη σύμφωνα με τα στοιχεία που έχουμε η Επιτροπή Κεφαλαιαγοράς δεν είναι ανεξάρτητη.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ρωτήστε τον κ. Παπουτσή να σας πει ακριβώς τι συμβαίνει στην Ευρώπη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η Τράπεζα της Ελλάδος είναι ανεξάρτητη αρχή, αλλά μετά τα εβδομήντα χρόνια δοκιμασίας θα έλεγα επισπεύθηκε και η απόλυτη ανεξαρτησία της μέσα στα πλαίσια λειτουργίας της Ευρωπαϊκής Κεντρικής Τράπεζας.
Πρέπει όμως να θυμίσω ότι από τα εννέα μέλη της Επιτροπής Κεφαλαιαγοράς η Κυβέρνηση, ο Υπουργός Εθνικής Οικονομίας, ορίζει μόνο τα τρία, τα δε υπόλοιπα έξι ορίζονται από τους χρηματιστές, από τις τράπεζες, από τους βιομηχάνους. Και ρητά αναφέρεται τούτο στο νόμο που η Βουλή ψήφισε.'Αρα η συντριπτική πλειοψηφία, τα 2/3 των μελών του Δ.Σ. της Επιτροπής Κεφαλαιαγοράς είναι μη ελεγχόμενα από την Κυβέρνηση. Επομένως οι οποιεσδήποτε αποφάσεις θα μπορούσαν να παρθούν και παίρνονται με κριτήριο τη σωστή λειτουργία της κεφαλαιαγοράς και όχι με οποιεσδήποτε άλλες εντολές.
Η υψηλή εποπτεία ανήκει μόνο στο Υπουργείο Εθνικής Οικονομίας. Υπό ποια έννοια; Υπό την έννοια ότι κατά το νόμο από το εννεαμελές συμβούλιο ορίζει τον πρόεδρο. 'Ομως, ο πρόεδρος στην Επιτροπή Κεφαλαιαγοράς δεν έχει ανεξέλεγκτες αρμοδιότητες και δεν μπορεί να κάνει τίποτα ή σχεδόν τίποτα χωρίς την απόφαση του Δ.Σ. της Επιτροπής Κεφαλαιαγοράς. Εξάλλου είναι αντίφαση τουλάχιστον από την πλευρά της Νέας Δημοκρατίας, από τη μια πλευρά να θέλει ανεξάρτητη διοικητική αρχή για την Επιτροπή Κεφαλαιαγοράς και από την άλλη πλευρά όταν δίνουμε μια εξουσιοδότηση -και εκεί στενά εντός των πλαισίων του νόμου, ο νόμος ορίζει τα όρια της εξουσιοδότησης- να καταγγέλλει αυτά τα όρια διά της ομιλίας του Αρχηγού της Αξιωματικής Αντιπολίτευσης και των άλλων αγαπητών συναδέλφων της Νέας Δημοκρατίας, να καταγγέλλει ως αντισυνταγματική τη διάταξη που προβλέπει απλά και μόνο την κατ'εξουσιοδότηση έκδοση κάποιων κανονισμών λειτουργίας.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Γιατί δεν φέρατε την έκθεση της Επιστημονικής Επιτροπής που μιλάει για αντισυνταγματικότητα; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είστε επιμελής, κύριε συνάδελφε. Εδώ στη γωνια είναι, μπορείτε να την πάρετε. Εγώ την έχω πάρει και δεν αναφέρει κάτι τέτοιο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Σήμερα τη φέρατε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είστε επιμελής. Είναι εδώ μπορείτε να την πάρετε.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, η έκθεση, απ'ό,τι μου λένε οι υπηρεσίες, έχει διανεμηθεί από τη Δευτέρα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ, κύριε Πρόεδρε, την πήρα από την πρώτη μέρα που άρχισε η συζήτηση του νομοσχεδίου.
Τέλος θα ήθελα να πω ότι δεν θα συμφωνήσω με τους φίλους συναδέλφους του ΚΚΕ και δεν θα συμμετάσχω στην αντιιμπεριαλιστική διεθνή αλληλεγγύη εναντίον του ΟΤΕ και υπέρ των εργαζομένων των άλλων κρατών, όπου ο ΟΤΕ δεν έκανε ιμπεριαλιστική διείσδυση, αλλά θα έλεγα ότι επεξέτεινε τις δραστηριότητές του. Θα έλεγα ότι η διεθνής μας αλληλεγγύη ισχύει για άλλα θέματα. 'Οχι εναντίον του ΟΤΕ.
ΝΙΚΟΛΑΟΣ ΓΚΑΤΖΗΣ: Και οι βομβαρδισμοί στη Γιουγκοσλαβία βαφτίστηκαν ειρηνικοί.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, όπως και ο προϊστάμενος Υπουργός του κ. Φωτιάδη ατύχησε, το ίδιο έκανε και ο κ. Φωτιάδης.
Πρώτα απ'όλα, όσον αφορά ένα θέμα που έχει σχέση με την παρουσία εδώ του κ. Καραμανλή, Αρχηγού της Αξιωματικής Αντιπολίτευσης. Είναι γνωστό ότι εν τη απουσία του εκπροσωπείται από τον Κοινοβουλευτικό Εκπρόσωπο του κόμματος. Είναι ακόμη γνωστό ότι το πρόγραμα ενός Προέδρου Αξιωματικής Αντιπολίτευσης είναι ιδιαιτέρως φορτωμένο. 'Οταν έρχεται, λοιπόν, στη Βουλή, νομίζω ότι όλους θα πρέπει μας χαροποιεί το γεγονός, διότι συμβάλλει στην αναβάθμιση του Κοινοβουλίου, δεδομένου μάλιστα ότι σπανίως βλέπουμε και τον Πρωθυπουργό να εμφανίζεται στη Βουλή.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, σας καλύψαμε περίπου με τον κ. Καραμανλή, αλλά να μη μας λέτε ότι σπανίως παρουσιάζεται ο κύριος Πρωθυπουργός στη Βουλή, διότι ο κύριος Πρωθυπουργός είναι από τους ανθρώπους που έρχεται πολύ συχνά στη Βουλή. Μάλιστα κάθεται και κάνει διάλογο και με τους Βουλευτές.
ΓΕΩΡΓΙΟΣ ΑΛΟΓΟΣΚΟΥΦΗΣ: Ξεχάστε την κομματική σας ιδιότητα, κύριε Πρόεδρε. Είσθε Πρόεδρος του Κοινοβουλίου.
ΠΡΟΕΔΡΕΥΩΝ (Κωνσταντίνος Βρεττός): Την ξέχασα. Αλλά μη μας φέρνετε σε δύσκολη θέση.
ΓΕΩΡΓΙΟΣ ΑΛΟΓΟΣΚΟΥΦΗΣ: Θα παρακαλέσω, κύριε Πρόεδρε, να μη με διακόπτετε. Δεν διακόψατε κανέναν άλλον.
ΠΡΟΕΔΡΕΥΩΝ (Κωνσταντίνος Βρεττός): Διέκοψα τον κ. Ακριβάκη, όταν αναφέρθηκε στον κ. Καραμανλή. Αν θυμάστε καλά, τον διέκοψα και είπα ότι έχουμε άλλη άποψη ως Προεδρείο. Σας διακόπτω και σας επειδή βλέπω ότι το παρατραβάμε λίγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Επειδή υπάρχει μια ενορχηστρωμένη προσπάθεια με αρχή τον Υπουργό Εθνικής Οικονομίας, κατόπιν τον κ. Ακριβάκη και τώρα τον κ. Φωτιάδη, να αμφισβητηθεί εδώ ο σεβασμός του Κοινοβουλίου από πλευράς Αξιωματικής Αντιπολίτευσης, έχω υποχρέωση να απαντήσω και θα απαντήσω ό,τι και να πείτε.
'Ηρθε εδώ ο κ. Καραμανλής και έκανε την τοποθέτησή του. Θέλω δε να σας διαβεβαιώσω ότι παρακολουθεί μέσω του Κοινοβουλευτικού Εκπροσώπου τις εργασίες του Κοινοβουλίου, αλλά και των υπολοίπων συναδέλφων Βουλευτών, ενημερώνεται τακτικά και ό,τι ειπώθηκε εδώ το ξέρει. Γι'αυτό άλλωστε ήρθε και έκανε παρέμβαση. 'Ο,τι δε ειπώθηκε εις ανταπάντηση, πάλι το γνωρίζει. Τον ενημερώνουμε πλήρως. Μην ανησυχείτε λοιπόν. Σέβεται το Κοινοβούλιο, έρχεται εδώ και μας τιμά πολλές φορές με την παρουσία του.
Αναφερθήκατε και σεις, κύριε Υφυπουργέ, στις προεκλογικές παρεμβάσεις στο χρηματιστήριο, ότι δήθεν η ΔΕΚΑ έκανε παρεμβάσεις για το καλό των μετόχων! Πρώτα απ'όλα πρέπει να καταλάβετε το εξής, ότι αυτό το οποίο συμβαίνει στην Ελλάδα, να παρεμβαίνουν οι κύριοι μέτοχοι στο χρηματιστήριο για να στηρίξουν τη μετοχή τους, σ'όλα τα χρηματιστήρια του κόσμου θεωρείται ανεπίτρεπτη παρέμβαση, διότι οι κύριοι μέτοχοι έχουν εσωτερική πληροφόρηση. Και μέσω των νομοθετικών προβλέψεων για τη χρήση της εσωτερικής πληροφόρησης απαγορεύεται στην ουσία αυτή η παρέμβαση. Και οι κύριοι μέτοχοι των περισσοτέρων εταιρειών στο χρηματιστήριο δεν παρεμβαίνουν αφ'εαυτών, παρεμβαίνουν μέσω άλλων φορέων, διότι θεωρείται απαράδεκτο η ίδια εταιρεία να αγοράζει τις μετοχές της. Και αυτό που κάνατε για τον ΟΤΕ και το θεσμοθετήσατε είναι επίσης αντιδεοντολογικό. Αυτά είναι ζητήματα που δεν συμβάλλουν στην αξιοπιστία του χρηματιστηρίου. 'Ενας από τους λόγους που πολλοί ξένοι θεσμικοί επενδυτές φοβούνται το ελληνικό χρηματιστήριο είναι ακριβώς επειδή έχουμε αυτά τα φαινόμενα. Και με το να έρχεστε ως παλαιός μητροπολίτης να βαπτίζετε το ψάρι κρέας, να προσπαθείτε δηλαδή τους κανόνες που οι ίδιοι έχετε θεσμοθετήσει να τους ξεπερνάτε με αυτού του είδους τις δικαιολογίες, νομίζω ότι δεν τιμά ούτε την Κυβέρνηση ούτε τη Βουλή, που αναγκαζόμαστε να τα ακούμε, αλλά ούτε και το ελληνικό χρηματιστήριο. Αφήστε την αγορά να λειτουργήσει. Αφήστε αυτήν τη λογική της παρέμβασης και μάλιστα παρέμβασης που έγινε για μικροκομματικούς λόγους στη συγκεκριμένη περίοδο στο χρηματιστήριο. Το έβλαψε ανεπανόρθωτα. Διότι αν σκοπός της "ΔΕΚΑ" ήταν να στηρίξει αυτές τις συγκεκριμένες μετοχές, δεν θα τις άφηνε... (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, θα ζητήσω και εγώ λίγη πίστωση χρόνου, διότι όπως καταλαβαίνετε,τα ζητήματα που έχουν εγερθεί είναι πολλά.
ΠΡΟΕΔΡΕΥΩΝ (Κωνσταντίνος Βρεττός): 'Οσο το αντέχει η καρδιά σας. 
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα κρατήσω, πολύ κύριε Πρόεδρε. Θα είμαι σύντομος.
Η "ΔΕΚΑ", λοιπόν, μετά τις εκλογές άφησε τις μετοχές και της Εθνικής Τράπεζας και των "Ελληνικών Πετρελαίων" να καταρρεύσουν μέσα σε οκτώ ημέρες, διότι σταμάτησε τις παρεμβάσεις της. Είναι προφανές ότι οι παρεμβάσεις έγιναν για προεκλογικές σκοπιμότητες και όχι γι' άλλους λόγους, για να στηρίξουν τις μετοχές, διότι δεν θα άφηναν τις μετοχές να καταρρεύσουν μετά τις εκλογές. 'Εχασε το χρηματιστήριο 20% και αυτές οι μετοχές πολύ περισσότερο μέσα στην πρώτη εβδομάδα μετά τις εκλογές. Είναι λοιπόν προφανή τα ζητήματα και η προσπάθειά σας να τα συγκαλύψετε ατυχής. 'Ερχομαι στο θέμα των ανεξάρτητων διοικητικών αρχών. Είναι και δική μας θέση ότι μερικές σημαντικές επιτροπές, όπως είναι η Επιτροπή Κεφαλαιαγοράς, θα πρέπει να είναι ανεξάρτητες διοικητικές αρχές. Το έχουμε καταθέσει εδώ και πάρα πολύ καιρό. 'Εχουμε πει για την Επιτροπή Τηλεπικοινωνιών, για την Επιτροπή Κεφαλαιαγοράς ή για την Ανεξάρτητη Επιτροπή Ενέργειας που πρέπει να γίνει. Αυτού του είδους οι επιτροπές, αυτές οι ρυθμιστικές αρχές, πρέπει να έχουν μια απόσταση από την κυβέρνηση και θα πρέπει ο δημοκρατικός έλεγχος -γιατί δημοκρατικός έλεγχος βεβαίως και πρέπει να υπάρχει- να ασκείται από το Κοινοβούλιο. 'Εχουμε καταθέσει συγκεκριμένες προτάσεις και έχει απόλυτο δίκιο ο κ. Κωνσταντόπουλος αναφορικά με αυτά που είπε στον κ. Ακριβάκη. Δεν μιλάμε για κατάλυση της δημοκρατίας εδώ. Μιλάμε εδώ για εκχώρηση ενός μέρους της εκτελεστικής εξουσίας σ'αυτές τις διοικητικές αρχές, οι οποίες θα είναι εξειδικευμένες.
ΑΛΕΞΑΝΔΡΟΣ ΑΚΡΙΒΑΚΗΣ : Πόσες; 
ΓΕΩΡΓΙΟΣ ΑΛΟΓΟΣΚΟΥΦΗΣ: Είπαμε συγκεκριμένες. Είναι ελεγκτικές αυτές οι αρχές. Ο δε δημοκρατικός έλεγχος, που είναι απαραίτητος, ασκείται από το Κοινοβούλιο σύμφωνα με όλες τις προτάσεις.
Και στο θέμα των αποκρατικοποιήσεων εδώ η θέση σας είναι εξαιρετικά αδύναμη. Μας λέτε τώρα ότι με το 33% θα υπάρχει έλεγχος του ΟΤΕ! Μα, πριν από λίγους μήνες μας λέγατε ότι χρειάζεται το 51%. Και στο ίδιο το νομοσχέδιο έχετε προβλέψει 51% για τα Ελληνικά Ταχυδρομεία. Εφόσον ο έλεγχος μπορεί να ασκηθεί με 33%, γιατί δεν γενικεύετε αυτήν την αρχή, ώστε να υπάρχει και μια ομοιομορφία σ'αυτού του είδους τις διατάξεις; Πολύ φοβάμαι ότι η τακτική που ακολουθείτε, της σαλαμοποίησης, της σταδιακής δηλαδή μείωσης της επιρροής του δημοσίου σ'αυτές τις επιχειρήσεις είναι μια τακτική επικίνδυνη.
Διότι μας βγάζει από το κύριο ζήτημα, που το κύριο ζήτημα δεν είναι τι ποσοστό θα κρατάει το δημόσιο. Το κύριο ζήτημα είναι πώς θα προστατευθεί ο καταναλωτής και πώς θα προστατευθούν και θα ενισχυθούν οι αναπτυξιακές δυνατότητες της χώρας. Και αυτά για να γίνουν χρειάζεται όχι απλώς να μειώσουμε τα ποσοστά του δημοσίου, γιατί αυτό είναι ένα εισπρακτικό ζήτημα που αφορά τον Υπουργό των Οικονομικών. Αυτό που χρειάζεται είναι να ενισχυθεί ο ανταγωνισμός. Ούτε πλαίσιο ανταγωνιστικό στις τηλεπικοινωνίες έχουμε δει ακόμη ούτε πλαίσιο ανταγωνιστικό για τα τυχερά παιχνίδια, όπου υπάρχει ο ΟΠΑΠ, τα στοιχήματα κλπ., αλλά υπάρχει και ένα ιδιωτικό μονοπώλιο εδώ. Γιατί δεν κάνετε κάτι να ρυθμίσετε, να φέρετε κάποιον ανταγωνισμό στο ζήτημα των τυχερών παιχνιδιών; Ούτε ένα πλαίσιο ανταγωνιστικό που να ρυθμίζει τα θέματα των ταχυδρομείων είδαμε. Γι' αυτό έχουμε αυτές τις πολλές επιφυλάξεις. Και βεβαίως υπάρχουν ζητήματα που αφορούν την εθνική άμυνα στις τηλεπικοινωνίες, υπάρχουν ζητήματα που αφορούν την προστασία των δικαιωμάτων των εργαζομένων υπάρχουν ζητήματα που αφορούν στην αύξηση της απασχόλησης. 'Εχουμε όλες αυτές τις επιφυλάξεις. Ζητήσαμε να έλθει εδώ ο Υπουργός Εθνικής 'Αμυνας, να μας διαβεβαιώσει, το αρνείστε ακόμα κι αυτό. Δηλαδή δεν έχει γίνει κάποια προσπάθεια να συνεννοηθείτε, και με το Υπουργείο Εθνικής 'Αμυνας. Γιατί αν είχατε συνεννοηθεί θα ερχόταν εδώ ο Υπουργός Εθνικής 'Αμυνας. Δεν βλέπω για ποιο λόγο να μην έλθει. Στο παρελθόν, που τον έχουμε καλέσει, έχει έλθει και έχει παράσχει διαβεβαιώσεις.
Και τέλος το εξής που αφορά στο χρηματιστήριο. Εμείς ζητήσαμε και έχουμε ζητήσει επανειλημμένως την παραίτηση του προέδρου της Επιτροπής Κεφαλαιαγοράς. Ο πρόεδρος της Επιτροπής Κεφαλαιαγοράς ήρθε στο Κοινοβούλιο, στην επιτροπή μας, και είπε ψέματα. Είπε, δηλαδή, ρητώς ότι είχε στείλει έγγραφο μέσω του οποίου είχε ζητήσει την ενεργοποίηση του άρθρου 8, στο οποίο έγινε ονομαστική ψηφοφορία. Είναι νομίζω ηθικό ζήτημα πλέον, και μόνο επειδή είπε ψέματα στο Κοινοβούλιο ο Πρόεδρος της Επιτροπής Κεφαλαιαγοράς, πέρα από τις άλλες παραλείψεις του και πράξεις του να παραιτηθεί πάραυτα. Και αν δεν παραιτηθεί ο ίδιος, έχετε υποχρέωση εσείς ο ίδιος να ζητήσετε την παραίτησή του.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, δεν μπόρεσα να παρακολουθήσω όλη τη συζήτηση, γιατί είμαι και στην Επιτροπή Αναθεώρησης του Συντάγματος όπου βέβαια συζητούνται πολύ σοβαρά ζητήματα και πρέπει να τα παρακολουθεί κανείς.
Εκείνο όμως που θέλω να πω και γι' αυτό κάνω αυτήν τη μνεία, είναι ότι μετά την τοποθέτηση του κυρίου Προέδρου της Αξιωματικής Αντιπολίτευσης στην Επιτροπή Αναθεώρησης του Συντάγματος τέθηκε ένα πολύ σοβαρό ζήτημα. Περισσότερα μέλη της επιτροπής και λέω μέλη της επιτροπής, διότι όταν συζητάμε για το Σύνταγμα, δεν διακατεχόμεθα από πολιτικές σκοπιμότητες, αλλά πώς να υπηρετήσουμε την εμπιστοσύνη του ελληνικού λαού ως συντακτικοί νομοθέτες πάνω στις βασικές αρχές με τις οποίες λειτουργεί το πολίτευμα. 'Ετσι, λοιπόν, πολλοί Βουλευτές που συμμετέχουμε σε αυτήν την επιτροπή διαμαρτυρηθήκαμε, γιατί θέλησε εδώ με την τοποθέτηση ο Αρχηγός της Νέας Δημοκρατίας να δώσει κομματική κατεύθυνση σε μια δημιουργική και συνθετική συζήτηση που γίνεται στην Επιτροπή Αναθεώρησης του Συντάγματος. Γίνεται συνθετική συζήτηση, επειδιώκουμε το καλύτερο για τον ελληνικό λαό, γιατί θα είναι το Σύνταγμά του και δεν διακατεχόμεθα από καμία κομματικότητα. Και ακριβώς γι' αυτόν το λόγο βγαίνει και προϊόν που πιστεύουμε ότι θα είναι πάρα πολύ θετικό, πάρα πολύ καλό.
Μου δίνεται η λαβή να πω ότι ήταν πάρα πολύ κακός αυτός ο χειρισμός από τον Αρχηγό της Νέας Δημοκρατίας. Υπάρχει μια δικαιολογία. Η δικαιολογία μπορεί να είναι ότι δεν έχει εμπειρία από τις διαδικασίες μιας Αναθεωρητικής Βουλής. Αλλά, εν πάση περιπτώσει, ήταν λάθος αυτό να θελήσει να χειραγωγήσει κομματικά αυτό το οποίο κάνουμε εμείς δημιουργικά στην Επιτροπή Αναθεώρησης του Συντάγματος.
Δεύτερο ζήτημα. Εγώ νομίζω ότι όλες οι συζητήσεις εδώ στη Βουλή είναι συζητήσεις διαπαιδαγωγικές και συζητήσεις που μας δίνουν λαβή να μπούμε στην ουσία των πραγμάτων.
Το θέμα της μήνυσης της Νέας Δημοκρατίας, εγώ το ανέφερα και στην πρωτολογία μου, μου έδωσε τη λαβή να πω ότι δεν πρέπει να επιδιώκουμε μέσα από μηνύσεις να λύνουμε αυτά τα ζητήματα. Δεν θα μπορέσει να δουλέψει ποτέ η κεφαλαιαγορά. Εκείνο που χρειάζεται είναι να λειτουργούν οι θεσμοί. Η Επιτροπή Κεφαλαιαγοράς είναι ένας θεσμός. Αν χρειάζεται να τον ισχυροποιήσουμε, να βάλουμε το δάκτυλον επί τον τύπον των ήλων. Δηλαδή εγώ δεν είμαι αντίθετος, να διακατεχόμεθα και να πούμε ότι δεν πρέπει να βρούμε θεσμούς μέσα από τους οποίους η Επιτροπή Κεφαλαιαγοράς θα κάνει τη δουλειά της χωρίς να μας δημιουργεί την εντύπωση. Διότι εγώ είμαι πεπεισμένος ότι κάνει τη δουλειά της. Αλλά σε κάποιους άλλους συναδέλφους έδωσε κάποια άλλη λαβή. Να υπάρχουν τέτοιοι θεσμοί. Και πάλι στο Σύνταγμα συζητώνται οι ανεξάρτητες διοικητικές αρχές, θα τις καθορίσουμε, δεν μπορούμε να κάνουμε χιλιάδες ανεξάρτητες διοικητικές αρχές. Θα πούμε ότι θα είναι τρεις, τέσσερις, πέντε, ένα νούμερο παραπάνω δεν έχει και νόημα. Μπορούμε να περιλάβουμε μέσα από τις διαδικασίες του Συντάγματος και αν η Επιτροπή Κεφαλαιαγοράς, η Επιτροπή Ανταγωνισμού, για την προστασία του απορρήτου των τηλεπικοινωνιών, το ραδιοτηλεοπτικό συμβούλιο κλπ. είναι ανεξάρτητη διοικητική αρχή, θα το κατοχυρώσουμε με διαδικαστικές εγγυήσεις του Συντάγματος για τη λειτουργία τους. Και θα έχουμε αποτέλεσμα. Και μάλιστα θα μου επιτρέψετε να πω εδώ, έτσι να θυμίσω κάτι που με είχε λιγάκι παραξενέψει. 'Οταν ως Υφυπουργός Εσωτερικών εισηγούμην το "Συνήγορο του Πολίτη" εδώ στη Βουλή, είχα προτείνει να ψηφίζεται από τα 3/5 της Ολομέλειας της Βουλής. Και τότε αυτή η πρότασή μου που θα έλεγε ο κ. Αλογοσκούφης ότι ήταν -ας πούμεενθουσιασμός, ήταν ενθουσιασμός. Και περίμενα η Νέα Δημοκρατία να το αποδεχθεί. Δεν δέχθηκε τότε η Νέα Δημοκρατία στην προηγούμενη Βουλή τα 3/5 του Σώματος να εκλέγουν το "Συνήγορο του Πολίτη".
Νομίζω με το Σύνταγμα θα πάμε σε μια λύση παρόμοια ή ενδεχόμενα και καλύτερη. Αλλά γιατί δεν το κάναμε από τότε; Τέλος να έλθουμε στα ζητήματα εδώ του νομοσχεδίου που συζητάμε.
ΠΡΟΕΔΡΕΥΩΝ (Κωνσταντίνος Βρεττός): Τώρα να έλθουμε; 
ΑΝΑΣΤΑΣΙΟΣ ΜΑΝΤΕΛΗΣ: Α, τέλεια! Μια μικρή παρατήρηση.
Υπήρξε το παράδειγμα των τιμολογίων του ΟΤΕ.
Θέλω να θυμίσω το εξής: Μέσα από τις διαδικασίες που έχουμε της απελευθέρωσης, όλα αυτά που έγιναν για τον ΟΤΕ, οι κάτοικοι του Πλωμαρίου Μυτιλήνης επικοινωνούν σήμερα με τη Μυτιλήνη με επτά δραχμές την αστική μονάδα. Πριν ένα χρόνο, πριν δύο χρόνια, πριν τρία χρόνια έκαναν εβδομήντα δραχμές το τηλέφωνο. Ο 'Ελληνας αγρότης, η ελληνική επαρχία χρηματοδοτούσε το τηλέφωνο της Αθήνας. Για να επικοινωνήσει η μάνα με το ναυτικό στη διεθνή τηλεφωνία έπρεπε να πληρώσει μια περιουσία. Και μη νομίζουμε ότι η τηλεφωνία είναι μόνο στην Αθήνα και πρέπει να εξυπηρετεί την αστική τηλεφωνία της Αθήνας. 'Ηταν αδιανόητο στην Κεφαλλονιά π.χ. δύο πόλεις που απέχουν είκοσι χιλιόμετρα ή με τον "Καποδίστρια" -θα το τονίσω αυτό το παράδειγμα- μέσα στον ίδιο δήμο, δύο χωριά του ίδιου δήμου είχαν υπεραστικό τηλέφωνο και πλήρωναν εκατό δραχμές διαφορά μέσα στον ίδιο δήμο. Αυτά πλέον δεν υπάρχουν.
Λοιπόν, έτσι πρέπει να βλέπουμε τα πράγματα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κωστόπουλος έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, εντυπωσιάστηκα, διότι όλοι οι ομιλητές και ο κύριος Υφυπουργός αναφέρθηκαν στο θέμα Καραμανλή. 'Ηλθε λέει, είδε και απήλθε.
Με συγχωρείτε, αλλά δεν μπορώ να καταλάβω ένα πράγμα. Αν ένας Αρχηγός, τουλάχιστον για τα δέκα χρόνια που είμαι εγώ στη Βουλή, έρχεται στη Βουλή σε όλα τα νομοσχέδια είναι ο Καραμανλής. Μιλάει σε όλα σχεδόν τα νομοσχέδια ακόμη και στις επερωτήσεις.
ΠΡΟΕΔΡΕΥΩΝ (Κωνσταντίνος Βρεττός): Επί του θέματος τώρα. Εντάξει, τα είπαμε αυτά.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εντάξει, δεν καλύπτεται, κύριε Πρόεδρε, με τη δική σας θέση και με των συναδέλφων του ΠΑΣΟΚ.
Εγώ δεν βλέπω Σημίτη στη Βουλή εκτός από αναγκαίες περιπτώσεις και όταν έρχεται στις στημένες ερωτήσεις του ΠΑΣΟΚ.
Ας μη μιλάμε λοιπόν για τον Κώστα Καραμανλή. Ο αρμόδιος Υπουργός τον οποίο δικαιολογεί σήμερα ο κύριος Υφυπουργός, έχω τόσο διάστημα που του ζητάω να έρθει όπως και στο προηγούμενο νομοσχέδιο περί χρηματιστηρίου και δεν ενεφανίσθη, κύριε Υφυπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ηταν στο Παρίσι. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μια μέρα ήταν στο Παρίσι. Συζητάγαμε δεκαπέντε ημέρες στην επιτροπή και στο Τμήμα της Βουλής.
Λοιπόν τώρα ο κύριος Υπουργός, ο κ. Παπαντωνίου, μίλησε για τα πάνω και τα κάτω του χρηματιστηρίου, που είναι διεθνές φαινόμενο. Είπε κανένας ότι δεν είναι διεθνές φαινόμενο; Είναι ελεύθερη αγορά. Αλλά το να πέφτει 50% στο χρηματιστήριο σε δώδεκα μήνες και ουσιαστικά να έχουμε μείωση μετοχών της παράλληλης αγοράς, της περιφέρειας, 80% και 85%, νομίζω ότι είναι πρωτόγνωρο, εκτός αν πάμε στο 1929 που υπήρχε κρίση. Και αυτήν την κρίση ας ελπίσουμε ότι δεν θα τη φέρει η Κυβέρνηση του ΠΑΣΟΚ.
Τώρα έρχομαι στο θέμα της Επιτροπής Κεφαλαιαγοράς. Εμείς κατά κόρον έχουμε εδώ και ενάμισι - δύο χρόνια ζητήσει ότι η Επιτροπή Κεφαλαιαγοράς πρέπει να ανεξαρτητοποιηθεί.
Διορίζεται, εποπτεύεται και ελέγχεται από τον Υπουργό Εθνικής Οικονομίας και συνεπώς δεν έχει δικαίωμα να νομοθετεί. Και αυτή ήταν η θέση μας περί αντισυνταγματικότητας, για την οποία η προηγούμενη έκθεση της Επιστημονικής Επιτροπής λέει αυτά που λέω και εγώ. Δεν έχει δικαίωμα να νομοθετεί επί ουσιαστικών θεμάτων ή μη μόνον επί τεχνικών. Και εδώ τους δίνουμε το δικαίωμα να νομοθετούν επί ουσιαστικών θεμάτων. Το θέμα όμως δεν είναι μόνο εκεί. Το θέμα είναι ότι η επιτροπή για μας δεν κάνει τη δουλειά της. Δεν εποπτεύει το χρηματιστήριο, γι' αυτό και έχουν γίνει τόσα πολλά στο χρηματιστήριο.
Απαντώ τώρα στον αγαπητό συνάδελφο, τον κ. Ακριβάκη. Λέει ότι δεν κάναμε προτάσεις. Μα εδώ και δέκα μέρες δεν κάνω τίποτε άλλο. Και στην ομιλία μου κατέληξα με εννιά προτάσεις και τα ίδια είχα πει και πριν από δύο μήνες.
Πρώτα-πρώτα θέλουμε να κατοχυρωθεί θεσμικά το θέμα της εισαγωγής των εταιρειών στο χρηματιστήριο. Βράχνιασα πάνω στο Βήμα και σήμερα και χθες και προχθές. Αντικειμενικοί όροι εισαγωγής των εταιρειών στο χρηματιστήριο. Να πάψουμε να επαφιέμεθα μόνο στο δελτίο ενημερότητας των αναδόχων. Να γίνεται ουσιαστικός έλεγχος και όχι τυπικός από τη διοίκηση του χρηματιστηρίου.
Δεύτερον, κατά κόρον ζητήσαμε να θεσμοθετηθεί το θέμα του πού πάνε τα λεφτά. Μας είπε ο πρόεδρος της Επιτροπής Κεφαλαιαγοράς προχθές ότι μόνο το 1/3 από τα 4,5 τρισεκατομμύρια τους τελευταίους δεκαοκτώ μήνες έχουν επενδυθεί. Τα άλλα 2/3 δεν γνωρίζουμε πού είναι.
Μας είπε ο παλιός πρόεδρος της Επιτροπής Κεφαλαιαγοράς, ότι θα φέρουν καινούργιο νόμο για να το κατοχυρώσουν αυτό. Και μας είπατε τελικά ότι τελειώσατε με τους νόμους για το χρηματιστήριο. Και σήμερα διαβάζουμε στις εφημερίδες και το είπα και από το βήμα της Βουλής ότι φέρνετε καινούριο νομοσχέδιο. Τι ασυνεννοησία είναι αυτή; Δεν γνωρίζει η δεξιά σας τι ποιεί η αριστερά σας; 'Αλλα μας είπε ο Υπουργός και άλλα βλεπουμε σήμερα. Μη με διαψεύδετε, διότι έχω μπροστά μου το νομοσχέδιο για την εταιρική διακυβέρνηση και μιλάει για τις εταιρείες τις εισηγμένες στο χρηματιστήριο, εκτός αν λένε ψέματα οι σημερινές εφημερίδες.
'Ερχομαι και στο τελευταίο θέμα, για να μην κουράσω. Κύριε Υφυπουργέ -δεν έχω και τον κ. Ακριβάκη εδώ- γιατί λέτε πράγματα που δεν αντιπροσωπεύουν την αλήθεια; Οι θέσεις μας για το θέμα της ποντοπόρου ναυτιλίας ήταν σαφείς από την πρώτη στιγμή. Είπα ότι είμαστε θετικοί υπέρ των άρθρων του κεφαλαίου Β', έθεσα τις επιφυλάξεις μας για τη διεθνή ποντοπόρο ναυτιλία, ήρθε ο κ. Σουμάκης, που δεν είναι εδώ για να μου πει συγχαρητήρια για τις θέσεις μου και επιφυλάχθηκε ο Υπουργός -πέντε γραμμές είπε στη πρωτολογία του στην επιτροπή- και είπε: "Τα λαμβάνω σοβαρά υπόψη και θα επανέλθω".
Επιφυλάχθηκα και εγώ και είπα να ακούσουμε τους φορείς. 'Ακουσα λοιπόν τους φορείς: 'Εστειλε επιστολή η 'Ενωση Εφοπλιστών και λέει ότι δεν θέλουν να ψηφιστεί αυτός ο νόμος. 'Ερχεται ο πρόεδρος της ΣΜΕΧΑ και λέει ότι αυτές οι διατάξεις δεν καλύπτουν το χρηματιστήριο. 'Ερχονται οι συνάδελφοι όλων των κομμάτων και επιφυλάσσονται με πρώτους, στεντορεία τη φωνή, τους συναδέλφους του ΠΑΣΟΚ. Και πάνω απ' όλα δεν διαφοροποιείσθε, κύριε Υπουργέ, ούτε εσείς ούτε ο Υπουργός, ο οποίος δεν μας τίμησε -για να το θυμίσουμε- με την παρουσία του.
Είπαμε λοιπόν, ότι αφού έγινε όλο αυτό με πρώτον και επικεφαλής τον τέως Υπουργό -χθες ήταν Υπουργός ο κ. Σουμάκης- "Πάρτε το πίσω". Είναι ένα συνονθύλευμα ακαταλαβίστικων διατάξεων και νομοτεχνικά απαράδεκτων. Υπάρχει διαφοροποίηση θέσεων της Νέας Δημοκρατίας, διότι τα κάνατε θάλασσα; Και προχθές που μίλησα στη Βουλή ξαναείπα ότι το ψηφίζουμε, αλλά έχουμε τις επιφυλάξεις μας. Και σήμερα, όταν μίλησα επί των άρθρων, ξαναείπα τα ίδια.
Πού είναι λοιπόν η δική μας αναξιοπιστία; Τη δική σας αναξιοπιστία να βρείτε και όχι τη δική μας. Και σας λέω τούτο μόνο: 'Ελεγε η διάταξη του άρθρου που αναφέρεται στον ΟΤΕ ότι 51% και πάνω θα δοθεί -για να δείτε ποια είναι η αναξιοπιστία σας- σε ένα νομοσχέδιο που φτιάξατε χθες, στον ιδιωτικό τομέα. Και, επειδή σας πίεσαν οι Βουλευτές σας μετά τη σύσκεψη που κάνατε, υποχρεωθήκατε να βάλετε ότι το 33% - 35% θα μείνει στο δημόσιο και έρχεσθε εδώ και μιλάτε στη Βουλή και λέτε πράγματα ακαταλαβίστικα, ότι θα ελέγχετε τον ιδιώτη με το 33% κ.ο.κ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, άκουσα με μεγάλη προσοχή τον Υπουργό Εμπορικής Ναυτιλίας να μιλάει -και έδειξε ενδιαφέρον- για τους ναυτεργάτες. Και είπε ότι θα πρέπει να φέρουμε πολλά πλοία για να χτυπήσουμε την ανεργία.
Δυστυχώς, όμως, τα νούμερα και σ' αυτόν το δείκτη της ανεργίας των ναυτεργατών δείχνουν πραγματικά κάτι που θα πω παρακάτω. 'Ετσι λοιπόν το 1999 αυτοί που ήταν γραμμένοι στο ΥΕΝ ήταν χίλιοι οκτακόσιοι περίπου, ενώ το 2000 είναι περίπου δύο χιλιάδες.
Και αν θα κάνουμε και μια σύγκριση της τελευταίας δεκαετίας, παρατηρούμε μια μεγάλη μείωση της απασχόλησης των ναυτεργατών, τόσο στο σύνολο των πλοίων -δηλαδή με ελληνική και ξένη σημαία- από τριάντα πέντε χιλιάδες περίπου στις δωδεκάμισι χιλιάδες και με την ελληνική σημαία από είκοσι χιλιάδες στις δέκα χιλιάδες. Ταυτόχρονα βέβαια δεν υπήρξε μείωση του στόλου των Ελλήνων εφοπλιστών. Υπήρξε αύξηση και σε παγκόσμιο επίπεδο και βέβαια μέσα στο 1999 είχαμε διακόσια τριάντα δύο νέα πλοία.
Με αυτό, δηλαδή, αποδεικνύεται και χαρακτηρίζεται μια πολιτική. Αν είναι φιλεργατική, θα είναι αντιεφοπλιστική ή και το αντίθετο: Μια πολιτική θα είναι φιλοεφοπλιστική και θα είναι αντιεργατική. Είναι δηλαδή η ουσία της πολιτικής εκείνη που δίνει το χαρακτηρισμό στην Κυβέρνηση και σε κάθε Υπουργείο βέβαια χωριστά.
Σε αυτό το σημείο θέλω να τονίσω ότι αυτές τις μέρες γίνεται το εξής: Η θυγατρική εταιρεία των "Μινωϊκών Γραμμών" έχει τραβήξει από τις γραμμές έξι πλοία με την αιτιολογία της συντήρησης, ενώ αυτή η ίδια η θυγατρική εταιρεία έκανε το ίδιο πράγμα πριν από τρεις περίπου μήνες. 'Ολοι γνωρίζουμε όμως ότι αυτό μπορεί να το κάνει μια φορά μόνο μέσα στο χρόνο έχοντας το δικαίωμα των δύο μηνών.
Βέβαια το ζήτημα εδώ είναι ακριβώς ότι μέχρι σήμερα δεν έχει πάρει θέση το Υπουργείο Εθνικής Ναυτιλίας. Κατά τη δική μας βέβαια άποψη αυτό είναι συγκεκριμένο, ότι δηλαδή η συγκεκριμενη εταιρεία θέλει να πιέσει ακόμα περισσότερο για την αύξηση των εισιτηρίων στις άγονες περιοχές, στα νησιά αυτά.
Και κατά δεύτερο λόγο θα πρέπει η Κυβέρνηση να δώσει μια εξήγηση, τι θα γίνει με το καμποτάζ. Θα προχωρήσουμε στην απελευθέρωση των ναυτιλιακών γραμμών; Θα γίνει εισδοχή και σε αυτόν τον τομέα μεγάλων πολυεθνικών εταιρειών δήθεν για το καλό του λαού, γιατί θα χαμηλώσουν τα εισιτήρια; Βλέπουμε όμως ότι όπου πάει το ιδιωτικό κεφάλαιο, ιδίως το μονοπωλιακό, εκεί αυξάνουν οποιεσδήποτε τιμές.
Το ζήτημα λοιπόν για μας είναι ότι εκείνο που θα χαρακτηρίσει την πολιτική είναι ποιον θα ωφελήσει. Και η αναβάθμιση βέβαια του Κοινοβουλίου -γιατί σήμερα πολύ ανέκυψε το ζήτημα- είναι όχι από τα πρόσωπα ποιος θα φύγει, ποιος θα έρθει- βέβαια και αυτό παίζει ένα συγκεκριμένο ρόλο- αλλά για μας είναι η ουσία της πολιτικής που παράγεται μέσα σ' αυτήν τη Βουλή.
Ποιον θα ωφελήσει, την πλειοψηφία του ελληνικού λαού ή μια μειοψηφία, η οποία κερδοσκοπεί στις πλάτες του λαού; Και δυστυχώς μέσα στη Βουλή βλέπουμε ότι το νομοθετικό πλαίσιο όπως και τα συγκεκριμενα αυτά άρθρα ευνοούν την πλουτοκρατία αυτής της χώρας, αν θέλετε, και του ντόπιου και ξένου κεφαλαίου. Γι' αυτό λοιπόν εμείς ζητήσαμε και την ονομαστική ψηφοφορία για τα τρία άρθρα που αφορούν στον ΟΤΕ, στα ΕΛΤΑ και στον ΟΠΑΠ, οι Βουλευτές του Κομμουνιστικού Κόμματος Ελλάδας με τη συμμετοχή βέβαια του Προέδρου και του Κοινοβουλευτικού Εκπροσώπου μαζί με τον Πρόεδρο και τον Κοινοβουλευτικό Εκπρόσωπο του Συνασπισμού.
Γι' αυτό, κύριε Πρόεδρε, όσα ακούστηκαν σήμερα εδώ μέσα και από πλευράς της Νέας Δημοκρατίας -και αναφέρομαι στον κ. Καραμανλή- ότι το ξεπούλημα δεν έχει να κάνει αν γίνεται με προχειρότητα ή με κάποιο νοικοκυριό, ο χαρακτηρισμός παραμένει ο ίδιος: Ξεπούλημα είτε με τον έναν είτε με τον άλλον τρόπο. Και εκεί ο καθένας θα κριθεί και μέσα απ' αυτήν την ονομαστική ψηφοφορία παίρνοντας -αν θέλετε- και την προσωπική πολιτική ευθύνη.
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, άκουσα τον κύριο Υπουργό Εθνικής Οικονομίας να είναι ο απολογητής των ιδιωτικοποιήσεων. Θα ήταν πιο συνεπές, όλο αυτό το κήρυγμα, έτσι όπως το είπε εδώ, να το έκανε προεκλογικά. Δεν μπορεί να επενδύουμε φιλελεύθερες επιλογές με σοσιαλίζουσες ενδυμασίες. Και αν διαμορφώνουμε ψευδή συνείδηση στην κοινωνία, τότε η κοινωνία ολοένα και περισσότερο απορρίπτει αυτήν τη διπλή γλώσσα, αυτά τα ομοιώματα, που της εμφανίζουμε κάθε φορά δήθεν ως γνήσια πρότυπα πολιτικών επιλογών.
Η κυβερνητική πολιτική βήμα-βήμα προσχωρεί σε φιλελεύθερες επιλογές και κάνει ένα ολέθριο λάθος. Θεωρεί ότι όλα αυτά είναι αναγκαστικός μονόδρομος και δεν έχει εναλλακτικές προτάσεις ούτε ισορροπίες. Θέλει το σύνολο της κοινωνικής και οικονομικής πολιτικής να το ισορροπήσει μονάχα στην ανεξέλεγκτη αγορά και αυτό θα έχει συνέπειες. Αργά ή γρήγορα θα έχει συνέπειες. Και σε όλες τις χώρες της Ευρώπης, σε όλες τις χώρες του κόσμου, η περίοδος της αποθέωσης του ασυνάρτητου και αδυσώπητου ανταγωνισμού παρήλθε και όλοι τώρα προβληματίζονται οδυνηρά αναζητώντας τις αναγκαίες ρυθμίσεις.
Μια δεύτερη παρατήρηση στον κύριο Υφυπουργό Οικονομικών.
Αναφερόμενος σε όσα το νομοσχέδιο περιλαμβάνει, είπα πάρα πολύ απλά ότι ο ΟΤΕ δεν είναι μονάχα η σταθερή τηλεφωνία. Είναι χίλια άλλα πράγματα. Κύριε Φωτιάδη, κύριε Υπουργέ, αναρωτηθείτε παρακαλώ, γιατί έχετε και μια ευθύνη ως εκφραστής της κυβερνητικής πολιτικής, εάν σήμερα υπάρχει επιχειρησιακό σχέδιο ανταγωνιστικότητας του ΟΤΕ, εν όψει της απελευθέρωσης των αγορών στις τηλεπικοινωνίες. Σας λέω, λοιπόν, ότι δεν υπάρχει. Δεν υπάρχει ούτε καν επιχειρησιακό σχέδιο από πλευράς ελληνικού δημοσίου, για συνδυασμένη δραστηριότητα σε νέους τομείς αιχμής της ΕΡΤ, της ΔΕΗ και του ΟΤΕ.
Ξέρετε ότι η ΔΕΗ μπορεί να αναπτύξει δραστηριότητες στις επικοινωνίες. Ο ΟΤΕ έχει όλη την πλατφόρμα για τις ψηφιακές τεχνολογίες. Και η ΕΡΤ είναι ο δημόσιος φορέας, ανώνυμη εταιρεία, που μπορεί ανταγωνιστικά να διεκδικήσει στη διεθνή αγορά τομείς στα ραδιοτηλεοπτικά και σε όλα σχετικά με τους Ολυμπιακούς Αγώνες και γενικότερα με τα διαδίκτυα και την επικοινωνία.
Μη φέρνετε, λοιπόν, διατάξεις που -επιτρέψτε μου την έκφραση- έχουν την αισθητική μιας κουρελούς, με μπαλώματα, και θέλετε ξαφνικά να τις εμφανίσετε ως το βασιλικό μανδύα, που θα δώσει τη δυνατότητα στην ελληνική οικονομία να σταθεί στα πόδια της.
Σας λέω, λοιπόν, στο όνομα της πολιτικής ευθύνης όλων μας, εν όψει απελευθέρωσης αγορών στις τηλεπικοινωνίες και στην ενέργεια, δεν έχετε επιχειρησιακό σχέδιο για την αξιοποίηση της ΔΕΗ, του ΟΤΕ και της ΕΡΤ, σε συνδυασμένες δραστηριότητες και σε καινούριους τομείς αιχμής.
Ξέρετε τι κάνετε; 'Οπως υιοθετείτε διάφορα τεχνάσματα για να μανιπουλάρετε τον πληθωρισμό, όπως υιοθετείτε διάφορες τεχνικές γνωστές για να δημιουργήσετε μια αισιόδοξη εικόνα ως προς το δημόσιο χρέος, αυτό κάνετε και στους τομείς αιχμής. Σπρώχνετε δημόσιες επιχειρήσεις σε καινούριους τομείς, που αποκτούν δυναμικότητα, λόγω των νέων τεχνολογιών και στη συνέχεια τις πουλάτε. Αυτό όμως δεν είναι επιχειρησιακό σχέδιο. Αυτό είναι εκείνο που σας είπα. Εκποιείτε δημόσια περιουσία για να κλείσετε τρύπες και το δημοσιονομικό προϊόν το χρησιμοποιείτε κατευθείαν για το δημόσιο χρέος, με αποτέλεσμα να καταργείτε κάθε δυνατότητα πολιτικής αναδιανομών για φορολογική δικαιοσύνη και για εισοδηματική στήριξη και δικαιοσύνη.
Εάν, λοιπόν, θέλετε να συνεννοηθούμε με όρους οικονομικούς, πολιτικούς, τότε οφείλουμε να κάνουμε ορισμένες διαπιστώσεις. Οι πολιτικές επιλογές σας δεν έχουν κοινωνικό περιεχόμενο, δεν έχουν αναπτυξιακή δυναμική. Είναι πιεστικές ανάγκες, οι οποίες τελικά οδηγούν στο να εξυπηρετούνται όλοι εκείνοι, που έχουν στο μεταξύ φροντίσει, στους αντίστοιχους τομείς, να έχουν δεσπόζουσα θέση. Και έχουν δεσπόζουσα θέση αντλώντας υπερκέρδη από το χρηματιστήριο. Να γιατί συνδέεται η όλη κατάσταση.
Αντλώντας υπερκέρδη από το χρηματιστήριο, διαμόρφωσαν πίσω απ'αυτούς τους κρίσιμους τομείς μονοπωλιακή υπερσυγκέντρωση ή ολιγοπωλιακή υπερσυγκέντρωση δύναμης και ωθείται το δημόσιο στο ολιγοψώνιο ή στην εκποίηση.
Μα, όταν εκποιήσετε εργαλεία στρατηγικού σχεδιασμού, τότε τα στερείτε και από το μέλλον της οικονομίας, όχι μονάχα από το παρόν. Είναι λάθος αυτή η πολιτική. Και μέχρι σήμερα αποδείχθηκε ότι είναι λάθος.
Τελειώνω, κύριε Πρόεδρε, με το εξής: ομολογώ ότι αυτήν την κυβερνητική αυταρέσκεια που είδα στην ομιλία του κυρίου Υπουργού Εθνικής Οικονομίας τη θαυμάζω. Είναι πράγματι πρωτοφανής. Ευτυχεί, λοιπόν, η ελληνική κοινωνία. Τρισεκατομμύρια μαζεύτηκαν από τις ιδιωτικοποιήσεις. Αγάλλεται η πλειοψηφία του ελληνικού λαού. 'Ανοιξαν οι πύλες της ισόρροπης ανάπτυξης και της διεύρυνσης της συλλογικής ευημερίας. Η κοινωνική δικαιοσύνη; Από όλους αναγνωρισμένη. Δεν έχουμε αποκλεισμένους. Δεν έχουμε ανεργία και κοινωνική ανασφάλεια. Αισθάνεται, ως θησαυροφύλακας, να είναι ξεχειλισμένα τα δημόσια ταμεία από τα τρισεκατομμύρια που συγκέντρωσε.
Λυπάμαι! Λυπάμαι, γιατί η πολιτική την οποία προεκλογικά διακήρυσσε το ΠΑ.ΣΟ.Κ., σήμερα αποκαλύπτεται ότι έχει ένα διαφορετικό πρόσωπο. Του θησαυροφύλακα, που επαίρεται, γιατί συγκεντρώνει χρήματα εκποιώντας δημόσια περιουσία και όχι του Υπουργού με κοινωνική ευαισθησία, που ακούει τούτη την ώρα ότι και η ανεργία και η αδικία και οι ανισότητες και οι αποκλεισμοί ολοένα και περισσότερο διευρύνονται.
ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, δεν θα δευτερολογούσα -και σας ευχαριστώ πάρα πολύ γι'αυτόν το λίγο χρόνο- εάν δεν υφιστάμην ως ένα βαθμό από τον κ. Γείτονα και προσωπικώς -νομίζω ότι δεν διέφυγε και ο κύριος Υπουργός απ'αυτό- το χαρακτηρισμό του αταβιστή και του ιδεολήπτη. Δεν ήξερα ούτε γνώριζα ότι εντός του ελληνικού Κοινοβουλίου επιστρατεύονται ψυχιατρικοί όροι για την άσκηση κριτικής πολιτικής στην ψήφιση ενός νομοσχεδίου.
Δεν γνωρίζω εάν αυτό είναι πολιτική της γειτονιάς. Ο κ. Γείτονας εάν ήταν παρών θα μπορούσε να μου το εξηγήσει. Εάν όμως πρέπει να αναζητήσουμε ψυχιατρικούς πολιτικούς όρους για να συνεννοηθούμε, πρέπει κάποιος να μας πει εάν η είσοδος της ποντοπόρου ναυτιλίας στο χρηματιστήριο θα καταργήσει τη δυστυχία στη ναυπηγοεπισκευαστική ζώνη. Γιατί εδώ με τα αυτιά μας ακούσαμε τον Υπουργό να λέει ότι δεν είναι μόνο οι ναύτες, δεν είναι μόνο οι ναυτεργάτες, είναι και τα επαγγέλματα της ναυτιλίας στην ξηρά. Και είδαμε την κατάντια αυτών των ανθρώπων και προεκλογικά και μετεκλογικά. Δεν πλούτισαν, δεν ευτύχησαν, δεν θα ανήκουν σ'αυτούς οι μετοχές μέσα στο χρηματιστήριο.
Από την άλλη πλευρά, εντάξει, πρέπει να δεχθούμε ότι είναι αταβισμός και δεν είναι εκσυγχρονισμός. Γιατί δεν είναι εκσυγχρονισμός. Η δική μας η πολιτική είναι απολύτως εκσυγχρονιστική. Δεν είναι ιδεοληψία να μην αποδέχεσαι ότι ο πλουτισμός από την εκμετάλλευση των λαϊκών παθών κρατικοποιημένος μονοπωλιακά όπως το ΛΟΤΤΟ, το ΠΡΟΤΟ, το ΤΖΟΚΕΡ και όλη αυτή η έκκληση σοσιαλιστικής φαντασίας, είναι προς εφεύρεση είσπραξης χρημάτων από ανθρώπους που παίζουν από απελπισία. Και είναι αποδεδειγμένο ότι τα έσοδα από τα λαχεία και από τα πάθη αυτού του είδους του τζόγου ανεβαίνουν όποτε υπάρχει τρομακτική κοινωνική κρίση και πείνα. Οι άλλοι καταφεύγουν, μεταφυσικά ενδεχομένως ο λαός, σε τζόγο μπας και επιζήσουν. Αυτό, λοιπόν, τώρα θα το μετοχοποιήσουμε κατά 49% και αυτό πρέπει να βαφτιστεί εκσυγχρονιστική σοσιαλιστική πορεία.
Εάν αυτή η μη αποδοχή και η οιηματική αντίληψη ότι όποιος δεν είναι οπαδός του εκσυγχρονισμού και δεν πρέπει να καταλάβει και δεν αποδέχεται το "πρέπει να καταλάβει", που εκτοξεύεται και δεν είναι οπαδός αυτής της ιδεολογίας, είναι αταβιστής, αντιγυρίζω τον όρο και αφήνω αυτού του είδους τον εκσυγχρονισμό σε αυτούς οι οποίοι κάποια στιγμή θα βρεθούν υπόλογοι απέναντι σ' ένα λαό και σε μια λαϊκή κυριαρχία που θα τους δώσει την απάντηση και την ερμηνεία αυτών των πολιτικών όρων.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει άλλος συνάδελφος να ομιλήσει.
Ο κύριος Υπουργός Εμπορικής Ναυτιλίας έχει το λόγο και θα κλείσουμε μετά την ομιλία του, αν δεν έχετε αντίρρηση.
Κύριε Υπουργέ, δεν θα κρατήσω χρόνο. Είναι στη δική σας διάθεση. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πρώτα απ' όλα επιτρέψτε μου να κάνω ορισμένα σχόλια σε ορισμένα θέματα τα οποία αναδείχθησαν στη συζήτηση σχετικά με τη ναυτιλία, τα οποία φυσικά δεν εμπίπτουν στις διατάξεις του συζητούμενου νομοσχεδίου και αναφέρομαι στα δύο σχόλια τα οποία έκανε ο κ. Τζέκης και η κ. Κανέλλη, όπως επίσης και ο κ. Μάνος.
Η απελευθέρωση της ακτοπλοϊας αποτελεί δέσμευση της χώρας και σ' αυτήν την κατεύθυνση κινούμαστε. Κινούμαστε μέσα σε ένα οργανωμένο πλαίσιο, με ένα διάλογο ο οποίος πραγματοποιείται αυτήν την περίοδο και ολοκληρώνεται στο τέλος Σεπτεμβρίου σε μια επιτροπή που εκπροσωπούνται όλοι οι φορείς, όχι μόνο οι ασχολούμενοι άμεσα με τη ναυτιλία, αλλά κυρίως οι χρήστες και οι εκπρόσωποι των τοπικών κοινωνιών, μιας και η ακτοπλοϊα είναι μια δραστηριότητα οικονομική βέβαια, αλλά έχει απόλυτη σχέση, καθοριστική σημασία για την περιφερειακή ανάπτυξη, με την ασφάλεια της χώρας, με τα εθνικά συμφέροντα και, βεβαίως, με τον ίδιο τον πολίτη. Γι' αυτόν το λόγο στην επιτροπή αυτή συμμετέχουν όλοι οι φορείς και φυσικά και οι εργαζόμενοι, η ΠΝΟ, η ομοσπονδία δηλαδή των εργαζομένων. Ορισμένα σωματεία της ΠΝΟ δεν είχαν αυτήν την καλή διάθεση να συμμετάσχουν και γι' αυτόν το λόγο επέλεξαν τη στάση της κριτικής και των προτάσεων μέσα σε ένα πλαίσιο που ορισμένες φορές είναι λογικό, ορισμένες φορές όμως εντάσσεται σε μια στρατηγική η οποία αντιβαίνει του ίδιου του προσανατολισμού που έχει η χώρα και των δεσμεύσεων που έχει η χώρα. Είναι προτάσεις για παράδειγμα οι οποίες αναδεικνύουν την πρόταση να μην αρθεί το καμποτάζ, να μην προχωρήσουμε στην απελευθέρωση, να πάει η χώρα στο Ευρωπαϊκό Δικαστήριο, να καταγγελθεί, να μην είναι συνεπής στις διεθνείς υποχρεώσεις, να μην είναι συνεπής στο γενικότερο ρεύμα και στις γενικότερες τάσεις που αναπτύσσονται στην ευρωπαϊκή οικονομία. Είναι προτάσεις που μπορεί να ακούγονται καλά, να ακούγονται λογικά για εκείνους που δεν γνωρίζουν, αλλά για εκείνους που γνωρίζουν είναι προτάσεις ανεδαφικές. Πολύ περισσότερο όταν ορισμένες πολιτικές δυνάμεις υιοθετούν αυτές τις προτάσεις και προετοιμάζουν το έδαφος για απεργιακές κινητοποιήσεις με σημαία τη μη άρση του καμποτάζ εδώ και δυο μήνες περίπου, με στελέχη του κόμματος -και είναι στελέχη του δικού σας κόμματος, κύριοι συνάδελφοι του ΚΚΕ- τα οποία επισκέπτονται τα πλοία και ομιλούν στους ναυτικούς λέγοντας ότι επέρχεται ο κόλαφος της άρσης του καμποτάζ και ως εκ τούτου ετοιμαστείτε για απεργιακές κινητοποιήσεις. Αυτό επιτρέψτε μου να πω, κύριε Πρόεδρε, ότι δεν αποτελεί θετική συμβολή στην προσπάθεια που καταβάλλουμε όλοι, ούτως ώστε η απελευθέρωση της ακτοπλοϊας να είναι με κοινή συναίνεση, να καλύπτει τα ενδιαφέροντα όλων των πλευρών, τα συμφέροντα όλων των πλευρών, μα πάνω απ' όλα το συμφέρον της χώρας, της οικονομικής ανάπτυξης, της περιφερειακής ανάπτυξης των τοπικών κοινωνιών και των εθνικών συμφερόντων.
ΛΙΑΝΑ ΚΑΝΕΛΛΗ: Θετική συμβολή είναι η συμφωνία μαζί σας; Τι είναι θετική συμβολή; Μπορείτε να μας το προσδιορίσετε; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θετική συμβολή σημαίνει ότι μέσα στο πλαίσιο το οποίο ούτως ή άλλως είναι δεδομένο -υπάρχει μια δέσμευση της χώρας- να γίνονται προτάσεις που δεν αντιβαίνουν αυτής της στρατηγικής. Δεν αρνούμαστε τη δέσμευση της χώρας.
ΛΙΑΝΑ ΚΑΝΕΛΛΗ: 'Αρα δηλαδή πρέπει να συμφωνεί κανείς. Εάν διαφωνεί, δεν είναι εποικοδομητικό.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θετική συμβολή σημαίνει μέσα σε ένα πλαίσιο που είναι δεδομένο μπορείς να παρουσιάσεις τη μια ή την άλλη θετική πρόταση, να κάνεις την κριτική σου. 'Οταν όμως υπάρχει ανά πάσα στιγμή, σε κάθε βήμα του διαλόγου, η ριζική άρνηση, η ριζική αντίθεση, όπως συνηθίζει το κόμμα σας και σε άλλες περιπτώσεις, όπως για παράδειγμα στην πορεία της χώρας μας στην Ενωμένη Ευρώπη, όταν σε κάθε στιγμή επανέρχεται η θέση του κόμματος ότι πρέπει να φύγουμε από την Ενωμένη Ευρώπη, ότι πρέπει να φύγουμε από την Ευρωπαϊκή 'Ενωση, αυτό επιτρέψτε μου να πω -και εγώ έχω τις δικές μου απόψεις- ότι δεν το θεωρώ θετική συμβολή.
ΑΓΓΕΛΟΣ ΤΖΕΚΗΣ: Πείτε και ένα όχι.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας):'Οχι σε τι να πω; 
ΑΓΓΕΛΟΣ ΤΖΕΚΗΣ: Στην Ευρωπαϊκή 'Ενωση. Είναι πολιτική στρατηγική.
Πείτε και ένα όχι.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Τζέκη, δεν ξέρω αν είστε καινούριος σ' αυτήν την Αίθουσα ...
ΑΓΓΕΛΟΣ ΤΖΕΚΗΣ: Στη Βουλή καινούριος, στα πράγματα όμως όχι.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πολύ ωραία. Εγώ τουλάχιστον θυμούμαι και ελπίζω και σεις να θυμόσαστε ότι εδώ σ' αυτήν την Αίθουσα επικυρώθηκε η ένταξη της χώρας μας στην Ευρωπαϊκή 'Ενωση. Εδώ σ' αυτή την Αίθουσα επικυρώθηκε η διαδικασία αποδοχής της χώρας, της οδηγίας δηλαδή, στην ακτοπλοϊα η οποία δίνει τη δυνατότητα στην Ελλάδα να έχει τον προστατευτισμό στην ακτοπλοϊα μέχρι την 31η Δεκεμβρίου του 2003. Πέραν τούτου, δεν υπήρχε άλλη αντίρρηση στη Βουλή.
ΑΓΓΕΛΟΣ ΤΖΕΚΗΣ: Μην τα ισοπεδώνουμε όλα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Με βάση, λοιπόν, αυτήν τη στρατηγική, αυτή την πολιτική, προχωράμε στην απελευθέρωση της ακτοπλοϊας.
Θέλω να διαβεβαιώσω επίσης τον κ. Μάνο ότι η διαδικασία της απελευθέρωσης της ακτοπλοϊας είναι μια διαδικασία η οποία θα γίνει με βάση το δημόσιο συμφέρον και, επίσης, με την εγγύηση του υγιούς ανταγωνισμού.
Ακριβώς για να επικρατήσει ο υγιής ανταγωνισμός και να παρέχουμε τη δυνατότητα πάντοτε σε όλους όσους ενδιαφέρονται να απολαύσουν τον υγιή ανταγωνισμό, γι' αυτόν το λόγο είναι απολύτως βέβαιο ότι στο νομοσχέδιο -το οποίο είμαι στην ευχάριστη θέση να ανακοινώσω στο Τμήμα ότι τους επόμενους μήνες θα έχετε στη διάθεσή σας εδώ στη Βουλή να το συζητήσουμεθα περιλαμβάνεται οπωσδήποτε και μια ανεξάρτητη ρυθμιστική αρχή, ακριβώς για να εξασφαλίζει τον υγιή ανταγωνισμό.
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι σαν την Επιτροπή Κεφαλαιαγοράς; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Οχι θα είναι ανεξάρτητη ρυθμιστική αρχή, όπως ακριβώς προβλέπεται σε όλες τις διαδικασίες απελευθέρωσης των αγορών σε όλη την Ευρωπαϊκή 'Ενωση. Πέραν αυτού όμως, προφανώς ο κ. Μάνος δεν ήταν καλά ενημερωμένος, όταν αναφέρθηκε ότι σήμερα υπήρξε αύξηση των ναύλων στην ακτοπλοϊα. 'Οχι δεν υπήρξε κάτι τέτοιο, δεδομένου ότι η αύξηση των ναύλων προϋποθέτει μια υπουργική απόφαση, η οποία καθυστερεί εδώ και πάρα πολύ καιρό, παρά τις επανειλημμένες αιτήσεις και πιέσεις της Ενωσης των Ελλήνων Ακτοπλόων, που σε ένα βαθμό έχουν και δικαιολογημένα αιτήματα, αν θέλετε, δεδομένης της μεγάλης αύξησης της τιμής των καυσίμων. 'Ομως αρνήθηκα προσωπικά και το Υπουργείο και η Κυβέρνηση αρνήθηκε, την αύξηση αυτή όλη αυτήν την περίοδο, ακριβώς για να μην πληρώσει το κόστος ο πολίτης, ο οποίος έπρεπε αυτήν την περίοδο ειδικά να πάει στις διακοπές του οικογενειακώς και θα ήταν δυσβάστακτο όλη αυτήν την περίοδο να έχουμε μεγάλες αυξήσεις. Δυστυχώς όμως, η πορεία της αύξησης του πετρελαίου ήταν τέτοια που ενδεχομένως σε κάποια χρονική στιγμή και όταν προσδιοριστούν τα ετήσια δρομολόγια τα οποία έχουμε ζητήσει από τους ακτοπλόους, τότε θα συζητήσουμε αυτήν την περίπτωση για να δούμε αν θα μπορούμε να κάνουμε μια αύξηση.
'Ομως οι αυξήσεις στις οποίες αναφέρθηκε ο κ. Μάνος αφορούν άλλα πράγματα. Προφανώς δεν το είχε καταλάβει. Αφορούσαν τις θαλάσσιες μεταφορές στη γραμμή Πάτρα - Ιταλία, όχι στο εσωτερικό της χώρας.
Θα ήθελα να πω και κάτι άλλο. Η απελευθέρωση της αγοράς, των ακτοπλοϊκών συγκοινωνιών, είναι απολύτως βέβαιο ότι θα δημιουργήσει νέες θέσεις απασχόλησης για τους ναυτικούς. Και αυτός είναι ο στόχος, αυτό είναι το ζητούμενο. 'Οπως επίσης, το ζητούμενο είναι νέες θέσεις απασχόλησης και στην ποντοπόρο ναυτιλία για τους 'Ελληνες ναυτικούς. Αλλά νέες θέσεις απασχόλησης για τους ναυτικούς χρειάζονται και οι χώροι εργασίας, δηλαδή τα πλοία, πλοία τα οποία φέρουν την ελληνική σημαία. Και για να μπορέσουμε να έχουμε πλοία με ελληνική σημαία, πρέπει να έχουμε και ένα κατάλληλο πλαίσιο μέσα στο οποίο θα πρέπει να προσελκύσουμε πλοία για να φέρουν την ελληνική σημαία και, επομένως, να προσλάβουν 'Eλληνες ναυτικούς. Αυτό ακριβώς κάνουμε τώρα γι' αυτό έχει ξεκινήσει ένας διαρθρωμένος διάλογος τους τελευταίους μήνες και ολοκληρώνεται και αυτός στο τέλος Σεπτεμβρίου, στον οποίο συμμετέχουν οι πάντες, εκτός και πάλι από τα δύο σωματεία τα οποία αναφέρατε εσείς, κύριε Τζέκη, στην ομιλία σας, η "ΠΕΜΕΝ" και το "ΣΤΕΦΕΝΣΟΝ".
ΑΓΓΕΛΟΣ ΤΖΕΚΗΣ: Δεν είναι τυχαίο, κύριε Υπουργέ. Εσείς αναφέρεστε στην ΠΝΟ, την οποία επικαλείστε ως άλλοθι.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ξέρετε, στην κοινωνία υπάρχουν πολλοί φορείς των εργαζομένων.
ΑΓΓΕΛΟΣ ΤΖΕΚΗΣ: Βεβαίως υπάρχουν.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στο ναυτεργατισμό υπάρχουν πάρα πολλοί φορείς των εργαζομένων. Δεν υπάρχουν μόνο εκείνοι οι οποίοι έχουν την επιρροή του Κομμουνιστικού Κόμματος. Υπάρχουν και άλλοι γνήσιοι εκφραστές των εργαζομένων και των ναυτεργατών.
ΑΓΓΕΛΟΣ ΤΖΕΚΗΣ: Επικαλείσθε τις συνδικαλιστικές ηγεσίες που δεν προωθούν τα συμφέροντα των εργαζομένων.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Ολες τις απόψεις τις ακούμε. Δεν υπακούμε όμως, κύριε Τζέκη.
Κύριε Πρόεδρε, αν θέλετε να συνεχίσω, θα πρέπει να υποδείξετε στον κ. Τζέκη ότι αυτήν τη στιγμή ομιλώ εγώ.
ΠΡΟΕΔΡΕΥΩΝ (Κωνσταντίνος Βρεττός): Είμαι υποχρεωμένος να σας κάνω παρατήρηση, κύριε Τζέκη.
ΑΓΓΕΛΟΣ ΤΖΕΚΗΣ: Αναφέρεται και προσωπικά.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Ελεγα, λοιπόν, κύριε Πρόεδρε, αναφερόμενος στον Κοινοβουλευτικό Εκπρόσωπο του ΚΚΕ στην ομιλία του και στις παρατηρήσεις τις οποίες έκανε ότι στην κοινωνία υπάρχουν πολλοί πολιτικοί φορείς που εκφράζουν τις κοινωνικές δυνάμεις. Το ίδιο ισχύει και στο ναυτεργατισμό. Υπάρχουν διάφορα σωματεία τα οποία εκφράζουν τους εργαζόμενους σε διάφορες ειδικότητες. Τυχαίνει δύο εξ αυτών, μια μικρή μειοψηφία δηλαδή της ΠΝΟ να μη συμφωνεί με τις εξελίξεις και γενικότερα, να έχει διαφορετικές απόψεις. Είναι σεβαστές, τις ακούμε, και όποιες απ' αυτές είναι χρήσιμες, τις αξιοποιούμε. 'Οσες δεν είναι χρήσιμες, το ξανασυζητάμε. Αλλά αυτό δεν θα σημάνει ποτέ ότι θα σταματήσουμε το διάλογο για να προχωρήσουμε μπροστά και να βρούμε όσο το δυνατόν περισσότερο συναινετικές λύσεις για το μέλλον της ναυτιλίας. Η ναυτιλία θα προχωρήσει μπροστά, γιατί κανείς δεν μπορεί να τη σταματήσει.
Σημασία έχει αν τα πλοία θα φέρουν την ελληνική σημαία και αν θα υπάρχουν θέσεις για τους 'Ελληνες ναυτικούς. Αυτό είναι το μέλημά μας, αυτή είναι η πολιτική της Κυβέρνησης παράλληλα με την πολιτική για μια σύγχρονη ναυτιλία, που να εγγυάται την ασφάλεια της ναυσιπλοϊας και την προστασία του θαλάσσιου περιβάλλοντος. Γι'αυτό το μέλημά μας παντού και σ'αυτό το νομοσχέδιο είναι το ίδιο.
Λυπάμαι που ο Πρόεδρος του Συνασπισμού κ. Κωνσταντόπουλος έλειπε την ώρα που απαντούσα και σε εκείνον. Στο νομοσχέδιο περιλαμβάνεται και μάλιστα με αυστηρούς όρους η πιθανότητα κάποιο από τα πλοία στα οποία έχει επενδύσει η επενδυτική εταιρεία της ποντοπόρου ναυτιλίας να ρυπάνει το περιβάλλον. Οι αποζημιώσεις περιλαμβάνονται στο μεγαλύτερο βαθμό στις ασφαλιστικές δικλείδες που προβλέπονται και τις ασφάλειες που υποχρεούται να έχει.
'Οσον αφορά την παρατήρηση της κ. Κανέλλη, αν αυτό θα επηρεάσει το μέλλον της ναυπηγοεπισκευαστικής ζώνης, βεβαίως θα το επηρεάσει. 'Οσα περισσότερα πλοία έχουμε στην Ελλάδα τόσες περισσότερες δυνατότητες και πιθανότητες, για να κυριολεκτήσω -με κάποια συνοδευτικά μέτρα που μελετάει η Κυβέρνηση- θα έχουμε για να ενισχύσουμε τις λειτουργίες της ναυπηγοεπισκευαστικής ζώνης. Δεν γίνεται διαφορετικά. Δεν μπορούμε να μιλήσουμε για μέλλον της ναυπηγοεπισκευαστικής ζώνης αν δεν έχουμε περισσότερα πλοία στα ελληνικά νηολόγια. Το ίδιο ισχύει για τα ναυτικά επαγγέλματα στη στεριά.
Ερχόμενος στις συγκεκριμένες προτάσεις, παρατηρήσεις, απόψεις και ερωτήσεις που μου έθεσαν οι κύριοι συνάδελφοι στα επί μέρους άρθρα, θέλω να διευκρινίσω τα εξής: Το άρθρο 12, που αναφέρεται στις προϋποθέσεις με τις οποίες θα πρέπει μία επενδυτική εταιρεία να επιλέγει τις εταιρείες στις οποίες πρόκειται να επενδύσει τα χρήματά της και επειδή υπήρξε το ερώτημα αν η αναλογία 2 προς 3 θα είναι μόνο στην εισαγωγή της εταιρείας -των 2/3 με ελληνική σημαία και 1/3 με ξένη σημαία- ή στο διηνεκές, θέλω να πω ότι είναι σαφές. Αναφέρεται σε όλη τη διάρκεια διαπραγμάτευσης των μετοχών και είναι μία βασική υποχρέωση των εταιρειών.
Δεύτερον, άκουσα επανειλημμένα και γνωρίζω από τους συνεργάτες μου ότι και στην επιτροπή έγινε μεγάλη συζήτηση για την αναγκαιότητα αυτού του νομοσχεδίου και κυρίως των συγκεκριμένων τροπολογιών, δεδομένου ότι υπήρχε στο παρελθόν ο ν.1892. Πράγματι, ο νόμος αυτός και συγκεκριμένα το άρθρο 55 ισχύει, αλλά στην πραγματικότητα είναι γράμμα κενό για την ποντοπόρο ναυτιλία. Βεβαίως, έχουν αξιοποιήσει το συγκεκριμένο νόμο άλλες εταιρείες με αλιευτικά σκάφη, με μεσογειακά σκάφη, αλλά όχι με ποντοπόρα πλοία. Θέλουμε να δώσουμε τη δυνατότητα στην ποντοπόρο ναυτιλία, χωρίς να θίγουμε την υπόσταση, τη λειτουργία, την εκκίνηση της πλοιοκτήτριας εταιρείας. Γι'αυτό προχωρήσαμε σε έναν ορισμό της εταιρείας επενδύσεων, όπως ακριβώς ορίζεται με το νομοσχέδιο.
Υπεραμυνόμενος των άρθρων 11 έως 24 που αφορούν την ποντοπόρο ναυτιλία, εγώ θέλω να υπερασπισθώ τη νομοτεχνική τους αρτιότητα και επίσης την ευκρίνεια και το στόχο. Ο στόχος είναι σαφής και είναι διπλός: Ενίσχυση της ναυτιλίας, της καλής και υγιούς ναυτιλίας και ταυτόχρονα ενίσχυση του χρηματιστηρίου. Εάν επιτρέψουμε εταιρείες, οι οποίες ενδεχομένως μέσα στο χρόνο δημιουργήσουν ερωτηματικά ή δεν έχουν καλή οικονομική εξέλιξη, να εισαχθούν στο χρηματιστήριο, τότε όλοι μας και η Κυβέρνηση και το Σώμα που νομοθετεί θα είναι ανοικτό στην κριτική οποιουδήποτε επενδυτή.
Γι'αυτό ήμασταν υποχρεωμένοι να κάνουμε πάρα πολύ αυστηρές τις προϋποθέσεις εισαγωγής στο χρηματιστήριο σε τέτοιο βαθμό, που ορισμένοι έλεγαν τότε, γιατί το χρειαζόσαστε; Το χρειαζόμαστε γιατί η ελληνική ναυτιλία είναι η ισχυρότερη, είναι η πρώτη στην Ευρωπαϊκή 'Ενωση, μία από τις μεγαλύτερες ναυτικές δυνάμεις σε ολόκληρο τον κόσμο. Φιλοδοξούμε να γίνουμε ακόμα μεγαλύτεροι και στα πλαίσια της Ευρωπαϊκής 'Ενωσης και σε ολόκληρο τον κόσμο. Το χρηματιστήριό μας τώρα αναδύεται, θα είναι μία ισχυρή αγορά σε λίγα χρόνια. Η αναβάθμιση του χρηματιστηρίου είναι δεδομένη τον επόμενο χρόνο στις διεθνείς κεφαλαιαγορές και από την άποψη αυτή η ποντοπόρος ναυτιλία, ένα από τα ισχυρότερα όπλα της ναυτιλίας μας στον οικονομικό τομέα, θα πρέπει να έχει και εκείνη τη διέξοδό της και τη δυνατότητα να αντλήσει κεφάλαια.
Σε κάθε περίπτωση, όμως, εκείνο που είναι απολύτως βέβαιο και εδώ θα συμφωνήσω με τον Αντιπρόεδρο κ. Γείτονα, ο οποίος στην παρέμβασή του επεσήμανε κάτι πολύ σημαντικό -και πιστεύω ότι όλοι συμφωνείτε- πως το σημαντικό είναι η εφαρμογή αυτού του νόμου, είναι η λειτουργία του χρηματιστηρίου, είναι το πώς θα λειτουργήσουν οι διατάξεις που σήμερα θα ψηφίσουμε.
Ολοκληρώνοντας, κύριε Πρόεδρε, θέλω να ευχαριστήσω όλους τους συναδέλφους που πήραν το λόγο για τα θέματα που αφορούν την ποντοπόρο ναυτιλία και για την κριτική τους και για τη θετική τους συμβολή. Ευχαριστώ πολύ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα ήθελα να κάνω μια νομοθετική διόρθωση.
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ο δαίμονας της γραφομηχανής παρέλειψε τη λέξη "Συνδέσμου" στο άρθρο 27 στο σημείο που λέει "υπέρ του ενιαίου Ανωνύμων Ποδοσφαιρικών Εταιρειών". Οπότε γίνεται "υπέρ του ενιαίου Συνδέσμου Ανωνύμων Ποδοσφαιρικών Εταιρειών..." ΠΡΟΕΔΡΕΥΩΝ (Κωνσταντίνος Βρεττός): Αφορίζουμε, λοιπόν, το δαίμονα! Δεν υπάρχει άλλος κύριος συνάδελφος για να δευτερολογήσει. Κηρύσσεται περαιωμένη η συζήτηση επί της ενότητας των άρθρων 10 έως και 27.
'Εχει υποβληθεί, επί των άρθρων 25, 26 και 27, αίτηση ονομαστικής ψηφοφορίας των Βουλευτών του Συνασπισμού της Αριστεράς και της Προόδου και του Κομμουνιστικού Κόμματος Ελλάδος, της οποίας το κείμενο έχει ως εξής: "Προς τον κ. Πρόεδρο της Βουλής Κύριε Πρόεδρε, Με βάση το σχετικό άρθρο του Κανονισμού της Βουλής (άρθρο 72) οι παρακάτω Βουλευτές ζητάμε ονομαστική ψηφοφορία στα άρθρα 25, 26 και 27 του νομοσχεδίου.
Νίκος Α. Κωνσταντόπουλος Φώτης Κουβέλης Αντώνης Σκυλλάκος Νίκος Φ. Γκατζής Αγγελος Τζέκης Λιάνα Κανέλλη Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Κωνσταντόπουλος. Παρών.
Ο κ. Κουβέλης. Απών.
Ο κ. Σκυλλάκος. Παρών.
Ο κ. Γκατζής. Παρών.
Ο κ. Τζέκης. Παρών.
Η κ. Κανέλλη. Παρούσα.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά σύμφωνα με τον Κανονισμό.
(ΔΙΑΚΟΠΗ) (ΜΕΤΑ ΤΗ ΔΙΑΚΟΠΗ) 
ΠΡΟΕΔΡΕΥΩΝ (Κωνσταντίνος Βρεττός): Επαναλαμβάνεται η διακοπείσα συνεδρίαση.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, αφού δεν υπάρχει αίτημα για ονομαστική ψηφοφορία στα πρώτα άρθρα μέχρι το 24, μήπως θα μπορούσα να γνωρίζω αν πρόκειται να γίνει η ψηφοφορία αυτή σήμερα και από εκεί και πέρα μπορεί να ισχύσει η πρόταση ονομαστικής ψηφοφορίας για τα άρθρα 25, 26 και 27; 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για την Τρίτη, 19 Σεπτεμβρίου 2000 και ώρα 18.30', με αντικείμενο εργασιών του Τμήματος: νομοθετική εργασία συνέχιση της συζήτησης επί των άρθρων και του συνόλου του σχεδίου νόμου: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".
'Ωρα λήξης: 16.10 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

