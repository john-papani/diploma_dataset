ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΔ΄
Παρασκευή, 19 Οκτωβρίου 2001
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Αλεξανδρούπολης και το Γυμνάσιο Πέπλου ΄Εβρου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 22 Οκτωβρίου 2001, 
4. Συζήτηση επικαίρων ερωτήσεων.
α) Προς τον Υπουργό Οικονομικών σχετικά με τις προθέσεις της κυβέρνησης να μειώσει τα τέλη του αεροδρομίου, στα Σπάτα κλπ., 
β) Προς τον Υπουργό Εμπορικής Ναυτιλίας, σχετικά με τη λήψη μέτρων ώστε να ανακληθεί η απόφαση εκχώρησης του κτιρίου, του Ξενώνα της Εστίας Ναυτικών, στην "ΑΘΗΝΑ 2004 Α.Ε."., 
γ) Προς τον Υπουργό Γεωργίας 
ι) σχετικά με την ολοκλήρωση των ελέγχων και της δημοσιοποίησης των αποτελεσμάτων για την καλλιέργεια βαμβακιού με μεταλλαγμένο σπόρο κ.λπ., 
ii) σχετικά με την λήψη μέτρων για την αντιμετώπιση των προβλημάτων της κρατικής Βιομηχανίας Ξυλείας Καλαμπάκας., 
δ) Προς τον Υπουργό Πολιτισμού, σχετικά με την πρόθεση του Υπουργείου να συμπεριληφθεί η λίμνη της Ολυμπιίας-Καϊάφα στις περιοχές τέλεσης Ολυμπιακών αθλημάτων κλπ., 
5) Συζήτηση επερώτησης προς τον Υπουργό Γεωργίας σχετικά με την πολιτική της Κυβέρνησης στον τομέα του καπνού, 
ΟΜΙΛΗΤΕΣ
Α. Επί των επικαίρων ερωτήσεων
ΑΡΓΥΡΗΣ Ε. , 
ΔΡΥΣ Γ., 
ΚΕΔΙΚΟΓΛΟΥ Β., 
ΚΩΝΣΤΑΝΤΙΝΟΥ Φ., 
ΞΗΡΟΤΥΡΗ Α., 
ΠΑΠΟΥΤΣΗΣ Χ., 
ΣΚΥΛΛΑΚΟΣ Α., 
ΣΤΡΙΦΤΑΡΗΣ Σ., 
ΦΛΩΡΙΔΗΣ Γ., 
ΧΑΤΖΗΜΙΧΑΛΗΣ Φ., 
ΧΕΙΜΑΡΑΣ Α., 
Β. Επί της επερώτησης
ΑΚΡΙΒΑΚΗΣ Α., 
ΑΝΩΜΕΡΙΤΗΣ Γ., 
ΑΡΓΥΡΗΣ Ε., 
ΚΟΝΤΟΣ Η., 
ΛΕΟΝΤΑΡΙΔΗΣ Θ., 
ΜΠΑΣΙΑΚΟΣ Ε., 
ΞΗΡΟΤΥΡΗ Α., 
ΠΟΛΥΖΟΣ Ε., 
ΣΑΛΑΓΚΟΥΔΗΣ Γ., 
ΣΤΡΙΦΤΑΡΗΣ Σ., 
ΤΣΙΑΡΤΙΩΝΗΣ Ν., 
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΙΔ΄
Παρασκευή 19 Οκτωβρίου 2001
Αθήνα, σήμερα στις 19 Οκτωβρίου 2001, ημέρα Παρασκευή και ώρα 49' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18/10/2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΙΓ΄ συνεδριάσεώς του, της 18ης Οκτωβρίου 2001 σε ό,τι αφορά στην ψήφιση στο σύνολο του σχεδίου νόμου: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς"
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Σπυρίδωνα Στριφτάρη Βουλευτή Αιτωλοακαρνανίας τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Παραβόλας Αιτωλ/νίας ζητεί την άμεση δημοπράτηση του αρδευτικού έργου Παραβόλας - Παμφίας.
2) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί να ανατεθούν στην ελληνική αστυνομία όλα τα μέτρα ασφαλείας των αεροδρομίων της Χώρας.
3) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η 'Ενωση Αγροτικών Συνεταιρισμών Αλμυρού Μαγνησίας ζητεί την κατασκευή αρδευτικών έργων στην περιοχή της για την αντιμετώπιση του προβλήματος της λειψυδρίας.
4) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Χίου ζητεί την άμεση κατασκευή αγγειοβελτιωτικών - αντιπλημμυρικών - αποταμιευτικών έργων εμπλουτισμού του υδάτινου ορίζοντα της περιοχής Κάμπου Χίου.
5) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Επαγγελματιών Ενοικιαζομένων Δωματίων - Διαμερισμάτων και Εξοχικών Κατοικιών Νομού Χίου "Ο ΟΜΗΡΟΣ" ζητεί να μην είναι υποχρεωτική η ασφάλιση στο ΤΕΒΕ για τους ιδιοκτήτες μικρών καταλυμάτων.
6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μαστιχοχωρίων Χίου ζητεί τη διαγραφή οφειλομένων χρεών του προς το Δημόσιο.
7) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Επιτροπή Αγώνα Καλαμωτουσιών Χίου ζητεί τη συνέχιση της λειτουργίας των γραφείων ΕΛΤΑ στην Καλαμωτή Χίου.
8) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Υπεραστικό ΚΤΕΛ Χίου ζητεί να του εξοφληθούν οφειλές από τις μεταφορές μαθητών για το έτος 2000.
9) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Κάσου ζητεί την αύξηση των αεροδρομικών δρομολογίων από και προς τη νήσο Κάσο.
10) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Αστυπάλαιας ζητεί την άμεση τοποθέτηση καθηγητών και δασκάλων στα σχολεία της νήσου Αστυπάλαιας.
11) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία το Σωματείο Ορυχείων Σταθμών ΔΕΗ Μεγαλόπολης ζητεί την άμεση λήψη μέτρων υγιεινής και ασφάλειας των εργαζομένων στο ενεργειακό κέντρο.
12) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Πρωτοβουλία Πολιτών για ίδρυση και λειτουργία Πανεπιστημίου Ρούμελης με έδρα τη Λαμία ζητεί την άμεση ίδρυση του εν λόγω Πανεπιστημίου.
13) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Αγροτικός Πιστωτικός Συνεταιρισμός Νέου Μοναστηρίου Φθιώτιδας ζητεί ρύθμιση χρεών των αγροτών της περιοχής του προς την ΑΤΕ.
14) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Παραβόλας Αιτωλ/νίας ζητεί την άμεση δημοπράτηση του αρδευτικού έργου Παραβόλας - Παμφίας.
15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Παραβόλας Αιτωλ/νίας ζητεί την άμεση δημοπράτηση του αρδευτικού έργου Παραβόλας - Παμφίας.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Ζήρου Σητείας ζητεί τη μείωση του πλαφόν κατά την παράδοση της σταφίδας στο Νομό Λασιθίου.
17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αμφιλοχίας Αιτωλ/νίας ζητεί την κατασκευή της παράκαμψης της Αμφιλοχίας ως τμήμα της Ιόνιας Οδού.
18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών Ρουμανίας "Ο ΥΨΗΛΑΝΤΗΣ" ζητεί να παραμείνει το ισχύον καθεστώς αναγνώρισης των πτυχίων για τους φοιτητές που ήδη φοιτούν στην αλλοδαπή.
19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Χριστιανική 'Ενωσις Αγρινίου ζητεί την κατασκευή αντιπυρικών έργων στο δάσος "ΜΑΡΜΕΝΗ" Δήμου Παρακαμπυλίων Αιτωλ/νίας.
20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ε. Σιδηρόπουλος, νευροχειρούργος στο νοσοκομείο Δράμας, ζητεί την επίλυση εργασιακού του προβλήματος.
21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Β. Χαραλαμπίδης, συνταξιούχος ΙΚΑ, ζητεί να του καταβληθεί το επίδομα αναπηρίας.
22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ν. Γεωργιάδης, δάσκαλος, ζητεί την επίλογή του ως υπεύθυνου σχολικών δραστηριοτήτων αγωγής υγείας στη Διεύθυνση Π.Ε. Νομού Δράμας.
23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ζ. Τσακιρίδης, Δ/ντής οφθαλμολογικής κλινικής Γ.Ν. Δράμας, ζητεί να μην καταργηθεί ή συγχωνευθεί η οφθαλμολογική κλινική, αλλά αντίθετα να συνεχίσει αυτόνομα τη λειτουργία της.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 102/27-6-01 ερώτηση δόθηκε με το υπ' αριθμ. 888/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 102/27-6-2001 ερώτηση και ΑΚΕ που κατατέθηκε στη Βουλή από το Βουλευτή κ. Ν. Κακλαμάνη σχετικά με την ύπαρξη πορίσματος των Επιθεωρητών του Υπουργείου Υγείας και Πρόνοιας για την κλινική "ΚΑΣΤΑΛΙΑ" σας πληροφορούμε τα εξής:
Σύμφωνα με τα στοιχεία που τηρούνται στο Υπουργείου μας, σε εκτέλεση της υπ' αριθμ. ΕΜΠ 16/7-11-1994 εντολής της Διεύθυνσης Επιθεώρησης για έλεγχο ναρκωτικών και ψυχοτρόπων ουσιών στη Νευρολογική και Ψυχιατρική Κλινική Ν. ΛΥΜΠΕΡΗΣ ΑΕ, που εκδόθηκε μετά το υπ' αριθμ. πρωτ. ΕΜΠ 850/8/3-11-1994 έγγραφο του Υφυπουργού Υγείας κ. Ν. Φαρμάκη, συντάχθηκε από επιθεωρητές του ΥΥΠ το υπ' αριθμ. ΕΜΠ 7/10-2-1995 πόρισμα, ακριβές αντίγραφο του οποίου επισυνάπτεται.
Η Υφυπουργός
Χ. ΣΠΥΡΑΚΗ"
2. Στην με αριθμό 106/27-6-01 ερώτηση δόθηκε με το υπ' αριθμ. 1767/2-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 106/27-6-2001, που κατέθεσε ο Βουλευτής κ. Λ. Παπανικολάου για τα θέματα της αρμοδιότητάς μας, σας πληροφορούμε τα εξής:
Με το πρόγραμμα των επενδύσεων στις γεωργικές εκμ/σεις που θα τεθεί σε εφαρμογή και σε εκτέλεση του Επιχειρησιακού Προγράμματος (Ε.Π.) "Αγροτική Ανάπτυξη - Ανασυγκρότηση της Υπαίθρου 2000- 2006" προβλέπονται εκτός των άλλων και ενισχύσεις για επενδύσεις στις γεωργικές εκμ/σεις.
Στις ενισχυόμενες επενδύσεις εντάσσονται και τα γεωργικά κτίσματα (ενισχύεται εκτός από το κτίσμα και η οικοδομική άδεια).
Εκτός από τις παραπάνω ενισχύσεις προβλέπονται και ενισχύσεις με βάση το Ν. 2520/97 (είναι ήδη σε ισχύ από το 1997) και είναι οι ακόλουθες:
- Επιδότηση επιτοκίου για αγορά αγροτικών ακινήτων και κατοικίας.
- Ενισχύσεις για την έκδοση οικοδομικών αδειών.
- Απαλλαγές από το ΙΚΑ.
- Φοροαπαλλαγές για τις μεταβιβάσεις ή αφορά αγροτικών ακινήτων κλπ
Όλα τα παραπάνω μέτρα συμβάλλουν όχι μόνο στη μείωση του κόστους στις γεωργικές κατασκευές, αλλά και στη μείωση του κόστους παραγωγής, στη βελτίωση των συνθηκών διαβίωσης των αγροτών και των οικογενειών τους, στη βελτίωση των αγροτικών εισοδημάτων κλπ. Για τη μείωση του Φ.Π.Α. στη αγορά αγροτικών μηχανημάτων, το Υπουργεί Γεωργίας έχει ζητήσει να μειωθεί στο ύψος του 8-12%. Το θέμα όμως αντιμετωπίζεται στο πλαίσιο της γενικότερης οικονομικής πολιτικής της χώρας από τα Υπουργεία Εθνικής Οικονομίας και Οικονομικών.
Σε ό,τι αφορά την χρηματοδότηση και κατασκευή αρδευτικών έργων στο Ν. Μεσσηνίας αναφέρονται τα εξής:
Στα πλαίσια του Προγράμματος Μελετών του Προγράμματος Δημοσίων Επενδύσεων (ΣΑΜ 081) είναι εγγεγραμμένη και εκπονείται η Μελέτη με ΚΑ 948131 και τίτλο "Μελ. Ταμιευτηρίων Πυλίας Τριφυλίας" με προϋπολογισμό 260 εκατ. δρχ.
Στην αναγνωριστική μελέτη εντοπίσθηκαν θέσεις με δυνατότητα κατασκευής φραγμάτων και λιμνοδεξαμενών. Με την 711/772/27-1-99 Απόφαση Υπουργού Γεωργίας, αποφασίσθηκε η προοδευτική ανάθεση των οριστικών τεχνικών μελετών, εφόσον βέβαια οι οικονομικές δυνατότητες του Π.Δ.Ε. το επιτρέπουν.
Για το φράγμα Λαγκούβαρδου έχουν εγκριθεί τα Τοπογραφικά, έχει ολοκληρωθεί η γεωλογική μελέτη και εκπονείται η Γεωτεχνική και στα πλαίσια του εγκεκριμένου προϋπολογισμού θα εκπονηθεί η Οριστική Υδραυλική μελέτη.
Για το φράγμα Μαναγιώτικου εκπονούνται οι συμπληρωματικές μελέτες Τοπογραφίας και Εδαφοτεχνικών εργασιών και ερευνών από την Νομαρχιακή Αυτοδιοίκηση Μεσσηνίας με πιστώσεις της. Η προμελέτη και η οριστική τεχνική μελέτη θα εκπονηθούν όταν οι οικονομικές δυνατότητες της ΣΑΜ 081 το επιτρέψουν.
Στα πλαίσια του Προγράμματος Έργων του Π.Δ.Ε. (ΣΑΕ 081) είναι ενταγμένο το έργο με ΚΑ 9581511 και με τίτλο "Βασικές ισοπεδώσεις αρδευτικού έργου Δωρίου Μεσσηνίας".
Το Υπ. Γεωργίας στα πλαίσια διαχείρισης υδατικών πόρων και δράσης κατά της ερημοποίησης, έχει καταρτίσει μελλοντικό εκπονηθέν Πρόγραμμα το οποί θα έχει διάφορες πηγές χρηματοδότησης (ΙΙΙ ΚΠΣ, Δημόσιες Επενδύσεις, ίδιοι Πόροι κλπ.) και η προώθηση των έργων θα γίνεται με βάση την εξασφάλιση των οικονομικών πόρων. Το Πρόγραμμα εξακολουθεί να συμπληρώνεται με βάση τις προτάσεις τω αρμοδίων Φορέων. Για το Νόμο Μεσσηνίας έχουν υποβληθεί στα πλαίσια του Προγράμματος οι κάτωθι προτάσεις:
- Φράγμα και δίκτυα Λαγκούβαρδου.
- Μελέτη - Κατασκευή φράγματος Μιναγιώτικου.
- Μελέτη -Κατασκευή φράγματος Φιλιατρινού.
- Υδρογεωλογική έρευνα και έργα εμπλουτισμού Δυτικής Τριφυλίας.
- Μελέτη αξιοποίησης Καρστικών παράκτιων περιοχών Μεσσηνιακής και Λακωνικής Μάνης.
- Εκσυγχρονισμός παλαιών αρδευτικών δικτύων Α' και Β' Ζώνης Παμίσου.
Η Ομάδα Ιεράρχησης Έργων στο Γ' Κ.Π.Σ. και στο Εθνικό Πρόγραμμα Δεκαετίας του Υπ. Γεωργίας, έχει προτείνει την ανακαίνιση και εκσυγχρονισμό για ένταξη στο Εθνικό Πρόγραμμα Δεκαετίας των παλαιών αρδευτικών δικτύων Α΄ και Β' Ζώνης Παμίσου Ν. Μεσσηνίας.
Για τη βελτίωση του αγροτικού οδικού δικτύου καθώς και για την απαλλαγή και μείωση του φόρου κληρονομιάς, δωρεάς, γονικής παροχής και μεταβίβασης αγροτικής γης σε αγρότες, αρμόδια να απαντήσουν είναι το Υπ. Εσωτερικών Δ.Δ. και Αποκ/σης και Οικονομικών αντίστοιχα, προς τα οποία κοινοποιείται το παρόν έγγραφό μας με αντίγραφο της ερώτησης.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 119/27-6-01 ερώτηση δόθηκε με το υπ' αριθμ. 897/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 119/27-6-2001 ερώτηση που κατατέθηκε στη Βουλή από το Βουλευτή κ. Σπ. Σπηλιόπουλο σχετικά με προβλήματα στο Νοσοκομείο Νοσημάτων Θώρακος Πατρών σας πληροφορούμε τα εξής:
Στις προτεραιότητες του Υπουργείου Υγείας και Πρόνοιας είναι η αναμόρφωση των υπηρεσιών παροχής υγείας η οποία θα γίνει μέσα από τον νέο υγειονομικό χάρτη με την ανακατανομή, τη μεταφορά και την κατάργηση τμημάτων, προκειμένου να αντιμετωπισθούν οι πραγματικές ανάγκες ανάπτυξης υπηρεσιών υγείας.
Κατόπιν τούτου και μέχρι να εφαρμοσθούν οι διατάξεις του Ν. 2889/01 σας γνωρίζουμε ότι δεν προωθείται από το Υπουργείο μας θέμα κατάργησης, συγχώνευσης ή μεταφοράς του εν λόγω Νοσοκομείου.
Σχετικά με την έλλειψη ιατρικού και λοιπού προσωπικού, με την αρ. πρωτ. Υ10β/32926/19-4-01 Απόφαση με θέμα "Έγκριση προκήρυξης πλήρωσης θέσεων τακτικού προσωπικού στα Νοσηλευτικά Ιδρύματα και Κέντρα Υγείας και Περιφέρειας Δυτικής Ελλάδας" εγκρίθηκε η προκήρυξη πλήρωσης θέσεων τακτικού προσωπικού, κατά κλάδο και ειδικότητα, μεταξύ άλλων, για το ΝΟΣΟΚΟΜΕΙΟ ΝΟΣΗΜ. ΘΩΡΑΚΟΣ Ν.Δ. ΕΛΛΑΔΟΣ "Ο ΑΓΙΟΣ ΑΝΔΡΕΑΣ" ως εξής:
- Μία (1) θέση του κλάδου ΠΕ Νοσηλευτών -τριών.
- Μία (1) θέση του κλάδου ΤΕ Νοσηλευτών -τριών.
- Τρείς (3) θέσεις του κλάδου ΔΕ Αδελφών Νοσοκόμων.
- Δύο (2) θέσεις του κλάδου ΥΕ Βοηθητικού Υγειονομικού Προσωπικού από τις οποίες: η μία (1) θέση με ειδικότητα Νοσοκόμων και η μία (1) θέση με ειδικότητα Μεταφορέων Ασθενών.
Η Υφυπουργός
Χ. ΣΠΥΡΑΚΗ"
4. Στην με αριθμό 133/27-6-2001 ερώτηση-ΑΚΕ 11 δόθηκε με το υπ' αριθμ. 1774/30-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση-ΑΚΕ 133/11/27-6-2001 που κατέθεσε ο Βουλευτής κ. Η.Δ. Καλλιώρας, σας πληροφορούμε τα εξής:
Οι τίτλοι, οι οποίοι απωλέσθηκαν στην ΑΓΡΟΤΙΚΗ ΑΧΕ αντικαταστάθηκαν με όλους ισόποσους τίτλους, οι οποίοι αγοράσθηκαν από την εταιρεία.
Το συνολικό κόστος αντικατάστασης των αγορασθέντων τίτλων ανήλθε στο ποσό των 530 εκατ. δραχμών.
Οι τίτλοι ήταν ασφαλισμένοι σε ασφαλιστική εταιρεία και με βάση τη συγκεκριμένη ασφάλιση η ΑΓΡΟΤΙΚΗ ΑΧΕ έλαβε ως αποζημίωση το ποσό των 251.411.200 δραχμών.
Το ποσό των 160 εκατ. δρχ. αφορά απαίτηση της εταιρείας από τους υπεύθυνους πρώην υπαλλήλους της εταιρείας και είναι απαιτητό από αυτούς.
Από τον Μάιο του 2000, όλοι οι φυσικοί τίτλοι είναι άυλοι και δεν υπάρχει πλέον κίνδυνος να απολεσθεί κάποιος τίτλος.
Περαιτέρω έχει ενδυναμωθεί η Διεύθυνση Εσωτερικού Ελέγχου της Εταιρείας με έμπειρο στελεχιακό δυναμικό, έχουν θεσπισθεί νέοι, αυστηρότεροι κανόνες εσωτερικού ελέγχου, έχει τεθεί σε εφαρμογή νέος εσωτερικός κανονισμός και νέο οργανόγραμμα της εταιρείας και, τέλος, έχουν τοποθετηθεί έμπειρα στελέχη στις πλέον σημαντικές και υπεύθυνες θέσεις της Εταιρείας.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 137/27-6-2001 ερώτηση δόθηκε με το υπ' αριθμ. 904/7-8-2001 έγγραφο από την Υφυπουργό Υγείας και Πρόνοιας η ακόλουθη απάντηση: 
"Απαντώντας στην με αριθμό 137/27-6-2001 ερώτηση που κατατέθηκε στη Βουλή από τον Βουλευτή κ. Β. Παππά σχετικά με την καταβολή της δαπάνης αποζημίωσης των μελών των Υγειονομικών Επιτροπών στο Νομό Χαλκιδικής, σας γνωρίζουμε ότι:
Σύμφωνα με την παρ. 3 του άρθρου 166 του ν. 2683/99 "Κύρωση του κώδικα κατάστασης Δημοσίων Πολιτικών Διοικητικών Υπαλλήλων και Υπαλλήλων ΝΠΔΔ και άλλες διατάξεις" (ΦΕΚ 19/τ.Α/9-2-1999) ο ορισμός των μελών των πρωτοβάθμιων και δευτεροβάθμιων Υγειονομικών Επιτροπών γίνεται τον Ιανουάριο κάθε δεύτερου έτους, με απόφαση του οικείου οργάνου, Με την ίδια απόφαση ορίζεται και ο γραμματέας από τους υπαλλήλους που υπηρετούν στην έδρα των Υγειονομικών Επιτροπών και η αποζημίωση των μελών και του γραμματέα.
Από τα προαναφερόμενα και με δεδομένο ότι η εποπτεία επί των Γενικών Γραμματέων Περιφέρειας ανήκει στο Υπουργείο Εσωτερικών, Δημόσιας Διοίκησης και Αποκέντρωσης, θεωρούμε ότι δεν υπάρχει συναρμοδιότητα του Υπουργού Υγείας και Πρόνοιας στην έκδοση κοινής υπουργικής απόφασης, με περιεχόμενο καθορισμό αποζημίωσης των μελών πρωτοβάθμιων και δευτεροβάθμιων Υγειονομικών Επιτροπών.
Η Υφυπουργός
Χ. ΣΠΥΡΑΚΗ"
5. Στην με αριθμό 167/28-6-2001 ερώτηση δόθηκε με το υπ' αριθμ. 910/7-8-2001 έγγραφο από την Υφυπουργό Υγείας και Πρόνοιας η ακόλουθη απάντηση: 
"Απαντώντας στην με αριθμό 167/28-6-2001 ερώτηση που κατατέθηκε στη Βουλή από τον Βουλευτή κ. Β. Μιχαλολιάκο σχετικά με προσλήψεις Νοσηλευτών για τη βελτίωση των παρεχόμενων υπηρεσιών στις Μονάδες Εντατικής Θεραπείας σας πληροφορούμε τα εξής:
Μετά την ΔΙΠΠ/Φ. εγκρ. 8/37/17728/25-10-2000 Απόφαση της Επιτροπής του άρθρου 2, παρ. 1 της ΠΥΣ 55/98, με την οποία εγκρίθηκε η πλήρωση μεταξύ άλλων 3.100 θέσεων τακτικού νοσηλευτικού προσωπικού για τα Νοσοκομεία και τα Κ.Υ. της χώρας, εκδόθηκαν οι Υπουργικές Αποφάσεις έγκρισης προκήρυξης των θέσεων από τις Περιφέρειες. Οι προκηρύξεις εκδόθηκαν όπως παρακάτω:
- Περιφ. Αττικής ΦΕΚ 179/τ.ΑΣΕΠ/8-6-2001 υποβολή αιτήσεων 25/6-17/7/01
- Περιφ. Κεντρ. Μακεδονίας ΦΕΚ 182/τ.ΑΣΕΠ/12-6-2001 υποβολή αιτήσεων 4/7-23/7/01
- Περιφ. Δυτ. Μακεδονίας ΦΕΚ 192/τ.ΑΣΕΠ/14-6-2001 υποβολή αιτήσεων 6/7-25/7/01
- Περιφ. Θεσσαλίας ΦΕΚ 161/τ.ΑΣΕΠ/29-5-2001 υποβολή αιτήσεων 14/6-6/7/01
- Περιφ. Ηπείρου ΦΕΚ 180/τ.ΑΣΕΠ/12-6-2001 υποβολή αιτήσεων 28/6-17/7/01
- Περιφ. Β. Αιγαίου ΦΕΚ 119/τ.ΑΣΕΠ/4-5-2001 υποβολή αιτήσεων 22/5-11/6/01
- Περιφ. Ν. Αιγαίου ΦΕΚ 151/τ.ΑΣΕΠ/25-5-2001 υποβολή αιτήσεων 13/6-2/7/01
- Περιφ. Κρήτης ΦΕΚ 232/τ.ΑΣΕΠ/29-6-2001 υποβολή αιτήσεων 20/6-8/7/01
- Περιφ. Ιονίων Νήσων ΦΕΚ 33/τ.ΑΣΕΠ/5-2-2001 υποβολή αιτήσεων 15/3-3/4/01
Για τις Περιφέρειες Στερεάς Ελλάδας, Δυτικής Ελλάδας και Πελοποννήσου έχει σταλεί η προκήρυξη για δημοσίευση στο ΦΕΚ.
Για την Περιφέρεια Ανατ. Μακεδονίας - Θράκης επεστράφη το σχέδιο προκήρυξης από το ΑΣΕΠ στην Περιφέρεια για να σταλεί για δημοσίευση.
Η υποβολή των αιτήσεων κατ' εφαρμογή των διατάξεων του ν. 2839/2000 γίνεται χωρίς δικαιολογητικά, τα οποία θα ελεγχθούν κατά το στάδιο διορισμού από τους φορείς, προκειμένου να συντομευτεί η διαδικασία πλήρωσης των θέσεων.
Η Υφυπουργός
Χ. ΣΠΥΡΑΚΗ"
7. Στις με αριθμό 185/29-6-01, 244/3-7-01, 266/4-7-01 ερωτήσεις δόθηκε με το υπ' αριθμ. 886/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 185/29-6-01, 244/3-7-01, 266/4-7-01 ερωτήσεις, που κατατέθηκαν στη Βουλή από τους Βουλευτές κυρίους Σωτήρη Χατζηγάκη, Παναγιώτη Μελά και Ιωάννη Χωματά αναφορικά με την ανάπτυξη της Πρωτοβάθμιας Φροντίδας Υγείας και την απεργία των γιατρών του ΙΚΑ, σας πληροφορούμε τα εξής:
Η κυβέρνηση έχει δεσμευθεί προς τους πολίτες να σχεδιάσει και να υλοποιήσει ένα ενιαίο σύστημα πρωτοβάθμιας φροντίδας το οποίο θα λειτουργεί με αποτελεσματικό και σύγχρονο τρόπο προς όφελός τους. 
Προς αυτήν τη κατεύθυνση οι πολιτικές ηγεσίες των δύο Υπουργείων (Εργασίας και Υγείας) συνεργάζονται και το κοινό αποτέλεσμα αυτής της συνεργασίας θα τεθεί υπόψη των εμπλεκομένων φορέων. Αυτή είναι δημόσια δέσμευση μας. 
Οι εργασιακές σχέσεις των γιατρών του Ι.Κ.Α. θα αντιμετωπιστούν μέσα στο πλαίσιο της συγκρότησης του συστήματος της δημόσιας πρωτοβάθμιας φροντίδας, μετά από εξαντλητικό και ουσιαστικό διάλογο μαζί τους με στόχο την καθολική αξιοποίησή τους μέσα στο νέο σύστημα.
Η Υφυπουργός
Χ. ΣΠΥΡΑΚΗ"
8. Στην με αριθμό 192/29-6-01 ερώτηση δόθηκε με το υπ' αριθμ. 879/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 192129-06-01 ερώτηση που κατατέθηκε στη Βουλή από τον Βουλευτή κ. Σωτήρη Χατζηγάκη αναφορικά με ελλείψεις Ιατρικού Προσωπικού στο Νοσοκομείο Τρικάλων, σας πληροφορούμε τα εξής: 
Το Υπουργείο μας έχει τη δυνατότητα να προκηρύσσει θέσεις που μένουν κενές για οποιονδήποτε λόγο το προηγούμενο και τρέχον έτος (ν. 2889/01). 
Η κατανομή αυτών των θέσεων γίνεται ανάλογα με τις ανάγκες που υπάρχουν κατά Νοσοκομεία - Κ.Υ. Με την υπ' αριθ. 3512000 Π.Υ.Σ. δόθηκε η έγκριση για προκήρυξη Επιμ. Β΄ Γαστρεντ/γίας και Επιμ. Α΄ Ψυχιατρικής στο Νοσοκομείο. Δόθηκε επίσης από το Υπουργείο μας και μία θέση Επιμ. Β΄ Αναισθησιολογίας η οποία έμεινε κενή κατά το τελευταίο Χρονικό διάστημα.
Η Υφυπουργός
Χ. ΣΠΥΡΑΚΗ"
9. Στην με αριθμό 197/29-6-01 ερώτηση δόθηκε με το υπ' αριθμ. 13551/3-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 197/29-6-01 που κατατέθηκε στη Βουλή από τον Βουλευτή κ. Ε. Μπασιάκο, σας πληροφορούμε ότι, οι διακοπές ηλεκτροδότησης των αρδευτικών εγκαταστάσεων οφείλονται στην ανάγκη αποφυγής του κινδύνου καταπόνησης των δικτύων και των εγκαταστάσεων παραγωγής με ενδεχόμενα προβλήματα στην ηλεκτροδότηση λόγω της υπερβολικής και απρόβλεπτης ζήτησης ηλεκτρικής ενέργειας κατά τους θερινούς μήνες στις ώρες αιχμής. Εξάλλου, η αποφυγή κατανάλωσης στις ώρες αυτές αποτελεί περιοριστικό όρο της χορήγησης του Μειωμένου Αγροτικού Τιμολογίου σύμφωνα με την ΚΥΑ 142196/87, που ρυθμίζει τα σχετικά θέματα. Επιπρόσθετα σας διαβιβάζουμε συνημμένα, και το υπ'αριθ. Γ.ΔΝΣ/2686/23.7.01 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 194/29-6-01 ερώτηση δόθηκε με το υπ' αριθμ. 1786/87-8-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 194/29-6-2001 που κατέθεσε ο Βουλευτής κ. Σ. Μ. Χατζηγάκης σας πληροφορούμε τα εξής: 
Όσον αφορά το γενικό πλαίσιο των διαπραγματεύσεων για την αναθεώρηση της Κ.Ο.Α βάμβακος, σημειώνεται ότι λαμβάνοντας υπ. όψη την ολοένα και .αυστηρότερη δημοσιονομική πολιτική της Ευρωπαϊκής Ένωσης για όλα .τα αγροτικά προϊόντα. η επιτευχθείσα διατήρηση του συστήματος των ελλειμματικών, πληρωμών (δηλαδή η χορήγηση ενισχύσεως που προκύπτει ως διαφορά μεταξύ της θεσμικής τιμής στόχου και της διεθνούς τιμής) αποτελεί σαφώς θετικό στοιχείο για το προϊόν του βαμβακιού, κατά γενική ομολογία όλων των ασχολουμένων με τον τομέα. 
Επίσης στο τελευταίο Συμβούλιο Υπουργών Γεωργίας δεν έγινε δεκτή η πρόταση της Επιτροπής για αύξηση του συντελεστή υπολογισμού της συνυπευθυνότητας από 0,5 σήμερα .σε 0,6 ανεξαρτήτως ύψους παραγωγής.
Αντ΄ αυτής μετά από σκληρές διαπραγματεύσεις, υιοθετήθηκε συμβιβαστική πρόταση σύμφωνα με την οποία για ύψος κοινοτικής παραγωγής μέχρι 1.500.000 τόνους (1.138.000 τόνοι για την Ελλάδα και 362.000 τόνοι για την Ισπανία) θα εφαρμόζεται συντελεστής μείωσης της ενίσχυσης 0,5% για κάθε 1% υπέρβασης της παραγωγής. 
Πέραν του ορίου αυτού; για κάθε επιπλέον ποσότητα Κοινοτικής παραγωγής 20.000 τόνων (που κατανέμονται σε 15.170 τόνους για την χώρα μας και 4.830 τόνους για την Ισπανία) ο συντελεστής αυξάνεται κατά 0,02%.
Παράλληλα υιοθετήθηκαν και μια σειρά μέτρων περιορισμού των καλλιεργούμενων εκτάσεων με κύριο στόχο τον περιορισμό της περιβαλλοντικής επιβάρυνσης. 
Με βάση τα παραπάνω, για να διατηρηθεί ο συντελεστής υπολογισμού συνυπευθυνότητας σε χαμηλά επίπεδα, ευνοϊκότερα από την αρχική πρόταση της Επιτροπής, θα πρέπει το ύψος της παραγωγής της χώρας μας να συγκρατηθεί κάτω από το επίπεδο των 1 .200.000 τόνων περίπου.
Εξάλλου,. το ύψος αυτό της παραγωγής έχει γίνει αποδεκτό, από τους ενδιαφερόμενους φορείς της παραγωγής και εκκόκκισης, και θα πρέπει να αποτελέσει σταθερό στόχο μιας Διεπαγγελματικής Συμφωνίας όλων των εμπλεκομένων φορέων λαμβάνοντας υπόψη την ανάγκη περιορισμού των κινδύνων περιβαλλοντικής επιβάρυνσης ενόψει μάλιστα και της στενότητας των διατιθεμένων, υδατικών πόρων της χώρας μας. 
Προς την κατεύθυνση αυτή στοχεύουν και τα ήδη ληφθέντα, κατά τις δύο τελευταίες εμπορικές περιόδους, διοικητικά μέτρα στήριξης της βαμβακοκαλλιέργειας και ειδικότερα κατά την εμπορική περίοδο 2001/02, με εφαρμογή αμειψισποράς σε ποσοστό 5% επί του μέσου όρου της έκτασης της πενταετίας 1995-99, που έγιναν με κύριο κριτήριο τη μείωση της περιβαλλοντικής επιβάρυνσης (που προέρχεται από προβλήματα όπως η μονοκαλλιέργεια βάμβακος, η εξάντληση των υδατικών πόρων, η σοβαρή νιτρορύπανση, η διάβρωση των εδαφών κ.α.). Παράλληλα, τα μέτρα αυτά εξυπηρετούν τον έμμεσο στόχο για συγκράτηση της παραγωγής σε ύψος που να εξασφαλίζει ικανοποιητικό εισόδημα στους βαμβακοπαραγωγούς. 
Τέλος σύμφωνα με το Πρωτόκολλο 4 "περί του βάμβακος" παράγραφος 6, όπως τροποποιήθηκε με τον καν. 1050/2001, το Συμβούλιο, μετά από πρόταση της επιτροπής και διαβουλεύσεις με το Ευρ. Κοινοβούλιο, αποφασίζει για τις αναγκαίες προσαρμογές του καθεστώτος και θεσπίζει τους αναγκαίους βασικούς κανόνες για την εφαρμογή των διατάξεων που προβλέπονται στο ως άνω Πρωτόκολλο. Με την παραπάνω ρύθμιση δίδεται η δυνατότητα στο κάθε κράτος - μέλος να ζητήσει από την Επιτροπή την τροποποίηση του καθεστώτος όπως αυτό επιθυμεί και εφόσον φυσικά κρίνει ότι οι συνθήκες είναι ευνοϊκές για μια τέτοια ενέργεια.
Ο Υφυπουργός
Ε. ΑΡΓΥΡΗΣ"
11. Στις με αριθμό 203/29-6-01, 258/4-7-01 ερωτήσεις δόθηκε με το υπ΄ αριθμ. 870/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 203/29-6-01 και 258/4-7-01 ερωτήσεις που κατατέθηκαν στη Βουλή από τους Βουλευτές κυρίους Γεώργιο Καλό και Παν. Μελά αναφορικά με ελλείψεις νοσηλευτικού προσωπικού στο Τζάνειο Νοσοκομείο Πειραιά, σας πληροφορούμε τα εξής:
Με την Αρ. πρωτ. Υ10β/38590/30-3-01. Απόφαση με ΘΕΜΑ: "΄Εγριση προκήρυξης πλήρωσης θέσεων τακτικού προσωπικού στα Νοσηλευτικά Ιδρύματα Κέντρα Υγείας και Π.Π. Ιατρείο της Περιφέρειας Αττικής", εγκρίθηκε η προκήρυξη πλήρωσης θέσεων τακτικού προσωπικού, κατά κλάδο και ειδικότητα, μεταξύ άλλων για το ΠΕΡΙΦ. ΓΕΝ. ΝΟΣΟΚΟΜΕΙΟ ΠΕΙΡΑΙΑ "ΤΖΑΝΕΙΟ" ως εξής:
Τρεις (3) θέσεις του κλάδου ΠΕ Νοσηλευτικής και σε περίπτωση έλλειψης υποψηφίων του κλάδου αυτού, τρεις (3) θέσεις του κλάδου ΤΕ Νοσηλευτικής.
Σαράντα έξι (46) θέσεις του κλάδου ΤΕ Νοσηλευτικής, και σε περίπτωση έλλεψης υποψηφίων του κλάδου αυτού, σαράντα έξι (46) θέσεις του κλάδου ΔΕ Νοσηλευτικής.
Δέκα (10) θέσεις του κλάδου ΔΕ Νοσηλευτικής.
Δέκα οκτώ (18) θέσεις του κλάδου ΥΕ Βοηθητικού Υγειονομικού Προσωπικού, από τις οποίες εννέα (9) θέσεις με ειδικότητα Μεταφορέων Ασθενών και εννέα (9) θέσεις με ειδικότητα Βοηθών Θαλάμου.
Η Υφυπουργός
ΧΡΙΣΤΙΝΑ ΣΠΥΡΑΚΗ"
12. Στην με αριθμό 206/29-6-01 ερώτηση δόθηκε με το υπ΄ αριθμό 887/7-8-01 έγγραφο από την Υφυπουργό Υγείας Πρόνοιας η ακόλουθη απάντηση:
"Απαντώντας στη με αριθμό 206/29-0-6-01 ερώτηση που κατατέθηκε στη Βουλή από τον Βουλευτή κ. Γεώργιο Αμπατζόλγου αναφορικά με τη δημιουργία κλινικών στα Δημόσια Νοσοκομεία για την αντιμετώπιση ατόμων με προβλήματα κρανιοπροσωπικά, σας πληροφορούμε τα εξής:
Δεν έχει αναπτυχθεί και δεν προβλέπεται ειδικός τρόπος ψυχολογικής αντιμετώπισης των συγκεκριμένων περιπτώσεων.
Επειδή όμως και πολλές άλλες κατηγορίες ασθενών π.χ. καρκινοπαθών νεφροπαθών κλπ χρειάζονται ειδική ψυχολογική υποστήριξη στη χώρα μας προβλέπεται να αναπτυχθούν και να παρέχονται όλο και περισσότερες υπηρεσίες ψυχικής υγείας από τα ψυχιατρικά τμήματα των Γενικών Νοσοκομείων αλλά και από τα Κέντρα Ψυχικής Υγείας σύμφωνα με τον στρατηγικό σχεδιασμό των επόμενων χρόνων για την ψυχική υγεία.
Σύμφωνα με τις κείμενες διατάξεις οι υπάλληλοι, στις δαπάνες νοσοκομειακής περίθαλψης των παιδιών τους, συμμετέχουν με ποσοστό 10% όταν νοσηλεύονται σε κρατικά νοσοκομεία και 30% όταν νοσηλεύονται σε ιδιωτικές κλινικές.
Επίσης το Δημόσιο καταβάλλει δαπάνες για συνεδρίες ψυχοθεραπειών, λογοθεραπειών κλπ. Βάσει που πίνακα τιμών ιατρικών πράξεων όπως καθορίζεται από τις εκάστοτε ισχύουσες διατάξεις.
Η Υφυπουργός
ΧΡΙΣΤΙΝΑ ΣΠΥΡΑΚΗ"
13. Στην με αριθμό 207/29-6-01 ερώτηση δόθηκε με το υπ΄ αριθμό 875/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 207/29-6-01 ερώτηση που κατατέθηκε στη Βουλή από τον Βουλευτή κ. Γιώργο Αμπατζόγλου αναφορικά με ελλείψεις προσωπικού στο Περιφερειακό Παναρκαδικό Νοσοκομείο Τρίπολης, σας πληροφορούμε τα εξής:
Με την αρ. πρωτ. Υ10β/32996/11-4-01 απόφαση με ΘΕΜΑ: "΄Εγκριση προκήρυξης πλήρωσης θέσεων τακτικού προσωπικού στα Νοσηλευτικά Ιδρύματα, Κέντρα Υγείας και Π.Π. Ιατρεία της Περιφέρειας Πελοποννήσου", εγκρίθηκε η προκήρυξη πλήρωσης θέσεων τακτικού προσωπικού, κατά κλάδο και ειδικότητα, μεταξύ άλλων για ΠΕΡ. ΓΕΝ. ΠΑΝΑΡΚΑΔΙΚΟ ΝΟΣΟΚΟΜΕΙΟ ΤΡΙΠΟΛΗΣ "Η ΕΥΑΓΓΕΛΙΣΤΡΙΑ"
Δώδεκα (12) θέσεις του κλάδου ΤΕ Νοσηλευτών - τριών.
Μία (1) θέση του κλάδου ΤΕ Ραδιολογίας - Ακτινολογίας.
Δύο (2) θέσεις του κλάδου ΤΕ Ιατρικών Εργαστηρίων (Τεχνολόγων).
Με την αριθ. πρωτ. Υ10β/19816/11-6-01 απόφαση ζητήθηκε από το ΑΣΕΠ η προκήρυξη πλήρωσης θέσεων τακτικού προσωπικού μεταξύ άλλων και για το ΠΕΡΙΦ. ΓΕΝ. ΠΑΡΑΡΚΑΔΙΚΟ ΝΟΣΟΚΟΜΕΙΟ ΤΡΙΠΟΛΗΣ "Η ΕΥΑΓΓΕΛΙΣΤΡΙΑ" ως εξής:
Μία (1) θέση του κλάδου ΠΕ Διοικητικού - Λογιστικού.
Μία (1) θέση του κλάδου ΤΕ Διοίκησης Νοσοκομείων.
Μία (1) θέση του κλάδου ΤΕ Λογιστικής.
Μία (1) θέση του κλάδου ΔΕ Προσωπικού Η/Υ.
Μία (1) θέση του κλάδου ΔΕ Τεχνικού, με ειδικότητα Ηλετροτεχνιτών.
΄Οσον αφορά το ιατρικό προσωπικό το Υπουργείο μας προκηρύσσει θέσεις που μένουν κενές για οποιονδήποτε λόγο το προηγούμενο και το τρέχον έτος ν. 2889/01. Με την αριθμ. 35/2000 ΠΥΣ δόθηκε η έγκριση για προκήρυξη των κάτωθι θέσεων: Επιμ. Β και Α Παιδιατρικής, Δύο θέσεις Επιμ. Β Ψυχιατρικής, Επιμ. Β οφθαλμολογίας και Δ/ντη Καρδιολογίας.
Η Υφυπουργός
ΧΡΙΣΤΙΝΑ ΣΠΥΡΑΚΗ"
14. Στην με αριθμό 221/3-7-01 ερώτηση δόθηκε με το υπ' αριθμ. 29192/31-7-01 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 221/3-7-01 του Βουλευτή κ. Ελ. Παπαγεωργακόπουλου και στα πλαίσια των αρμοδιοτήτων μας, σας πληροφορούμε ότι για την αποκατάσταση των ζημιών του οδικού δικτύου στον 'Αγιο Ταξιάρχη και στην παραλία Γιάλτρων, ήδη έχουν ανατεθεί εργολαβίες από πιστώσεις του τεχνικού προγράμματος των ΚΑΠ της Νομαρχιακής Αυτοδιοίκησης Εύβοιας, προϋπολογισμού 7 εκατ. δρχ. για το τμήμα Αγ. Ταξιάρχης - Γιάλτρα και 30 εκατ. δρχ. για την παραλία Γιάλτρων και έχει ξεκινήσει η διαδικασία υλοποίησής τους.
Για την ένταξη της επαρχιακής οδού "Αγ. Νικόλαος Αιδηψού - Παράκαμψη Γιάλτρων - Αγ. Γεώργιος Λιχάδας" στο Γ' ΚΠΣ, αρμόδιο να απαντήσει είναι το συνερωτώμενο Υπουργείο Εθνικής Οικονομίας.
Ο Υφυπουργός
Κ. ΚΑΪΣΕΡΛΗΣ"
15. Στην με αριθμό 243/3-7-01 ερώτηση δόθηκε με το υπ' αριθμ. 876/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 243/3-7-01 που κατατέθηκε στη Βουλή από το Βουλευτή κ. Αλ. Χρυσανθακόπουλο, αναφορικά με τις άδειες λειτουργίας των Ιδιωτικών Κλινικών, σας πληροφορούμε για τα θέματα της αρμοδιότητάς μας τα εξής:
Σύμφωνα με το ΠΔ 235/00 (ΦΕΚ 199/Α/00) έχουν ορισθεί προθεσμίες για την προσαρμογή των ιδιωτικών κλινικών καθώς και ο τρόπος ελέγχου και οι ρήτρες στην περίπτωση μη προσαρμογής τους (ανακλήσεις αδειών ίδρυσης και λειτουργίας, επιβολή προστίμων κ.λπ.) Με το νόμο 2920 ΦΕΚ 131/Α/2001 παρατείνεται μέχρι 14-9-01 η εξάμηνη προθεσμία προσαρμογής του προσωπικού των Ιδιωτικών Κλινικών που προβλέπεται από τις διατάξεις προσαρμογής του προαναφερόμενου διατάγματος.
Επίσης από το Υπουργείο μας, έχουν εκδοθεί εγκύκλιοι με οδηγίες προς τις αρμόδιες για την εφαρμογή του νόμου υπηρεσίες προκειμένου να τηρηθούν πιστά οι διατάξεις του.
Η Υφυπουργός
Χ. ΣΠΥΡΑΚΗ"
16. Στην με αριθμό 263/4-7-01 ερώτηση δόθηκε με το υπ' αριθμ. 866/7-8-01 έγγραφο από την Υφυπουργό Υγείας η ακόλουθη απάντηση:
"Απαντώντας στην ερώτηση 263/4-7-01 που κατατέθηκε στη Βουλή από το Βουλευτή κ. Η. Καλλιώρα, σχετικά με προβλήματα λειτουργίας στο Παθολογοανατομίας, του Νοσοκομείου Νοσημάτων Θώρακος "ΣΩΤΗΡΙΑ", σας πληροφορούμε τα εξής:
Το κτίριο το οποίο στεγάζεται το Παθολογοανατομικό Τμήμα του Νοσοκομείου είναι κατασκευής 1970, συντηρείται επαρκώς και δεν είναι ετοιμόρροπο.
Το δίκτυο σωληνώσων (Ύδρευση - Αποχέτευση) δεν είναι εγκαταλελειμμένο. Υπάρχει καθημερινός έλεγχος - συντήρηση και άμεση αποκατάσταση σε οποιαδήποτε βλάβη παρουσιαστεί. 
Ο κλιματισμός των χώρων επιτυγχάνεται με τοπικές κλιματιστικές μονάδες σε 4 κύριους χώρους και οι οποίες λειτουργούν με επάρκεια. 
Ο ιατρικός εξοπλισμός δεν είναι τελευταίας τεχνολογίας αλλά παραμένει επαρκής και αξιόπιστος. Ανάλογα με τα υποβαλλόμενα αιτήματα από το Νοσοκομείο, το Υπουργείο μας αντιμετωπίζει τη σταδιακή αντικατάστασή του (τελευταία το Τμήμα εξοπλίστηκε με 3 απαγωγούς εστίες). 
Αναφορικά με την πρόσληψη ιατρικού προσωπικού σας γνωρίζουμε ότι το Υπουργείο Υγείας και Πρόνοιας έχει τη δυνατότητα να προκηρύσσει θέσεις που μένουν κενές, για οποιονδήποτε λόγο το προηγούμενο και τρέχον έτος (ν. 2889/01). 
Επίσης με την υπ' αριθμ. 35/2000 ΠΥΣ δόθηκε η έγκριση για προκήρυξη θέσης Δ/ντή Παθολογοανατομίας και Δ/ντή Μικροβιολογίας. Δόθηκαν επίσης και μια θέση Επιμ. Β' ΜΕΘ, Επιμ. Β' Μικροβιολογίας και Επιμ. Β' Χειρουργικής Θώρακος. 
Τέλος, με την αρ. πρωτ. Υ10β/38590/00 απόφαση με θέμα: "Εγκριση προκήρυξης πλήρωσης θέσεων τακτικού προσωπικού στα Νοσηλευτικά Ιδρύματα, Κέντρα Υγείας και Κέντρα Ψυχικής Υγείας της Περιφέρειας Αττικής", εγκρίθηκε η προκήρυξη πλήρωσης θέσεων τακτικού προσωπικού, κατά κλάδο και ειδικότητα, μεταξύ άλλων για το ΠΕΡΙΦ. ΓΕΝ. ΝΟΣΟΚΟΜΕΙΟ ΝΟΣ. ΘΩΡ. ΑΘΗΝΩΝ "ΣΩΤΗΡΙΑ" ως εξής:
- Μία (1) θέση του κλάδου ΠΕ Νοσηλευτών - τριών
- Δεκατέσσερις (14) θέσεις του κλάδου ΤΕ Νοσηλευτών - τριών και σε περίπτωση έλλειψης υποψηφίων του κλάδου αυτού, δεκατέσσερις (14) θέσεις του κλάδου ΔΕ Αδελφών Νοσοκόμων.
- Δεκατέσσερις (14) θέσεις του κλάδου ΔΕ Αδελφών Νοσοκόμων 
- Πέντε (5) θέσεις του κλάδου ΤΕ Ραδιολογίας - Ακτινολογίας και σε περίπτωση έλλειψης υποψηφίων του κλάδου αυτού, πέντε (5) θέσεις του κλάδου ΔΕ Χειριστών - Εμφανιστών
- Οκτώ (8) θέσεις του κλάδου ΤΕ Ιατρικών Εργαστηρίων (Τεχνολόγων) και σε περίπτωση έλλειψης υποψηφίων του κλάδου αυτού, οκτώ (8) θέσεις του κλάδου ΔΕ Παρασκευαστών.
- 'Εντεκα (11) θέσεις του κλάδου ΥΕ Βοηθητικού - Υγειονομικού Προσωπικού από τις οποίες: Τρεις (3) θέσεις με ειδικότητα βοηθών θαλάμου, δύο (2) θέσεις με ειδικότητα Μεταφορέων Ασθενών, πέντε (5) θέσεις με ειδικότητα Νοσοκόμων και μία (1) θέση με ειδικότητα Νεκροτόμων - Σαβανωτών.
Η Υφυπουργός
Χ. ΣΠΥΡΑΚΗ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 22 Οκτωβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 48/17.10.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Εργασίας και Κοινωνικών Ασφαλίσεων, σχετικώς με την απόφαση του διοικητικού συμβουλίου του Οργανισμού Εργατικής Κατοικίας να παραχωρήσει έκταση, στη θέση "Ψαλίδι" Αμαρουσίου, με το σύστημα της αντιπαροχής κ.λπ.
2. Η με αριθμό 45/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Ανάπτυξης, Εθνικής Οικονομίας, σχετικώς με τη λήψη μέτρων, ώστε να προωθηθεί και να ολοκληρωθεί το έργο βιολογικού καθαρισμού Σκοπέλου-Κλίματος κλπ.
Β. ΕΠΙΚΑΙΡΕΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 Καν. Βουλής).
1. Η με αριθμό 52/17.10.2001 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Ανάπτυξης, σχετικώς με τη λήψη μέτρων για τη διασφάλιση των θέσεων εργασίας στα εργοστάσια της εταιρείας "SOFTEX" στη Δράμα κλπ.
2. Η με αριθμό 47/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εθνικής Παιδείας και Θρησκευμάτων, σχετικώς με την επίλυση των λειτουργικών προβλημάτων που αντιμετωπίζουν τα Τεχνικά Επαγγελματικά Εκπαιδευτήρια, του Νομού Λάρισας.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, 
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 54/17.10.2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αναστασίου Μαντέλη προς τους Υπουργούς Περιβάλλοντος, Χωροταξίας και Δημοσίων Έργων, Υγείας και Πρόνοιας, σχετικώς με την κατεδάφιση του Νοσοκομείου "ΠΑΠΑΔΗΜΗΤΡΙΟΥ" στα Μελίσσια, και τη διαμόρφωση του περιβάλλοντος δάσους.
Η επίκαιρη ερώτηση δεν θα συζητηθεί λόγω κωλύματος του Υπουργού και διαγράφεται.
Δεύτερη είναι η με αριθμό 50/17.10.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τους Υπουργούς Μεταφορών και Επικοινωνιών , Οικονομικών, σχετικώς με τις προθέσεις της Κυβέρνησης να μειώσει τα τέλη του αεροδρομίου, στα Σπάτα κλπ.
Η επίκαιρη ερώτηση του κ. Χειμάρα έχει ως εξής :
"Η Κυβέρνηση δεν παίρνει θέση και αποφεύγει επιμελώς να λάβει μέτρα για την αντιμετώπιση των οικονομικών προβλημάτων, που έχει δημιουργήσει στις αεροπορικές εταιρείες και κυρίως στην Ολυμπιακή ο πολλαπλασιασμός των αεροπορικών τελών στο νέο αεροδρόμιο σε σύγκριση με του Ελληνικού, στα οποία προστέθηκαν και άλλα από την πρόσφατη τρομοκρατική ενέργεια στις ΗΠΑ. 
Το νέο αεροδρόμιο καθίσταται σιγά-σιγά ασύμφορο και μη ανταγωνιστικό, χάνοντας συνεχώς επιβάτες και έσοδα, τα οποία λόγω της αποικιακού τύπου σύμβασης, κάτω από συγκεκριμένο όριο, οφείλει να καλύπτει το ελληνικό δημόσιο, που κατέχει το 55% της εταιρείας.
Σε επανειλημμένες ερωτήσεις μας (7078/821/23.4.2001 και 82/5/26/6/2001) για την τύχη 103,7 δισεκατομμυρίων δραχμών που φέρεται ότι εκταμιεύτηκαν μη νόμιμα, από τους λογαριασμούς των τελών εκσυγχρονισμού και ανάπτυξης των περιφερειακών αεροδρομίων (ΤΕΑΑ) της χώρας (1996-1997), με σκοπό να επιστραφούν και διατέθηκαν στο "ΔΑΑ" όπως επίσης και για τη μη τοκοφορία των λογαριασμών αυτών δεν πήραμε πειστικές απαντήσεις.
Ερωτώνται οι κύριοι Υπουργοί:
Α) Είναι στις προθέσεις της Κυβέρνησης να μειώσει τα τέλη του νέου αεροδρομίου για την οικονομική ανακούφιση των αεροπορικών εταιρειών;
Β) Διατέθηκαν και στη συνέχεια επιστράφηκαν στους λογαριασμούς τους ή όχι τα 103,7 δισεκατομμύρια δραχμές από τα ΤΕΑΑ στο "ΔΑΑ"; Γιατί δεν έχουν καταστεί τοκοφόροι οι λογαριασμοί των ΤΕΑΑ από το 1992 μέχρι τώρα";
Θα απαντήσει ο Υφυπουργός Οικονομικών κ. Δρυς.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, τα τέλη χρήσης, δηλαδή τα τέλη προσγείωσης και στάθμευσης του νέου αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ" είναι υψηλότερα από τα αντίστοιχα του Ελληνικού. Νομίζω, όμως, ότι μιλάμε για δύο διαφορετικά αεροδρόμια και είναι λάθος της Νέας Δημοκρατίας να χρησιμοποιεί ως αεροδρόμιο αναφοράς το αεροδρόμιο του Ελληνικού.
Θέλω να σας ενημερώσω ότι σήμερα βρίσκεται προς έγκριση στο διοικητικό συμβούλιο του Διεθνούς Αερολιμένα Αθηνών ένα πρόγραμμα παροχής κινήτρων προς τους αερομεταφορείς, οι οποίοι επιχειρούν από και προς το Διεθνή Αερολιμένα Αθηνών με σκοπό τη μείωση των τελών στάθμευσης και την ενίσχυση των μεμονωμένων δρομολογίων των αεροπορικών εταιρειών. Συνεπώς, κύριοι συνάδελφοι, σύντομα θα υπάρξει μια νέα τιμολογιακή πολιτική η οποία θα καταστήσει το νέο Διεθνές Αεροδρόμιο περισσότερο ανταγωνιστικό.
Να υπενθυμίσω ότι πρόσφατα μειώθηκε το τέλος εκσυγχρονισμού και ανάπτυξης των αεροδρομίων από 20 σε 12 ευρώ. Θέλω επίσης να τονίσω ότι το κόστος εξυπηρέτησης των αεροσκαφών HANDLING που σήμερα καταβάλλεται στο Διεθνές Αεροδρόμιο Αθηνών έχει μειωθεί περίπου κατά 30% λόγω της ύπαρξης τριών ανταγωνιστικών εταιρειών εξυπηρέτησης των αεροσκαφών. Επίσης οι τιμές των καυσίμων είναι ανταγωνιστικές σε σχέση με αυτές, όχι του αεροδρομίου του Ελληνικού, αλλά όλων των άλλων ευρωπαϊκών και διεθνών αεροδρομίων.
'Ερχομαι στο δεύτερο σκέλος. Σχετικά με τους λογαριασμούς των τελών εκμετάλλευσης αεροδρομίων.
Ο καλός συνάδελφος κ. Χειμάρας φαίνεται ότι αγνοεί βασικά στοιχεία για να καταθέτει την ερώτηση αυτή. Από 1.1.1992 καθιερώθηκε, όπως ξέρετε, το τέλος εκσυγχρονισμού και ανάπτυξης των αεροδρομίων. Σύμφωνα με τον νόμο αυτό το 65% κατατίθεται σε ειδικούς λογαριασμούς που συστάθηκαν στην Τράπεζα της Ελλάδος ξεχωριστά για κάθε αεροδρόμιο, με σκοπό την ανάπτυξη, την επέκταση και τον εκσυγχρονισμό κάθε αεροδρομίου, ενώ το υπόλοιπο 35% διατίθεται στην ΥΠΑ. Με τον Ν. 2898/2001 τα ποσά αυτά έχουν μεταβληθεί σε 80% και 20% αντίστοιχα, εκτός από το αεροδρόμιο "ΕΛΕΥΘΕΡΙΟΣ ΒΕΝΙΖΕΛΟΣ" που είναι 75% και 25% αντίστοιχα. 
Όσον αφορά το αεροδρόμιο του Ελληνικού, για όσο χρόνο λειτουργούσε, με απόφαση του Υπουργείου Οικονομικών το 65% των εισπραττομένων τελών από τους αναχωρούντες επιβάτες κατετίθετο σε έναν ειδικό λογαριασμό, το λογαριασμό 234271/5 με τον τίτλο "Ταμείο Ανάπτυξης Αεροδρομίου Σπάτων" (ΤΑΑΣ).
Τα διαθέσιμα του λογαριασμού αυτού μετά από αίτημα της ανωνύμου εταιρείας "Διεθνής Αερολιμένας Αθηνών" στο Γενικό Λογιστήριο του Κράτους και έλεγχο των αρμοδίων υπηρεσιών του ΥΠΕΧΩΔΕ, μεταφέροντο με εντολές του Υπουργού Οικονομικών σε λογαριασμό της ανωνύμου εταιρείας "Διεθνής Αερολιμένας Αθηνών". Συνεπώς για όλα τα ποσά που διατέθηκαν στην ανώνυμη εταιρεία "Διεθνής Αερολιμένας Αθηνών", τηρήθηκαν οι νόμιμες διαδικασίες. 
Όσον αφορά τώρα τα ποσά...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. Έχετε και δευτερολογία. 
ΓΕΩΡΓΙΟΣ ΔΡΥΣ (Υφυπουργός Οικονομικών): Ολοκληρώνω, κύριε Πρόεδρε. 
ΑΘΑΝΑΣΙΟΣ ΧΕΙΜΑΡΑΣ: Αφήστε τον να ολοκληρώσει. 
ΠΡΟΕΔΡΕΥΩΝ (Κωνσταντίνος Γείτονας): Τον αφήνω, κύριε Χειμάρα, πολύ ωραία, αλλά υπάρχει και Κανονισμός.
ΓΕΩΡΓΙΟΣ ΔΡΥΣ (Υφυπουργός Οικονομικών): Αν θέλετε, κύριε Χειμάρα, να σας απαντήσω. Αν θέλετε εγώ σταματώ και αμέσως. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι υπέρ υμών ο κ. Χειμάρας. 
ΓΕΩΡΓΙΟΣ ΔΡΥΣ (Υφυπουργός Οικονομικών): Όσον αφορά τώρα τα αδιάθετα ποσά των λογαριασμών των περιφερειακών αεροδρομίων, αυτά κύριε συνάδελφε, μεταφέρθηκαν στα έσοδα του προϋπολογισμού -το τονίζω- και όχι σε λογαριασμό του Διεθνούς Αερολιμένα Αθηνών, όπως εσφαλμένα έχετε ενημερωθεί.
Η μεταφορά αυτή έγινε με δέσμευση του Υπουργείου Οικονομικών προς την Yπηρεσία Πολιτικής Αεροπορίας, για τη χορήγηση από τον προϋπολογισμό όλων των αναγκαίων πιστώσεων για την εκτέλεση έργων ή προμήθεια εξοπλισμών των περιφερειακών αεροδρομίων. Μέχρι σήμερα οσάκις χρειάστηκε να γίνει αυτό, έγινε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε σας παρακαλώ, κύριε Υπουργέ. Δεν έχω άλλο περιθώριο από τον Κανονισμό. Συνεχίστε σας παρακαλώ στη δευτερολογία σας. 
ΓΕΩΡΓΙΟΣ ΔΡΥΣ (Υφυπουργός Οικονομικών): Να πω κάτι μόνο για μια παράγραφο.
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας, κύριε Υπουργέ. Καταλαβαίνετε ότι ξεπεράσαμε πολύ το χρόνο και αν θα συνεχίσουμε έτσι, δεν οδηγούμαστε πουθενά γιατί για λόγους ισονομίας θα πρέπει να δώσω τον ίδιο χρόνο και στους υπόλοιπους.
Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Θα μου δώσετε και εμένα λίγο χρόνο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Χειμάρα. Θα φροντίσετε να είστε συνοπτικός. 
ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ, θα ήθελα να σας πω κατ' αρχάς ότι χαίρομαι γιατί αναγνωρίζετε στην ουσία το πρώτο αίτημα της επίκαιρης ερώτησης για την μείωση των αεροπορικών τελών. Το είχα βάλει πριν λειτουργήσει ακόμη το αεροδρόμιο και μου είχε απαντήσει ο κ. Λαλιώτης ότι μιλάω ως εκπρόσωπος των αεροπορικών εταιρειών. Αυτό όμως μετακυλίεται στις πλάτες των επιβατών, με αποτέλεσμα να έχουμε σήμερα μείωση του επιβατικού κοινού στις εσωτερικές γραμμές περισσότερο από 13% όλο το πρώτο εξάμηνο, σύμφωνα με στοιχεία που κατέθεσε ο κ. Λαλιώτης. Αυτόν τον πίνακα θα τον καταθέσω και εγώ.
Πέραν αυτού, όμως, αντιμετωπίζουν μεγάλο πρόβλημα οι αεροπορικές εταιρείες και θα έλεγα κυρίως η Ολυμπιακή, η οποία από 2,5 δισεκατομμύρια που πλήρωνε στο παλαιό αεροδρόμιο -και η προσφορά που παρεχόταν ήταν ικανοποιητικότατη θα έλεγα- τώρα πληρώνει 30 δισεκατομμύρια. Ένας από τους λόγους που δεν μπορεί η Κυβέρνηση να την ιδιωτικοποιήσει, είναι και αυτός. Ποιος αγοράζει μια εταιρεία, που πέραν των άλλων τρωτών που έχει, θα πληρώνει το χρόνο επιπλέον 28 με 30 δισεκατομμύρια; Δεν αντέχει. Πρέπει, λοιπόν, να παρέμβετε και ορθώς έχετε παρέμβει μέχρις εδώ. Ίσως θα πρέπει να είναι πιο ουσιαστική η παρέμβασή σας. 
Έρχομαι στο δεύτερο θέμα. Κύριε Υπουργέ, εγώ είμαι πολύ καλά ενημερωμένος και για το 35% και για το 65% και για το πώς κατανέμεται. Είμαι απόλυτα κατατοπισμένος και για το λογαριασμό αυτό που μου αναφέρατε προηγουμένως, αλλά εδώ σε επίσημο υπηρεσιακό έγγραφο που έχω στα χέρια μου και το οποίο θα σας το δώσω και θα το καταθέσω στη Βουλή, το οποίο υπογράφει ο κ. Καλόφωνος ως διοικητής της ΥΠΑ τότε, είναι διοικητής της Ολυμπιακής σήμερα, αναφέρεται μεταξύ των άλλων ότι το 1996 και το 1997, έχει και ημερομηνίες, θα τις δείτε, δόθηκαν από το Υπουργείο Οικονομικών στο νέο αεροδρόμιο Σπάτων, στο Διεθνή Αερολιμένα Αθηνών, 103,7 δισεκατομμύρια δραχμές από διάφορους λογαριασμούς πλην του νόμιμου λογαριασμού που αναφέρατε εσείς προηγουμένως, υπό τον όρο λέει, πιστεύω, να επιστραφούν. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Και βεβαίως αναφέρει και κάτι άλλο ότι όλα τα χρήματα από το σπατόσημο, για να μας καταλαβαίνει ο κόσμος, που πηγαίνουν σε όλα τα αεροδρόμια, έπρεπε να πηγαίνουν έντοκα. Πηγαίνουν όμως άτοκα στα κρατικά αεροδρόμια και έντοκα μόνο στο νέο αεροδρόμιο. Γι΄ αυτά τα χρήματα, κύριε Υπουργέ, δεν πήρα καμία πειστική απάντηση αν έχουν επιστραφεί. Εγώ δεν αμφισβητώ κανέναν. ΄Εκανα ερωτήσεις δυο φορές.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ.
ΑΘΑΝΑΣΙΟΣ ΧΕΙΜΑΡΑΣ: Ολοκληρώνω, κύριε Πρόεδρε. 
Μου απαντήσατε εσείς εγγράφως, κύριε Υπουργέ, ότι δόθηκαν μόνο απ' αυτό το λογαριασμό. Ποιος λέει ψέματα, αυτός εδώ ή εσείς δεν είστε καλά ενημερωμένος; 
Θα καταθέσω αυτά που προανέφερα, κύριε Πρόεδρε. 
(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, θέλω να σας ενημερώσω...
ΑΘΑΝΑΣΙΟΣ ΧΕΙΜΑΡΑΣ: Κύριε συνάδελφε, έπρεπε να σας το δώσω.
ΓΕΩΡΓΙΟΣ ΔΡΥΣ (Υφυπουργός Οικονομικών): Όχι το γνωρίζω. Θέλω να σας ενημερώσω και πάλιν ως προς το έντοκο των λογαριασμών.
Παρακαλώ επίσης, η Νέα Δημοκρατία να επιδεικνύει την ίδια ευαισθησία για τη διαχείριση των δημοσίων χρημάτων και όταν είναι κυβέρνηση και όταν είναι Αντιπολίτευση.
Ακούστε λοιπόν: Για το χρονικό διάστημα από 17.12.1992, όταν δηλαδή άρχισε να λειτουργεί το τέλος εκσυγχρονισμού και ανάπτυξης αεροδρομίων, δηλαδή επί κυβερνήσεως της Νέας Δημοκρατίας, μέχρι και την 31.12.1993 δεν παρείχετο κανένας τόκος από το ελληνικό δημόσιο, δεδομένου ότι η σύμβαση που είχε υπογραφεί με την Τράπεζα της Ελλάδος δεν προέβλεπε κάτι τέτοιο. Άρα, τουλάχιστον να αναγνωρίσετε ότι όταν έγινε η σύμβαση αυτή, επί κυβερνήσεως δικής σας, δεν παρείχετο τόκος. Η τοκοφόρος περίοδος άρχισε την 1.1.1994 ύστερα από σχετική συμφωνία την οποία έκανε η Κυβέρνησή μας με την Τράπεζα της Ελλάδος και η οποία υποχρεούται -το τονίζω άλλη μία φορά- να δίνει τόκο στους λογαριασμούς αυτούς. Έτσι λοιπόν, η Τράπεζα της Ελλάδος τώρα αποδίδει συνολικά στο ελληνικό δημόσιο τόκους ανά εξάμηνο κατά τον εκτοκισμό των διαθεσίμων του δημοσίου στο σχετικό λογαριασμό τον οποίον έχει (ΚΑ 28 Ε.Δ.). 
ΑΘΑΝΑΣΙΟΣ ΧΕΙΜΑΡΑΣ: Από πότε, κύριε Υπουργέ, 
ΓΕΩΡΓΙΟΣ ΔΡΥΣ (Υφυπουργός Οικονομικών): Το τονίζω. Από την 1η...
ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κύριε Χειμάρα, σας είπε.
ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, ο ίδιος μου υπογράφει εδώ και μου λέει ότι θα δοθεί μέχρι τέλος του έτους και δεν έχει δοθεί ακόμη. Το έχω εδώ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, δεν έχω χρόνο να σας απαντήσω, μπορείτε όμως να κάνετε μία επερώτηση για να ενημερωθείτε πλήρως επί του θέματος.
ΑΘΑΝΑΣΙΟΣ ΧΕΙΜΑΡΑΣ: Πείτε μου την αλήθεια γι΄ αυτά που υπογράφετε εσείς. 
ΓΕΩΡΓΙΟΣ ΔΡΥΣ (Υφυπουργός Οικονομικών): ...η τοκοφόρος περίοδος αρχίζει από 1.1.1994. 
ΑΘΑΝΑΣΙΟΣ ΧΕΙΜΑΡΑΣ: Έχει δοθεί μέχρι τώρα; 
ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως. Καθ΄ ον χρόνο...
ΠΡΟΕΔΡΕΥΩΝ (Κωνσταντίνος Γείτονας): Κύριε Χειμάρα, δύο φορές σας το είπε ο κύριος Υπουργός. Ήταν σαφέστατος. Σας παρακαλώ, μην επιμένετε, παρακολουθούμε και εμείς τη συζήτηση.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θέλω να κλείσω λέγοντας στο συνάδελφο κ. Χειμάρα, που επικαλέστηκε το έγγραφο του κ. Καλόφωνου, ότι λέει -το οποίο δεν το αναφέρατε, προφανώς από βιασύνη σας- "κατά πληροφορίες μου". Δεν είναι δυνατόν να γίνεται διάλογος στη Βουλή με το "κατά πληροφορίες" του κ. Καλόφωνου. Τίποτε άλλο, σας ευχαριστώ.
ΑΘΑΝΑΣΙΟΣ ΧΕΙΜΑΡΑΣ: Δεν λέει "κατά πληροφορίες μου". Μου δίνετε μισό λεπτό, κύριε Πρόεδρε, να διαβάσω;
ΠΡΟΕΔΡΕΥΩΝ (Κωνσταντίνος Γείτονας): Όχι, αφού γνωρίζετε ότι δεν δικαιούσθε άλλο χρόνο. Όπως σας είπε ο κύριος Υπουργός, αυτά είναι ζητήματα είτε γραπτών ερωτήσεων είτε επερωτήσεως.
ΑΘΑΝΑΣΙΟΣ ΧΕΙΜΑΡΑΣ: Καλώς, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Νομίζω ότι μέσα στο λίγο χρόνο και εσείς πήρατε τις πληροφορίες και τα στοιχεία και το Σώμα.
ΑΘΑΝΑΣΙΟΣ ΧΕΙΜΑΡΑΣ: Ευχαριστώ, αλλά άλλα μου υπογράφει εδώ. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 46/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Εμπορικής Ναυτιλίας, σχετικώς με τη λήψη μέτρων, ώστε να ανακληθεί η απόφαση εκχώρησης του κτιρίου, του Ξενώνα της Εστίας Ναυτικών, στην "ΑΘΗΝΑ 2004 Α.Ε." κ.λπ.
Η επίκαιρη ερώτηση του κ. Στριφτάρη έχει ως εξής:
"Όπως καταγγέλλουν η Πανελλήνια Ένωση Μηχανικών Εμπορικού Ναυτικού (ΠΕΜΕΝ) και η Πανελλήνια Ένωση Κατωτέρων Πληρωμάτων Μηχανής Εμπορικού Ναυτικού Ο ΣΤΕΦΕΝΣΩΝ, το Υπουργείο Εμπορικής Ναυτιλίας (Υ.Ε.Ν.) και τα διοικητικά συμβούλια της Εστίας Ναυτικών και του Ταμείου Πρόνοιας Κατωτέρων Πληρωμάτων Εμπορικού Ναυτικού (ΤΠΚΠΕΝ) προωθούν την εκχώρηση του κτιρίου όπου στεγάζεται ο Ξενώνας της Εστίας Ναυτικών (Ομηρίδου Σκυλίτση 64, Πειραιάς) στην "ΑΘΗΝΑ 2004 Α.Ε." με αποτέλεσμα ο ξενώνας να κλείσει, να εκδιωχθούν οι περίπου διακόσιοι πενήντα ναυτεργάτες που διαμένουν σε αυτόν και οι οποίοι προέρχονται από την επαρχία και συμμετέχουν στις δημόσιες ναυτικές σχολές μετεκπαίδευσης ή ψάχνουν για δουλειά και να απολυθούν οι σαράντα εργαζόμενοι του ξενώνα. 
Η απόφαση αυτή όχι πρέπει να ανακληθεί, επειδή το κτίριο του ξενώνα είναι περιουσία των ναυτεργατών που δημιουργήθηκε με σκληρή δουλειά και αίμα στα καράβια, αλλά και να πραγματοποιηθούν οι απαιτούμενες επισκευές σε αυτόν.
Ερωτάται ο κύριος Υπουργός:
Ποια μέτρα πρόκειται να πάρει η Κυβέρνηση και πότε ώστε:
1. Να ανακληθεί η απόφαση εκχώρησης του κτιρίου του Ξενώνα της Εστίας Ναυτικών στην "ΑΘΗΝΑ 2004 Α.Ε." και να γίνουν οι απαιτούμενες επισκευές στο κτίριο;
2. Να γίνει η Εστία Ναυτικών Νομικό Πρόσωπο δημοσίου Δικαίου, όπως προβλέπει εξάλλου και ομόφωνη απόφαση της Διοίκησης της Πανελλήνιας Ναυτικής Ομοσπονδίας (Π.Ν.Ο.);"
Το λόγο έχει ο Υπουργός Εμπορικής Ναυτιλίας κ. Χρήστος Παπουτσής.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Κυρίες και κύριοι συνάδελφοι, το Ταμείο Πρόνοιας Κατώτερων Πληρωμάτων του Εμπορικού Ναυτικού έχει εκμισθώσει από το 1978 στην Εστία Ναυτικών, ακίνητό του επί της Οδού Σκυλίτση και Μπιζανίου με διάρκεια μίσθωσης δεκαπέντε ετών και συγκεκριμένα από τις 18 Ιανουαρίου του 1980 μέχρι τις 17 Ιανουαρίου του 1995. 
Σύμφωνα με τη σύμβαση αυτή η Εστία Ναυτικών έχει την υποχρέωση της συνεχούς και εξ ολοκλήρου συντήρησης του κτιρίου και του εξοπλισμού του.
Το Ταμείο Πρόνοιας Κατώτερων Πληρωμάτων του Εμπορικού Ναυτικού με βάση τα σημερινά οικονομικά του δεδομένα δεν έχει καμία απολύτως δυνατότητα να προβεί στη συντήρηση του κτιρίου λόγω του μεγάλου κόστους των επισκευών. 
Έτσι, λοιπόν, μετά από συνεννόηση του Ταμείου Πρόνοιας Κατώτερων Πληρωμάτων του Εμπορικού Ναυτικού με την Οργανωτική Επιτροπή Ολυμπιακών Αγώνων "ΑΘΗΝΑ 2004" εκτιμήθηκε ως ωφέλιμο να συντηρηθεί το κτίριο από την εταιρεία "ΑΘΗΝΑ 2004" χωρίς καμία απολύτως δαπάνη του Ταμείου Πρόνοιας Κατώτερων Πληρωμάτων του Εμπορικού Ναυτικού με μοναδικό αντάλλαγμα την παραχώρησή του για χρήση μόνο στην εταιρεία "ΑΘΗΝΑ 2004" και για το χρονικό διάστημα από την 1η Αυγούστου του 2004 έως τις 20 Σεπτεμβρίου του 2004, δηλαδή κατά τη διάρκεια της ολυμπιακής περιόδου.
Κατόπιν αυτών και μετά απο επανειλημμένες συσκέψεις των διοικητικών συμβουλίων του Ταμείου Πρόνοιας Κατώτερων Πληρωμάτων του Εμπορικού Ναυτικού, και του διοικητικού συμβουλίου της Εστίας Ναυτικών αποφασίστηκαν τα εξής: 
Πρώτον, παράταση της μίσθωσης μέχρι τουλάχιστον το τέλος του 2004. Το μίσθωμα παραμένει μέχρι τότε το ίδιο. Και από 1ης Νοεμβρίου του 2004 το ετήσιο μίσθωμα θα είναι όχι μικρότερο των 120 εκατομμυρίων δραχμών το χρόνο.
Δεύτερον, συνέχιση της λειτουργίας του ξενοδοχείου από την Εστία Ναυτικών κατά τη διάρκεια της προ Ολυμπιακής περιόδου με λήξη δεκαπέντε τουλάχιστον ημέρες πριν απο την εγκατάσταση στο ξενοδοχείο της Οργανωτικής Επιτροπής του "ΑΘΗΝΑ 2004".
Τρίτον, τμηματική παραχώρηση των χώρων για χρήση από την Εστία Ναυτικών αλλά και τμηματική παραχώρηση για επισκευές και πραγματοποίηση εργασιών συντήρησης και ανακαίνισης κατά την κρίση της Οργανωτικής Επιτροπής του "ΑΘΗΝΑ 2004". 
Επιπλέον είναι προφανές και θα ήθελα να το διευκρινίσω ότι έχουν εξασφαλισθεί όλες οι προϋποθέσεις για την συνέχιση της διαμονής των ναυτικών αλλά και της απασχόλησης των εργαζομένων στο ξενοδοχείο καθ' όλη αυτήν την περίοδο, εκτός βεβαίως της περιόδου του ενός μηνός. 
Και πέμπτον, όσον αφορά το δεύτερο θέμα το οποίο θέτετε, δηλαδή την ένταξη της Εστίας Ναυτικών στον ευρύτερο δημόσιο τομέα, το διοικητικό συμβούλιο της Εστίας Ναυτικών δεν έχει λάβει καμία σχετική απόφαση. Ο μόνος που έχει πάρει απόφαση είναι η Πανελλήνια Ναυτική Ομοσπονδία, αλλά το διοικητικό συμβούλιο της Εστίας Ναυτικών στο οποίο προεδρεύει ο πρόεδρος της ΠΝΟ δεν έχει πάρει καμία απολύτως τέτοια απόφαση.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας):Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, νομίζω ότι είναι θετικό ότι θα γίνει τμηματικά η ανακαίνιση αυτού του ξενώνα, ο οποίος είναι πραγματικά περιουσία των ναυτεργατών και ειδικά των κατωτέρων πληρωμάτων, για να μπορούν αυτοί οι άνθρωποι, όταν ψάχνουν για δουλειά ή όταν παρακολουθούν σεμινάρια μετεκπαίδευσης, να έχουν μία στέγη χωρίς να είναι αναγκασμένοι να πληρώσουν τεράστια ποσά για να φιλοξενηθούν σε ξενοδοχεία. Είναι ακόμα θετικό το ότι μόνο για ένα μήνα θα χρησιμοποιηθεί από την εταιρεία "ΑΘΗΝΑ 2004" το κτίριο του Ξενώνα των Ναυτικών.
'Ομως η δεύτερη απάντησή σας ότι δεν έχει πάρει απόφαση το διοικητικό συμβούλιο της Εστίας των Ναυτικών, νομίζω ότι δεν είναι η αιτιολογία που δεν μπορεί να γίνει κάτι που θέλουν όλοι οι ναυτικοί, γιατί δική τους είναι και η Εστία Ναυτικών, δική τους είναι και η ΠΝΟ και αφού η ΠΝΟ ομόφωνα έχει πάρει τέτοια απόφαση, νομίζω ότι θα πρέπει να εξετασθεί το θέμα, να ενταχθεί στον ευρύτερο δημόσιο τομέα η Εστία των Ναυτικών.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εμπορικής Ναυτιλίας έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, χαίρομαι που ο κ. Στριφτάρης παραδέχεται ότι έχει ήδη διευκρινισθεί το θέμα των εργαζομένων στην Εστία Ναυτικών και βεβαίως καθ' όλη τη διάρκεια αυτής της περιόδου κατόπιν την οποία, σε συνεργασία με το "ΑΘΗΝΑ 2004", θα εξασφαλίσουμε την ανακαίνιση του κτιρίου και την καλύτερη αξιοποίησή του αμέσως μετά προς όφελος του ταμείου στο οποίο ανήκει. 
΄Οσον αφορά την Εστία Ναυτικών αυτήν καθ΄ εαυτήν, όπως γνωρίζετε, βρίσκεται εκτός του δημοσίου τομέα, διότι το διοικητικό συμβούλιο δεν ορίζεται από το κράτος, είναι των ναυτικών και των κοινωνικών εταίρων.
Συμμετέχουν δηλαδή ουσιαστικά στο διοικητικό συμβούλιο οι εργαζόμενοι, οι ναυτεργάτες και οι εφοπλιστές. Εκείνοι είναι οι οποίοι αποφασίζουν για την τύχη της Εστίας των Ναυτικών. Φυσικά δεν μπορεί το δημόσιο να προβεί σε μια ενέργεια, χωρίς να έχουμε την έγκριση και την πρόταση από την πλευρά της Εστίας των Ναυτικών. 
Στο παρελθόν, όταν είχαν γίνει διάφορες τέτοιες προτάσεις και για ένα μικρό χρονικό διάστημα, για δύο ή τρία χρόνια είχε περιέλθει στο δημόσιο τομέα, αμέσως μετά οι εργαζόμενοι και οι εφοπλιστές από κοινού ζήτησαν πάλι να επανέλθει στον ιδιωτικό τομέα. 
Ως εκ τούτου, λοιπόν, αναμένουμε τη σύμφωνη γνώμη της Εστίας των Ναυτικών, προκειμένου να συζητήσουμε στην Κυβέρνηση μετά, αν υπάρχει τέτοια δυνατότητα για να μεταφερθούν στο δημόσιο τομέα. Σας ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 49/17-10-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την ολοκλήρωση των ελέγχων και της δημοσιοποίησης των αποτελεσμάτων για την καλλιέργεια βαμβακιού με μεταλλαγμένο σπόρο κλπ.
Η επίκαιρη ερώτηση της κας Αικατερινάρη έχει ως εξής:
"'Εντονος θόρυβος δημιουργήθηκε από την περσινή αποκάλυψη της εισαγωγής μεταλλαγμένου σπόρου βαμβακιού στην ελληνική αγορά, επειδή σύμφωνα με την ισχύουσα νομοθεσία, η καλλιέργεια του μεταλλαγμένου βαμβακιού είναι παράνομη στη χώρα μας. Σήμερα ένα μήνα σχεδόν μετά την επίσημη έναρξη της συγκομιδής του προϊόντος, σύμφωνα με καταγγελίες παραγωγών και σχετικά δημοσιεύματα στον Τύπο, οι εργαστηριακοί έλεγχοι δεν έχουν ολοκληρωθεί και η κατάσταση σε ό,τι αφορά την παράνομη διακίνηση μεταλλαγμένου σπόρου παρέμεινε ασαφής και επικίνδυνη. 
Ήδη από το Φεβρουάριο του 2001, με την κοινή υπουργική απόφαση 332657/21-2-2001 ΦΕΚ Β' 176, θεσμοθετήθηκαν οι απαιτήσεις για τη μη παρουσία ή την κατά μικρότερη του 0,5% (διατυπώσαμε διαφωνία για το δεύτερο) γενετικά τροποποιημένων σπόρων, ως προσμίξεων, όπως και ο τρόπος δειγματοληψίας και ελέγχων στα σχετικά φορτία σπόρων. Παρ΄ όλο αυτά, συνεχίζεται η αδράνεια του Υπουργείου Γεωργίας ως προς τους ελέγχους, γεγονός όχι μόνο αδικαιολόγητο, αλλά και επικίνδυνο, γιατί απειλείται το φυσικό περιβάλλον, και βέβαια άμεσα χιλιάδες οικογένειες βαμβακοκαλλιεργητών με την απαξίωση του προϊόντος. 
Μετά από αυτά, 
Ερωτάται ο κύριος Υπουργός:
1. Πότε θα ολοκληρωθούν οι έλεγχοι και θα δημοσιοποιηθούν τα αποτελέσματα για τη φετινή παραγωγή; Προτίθεται να εγκαταστήσει αξιόπιστο σύστημα ελέγχου διασφάλισης εισαγόμενου και ντόπιου γενετικού υλικού, απαλλαγμένου από επιμολύνσεις;
2. Θα προχωρήσει στην ανακήρυξη της Ελλάδας σε ζώνη απαλλαγμένη από μεταλλαγμένους οργανισμούς, στο πνεύμα του μορατόριουμ του 1999;".
Θα απαντήσει ο Υφυπουργός Γεωργίας ο κ. Αργύρης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Φαντάζομαι ότι θα συμφωνεί και η κυρία συνάδελφος, ότι ο θεσμικός μας ρόλος απαιτεί να εκφραζόμαστε κατά τρόπο σαφή σε ζητήματα που αφορούν την κοινωνία και όχι να συμβάλλουμε στη σύγχυση μέσα από ανακρίβειες, αποσιωπώντας την όλη αλήθεια. 
Σε ό,τι αφορά την περσινή χρονιά, σε σχέση με τις τυχαίες προσμίξεις των γενετικά τροποποιημένων οργανισμών, σε σπόρους, αντί απάντησης από πλευράς της Κυβέρνησης, σας παραπέμπω στις δηλώσεις των άλλων κρατών μελών της Ευρωπαϊκής 'Ενωσης και της GREENPEACE και θεωρώ ότι από εκεί μπορεί κανείς να βγάλει τα συμπεράσματα για τον τρόπο με τον οποίο λειτούργησε η Κυβέρνηση κατά την περσινή περίοδο για τις τυχαίες προσμίξεις από γενετικά τροποποιημένους οργανισμούς στο βαμβάκι. 
Τι κάναμε για να αντιμετωπίσουμε το ζήτημα που προέκυψε; Κατ'αρχήν θα πρέπει να σας πω ότι είμαστε η μοναδική χώρα, όχι μόνο της Ευρωπαίκής 'Ενωσης, αλλά και του ΟΟΣΑ που έχει θεσπίσει το κενό που υπήρχε από την 90220 οδηγία και με κοινή υπουργική απόφαση του Υπουργείου Γεωργίας και του ΥΠΕΧΩΔΕ για τις προσμίξεις, προσδιορίσαμε αποδεκτά όρια προσμίξεων στο βαμβάκι για όλα τα προϊόντα, καλαμπόκι, βιομηχανική ντομάτα, σόγια. Αυτά έχουν οριοθετηθεί με βάση τεχνικά κριτήρια αποδεκτά από την Κοινότητα. 
Παραπέρα, όλοι οι φορείς συμφώνησαν σε αυτό και νομίζω ότι εδώ μπαίνει ένα ζήτημα για τη στάση την οποία κρατήσατε, όχι μόνο εδώ στη χώρα, αλλά και στην Ευρωπαϊκή 'Ενωση. Εάν έχετε διαφορετική άποψη νομίζω ότι αυτό δεν αποδυναμώνει τη δουλειά η οποία έγινε για την παρακολούθηση όλων των διαδικασιών, αλλά και της αποτροπής για τη διακίνηση μεταλλαγμένου σπόρου στην Ελλάδα. 
Κατ΄ αρχήν θα πρέπει να σας πω ότι δεν έχει διακινηθεί μεταλλαγμένος σπόρος στην Ελλάδα. Εκείνο που έχει υπάρξει είναι προσμίξεις και θα πρέπει να σας πω τις ενέργειες που έγιναν για να αποφύγουμε αυτές τις προσμίξεις. 
Εισήχθησαν στην Ελλάδα από τρίτες χώρες πέντε χιλιάδες τριακόσιες δεκαεννέα τόνοι, οκτακόσια ογδόντα επτά χιλιόγραμμα. Εξ΄ αυτών βάσει της παραπάνω αναφερόμενης κοινής υπουργικής απόφασης οι σπορομερίδες που δεν συνοδεύονταν με σχετικό πιστοποιητικό εξετάστηκαν καθολικά. 
Είχαμε δηλαδή εξήντα τρία δείγματα και στα εξήντα τρία είχαμε καθολικό έλεγχο. Από τις συνοδευόμενες με πιστοποιητικά σπορομερίδες, από τις διακόσιες ενενήντα έξι εξετάσθηκαν τριάντα έξι σπορομερίδες, ποσοστό δηλ. μεγαλύτερο του 10% που προβλέπεται στην εγκύκλιο και σύμφωνα με την κοινή υπουργική απόφαση με τυχαία δειγματοληψία. Από τα αποθέματα τα δείγματα που είχαν ελεγχθεί κατά το έτος 2000 αντιστοιχούν σε ποσότητα 4229 τόνων.
Από τα παραπάνω συνάγεται ότι μέχρι σήμερα οι ελεγχθείσες ποσότητες υπερβαίνουν τους δέκα χιλιάδες τόνους περίπου, σε σύνολο αναγκών της χώρας έντεκα χιλιάδων τόνων. Παρ΄ όλα αυτά εμείς λόγω και της ανησυχίας που υπάρχει, συνεχίζουμε τους ελέγχους σε όσο το δυνατόν περισσότερα δείγματα. Θα πρέπει να σας πω ότι αυτήν τη στιγμή υπολείπονται κάποια λίγα δείγματα αλλά σε καμία περίπτωση από όσα έχουν ελεγχθεί δεν έχε βρεθεί καμία πρόσμειξη και αυτό είναι το θετικό στην όλη υπόθεση.
'Όσον αφορά το μορατόριουμ θα αναφερθώ στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κατ΄ αρχήν η ανησυχία μας συνεχίζεται. Πιστεύουμε ότι και εσείς θα πρέπει να ξεκαθαρίσετε τελικά τη θέση σας, διότι νομίζουμε ότι το τελευταίο συμβούλιο των Υπουργών Γεωργίας στο Βέλγιο έχει αρχίσει να αποδέχεται την πρόοδο της βιοτεχνολογίας και σιγά-σιγά θα πάψει αυτό το μορατόριουμ το οποίο υπάρχει για τους γενετικά τροποποιημένους σπόρους.
Εμείς δεν συμφωνούμε με γενικές θέσεις για τους Γ.Τ.Ο με μορατόριουμ ή περιορισμούς, που ανά πάσα στιγμή μπορεί να αρθούν. Απ΄ ό,τι φαίνεται, όμως, δεν θα μπορέσουμε να το αποφύγουμε και απ΄ ό,τι βλέπω και από τις δικές σας απαντήσεις δεν φαίνεσθε να ανησυχείτε τόσο πολύ γι΄ αυτό το θέμα. ΄Ετσι στο τέλος η όλη υπόθεση θα επικεντρωθεί στους ελέγχους οι οποίοι θα γίνονται ή θα μεταφερθεί το θέμα στον καταναλωτή να προσπαθεί μόνο να δει αν έχει την κατάλληλη σήμανση το προϊόν και τι ποσοστά γενετικά τροποποιημένων σπόρων αναγράφονται.
Τώρα, όσον αφορά το τι έχει κάνει η χώρα μας. Αναφερθήκατε στο τι είπε η 
Green Peace πέρυσι για τις δικές σας ενέργειες. Εγώ έχω κείμενο της Green Peace όπου σας έλεγε πέρυσι, ότι με την έλλειψη του νομοθετικού πλαισίου για δύο μήνες εκείνη η αστάθεια και τα ασφαλιστικά μέτρα τα οποία σας έκαναν οι εταιρείες που εμπορεύονται τους σπόρους, είχε ως αποτέλεσμα να μην ελέγξετε εκείνη την περίοδο τίποτα και πραγματικά να έχουμε την κατάσταση που διαπιστώθηκε μετά, να έχουμε δηλαδή σημαντικές προσμίξεις μεταλλαγμένων γενετικά τροποποιημένων σπόρων. 
΄Οσον αφορά τη φετινή χρονιά κάνατε πραγματικά την κοινή υπουργική απόφαση, η οποία προσδιορίζει για τις περιπτώσεις του βαμβακιού ότι δεν πρέπει να υπάρχει παρουσία, ενώ από την άλλη πλευρά σας προσδιορίζει τον τρόπο της δειγματοληψίας κ.ο.κ. Εδώ υπάρχουν στοιχεία, για 40% αναφέρει η GREEN PEACE, εσείς μου είπατε ότι έχει μείνει ένα μικρό τμήμα που οι σπόροι δεν έχουν ελεγχθεί. Αυτό λέτε. Από την άλλη πλευρά αυτά τα στοιχεία τα οποία δημοσιοποιεί η GREEN PEACE και για τον Απρίλιο και για τον Μάιο, τουλάχιστον στους σπόρους που έχουν εισαχθεί από την Αμερική -και είναι μεγάλη και σημαντική αυτή η ποσότητα- καταγγέλλουν ποσοστά 2 προς 3 ή 3 προς 3 προσμίξεων σε γενετικά τροποποιημένους σπόρους από τα αποτελέσματα των ελέγχων που έχουν κάνει.
ΠΡΟΕΔΡΕΥΩΝ (Κωνσταντίνος Γείτονας): "Τα πάντα μεταλλάσσονται" στην εποχή μας θα μπορούσε να πει κανένας, αντί του "τα πάντα ρει" του Ηλακλείτου. 
Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η κυρία συνάδελφος αποσιώπησε, θα έλεγα, το τι ακριβώς ειπώθηκε από όλα τα κράτη-μέλη της Ευρωπαϊκής 'Ένωσης που ζήτησαν από εμάς να δώσουμε την ανάλογη κοινή υπουργική απόφαση για να την εφαρμόσουν. Είμαστε η μόνη χώρα που την εφαρμόσαμε.
Δεύτερον υπάρχει θέση της GREEN PEACE για τη δουλειά που έγινε, διότι είμαστε η μοναδική χώρα που δεσμεύσαμε πέρυσι ποσότητες που υπήρχαν με προσμείξεις. Νομίζω ότι κάποια στιγμή πρέπει να αναδεικνύουμε στη χώρα μας αυτά που γίνονται και όχι να είμαστε μονίμως μεμψίμοιροι και να αποδυναμώνουμε τις όλες προσπάθειες που γίνονται. 
΄Οσον αφορά τώρα στο θέμα της δειγματοληψίας εμείς δεν είμαστε επιστήμονες. Παρ΄ όλα αυτά όμως συγκροτήσαμε επιτροπή από όλους τους επικεφαλείς των εργαστηρίων και αυτοί θέσπισαν τους όρους υπό τους οποίους θα γίνεται η δειγματοληψία. Και όχι βέβαια με τρόπους που οι ίδιοι εφηύραν εκείνη τη στιγμή, αλλά με διεθνώς αποδεκτούς επιστημονικά όρους για το θέμα της δειγματοληψίας. 
Έχουμε δειγματίσει το σύνολο των ποσοτήτων, ενώ η απόφαση λέει μόνο για το 10%. Έχουμε ελέγξει από τους έντεκα χιλιάδες τόνους, που χρειάζεται η χώρα μας, τους δέκα χιλιάδες τόνους και βρίσκονται στα εργαστήρια προς έλεγχο και οι υπόλοιποι χίλιοι τόνοι. Επειδή όμως η δειγματοληψία είναι από όλες τις σπορομερίδες, μέχρι στιγμής σε όσες εξετάσεις έγιναν δεν υπάρχει πουθενά πρόσμειξη, είναι απαλλαγμένες και από τυχαίες προσμείξεις. 
Αυτό είναι το θετικό. Από κει και πέρα στο θέμα του μορατόριουμ, όσον αφορά δηλαδή στην ανακήρυξη της Ελλάδας σε ζώνη απαλλαγμένη από μεταλλαγμένους οργανισμούς, νομίζω ότι είναι καθαρά θέμα του Υπουργείου ΠΕΧΩΔΕ, γιατί αυτό είναι το Υπουργείο που παρακολουθεί. Υπάρχει μια κυβερνητική θέση πάνω σ΄ αυτό το θέμα. Όταν προκύψει το θέμα μετά την τροποποίηση του 90/220, γιατί τώρα πλέον είναι σε ισχύ η 2001/18, εκεί θα πάρουμε θέση, που νομίζω ότι μέχρι στιγμής είναι ενιαία και δεν έχει ακόμα αλλάξει για να μπορεί κάποιος να μας κατηγορήσει γι΄ αυτό που εσείς προσπαθείτε να κάνετε.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου.
Πρώτη είναι η με αριθμό 55/17.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φλώρου Κωνσταντίνου προς τον Υπουργό Γεωργίας, σχετικώς με τη λειτουργία του Καπνολογικού Ινστιτούτου Ελλάδος.
Η επίκαιρη ερώτηση του κ. Κωνσταντίνου έχει ως εξής:
"Με το νόμο 2637/98 όλα τα σχετικά με τη λειτουργία του Καπνολογικού Ινστιτούτου Ελλάδας (Κ.Ι.Ε.) μεταφέρθηκαν από το Υπουργείο Γεωργίας στο ΕΘΙΑΓΕ, παρ΄ όλο που μπορούσε να υπάρξει ρύθμιση θετικότερη και αποτελεσματικότερη στα καπνά. 
Ήδη έχουν γίνει μετατάξεις όλων των εργαζομένων σε διάφορες υπηρεσίες με πρόθεση να επιστρέψουν με απόσπαση στο Κ.Ι.Ε. αρκετοί απ΄ αυτούς, ώστε να συνεχίσει να λειτουργεί η έρευνα για τα καπνά στη χώρα μας, ενώ απολύθηκαν όλοι οι συμβασιούχοι στο Κ.Ι.Ε. Ωστόσο το Υπουργείο Γεωργίας αποδεικνύεται ανέτοιμο γι΄ αυτές τις διαδικασίες.
Ερωτάται ο Υπουργός Γεωργίας:
Πώς σκέπτεται να αντιμετωπίσει και πότε θα ολοκληρωθούν οι διαδικασίες για τη λειτουργία του Κ.Ι.Ε.;
Πώς θα αντιμετωπιστεί η οικονομική λειτουργία του Κ.Ι.Ε.;
Πώς θα προχωρήσουν τα ερευνητικά προγράμματα του Κ.Ι.Ε.:"
Βλέπω ότι είναι εδώ παρούσα όλη η ηγεσία του Υπουργείου Γεωργίας. Έχετε την τιμητική σας. 
Το λόγο έχει ο κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σε εφαρμογή των διατάξεων του άρθρου 24, παράγραφος 17, του ν. 2945, με την οποία προστέθηκε παράγραφος 5 για την τροποποίηση του ν. 2637, μεταφέρθηκαν όλα τα περιουσιακά στοιχεία του Οργανισμού Καπνού στο Εθνικό Ίδρυμα Αγροτικής Έρευνας, στο ΕΘΙΑΓΕ. 
Ολοκληρώθηκαν οι διαδικασίες μετάταξης του προσωπικού στο Υπουργείο Γεωργίας, στις περιφέρειες και στις Νομαρχιακές Αυτοδιοικήσεις. Με απόφαση του Υπουργού Γεωργίας αποσπώνται οι υπάλληλοι του Καπνολογικού Ινστιτούτου στο ΕΘΙΑΓΕ για να συνεχίσουν την εργασία τους, μιας και το Υπουργείο Γεωργίας στα πλαίσια της αναδιάρθρωσης των οργανισμών του δίνει πολύ μεγάλο βάρος μετά και την κατάργηση του Οργανισμού Καπνού και Βάμβακος στη λειτουργία των ινστιτούτων ανά προϊόν. Στο συγκεκριμένο Ινστιτούτο Καπνού μεταφέρονται όλες οι δραστηριότητες στήριξης αυτού του προϊόντος έρευνας και όχι μόνο. 
Έχουμε, λοιπόν, ολοκληρώσει τις διαδικασίες και το ΕΘΙΑΓΕ αναλαμβάνει μέσω του Καπνολογικού Ινστιτούτου, μέσω του Ινστιτούτου Καπνού, την έρευνα όλων των προγραμμάτων. Ενισχύεται ο προϋπολογισμός του συγκεκριμένου Ινστιτούτου, του ΕΘΙΑΓΕ και από έγγραφα που έχω εδώ στον προγραμματισμό του. Ενισχύει, λοιπόν, τον προϋπολογισμό του συγκεκριμένου Ινστιτούτου και από τις 16 Οκτωβρίου αναλαμβάνει πλήρως αρμοδιότητες επιστημονικής στήριξης του καπνού, πράγμα που έκανε μέχρι τώρα ο Οργανισμός Καπνού.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
Σε ένα-δύο σημεία νομίζω ότι είναι θετική η απάντηση του Υπουργείου Γεωργίας παρ΄ όλο που από το 1998 με το ν. 2637 τα πράγματα δεν ήταν καθόλου καλά και οι ρυθμίσεις που έγιναν ήταν τουλάχιστον ατυχείς σε ό,τι αφορά την έρευνα στα καπνά.
Ωστόσο, κύριε Υπουργέ, θα ήθελα να σας θυμίσω δύο-τρία θέματα που νομίζω ότι είναι σημαντικά.
Το πρώτο: Η Κυβέρνηση, το Υπουργείο Γεωργίας, αλλά και κάθε Υπουργείο, θα πρέπει να αντιλαμβάνονται σε όλη την έκταση το ρόλο που παίζουν τέτοια ινστιτούτα -και δεν είναι το μοναδικό το Καπνολογικό Ινστιτούτο που σε μια βραδιά διαλύθηκε έτσι- στην περιφερειακή ανάπτυξη της χώρας και το τι σημασία έχουν για κάποιους νομούς ή για κάποιες περιφέρειες.
Δεύτερον, έχετε ένα σημαντικότατο εργαλείο στα χέρια σας σε αυτήν την προσπάθεια που γίνεται για την αντικαπνιστική εκστρατεία. Θα ήθελα να σας πω για την ταύτιση όλων των ειδών των καπνών, ότι βλάπτουν την υγεία του ανθρώπου, πως δεν είναι έτσι. Υπάρχουν μετρήσεις και από το Καπνολογικό Ινστιτούτο Ελλάδας όπου διαχωρίζονται τα καπνά και οι διάφορες ποικιλίες. Η ύπαρξη, λοιπόν, αυτού του Καπνολογικού Ινστιτούτου σας διευκολύνει για να στηρίξετε τα καπνά ανατολικού τύπου και να έχουμε μεγαλύτερες εισροές στην Ελλάδα. Ζητείστε να σας δώσουν μετρήσεις. Εγώ γνωρίζω ορισμένες μετρήσεις που έχουν γίνει προ δεκαπενταετίας και σας βεβαιώνω ότι δεν είναι έτσι όπως στο διεθνή Τύπο παρουσιάζονται τα πράγματα για την υγεία του ανθρώπου.
Το τρίτο που θέλω να σας τονίσω είναι το εξής: Μόλις είπατε ότι στις 16 Οκτωβρίου ολοκληρώθηκαν κάποιες διαδικασίες. Γιατί, κύριε Υπουργέ, με τέτοια καθυστέρηση; Από το 1998, τρέχοντας την τελευταία στιγμή η κρατική μηχανή, ασθμαίνοντας, προσπαθούσε να λύσει προβλήματα, ενώ έχουν απολυθεί όλοι οι συμβασιούχοι στο Καπνολογικό Ινστιτούτο. Γιατί να τα κάνετε τελευταία στιγμή; Γιατί δεν φροντίζετε για τον προϋπολογισμό του Καπνολογικού Ινστιτούτου, δεν φροντίζετε να εργάζονται οι άνθρωποι, να μην έχουν άγχος και αφήνετε την τελευταία στιγμή να λύνονται προβλήματα, που θα μπορούσαν να λυθούν εδώ και δύο-τρία χρόνια;
Τέλος τι θα γίνει με τα προγράμματα; Υπάρχουν ευρωπαϊκά προγράμματα που εκτελούνται. Όταν καθυστερούν οι χρηματοδοτήσεις δεν μπορούν και οι επιστήμονες να είναι αποτελεσματικοί.
Πρέπει, λοιπόν, να ενισχύσετε και με προϋπολογισμό, αλλά και να προσλάβετε ειδικούς επιστήμονες ώστε να μπορέσουν όχι μόνο αυτά τα προγράμματα να ολοκληρωθούν, αλλά να παίρνουν νέα προγράμματα από την Ευρωπαϊκή Ένωση και το Ινστιτούτο Καπνού και άλλα ερευνητικά ινστιτούτα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι αλήθεια πολύ σημαντικό και επίκαιρο το θέμα των ερευνών που έχει κάνει και μπορεί να κάνει το Καπνολογικό Ινστιτούτο. Στηριζόμαστε πάρα πολύ σε αυτό. Και θα δείτε τις εκθέσεις τις οποίες έχουμε παρουσιάσει για το ότι ο καπνός σαν φυτό είναι και φιλοπεριβαλλοντικός -στην αρχή ακούστηκε πολύ παράξενα, αλλά έτσι είναι- και δεν συνδέεται άμεσα μόνο με το θέμα του προϊόντος που προκύπτει από το φυτό καπνού. Γι' αυτό και η ένταξη του Καπνολογικού Ινστιτούτο στο Εθνικό Ινστιτούτο Αγροτικής Έρευνας του καπνού συμπεριλαμβάνει τη μεταφορά και συνέχιση ερευνητικού προγράμματος που εκτελούσε ήδη το Καπνολογικό Ινστιτούτο, μέσα από τις διαδικασίες που καθορίζει η νομοθεσία περί του ΕΘΙΑΓΕ. Διότι εδώ έχουμε αναδιάρθρωση και αλλαγή της διοικητικής λειτουργίας και του ΕΘΙΑΓΕ.
Επίσης, είναι πολύ σημαντικό ότι η κατανομή των ερευνητικών δραστηριοτήτων μέσα στο Εθνικό Ινστιτούτο αποφασίζεται και από το επιστημονικό συμβούλιο του ΕΘΙΑΓΕ. Μάλιστα, ο προϋπολογισμός του ΕΘΙΑΓΕ είναι αυξημένος γι΄ αυτό το ινστιτούτο. Είναι πάρα πολύ χρήσιμη η λειτουργία του.
Νομίζω ότι και αυτό που επισημάνατε και εσείς, κύριε συνάδελφε, δηλαδή η έρευνα που έχει κάνει το Καπνολογικό Ινστιτούτο γύρω από τα θέματα της περιεκτικότητας σε πίσσα και νικοτίνη των ελληνικών καπνών, μας έδωσε τη δυνατότητα να προχωρήσουμε στην αναδιάρθρωση των ποικιλιών. Άλλωστε, στην Ελλάδα ήδη πηγαίνουμε σε εξαφάνιση, σε εξάλειψη, αν θέλετε, της καλλιέργειας των μαύρων και των τσεμπελιών και παραμένουν οι επτά κατηγορίες των ευγενών ποικιλιών του καπνού. Και νομίζω ότι εάν κάποια στιγμή μιλήσει κάποιος για το σταμάτημα αυτής της καλλιέργειας σε σχέση με τη βλαπτικότητα του προϊόντος, ένα προϊόν που θα πρέπει να τελειώσει τελευταίο είναι αυτό των ελληνικών ποικιλιών. Γι΄ αυτό είναι πάρα πολύ σημαντική η προσφορά που έχει το Ινστιτούτο και που θα συνεχίσει να έχει από εδώ και πέρα.
ΦΛΩΡΟΣ ΚΩΝΣΤΑΝΤΙΝΟΥ: Να έρθετε να το δούμε, κύριε Υφυπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα έρθω.
ΠΡΟΕΔΡΕΥΩΝ (Κωνσταντίνος Γείτονας): Η δεύτερη, με αριθμό 51/17.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Γεωργίας, σχετικώς με την εφαρμογή της απόφασης, η οποία αναφέρει, ότι ο θεσμός της αμειψισποράς με ψυχανθή θα εφαρμοσθεί και στην καλλιέργεια του σκληρού σίτου, δεν θα συζητηθεί λόγω κωλύματος του κυρίου Βουλευτή και διαγράφεται. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Παρ' ότι ικανοποιείται το αίτημα της ερώτησης, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Υπάρχει ένα κώλυμα του κυρίου Βουλευτή.
Τρίτη είναι η με αριθμό 44/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Αντωνίου Σκυλλάκου προς τον Υπουργό Γεωργίας, σχετικώς με τη λήψη μέτρων για την αντιμετώπιση των προβλημάτων της κρατικής Βιομηχανίας Ξυλείας Καλαμπάκας.
Η επίκαιρη ερώτηση του κ. Σκυλλάκου έχει ως εξής:
"Με πρόωρη απόλυση απειλούνται οι είκοσι δύο εποχιακοί εργαζόμενοι στην Κρατική Βιομηχανία Ξυλείας Καλαμπάκας, καθώς και οι εποχιακοί εργαζόμενοι στο Δασικό Σύμπλεγμα Ασπροποτάμου και Μαλακασίου, λόγω έλλειψης πιστώσεων του Δασαρχείου Καλαμπάκας.
Αξίζει να σημειωθεί ότι η Κρατική Βιομηχανία Ξυλείας Καλαμπάκας έχει μεγάλες παραγωγικές δυνατότητες εάν εκσυγχρονισθεί, γεγονός που θα συμβάλει στην παραγωγική ανάπτυξη της περιοχής με την αξιοποίηση του δασικού της πλούτου, αλλά και στην εξασφάλιση σταθερής και μόνιμης εργασίας για τους κατοίκους της περιοχής. Εντούτοις, λόγω των γενικότερων κυβερνητικών επιλογών έχει αφεθεί ουσιαστικά στην υπολειτουργία και στο μαρασμό.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να αντιμετωπιστούν τα προβλήματα της Κρατικής Βιομηχανίας Ξυλείας Καλαμπάκας;".
Θα απαντήσει ο Υφυπουργός Γεωργίας κ. Χατζημιχάλης, ο οποίος έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. Είναι αλήθεια ότι το κρατικό εργοστάσιο της Καλαμπάκας μπορεί να βοηθήσει ιδιαίτερα σημαντικά στην ανάπτυξη της περιοχής. Η ερώτηση του κυρίου συναδέλφου αναφέρεται στην πιθανότητα απόλυσης είκοσι δύο εποχιακών υπαλλήλων. Νομίζω ότι η αξιοποίηση του συγκεκριμένου εργοστασίου είναι πολύ ευρύτερη από αυτό. 
Κατ΄ αρχήν για να απαντήσω ευθέως στο ερώτημα δεν κινδυνεύει κανείς με απόλυση, κύριε Σκυλλάκο. ΄Ηδη διατίθενται 40 εκατομμύρια επιπλέον για τη στήριξη της απασχόλησης αυτών των εργαζομένων στο συγκεκριμένο εργοστάσιο και όχι μόνο αλλά και των εποχιακών που δουλεύουν στο δασαρχείο της περιοχής. Θα ήθελα όμως να επεκτείνω λίγο την απάντησή μου γιατί το θέμα στο οποίο αναφέρεστε έχει κάποιες τέτοιες αιχμές. Το εργοστάσιο της Καλαμπάκας μαζί με το εργοστάσιο του Λιτοχώρου -τα κρατικά εργοστάσια, όπως επίσης και κάποια άλλα που μπορούν να αξιοποιηθούν συνεταιριστικά, το εργοστάσιο ΠΙΝΔΟΣ των Γρεβενών, για το οποίο έχουμε συζητήσει επίσης αρκετές φορές σ΄ αυτήν την Αίθουσα είναι εργοστάσια τα οποία αξιοποιούνται από την ελληνική πολιτεία και μάλιστα σε συγκεκριμένα και ιδιαίτερα προγράμματα. Δεν έχουμε αδιαφορήσει γι΄ αυτά, αντιθέτως έχουμε προχωρήσει στην ολοκλήρωση τεχνοοικονομικών μελετών οι οποίες προβλέπουν τον εκσυγχρονισμό αυτών των εργοστασίων και την περαιτέρω αξιοποίησή τους. Είναι κάτι το οποίο θέλουμε να κάνουμε όχι μόνο για να στηρίξουμε την οικονομία της περιοχής, να ενισχύσουμε την απασχόληση συμπολιτών μας από τη συγκεκριμένή περιοχή, αλλά κυρίως γιατί θέλουμε να εξυπηρετήσουμε και συγκεκριμένα προγράμματα του Υπουργείου Γεωργίας. Και τέτοια προγράμματα πρέπει να σας αναφέρω είναι το πρόγραμμα της δημιουργίας των δασικών χωριών τα οποία κατασκευάζονται στο εργοστάσιο της Καλαμπάκας, όπως επίσης και ένα ιδιαίτερα φιλόδοξο πρόγραμμα για την ανάπλαση χιλίων τετρακοσίων χώρων αναψυχής που υπάρχουν στο σύνολο της χώρας, σε ολόκληρη την ελληνική επικράτεια. Η ανάπλαση αυτών των χώρων θα γίνει με τη συμβολή των δύο εργοστασίων και όχι μόνο, της Καλαμπάκας και του Λιτοχώρου. Αυτό σημαίνει, λοιπόν, ότι το ενδιαφέρον μας για τα συγκεκριμένα εργοστάσια και όχι μόνο για τους εργαζόμενους που απασχολούνται εκεί αλλά και για την παραγωγική τους ικανότητα, είναι ιδιαίτερα αυξημένο. 
Πρέπει να πω ότι μέχρι τώρα γι΄ αυτές τις δραστηριότητες, για το 2001, έχουμε διαθέσει 1,5 δισεκατομμύριο περίπου, για την ακρίβεια 1.495.000.000 και επίσης οι μελέτες που έχουμε κάνει προβλέπουν για τον εκσυγχρονισμό των συγκεκριμένων εργοστασίων, ιδιαίτερα του εργοστασίου της Καλαμπάκας, ένα δισεκατομμύριο επιπλέον. Η συζήτηση που υπάρχει αυτήν τη στιγμή στο Υπουργείο Γεωργίας είναι συζήτηση για τον προσδιορισμό προγραμμάτων στα οποία θα ενταχθούν και τα δύο εργοστάσια, ιδιαίτερα επαναλαμβάνω της Καλαμπάκας και η αξιοποίηση και του προϋπολογισμού αλλά του τακτικού, αλλά και των προγραμμάτων του Γ΄ Κοινοτικού Πλαισίου Στήριξης για να μπορέσουμε να εξαντλήσουμε τις δυνατότητες που μας παρέχονται όχι μόνο να αναπτυχθεί αλλά να πολλαπλασιαστεί η δραστηριότητα και η απόδοση αυτών των εργοστασίων γιατί επαναλαμβάνω τα χρειαζόμαστε για την εφαρμογή των προγραμμάτων που είναι φιλόδοξα και που πιστεύω ότι θα υλοποιήσουμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Υπάρχουν δύο προβλήματα σε σχέση με αυτό το εργοστάσιο. Το ένα είναι άμεσο. Γι' αυτό φαίνεται ότι δίνετε κάποια λύση που δεν ξέρω όμως αν θα δώσει τη δυνατότητα στους έκτακτους εργαζόμενους να φτάσουν στους οκτώ μήνες, που σύμφωνα με τη σύμβαση έχουν τη δυνατότητα να εργάζονται. Το πρόβλημα που προέκυψε είναι ότι στο δεύτερο και στον τρίτο μήνα ειπώθηκε ΄ότι δεν φτάνουν οι πιστώσεις. Από το ποσό των χρημάτων που άκουσα πιθανόν να μη φτάνει να συμπληρωθεί το οκτάμηνο.
Με την ευκαιρία, πρέπει να πω ότι δεν είναι καλό να ξεκινά το δημόσιο τέτοιου είδους συμβάσεις που μπορούν να επεκταθούν και στον ιδιωτικό τομέα και να βάζουμε τον έκτακτο εργαζόμενο να υπογράφει, ότι θα δουλέψει μέχρι οκτώ μήνες. Κατ΄ αρχήν, λοιπόν, πρέπει να ξεκαθαρίσετε αν θα εξαντληθεί το οκτάμηνο γι΄ αυτούς τους εργαζόμενους. 
Το δεύτερο θέμα αφορά την ανάπτυξη της επιχείρησης για να καλυφθούν και οι ανάγκες της περιοχής σε εργασία, αλλά και η αξιοποίηση του δασικού μας πλούτου. Αυτό το εργοστάσιο -νομίζω ότι αυτό ισχύει και για την Κατερίνη- δεν μπορεί αυτά που παράγει να τα δώσει σε τρίτους, παρά μόνο σε νομικά πρόσωπα, σε ΟΤΑ ή στο δημόσιο. Αυτό περιορίζει την εμπορική δραστηριότητά του και την ανάπτυξή του. Αν δεν αντιμετωπίσετε αυτό το πρόβλημα, δεν θα αξιοποιηθούν οι δυνατότητές του.
Τα στοιχεία λένε ότι και χωρίς εκσυγχρονισμό, για πλήρη λειτουργία του εργοστασίου θα χρειαζόμασταν ογδόντα πέντε μόνιμους από είκοσι πέντε. Αν το εκσυγχρονίσετε με 1 δισ. που λέτε, θα χρειαστούν περισσότεροι εργαζόμενοι. ΄Ακουσα ότι οι μελέτες είναι έτοιμες και συζητάτε ποια προγράμματα θα δοθούν. Πολλές φορές ακούμε για μελέτες και για καλές προθέσεις, αλλά αυτά μένουν στα χαρτιά. Μπορείτε να μας δώσετε κάποια χρονοδιαγράμματα;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Χαίρομαι που ο κ. Σκυλλάκος έθεσε το θέμα της αξιοποίησης των παραγωγικών δυνατοτήτων με παροχή υπηρεσιών και στον ιδιωτικό τομέα. Το συζητάμε αυτό το θέμα, διότι είναι σοβαρό, αφού έτσι μπορούμε να επεκτείνουμε την παραγωγική δραστηριότητα και επομένως να αναβαθμίσουμε την οικονομική θέση του ίδιου του εργοστασίου. 
Για να κάνουμε κάτι τέτοιο, χρειάζονται ορισμένες αλλαγές. ΄Ομως, συζητάμε για ένα κρατικό εργοστάσιο. Αυτή η παραγωγική δραστηριότητα, δεν μπορεί να στηρίζεται μόνο σε εργαζόμενους που ουσιαστικά είναι δημόσιοι υπάλληλοι. Αφορά τις εργασιακές σχέσεις στο συγκεκριμένο χώρο. Αντιλαμβάνεσθε ότι θα πρέπει να υπάρχει μεγαλύτερη ευελιξία στη λειτουργία του εργοστασίου. Μπορούμε να έχουμε μεγαλύτερη ευελιξία μ΄ έναν καλύτερο προγραμματισμό. Το λέω αυτό, γιατί αναφερθήκατε στο οκτάμηνο που πρέπει να συμπληρώσουν οι εργαζόμενοι με βάση τις συμβάσεις τους. Ούτως ή άλλως, θα καλυφθούν. Ποτέ μέχρι τώρα δεν έχει μείνει ακάλυπτος εργαζόμενος στο συγκεκριμένο εργοστάσιο.
Εγώ πιστεύω ότι αυτό δεν αρκεί. Το εργοστάσιο θα πρέπει να λειτουργεί καθ΄ όλη τη διάρκεια του χρόνου και με το σύνολο των εργαζομένων που απασχολούνται σήμερα εποχιακά και όχι σταθερά.
Θέλουν να λειτουργεί το εργοστάσιο δώδεκα μήνες και όχι οκτώ όπως λειτουργεί μέχρι σήμερα. Και αυτό προϋποθέτει κάποιες αλλαγές τις οποίες προβλέπουμε. 
Το ποσό των σαράντα εκατομμυρίων που ανέφερα προηγουμένως για την κάλυψη της απασχόλησης των εργαζομένων επαρκεί. Δεν είναι απλώς και μόνο θεωρητικές αναφορές χωρίς πρακτική εφαρμογή αυτά που είπα προηγουμένως. Έχουν διατεθεί ήδη ένα δισεκατομμύριο τετρακόσια σαράντα πέντε εκατομμύρια. Η πρόβλεψη για το ένα δισεκατομμύριο επιπλέον για τον εκσυγχρονισμό του εργοστασίου δεν είναι μία μελέτη που πρόκειται να εκτελεστεί. Είναι μια μελέτη που εκτελέστηκε και βρισκόμαστε σήμερα στην αναζήτηση τρόπων εφαρμογής. Επαναλαμβάνω ότι μας ενδιαφέρει ιδιαίτερα η λειτουργία και η όσο το δυνατόν μεγαλύτερη αποτελεσματικότητα αυτών των δύο εργοστασίων. 
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 53/17-10-2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Πολιτισμού, σχετικώς με την πρόθεση του Υπουργείου να συμπεριληφθεί η λίμνη της Ολυμπίας-Καϊάφα στις περιοχές τέλεσης Ολυμπιακών αθλημάτων κλπ. 
Η επίκαιρη ερώτηση του κ. Κεδίκογλου έχει ως εξής: 
"Οι Ολυμπιακοί Αγώνες θεωρείται ότι γίνονται στην πόλη και τελούνται (λ.χ. Βαρκελώνη - Ρώμη - Ατλάντα) με εξαίρεση την Ελλάδα: Όταν το 1892 η Δ.Ο.Ε. ανήγγειλε την επαναλειτουργία, πανηγύρισε την έναρξή της από την Ελλάδα και την Ολυμπία. 
Επίεσαν την Ελλάδα, οικονομικώς αιμορραγούσα να δεχτεί τους πρώτους Ολυμπιακούς την έναρξη τότε, όχι αργότερα και τον Πρωθυπουργό Χαρίλαο Τρικούπη που αρνήθηκε την πίεση να παραιτηθεί και να αποβιώσει στην ξενιτιά, την ημέρα που ο Βασιλιάς Γεώργιος κήρυσσε την έναρξή τους. Απρίλιος του 1896.
Την πραγματικότητα αυτή αγνοεί η Κυβέρνηση. Γι' αυτήν οι αγώνες αφορούν την Αθήνα, η οποία τείνει να στεγάσει το ήμισυ (50%) του πληθυσμού της χώρας. Κανένα σχεδόν έργο δεν εντάσσεται αν δεν υπηρετεί πρωτίστως τους αγώνες. Η περιφέρεια αγνοείται και υποβαθμίζεται προκλητικά, καμία διέξοδος προς αυτήν. Εκατομμύρια επισκεπτών δεν θα γνωρίσουν την Ελλάδα. 
Στις Ολυμπιακές πόλεις του σχετικού νόμου δεν περιλαμβάνονται ούτε η Ολυμπία! Η λίμνη της Ολυμπίας - Καϊάφα το μοναδικό μας ναυταθλητικό κέντρο με το περιβάλλον θαυμάσιο τοπίο, αγνοήθηκε. Οι ναυταθλητικοί αγώνες του Μονάχου όμως έγιναν στο Κίελο!!.......Είναι υποχρέωσή μας να καταστήσουμε διεθνώς γνωστό, να λανσάρουμε το ΟΛΥΜΠΙΑΚΟ ΤΟΠΙΟ, αυτό που ενέπνευσε το ολυμπιακό πνεύμα. Εν τούτοις ούτε περιφερειακή-τουριστική οδοποιία σ' αυτό προβλέπεται ούτε καν χώρος στάθμευσης. 
Ολυμπιακές πόλεις είναι η Αθήνα, το Ηράκλειο, η Θεσσαλονίκη..... και 8 χλμ δρόμου παράκαμψης της Αρχαίας Ολυμπίας!!
Ερωτάται η Κυβέρνηση εάν προτίθεται να περιλάβει την Ολυμπία στις Ολυμπιακές πόλεις, εάν θα χρησιμοποιηθεί η λίμνη του Καϊάφα για ναυταθλητικούς αγώνες και πώς θα ενισχυθεί η υποδομή της περιφέρειας, ώστε να προσελκύσει επισκέπτες". 
Θα απαντήσει ο Υφυπουργός Πολιτισμού αρμόδιος για θέματα αθλητισμού, ο κ. Φλωρίδης. 
Ορίστε, κύριε Υφυπουργέ έχετε το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Πριν απ' όλα πρέπει να ξεκαθαρίσω για μια ακόμη φορά ότι οι Ολυμπιακές πόλεις με βάση το φάκελο διεκδίκησης αλλά και τις απαιτήσεις που έχει μόνιμα η Διεθνής Ολυμπιακή Επιτροπή είναι μόνο εκείνες οι οποίες θα φιλοξενήσουν το ολυμπιακό τουρνουά ποδοσφαίρου. 'Όλα τα υπόλοιπα αθλήματα θα πρέπει να γίνουν στην Αθήνα και τον ευρύτερο χώρο της Αττικής.
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Είναι αλήθεια βέβαια ότι πολλές ελληνικές πόλεις ζήτησαν κατά την περίοδο της προετοιμασίας ή και αργότερα να φιλοξενήσουν και αυτές ολυμπιακά αθλήματα. Το θέμα της κωπηλασίας απ' ό,τι μπορώ να γνωρίζω απασχόλησε και τα Γιάννενα και την Καστοριά. Και άλλες πόλεις βεβαίως είχαν να πουν ότι διαθέτουν ανάλογες υποδομές για να φιλοξενήσουν...
ΕΥΑΓΓΕΛΟΣ ΜΠΑΣΙΑΚΟΣ: Η Υλίκη όχι; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Η Υλίκη όχι. 
Όμως, πρέπει να πούμε ότι η ΔΟΕ καταλήγει σ' αυτή την επιλογή επειδή ακριβώς θέλει να μη δημιουργούνται πάρα πολλά συστήματα υποστήριξης των αγώνων σε όλη τη χώρα και αυτό σημαίνει τεράστια διάθεση πόρων, αλλά και ανθρώπινου δυναμικού. 
Έτσι, λοιπόν, οι επιλογές για τον τόπο διεξαγωγής των αθλημάτων είναι αυτές που γνωρίζουμε όλοι. 
Υπάρχει τώρα το θέμα εάν η ολυμπιακή προετοιμασία της χώρας συνδέεται μόνο με την Αττική και την Αθήνα και όχι με την υπόλοιπη Ελλάδα. Θα πρέπει να ενημερώσω ότι ο ολυμπιακός προϋπολογισμός είναι περίπου ενάμισι τρισεκατομμύριο δραχμές. Απ' αυτόν τον προϋπολογισμό τα τετρακόσια πενήντα δισεκατομμύρια δραχμές περίπου υπηρετούν αποκλειστικά το πρόγραμμα "ΕΛΛΑΔΑ 2004". Αυτό το πρόγραμμα αφορά στη δημιουργία αθλητικών υποδομών και την ανάπτυξη αθλητικών δράσεων ή άλλων δράσεων στην Ελλάδα εν όψει του 2004. 
Άρα παρατηρούμε ότι το 1/3 σχεδόν του Ολυμπιακού προϋπολογισμού αφορά αποκλειστικά την ελληνική περιφέρεια. 
Όσον αφορά τώρα το ζήτημα της Αρχαίας Ολυμπίας, πρέπει να σας πω ότι μέσα στο πρόγραμμα "ΕΛΛΑΔΑ 2004" υπάρχει ξεχωριστό υποπρόγραμμα το οποίο αφορά σε δύο δραστηριότητες της Ολυμπίας: Το ένα πρόγραμμα που είναι περίπου δεκαπέντε δισεκατομμύρια δραχμές αφορά την αναβάθμιση όλου του χώρου της Αρχαίας Ολυμπίας, έτσι όπως πρέπει να αναδειχθεί και το άλλο αφορά κάτι πάρα πολύ σπουδαίο, εφόσον καταφέρουμε να το πετύχουμε. Είναι ο φάκελος διεκδίκησης που έχουμε υποβάλει στη ΔΟΕ με έναν πλήρη τρόπο πλέον και που αφορά στη μόνιμη τέλεση του Ολυμπιακού Φεστιβάλ Νέων στην Αρχαία Ολυμπία και ειδικά στη Λίμνη του Καϊάφα. Εάν αυτό το πετύχουμε -και πιστεύω ότι είμαστε πάρα πολύ κοντά να το πετύχουμε, γιατί η ΔΟΕ θέλει να μας δώσει μια μόνιμη τέτοια διοργάνωση ενώ δεν την έχει δώσει σε καμία άλλη χώρα του κόσμου- τότε είναι κάτι παραπάνω από βέβαιο ότι αυτή η εξαιρετική περιοχή όχι μόνο θα αποκτήσει την αξία που πρέπει, αλλά θα χρησιμοποιηθεί με τον καλύτερο δυνατό τρόπο μέσα στο πνεύμα του Αρχαίου Ολυμπισμού. Γιατί σε αυτό το Φεστιβάλ προβλέπεται η συνύπαρξη αθλητικών δραστηριοτήτων και πολιτιστικών εκδηλώσεων. Ειδικά για τα αθλήματα μπορώ να σας πω ότι η πρότασή μας προβλέπει να τελούνται μόνο τα αρχαία αθλήματα στο Ολυμπιακό Φεστιβάλ των νέων, στο οποίο θα φιλοξενούνται τέσσερις χιλιάδες αθλητές κάθε τέσσερα χρόνια από όλο τον κόσμο. 
Αυτή είναι η πρόταση της Κυβέρνησης, όπως διαμορφώθηκε μέσα σε ένα συγκεκριμένο πρόγραμμα. Πιστεύω ότι ικανοποιεί τις απαιτήσεις και της ελληνικής περιφέρειας αλλά κυρίως αυτού του χώρου στον οποίον για πρώτη φορά υπήρξαν οι αγώνες και που φυσικά έδωσε το όνομά του και στους σύγχρονους Ολυμπιακούς Αγώνες. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Η απάντηση του κυρίου Υπουργού δεν είναι ικανοποιητική, παρά την συμπάθεια προς το πρόσωπό του και ομολογώ ότι δεν με εξέπληξε. Κατέληξε με τη γνωστή επωδό της Κυβέρνησης Σημίτη να καλλιεργεί την ελπίδα στον ελληνικό λαό, μια ελπίδα η οποία ποτέ δεν πραγματοποιείται! 
Πριν μπω την απάντησή μου, δίνω για τα Πρακτικά δημοσίευμα της εγκυρότατης "MONDE" σχετικά με την τύχη του Χαρίλαου Τρικούπη και τους πρώτους Ολυμπιακούς Αγώνες. 
(Στο σημείο αυτό ο Βουλευτής κ. Β. Κεδίκογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Κύριε Πρόεδρε, μου είναι αδιανόητο να μιλάμε για Ολυμπιακούς Αγώνες, ολυμπιακό πνεύμα και Ολυμπισμό και να μην χρησιμοποιούμε την Ολυμπία. Δεν μπορώ να διανοηθώ ότι υπάρχει νους υγιής στον κόσμο που θα ηρνείτο να γίνει κάποιο σύνολο αθλημάτων ή κάποιο άθλημα στο ολυμπιακό τοπίο. Το ολυμπιακό τοπίο είναι μοναδικό στον κόσμο. Είναι παράλειψη της Κυβέρνησης ότι δεν το υποστηρίζει ως έπρεπε και όσο θα έπρεπε. Θα έπρεπε όχι μόνο οι ναυταθλητικοί αγώνες, που πράγματι η Λίμνη του Καϊάφα προσφέρεται απολύτως, αλλά ακόμα και κάποιος αγώνας δρόμου να οργανωθεί στο ολυμπιακό τοπίο ακριβώς για να γνωριστεί. Αυτά όμως απαιτούν πίεση.
Πέραν των άλλων σχετικά με την περιφερειακή ανάπτυξη, τα τετρακόσια πενήντα δισεκατομμύρια δραχμές που λέει ο κύριος Υπουργός είναι για την περιφέρεια και από αυτά το πλείστον θα δαπανηθεί στην Αττική. Το βλέπετε, κύριε Υφυπουργέ. Σε λίγο θα έχουμε μια Αττική με το 50% του πληθυσμού της Ελλάδος! Είναι καιρός ακόμα. Αυτό που είπατε βέβαια κάτι είναι για το μέλλον. Δεν έχω εμπιστοσύνη ότι πρόκειται να πραγματοποιηθεί. Βλέπω ότι είναι από εκείνες τις ελπίδες που σπέρνει κάθε φορά η Κυβέρνηση Σημίτη και ιδιαίτερα ο Πρωθυπουργός της. Υπάρχει καιρός ακόμα να επιμείνετε. Διότι φοβούμαι ότι θα σας θεωρήσει όχι μόνο ο ελληνικός λαός, όχι μόνο η Μεσσήνιοι και οι Ηλείοι, όχι μόνο η διεθνής κοινή γνώμη, αλλά η ιστορία ενόχους, αν δεν επιμείνετε τώρα κάποιο άθλημα να εκτελεστεί στο ολυμπιακό τοπίο! Εύκολο πολύ είναι στην Λίμνη του Καϊάφα ή στον Μεσσηνιακό Κόλπο, που ευνοείται λόγω και του χρόνου που εκτελούνται οι αγώνες, εύκολο πολύ είναι να πραγματοποιήσετε έργα τουριστικά περιπατητικά στο ολυμπιακό τοπίο. 
Ο Προεδρεύων στη Βουλή αυτήν τη στιγμή έχει ιδιαιτέραν άποψη και αντίληψη πώς είναι το τοπίο αυτό. Με την ευκαιρία σας εγχειρίζω και μια πανοραμική άποψη του τοπίου τούτου. Νομίζω ότι έχετε υποχρέωση έναντι της ιστορίας να υποστηρίξετε αυτό το αίτημα. Και δεν είναι δυνατόν σεβόμενη το όνομά της η Διεθνής Ολυμπιακή Επιτροπή να μην το δεχθεί, όταν ο Πιέρ Ντε Κουμπερντέν -με την τύχη που είχε ο Χαρίλαος Τρικούπης, όπως γράφει η "LE MONDE"- προανήγγειλε την αναβίωση των αγώνων στην Ελλάδα ως μέγα γεγονός.
Για όλο τον κόσμο μπορεί οι αγώνες να είναι της πόλης. Για την Ελλάδα ειδικά οι Ολυμπιακοί Αγώνες γίνονται στην Ελλάδα, όχι στην Αθήνα. Αυτό είναι ένα από τα αμαρτήματα της Κυβερνήσεως ότι δεν επέμεινε στην αρχική διακήρυξη του Πιέρ Ντε Κουμπερντέν ότι αναβιώνουν οι αγώνες στην Ελλάδα. 
Και τέλος, κύριε Πρόεδρε, δεν αντελήφθη η Κυβέρνηση ότι ήταν ανάγκη της Διεθνούς Ολυμπιακής Επιτροπής να αρχίσουν οι αγώνες του νέου αιώνα από την Ελλάδα, ότι ήταν ανάγκη τους να αρχίσουν οι αγώνες από εδώ και όχι δικό μας αίτημα. Δυστυχώς η Κυβέρνηση το χειρίστηκε ως δικό μας αίτημα και σήμερα αντί οι αγώνες να υπηρετούν την Ελλάδα, ο ελληνικός λαός θα αιμορραγήσει για να αντιμετωπίσει τα έξοδα των Ολυμπιακών Αγώνων.
Ευχαριστώ, κύριε Πρόεδρε, και για την ανοχή σας.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός Πολιτισμού έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, οφείλω να ευχαριστήσω τον κ. Κεδίκογλου γιατί πράγματι είχε την καλοσύνη να μου στείλει αυτήν την πολύ ωραία αφίσα από την περιοχή. 
Θέλω να ξαναπώ ότι για την Αρχαία Ολυμπία είναι πολύ σημαντικό αυτό που αποφάσισε η Κυβέρνηση και βρισκόμαστε στη φάση της διεκδίκησης για τη μόνιμη τέλεση του Ολυμπιακού Φεστιβάλ των νέων στην περιοχή της λίμνης του Καϊάφα κάθε τέσσερα χρόνια και να συνδέσουμε αυτήν τη γιορτή με την αναβάθμιση της τελετής της αφής της ολυμπιακής φλόγας που είναι ένα μείζον γεγονός για όλο τον κόσμο. Αυτό δεν είναι μια αφηρημένη διακήρυξη. Ήταν μια συζήτηση που ξεκίνησε με τη Διεθνή Ολυμπιακή Επιτροπή εδώ και αρκετό καιρό. Βρίσκεται στην τελική της φάση για να μας πουν την απάντησή τους με την υποβολή πλέον του φακέλου ολοκληρωμένου. Νομίζω ότι θα καταφέρουμε να πετύχουμε αυτήν τη σημαντική διοργάνωση μόνιμα στο χώρο της Αρχαίας Ολυμπίας και ειδικά στην περιοχή της λίμνης του Καϊάφα.
Πρέπει να σας πω επίσης ότι το πρόγραμμα της αναβάθμισης του ευρύτερου χώρου για την Αρχαία Ολυμπία δεν είναι και αυτό μια διακήρυξη. Έχει πλέον συγκεκριμένο προϋπολογισμό και πάρα πολύ συγκεκριμένες δράσεις. Αυτά όλα έχουν εγκριθεί από τη διυπουργική επιτροπή και είναι πλέον σε φάση υλοποίησης.
Άρα με την ευκαιρία της τέλεσης των Ολυμπιακών Αγώνων στην Αθήνα τον Αύγουστο του 2004 η Αρχαία Ολυμπία αλλά και η ευρύτερη περιοχή δέχεται μια συστηματική υποστήριξη από την ελληνική πολιτεία τέτοια που της αξίζει για να μπορέσουμε πράγματι αυτόν το χώρο να τον αναβαθμίσουμε. Η αναβάθμιση αυτή θα παίξει εξαιρετικά σημαντικό ρόλο για την εικόνα της Ελλάδας την περίοδο που τα βλέμματα των ανθρώπων όλου του κόσμου θα είναι στραμμένα στη δική μας χώρα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε η συζήτηση των επίκαιρων ερωτήσεων. 
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμ. 7/4.10.2001 επερώτηση των Βουλευτών της Νέας Δημοκρατίας κυρίων Ευάγγελου Μπασιάκου, Αλέξανδρου Κοντού, Θεόφιλου Λεονταρίδη, Νικόλαου Τσιαρτσιώνη, Ευάγγελου Πολύζου, Ευριπίδη Στυλιανίδη, Μάριου Σαλμά, Νικόλαου Αγγελόπουλου, Αχιλλέα Καραμανλή, κας Μαρίας Κόλλια Τσαρούχα, κυρίου Ευγένιου Χαϊτίδη, Κωνσταντίνου Τσιπλάκη, Γεωργίου Καρασμάνη, κας Παρθένας Φουντουκίδου, κυρίων Ιορδάνη Τζαμτζή, Αθανάσιου Γιαννόπουλου, Αθανάσιου Χειμάρα, Ηλία Καλλιώρα, Θεόδωρου Αναγνωστόπουλου, Δημητρίου Σιούφα, Σπύρου Ταλιαδούρου, Γεωργίου Κωνσταντόπουλου, Μιχάλη Παπαδόπουλου, Μιχάλη Χαλκίδη, Ηλία Φωτιάδη και Γεωργίου Σαλαγκούδη προς τον Υπουργό Γεωργίας σχετικά με την πολιτική της Κυβέρνησης στον τομέα του καπνού.
Ως Κοινοβουλευτικοί Εκπρόσωποι ορίστηκαν από τη Νέα Δημοκρατία ο Βουλευτής κ. Γεώργιος Σαλαγκούδης, από το Κ.Κ.Ε. ο Βουλευτής κ. Σπυρίδων Στριφτάρης και από το Συνασπισμό της Αριστεράς και της Προόδου η Βουλευτής κα Ασημίνα Ξηροτύρη-Αικατερινάρη. 
Ο πρώτος επερωτών, κ. Ευάγγελος Μπασιάκος, έχει το λόγο για είκοσι λεπτά.
ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, η Νέα Δημοκρατία επέλεξε ως τρίτο σημαντικό ζήτημα και πρόβλημα το οποίο φέρνει στην Εθνική Αντιπροσωπεία με τη μορφή της επερώτησης το σοβαρό ζήτημα του καπνού. Μετά το βαμβάκι και το ελαιόλαδο κρίναμε ότι ιδιαίτερα σημαντικό και εξ ίσου κρίσιμο είναι το πρόβλημα και το ζήτημα που αφορά την καπνοκαλλιέργεια στη χώρα μας με τις ιδιαίτερα δυσμενείς έως καταστροφικές προοπτικές που διαμορφώνονται μετά τις τελευταίες συζητήσεις στην Ευρωπαϊκή Ένωση και ειδικότερα στην ευρωπαϊκή επιτροπή σε σχέση με την προοπτική οριστικής κατάργησης των κοινοτικών επιδοτήσεων στον καπνό.
Και το λέω αυτό ως εισαγωγή, γιατί θέλω να προλάβω την απάντηση του Υπουργού ότι πάλι για τα ίδια θέματα φέρνετε στη Βουλή επερώτηση, πάλι για τα ίδια θέματα συζητάτε και μας αναγκάζετε να ερχόμαστε εδώ και να ανταλλάξουμε απόψεις. Θέλω να απαντήσω σε αυτό ότι η Νέα Δημοκρατία κρίνει, σε αντίθεση φαίνεται με την Κυβέρνηση, ότι αυτά είναι τα σοβαρά προβλήματα που αντιμετωπίζει ο γεωργικός τομέας, που αντιμετωπίζει ο αγρότης της υπαίθρου, που αντιμετωπίζει συνολικά η ελληνική κοινωνία. 
Και σε καμία περίπτωση δεν μπορούμε να υποβαθμίσουμε το τεράστιο πρόβλημα που δημιουργείται στις ευαίσθητες εθνικά περιοχές της χώρας μας και ιδιαίτερα στις μειονεκτικές περιοχές, των οποίων η επιβίωση και ο κοινωνικός ιστός εξαρτάται από την ομαλή συνέχιση της καταβολής των κοινοτικών επιδοτήσεων του καπνού, που εξασφαλίστηκαν χρόνια τώρα με την ένταξη της χώρας μας στην Ευρωπαϊκή Οικονομική Κοινότητα τότε, Ευρωπαϊκή Ένωση τώρα. 
Όσο και αν θέλει ο Υπουργός να υποβαθμίσει τη σημασία της επερώτησης και της κριτικής, που καλόπιστα ασκεί η Νέα Δημοκρατία, σε μία σειρά σοβαρά ζητήματα, όπως είναι το ζήτημα του καπνού, εμείς θα επιμείνουμε ότι η καταστροφική πολιτική που ακολουθεί η Κυβέρνηση τον τελευταίο καιρό με την υποβάθμιση ζητημάτων, όπως είναι οι εξελίξεις στην Ευρωπαϊκή Επιτροπή, σε καμία περίπτωση δεν θα μας παρεμποδίσει από το να λέμε την άποψή μας και να καταθέτουμε συγκεκριμένες προτάσεις, όπως κάνουμε κατά σύστημα.
Το λέω αυτό, κύριε Υπουργέ, γιατί πρέπει να γνωρίζουν και οι συνάδελφοι της Εθνικής Αντιπροσωπείας που δεν προέρχονται από αγροτικές περιοχές, ότι οι καπνοπαραγωγοί είναι μία μεγάλη μερίδα του ελληνικού λαού, είναι μία μεγάλη μερίδα των αγροτών, είναι κάτοικοι ορεινών, μειονεκτικών, προβληματικών περιοχών της χώρας, περιοχών όπου η καπνοκαλλιέργεια είναι μονοκαλλιέργεια. Και αν για οποιονδήποτε λόγο αυτοί οι άνθρωποι αποθαρρυνθούν από την καλλιέργεια το καπνού, δεν θα έχουν καμία άλλη εναλλακτική λύση καλλιέργειας και απασχόλησης. 
Οι όποιες συζητήσεις γίνονται σε σχέση με την υποκατάσταση κοινοτικών επιδοτήσεων με άλλης μορφής καταβολή στήριξης, για κοινωνικούς λόγους ενδεχομένως ή για αλλαγή της καλλιέργειας, δεν θα είναι εφικτές. Άλλωστε είναι γνωστό -και το έχουμε καταγγείλει και παλαιότερα- ότι αυτές οι κουβέντες που γίνονται στην Ευρωπαϊκή Ένωση και ιδιαίτερα στην Ευρωπαϊκή Επιτροπή δεν έχουν συνεκτιμήσει οποιεσδήποτε μελέτες ή οποιοδήποτε πόρισμα ή οποιεσδήποτε εκτιμήσεις σε σχέση με τις επιπτώσεις από την κατάργηση του καπνού. Και αποδέχεστε δυστυχώς, αυτήν τη διαδικασία σε βάρος της εξέλιξης του εισοδήματος, της επιβίωσης θα έλεγα, των κατοίκων αυτών των ευαίσθητων και μειονεκτικών περιοχών της χώρας. 
Έχουμε λοιπόν, ένα τεράστιο πρόβλημα με τις καπνοπαραγωγικές περιοχές. Γνωρίζετε πολύ καλά ότι μεγάλος αριθμός -εξήντα χιλιάδες παραγωγοί- αγροτών ασχολούνται με την καπνοκαλλιέργεια, αυτοί και οι οικογένειές τους εξαρτώνται από το εισόδημα του καπνού, υπάρχουν πολλοί άλλοι οι οποίοι εμπλέκονται άμεσα ή έμμεσα με τον κλάδο του καπνού μέχρι τη μεταποίηση. Υπολογίζουμε, δηλαδή, ότι περίπου τριακόσιες χιλιάδες Έλληνες εξαρτούν την επιβίωσή τους από την καταβολή των επιδοτήσεων, που είναι καταλυτικός παράγων για τη συνέχιση της καπνοκαλλιέργειας. 
Αυτοί λοιπόν οι άνθρωποι βλέπουν με μεγάλη ανησυχία, προβληματίζονται, βρίσκονται σε απόγνωση, θα έλεγα, σε ορισμένες περιοχές από τις φήμες που υπάρχουν, που δεν διαψεύδονται δυστυχώς από την Ευρωπαϊκή Ένωση και την Ευρωπαϊκή Επιτροπή, σε σχέση με την εξέλιξη των συζητήσεων για την αναμόρφωση της Κοινής Οργάνωσης Αγοράς Καπνού.
Αλλά δεν είναι μόνο αυτό. Εκείνο που τους εξοργίζει είναι η δική σας αμέλεια, η δική σας ολιγωρία, πολλές φορές και συνειδητή επιλογή, να μη στηρίξετε την κρίσιμη αυτή για την ελληνική περιφέρεια καλλιέργεια του καπνού. 
Το λέω αυτό γιατί φτάσαμε, κύριοι συνάδελφοι, να επαινούμε -ακόμη και οι Βουλευτές της τότε Αντιπολίτευσης και νυν Κυβέρνησης ή και των άλλων κομμάτων, αλλά και εκπρόσωποι των φορέων- την αναμόρφωση της κοινής οργάνωσης αγοράς καπνού του 1992. Θα θυμάστε τι γινόταν τότε. Υπήρχαν παράγοντες πολιτικοί, αλλά και εκπρόσωποι φορέων, οι οποίοι κατηγορούσαν τη διαπραγμάτευση της Νέας Δημοκρατίας για τον καπνό το 1992, που γνωρίζετε -και προκαταλαμβάνω την τοποθέτηση του Υπουργού- πόσο θετικότερη ήταν ως προς τις προτάσεις της Ευρωπαϊκής Επιτροπής. Καταφέραμε τότε να βελτιώσουμε κατά πολύ τις προτάσεις της Επιτροπής της Ευρωπαϊκής Ένωσης και να εξασφαλίσουμε ένα εισόδημα, το οποίο αποτελεί τα ? του εισοδήματος των καλλιεργητών, αφού ανέρχεται στα εκατόν είκοσι δισεκατομμύρια (120.000.000.000) δραχμές ετησίως.
Η δε συλλογιστική για τη στήριξη της δημόσιας υγείας και την αποτροπή επιβλαβών επιπτώσεων από τον καπνό, είχε συνεκτιμηθεί στη συζήτηση του 1992 που οδήγησε στο βασικό κανονισμό του 1992 που ίσχυε και ισχύει αναμορφωμένος εν συνεχεία. 
Θέλω ως μία βασική παρατήρηση να σας πω ότι όλες αυτές οι σκέψεις για τις επιβλαβείς συνέπειες του καπνού στην υγεία, έχουν εκτιμηθεί και παλαιότερα και οδήγησαν σε παρακράτηση του 2% των επιδοτήσεων για ένα ειδικό ταμείο έρευνας και πληροφόρησης, ώστε να προστατευθεί η δημόσια υγεία. Αλλά από το σημείο αυτό μέχρι του σημείου να αποδέχεσθε και να εγκρίνετε με την οριακή ψήφο της χώρας μας συγκεκριμένη απόφαση του Συμβουλίου Υπουργών Υγείας το Δεκέμβριο του 1997 η οποία να μιλάει για την αντικαπνιστική εκστρατεία σε βάρος των κοινοτικών επιδοτήσεων του καπνού, σε βάρος των καπνοκαλλιεργητών της χώρας μας, χωρίς να πάρετε καμία αντιστάθμιση, αυτό δεν έχει καμία λογική. 
Είχαμε την ευκαιρία σε προηγούμενη συνεδρίαση της Βουλής, στην οποία προήδρευε ο τότε Υπουργός Υγείας, κ. Γείτονας, να καταγγείλουμε την Κυβέρνηση για μια ακόμη φορά ότι με τη στάση της, δηλαδή, να δώσει την οριακή κρίσιμη ελληνική ψήφο στη διαμόρφωση πλειοψηφίας υπέρ της αντικαπνιστικής εκστρατείας χωρίς -το τονίζω και έχει μεγάλη σημασία- να εξασφαλισθεί για τη χώρα μας οποιαδήποτε αντιστάθμιση και προσθέτω- με τη σύμφωνη γνώμη του Υπουργείου Γεωργίας, όπως ομολόγησε ο κ. Γείτονας από την Έδρα, και μετά από εντολή του Πρωθυπουργού του κ. Σημίτη, οδήγησε σε μία εξέλιξη η οποία προδιαγράφει τις δυσμενείς προοπτικές για την καπνοκαλλιέργεια στη χώρα μας. 
Εμείς δεν σας καταγγέλλουμε μόνο ότι συμφωνήσατε σε μία ρύθμιση. Εμείς σας καταγγέλλουμε ότι όλη αυτή η κουβέντα έγινε χωρίς να πάρετε καμία αντιστάθμιση, χωρίς να επιτύχετε κανένα όφελος για τους καπνοκαλλιεργητές, οι οποίοι με μαθηματική ακρίβεια θα εισέπρατταν την άρνηση της Ευρωπαϊκής Ένωσης και των αρμόδιων οργάνων να συνεχίσουν την ομαλή καταβολή των επιδοτήσεων στον καπνό. 
Το λέω αυτό, κύριε Υπουργέ, γιατί έκτοτε από το 1997 -έστω και αν απαντήσετε ότι δεν είναι έτσι τα πράγματα, ότι δεν συμφωνήσαμε, συμφωνήσαμε και σας είπα ότι υπάρχει και ομολογία του κ. Γείτονα για τη σύμφωνη γνώμη του Υπουργού Γεωργίας κ. Τζουμάκα τότε και βέβαια ο κ. Τζουμάκας σε ερωτήσεις στα πλαίσια του κοινοβουλευτικού ελέγχου ενώπιον της Βουλής μας έλεγε άλλα πράγματα ότι το Υπουργείο Γεωργίας εξέφραζε επιφυλάξεις- και μετά δεν έχει υπάρξει καμία ουσιαστική παρέμβαση. Εμείς θεωρούμε απολύτως αναγκαία και την παρέμβαση του ίδιου του Πρωθυπουργού. Το λέει ο Καραμανλής κατά κόρον ότι το θέμα αυτό θα έπρεπε να το αναλάβει ο ίδιος ο Πρωθυπουργός, όχι μόνο να μη δίνει εντολή να ψηφισθούν αποφάσεις της Ευρωπαϊκής Ένωσης για κατάργηση των κοινοτικών επιδοτήσεων έμμεσα αφού ενισχύουμε την αντικαπνιστική εκστρατεία, αλλά θα έπρεπε να δεσμεύσει τους συναδέλφους του ακόμη και στα πλαίσια του Συμβουλίου Κορυφής να εξακολουθήσει ομαλά και απρόσκοπτα η καταβολή των επιδοτήσεων, με τη λογική ότι στην Ελλάδα, στις περιοχές που καλλιεργείται ο καπνός, δεν υπάρχει καμία άλλη δυνατότητα εναλλακτικής καλλιέργειας και προφανώς δεν υπάρχει τρόπος υποκατάστασης του χαμένου εισοδήματος των καπνοκαλλιεργητών με άλλους τρόπους καταβολής των επιδοτήσεων.
Σε ορισμένες εκθέσεις της η Ευρωπαϊκή Επιτροπή έχει αναγνωρίσει όλα αυτά τα επιχειρήματα. Υπάρχουν κείμενα του Οκτωβρίου του 1998, για παράδειγμα, που αναγνωρίζουν αυτό το σκεπτικό. Υπάρχουν τοποθετήσεις του Επιτρόπου κ. Φίσερ, αλλά και άλλων εκπροσώπων που αναγνωρίζουν εν μέρει το βάσιμο των δικών μας τοποθετήσεων και ισχυρισμών. Η Κυβέρνηση όμως δεν αξιοποίησε, είτε μέσω του αρμόδιου Υπουργού της Γεωργίας είτε της πολιτικής ηγεσίας συνολικά του Υπουργείου Γεωργίας είτε -και το τονίζουμε- με παρέμβαση του ίδιου του Πρωθυπουργού, αυτά τα επιχειρήματα, αυτές τις δίκαιες θέσεις, ώστε να εξασφαλίσει την ομαλή καταβολή των επιδοτήσεων. 
Ενώ ο κύριος Υπουργός Γεωργίας και ο Πρωθυπουργός σε δηλώσεις τους μιλάνε για εξασφάλιση μέσω της συζητήσεως και αποφάσεως στα πλαίσια της ΑΤΖΕΝΤΑ 2000 των κοινοτικών ενισχύσεων και για τον καπνό μέχρι το 2006, έρχονται τώρα και αποδέχονται συζήτηση για αλλαγή του καθεστώτος ή έστω ετήσια παράταση, που ουσιαστικά σημαίνει ομολογία της κατάργησης των επιδοτήσεων, μετά την πάροδο αυτού του χρόνου, για ένα προϊόν και για κάποια επιδότηση η οποία είχε εξασφαλισθεί, όπως μας έχετε πει κατά κόρον εδώ, μέχρι το 2006.
Η αναμόρφωση και η τροποποίηση που επήλθε με τον Κανονισμό τον παλαιότερο του 1998, αφορά τον τρόπο καταβολής των πριμοδοτήσεων. 
Δεν μιλάμε για την κατάργηση ή την έγκριση κοινοτικών ενισχύσεων στον καπνό. Αυτό το θεωρούμε δεδομένο μέχρι το 2006. Και μην επαίρεστε ότι εξασφαλίζετε μέχρι τότε τις επιδοτήσεις. Έπρεπε να είναι εξασφαλισμένες. 
Από την ώρα, λοιπόν, που γίνονται συζητήσεις χωρίς καμιά αντιστάθμιση για τα ελληνικά εισοδήματα, για τα εισοδήματα των καπνοκαλλιεργητών, για τη σταδιακή μείωση έως οριστική κατάργηση -και φοβόμαστε ότι αυτό θα γίνει άμεσα, ίσως και σε ένα χρόνο- των κοινοτικών επιδοτήσεων για τον καπνό, διαπράττετε σοβαρό λάθος. Και έχετε τεράστια ευθύνη, διότι εδώ δεν είναι μόνο η ανικανότητα και η ανοχή την οποία επιδεικνύετε στις εξελίξεις αυτές. Είναι και η συνειδητή επιλογή σας να οδηγήσετε με την πρόφαση της δημόσιας υγείας σε οριστική κατάργηση τις επιδοτήσεις. 
Δεν εξηγείτε στους αγρότες, δεν εξηγείτε στους εκπροσώπους τους, παρά μόνο μετά από κουβέντα που έγινε πολύ πρόσφατα με δικό τους αίτημα και παρά τις μεγάλες αντιδράσεις των καπνοπαραγωγών και ειδικότερα των κορυφαίων οργανώσεών τους, της Καπνικής, εκπροσώπων της ΣΕΚΕ και της Διεπαγγελματικής Οργάνωσης του Καπνού που πρόσφατα έχει ιδρυθεί και λειτουργήσει. Εκεί τους λέτε ευχολόγια, είστε κατευναστικοί, είστε αισιόδοξοι. Ουσιαστικά παραπληροφορείτε. 
Η Νέα Δημοκρατία επανειλημμένως είτε με ανακοινώσεις είτε με προτάσεις είτε με κατ' ιδίαν συζητήσεις, είτε στα πλαίσια του κοινοβουλευτικού ελέγχου σας έχει επισημάνει την ανάγκη να ασχοληθείτε ενεργότερα, να πάρετε στα σοβαρά το ρόλο σας και να επισημάνετε τα τεράστια προβλήματα που θα έχει η ελληνική περιφέρεια. Ολόκληροι νομοί της χώρας μας, η Θράκη, η κεντρική Μακεδονία, η Αιτωλοακαρνανία, θα βουλιάξουν κυριολεκτικά, εάν προχωρήσουν αυτές οι προτάσεις και αυτές οι ρυθμίσεις.
Εδώ μπαίνει ένα κορυφαίο ζήτημα, εάν όλες αυτές οι συζητήσεις για τη διασφάλιση και την προστασία της δημόσιας υγείας σε σχέση με την ομαλή συνέχιση της καταβολής των κοινοτικών επιδοτήσεων έχει καμία σχέση, αν έχει καμία λογική αλληλουχία, εάν έχει καμία σχέση η προστασία της δημόσιας υγείας με την περικοπή των κοινοτικών επιδοτήσεων στον καπνό. 
Η δική μας η θέση είναι ότι δεν έχει καμία απολύτως σχέση και είναι τελείως παραπλανητικό και προκλητικό, θα έλεγα, το επιχείρημα πάνω στο οποίο βασίζεται όλη αυτή η προσπάθεια και γιατί παλαιότερα είχε κριθεί και αυτή η πλευρά του ζητήματος της αντικαπνιστικής εκστρατείας και, όπως σας είπα, οδήγησε σε διατήρηση των κοινοτικών ενισχύσεων για τον καπνό, αλλά και γιατί η οποιαδήποτε ραγδαία μείωση της καλλιέργειας καπνού στη χώρα μας θα συνεπάγεται αυτόματα την άμεση υποκατάσταση στο σύνολό της παραγωγής καπνού, των ποσοτήτων καπνού, της πρώτης ύλης από εισαγωγές, από τρίτες χώρες, οι οποίες δεν παρεμποδίζονται σε καμιά περίπτωση και λόγω του Παγκόσμιου Οργανισμού Εμπορίου, αλλά και λόγω της αδυναμίας της Ευρωπαϊκής Ένωσης να επιβάλει αυτούς τους περιορισμούς. Αυτή είναι η πραγματικότητα. 
Πώς, λοιπόν, αποδέχεστε τη συζήτηση, η οποία συνδυάζει και συνδέει τη διασφάλιση της δημόσιας υγείας με την περικοπή των κοινοτικών επιδοτήσεων στον καπνό; Αυτό είναι το μεγάλο σας λάθος. Αποδέχεστε τέτοιου είδους συσχετισμούς. Η Ευρωπαϊκή Ένωση, όπως είναι γνωστό, παράγει το 6% της πρώτης ύλης που επεξεργάζεται η ευρωπαϊκή καπνοβιομηχανία. Οι εισαγωγές είναι 80%. 
Και βέβαια, όπως αντιλαμβάνεστε, αυτές οι ποικιλίες οι οποίες παράγονται, είναι και ποιοτικές στη χώρα μας και έχει υπάρξει και μια αναδιάρθρωση καλλιεργειών, ώστε δεν υπάρχει και κάποιος ειδικός λόγος ώστε να πούμε ότι δεν είναι ποιοτικός ο ελληνικός καπνός και ότι πρέπει να τον αλλάξουμε. 
Το γεγονός είναι ένα, ότι εάν περικοπούν οι επιδοτήσεις, οι οποίες αποτελούν τα ? των εισοδημάτων των καπνοκαλλιεργητών, δεν θα συμφέρει η καπνοκαλλιέργεια. Και αναγκαία και άμεση συνέπεια θα είναι η ραγδαία μείωση της καπνοκαλλιέργειας στη χώρα μας, η εγκατάλειψη ορεινών και μειονεκτικών περιοχών από τους αγρότες, που άνεργοι πλέον θα μετεγκατασταθούν στα αστικά κέντρα και θα δημιουργήσουν εντονότερο κοινωνικό πρόβλημα με την αύξηση της ανεργίας, ενώ την ίδια στιγμή θα έχουμε άμεση υποκατάσταση της παραγωγής, που δεν θα παράγεται στη χώρα μας, από εισαγωγές από τρίτες χώρες. Υπάρχουν πάρα πολλές άλλες χώρες που μπορούν να κάνουν παραγωγή καπνού και να εισάγονται στη χώρα μας καπνά αυτών των χωρών, με προέλευση τρίτων χωρών. 
Θα πρέπει, λοιπόν, αυτά τα πράγματα να τα σκεφθείτε, να τα συζητήσετε, εκτός πια εάν υποχωρείτε σε άλλα συμφέροντα, εισαγωγείς, δεν ξέρω τι μπορεί να είναι, να μας το πείτε, που έχουν όφελος από τη μείωση της καπνοκαλλιέργειας στη χώρα μας ή από την οριστική κατάργησή της, την εξάλειψή της, όπως ισχυρίζεται η Νέα Δημοκρατία. 
Έχουμε παραδείγματα Υπουργών, άλλων χωρών, συναδέλφων σας. Ο Υπουργός Γεωργίας της Ιταλίας για παράδειγμα, θεωρεί μείζον το ζήτημα, αντιδρά σθεναρά, έχει εμπλέξει και τον Πρωθυπουργό κ. Μπερλουσκόνι και εσείς αρκείστε να ευχαριστείτε τον κ. Φίσλερ ή την Ευρωπαϊκή Επιτροπή επειδή απαλείφθηκε η σχετική πρόταση, η σχετική διατύπωση από τα συμπεράσματα του Συμβουλίου Κορυφής στο Γκέτεμποργκ, που συνδύαζε την αντικαπνιστική εκστρατεία με την περικοπή των επιδοτήσεων στον καπνό. 
Σας άρεσε αυτό. Αυτό σας ικανοποίησε. Βαυκαλίζεστε να πιστεύετε ότι με την εξάλειψη μιας φράσης -που παράλογα μπήκε και συμφωνώ και εγώ απόλυτα- λύσατε το πρόβλημα. Και από τον Αύγουστο και μετά που συνέβη αυτό το γεγονός, όταν βγάζετε την πανηγυρική σας ανακοίνωση, έχουν μεσολαβήσει σημεία και τέρατα. Δεν έχετε πάρει καθόλου μέρος στις συζητήσεις και τις διαπραγματεύσεις και βρισκόμαστε προ αδιεξόδου αφού, όπως θα γνωρίζετε και ας το διαψεύσετε αν δεν είναι έτσι, η εισήγηση της Ευρωπαϊκής Επιτροπής προς το Συμβούλιο, η οποία ήταν σε γενικές γραμμές θετική, γιατί βασιζόταν σε κάποια επιχειρήματα, όπως και παλαιότερα ήταν θεμελιωμένα σε ανάλογα κείμενα της Ευρωπαϊκής Επιτροπής, επεστράφη ως απαράδεκτη γιατί δεν αντιδράσατε, γιατί δεν πήρατε στα σοβαρά το πρόβλημα, παρά τις επισημάνσεις μας χρόνια τώρα. 
Το αποτέλεσμα είναι ότι θα έχουμε μια πρόταση της Ευρωπαϊκής Επιτροπής, η οποία θα είναι ιδιαίτερα αρνητική, θα μιλά ενδεχομένως για μια μεταβατική περίοδο μιας χρονιάς, για να ρίξει στάχτη στα μάτια των καπνοπαραγωγών κατά κύριο λόγο και να σας δώσει την ευκαιρία να πείτε ότι πετύχατε μια παράταση, ενώ -επαναλαμβάνω- είναι εξασφαλισμένη η καταβολή των κοινοτικών επιδοτήσεων, του συνόλου τους, των 120 δισεκατομμυρίων μέχρι το 2006. Εσείς τα έχετε πει, δεν τα έχουμε πει εμείς. Θα έχετε, λοιπόν, μια παράταση για μια ακόμα χρονιά και από εκεί και πέρα θα έχετε σταδιακή, μικρή ή μεγάλη μείωση των κοινοτικών επιδοτήσεων στον καπνό. Θα έχετε όμως τότε την αποκλειστική ευθύνη για τις εξελίξεις. Δυστυχώς όμως τα θύματα δεν θα είστε εσείς. Εσείς ούτως ή άλλως δεν ασκείτε αγροτική πολιτική, δεν ασκείτε καπνική πολιτική. Τα θύματα θα είναι οι καπνοκαλλιεργητές, οι οποίοι είναι έξαλλοι και προετοιμάζουν κινητοποιήσεις και καλά κάνουν. Διότι θίγεται το βιος τους και η επιβίωσή τους. Θα είναι η χειρότερη καταστροφή που έχει γνωρίσει ένα κλάδος καλλιέργειας στη χώρα μας, αν προχωρήσουν αυτά τα μέτρα και αυτές οι εξελίξεις. Και δεν έχετε να μας πείτε τίποτε για όλα αυτά.
Βλέπετε, λοιπόν, ότι αντί να κάνετε συμμαχίες με άλλες χώρες με την Ιταλία, την Ισπανία -είναι διαθέσιμοι αυτοί οι άνθρωποι να ανταποκριθούν και να διαμορφώσετε συμμαχίες- φτάσατε στο σημείο να συμφωνείτε με μια πολιτική την οποία τώρα δεν μπορείτε να τη φρενάρετε, αφού είναι πολύ δύσκολο να φτιάξετε ακόμα και τη μειοψηφία μπλοκαρίσματος των αποφάσεων. Πείτε μας τι συζητήσεις έχετε κάνει και σε ποιες συμμαχίες βασίζεστε, ώστε η όποια πρόταση της επιτροπής που δεν προλαβαίνετε να την αναστείλετε διότι αυτή εξελίσσεται, θα μπορεί να μπλοκαρισθεί αργότερα στο Συμβούλιο Υπουργών. Σε αυτά να μας απαντήσετε.
Εγώ δεν θέλω να επεκταθώ περισσότερο, διότι θα έχω τη δυνατότητα και στη δευτερολογία μου να τοποθετηθώ σε αυτά τα οποία θα πείτε. Επειδή όμως συνήθως δεν απαντάτε στις πρωτολογίες των Βουλευτών της Νέας Δημοκρατίας όταν συζητούνται κρίσιμες επερωτήσεις, εγώ θα σας συνοψίσω τα ερωτήματα.
ΠΡΟΕΔΡΕΥΩΝ (Κωνσταντίνος Βρεττός): Κύριε Μπασιάκο, να σας διακόψω ένα λεπτό, για να κάνω μια ανακοίνωση. Θα κρατήσω το χρόνο σας.
ΕΥΑΓΓΕΛΟΣ ΜΠΑΣΙΑΚΟΣ: Παρακαλώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα πέντε μαθητές και δύο συνοδοί-καθηγητές από το 1ο Γυμνάσιο Αλεξανδρούπολης.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ορίστε, κύριε συνάδελφε, συνεχίστε.
ΕΥΑΓΓΕΛΟΣ ΜΠΑΣΙΑΚΟΣ: Ευχαριστώ.
Πρώτον, τι κάνετε με τους εξήντα χιλιάδες καπνοκαλλιεργητές, με όλους τους άλλους που εμπλέκονται στον κλάδο και τελικώς πού θα οδηγηθεί το εισόδημα τριακοσίων χιλιάδων Ελλήνων, που εξαρτώνται από την καπνοκαλλιέργεια και την καπνοπαραγωγή; 
Δεύτερον, είστε σε γνώση των εξελίξεων στην Ευρωπαϊκή Επιτροπή που είναι ιδιαίτερα δυσμενείς για τη χώρα μας;
Τρίτον, έχετε συζητήσει με οποιουσδήποτε Υπουργούς και έχετε εξασφαλίσει συμμαχία μπλοκαρίσματος της όποιας πρότασης έρθει στο Συμβούλιο Υπουργών Γεωργίας;
Τέταρτον, ποια θέση είχε πάρει η ελληνική πλευρά και ειδικότερα το Υπουργείο Γεωργίας, σε σχέση με την απόφαση του Δεκεμβρίου 1997 για την αντικαπνιστική εκστρατεία και αν εξασφαλίσατε τότε οποιαδήποτε αντιστάθμιση εισοδήματος για την κατάργηση των κοινοτικών επιδοτήσεων στον καπνό. Επιμείνατε ή όχι στην ανάγκη κατάρτισης μελετών που να προσδιορίζουν τις δυσμενείς επιπτώσεις από την κατάργηση των κοινοτικών επιδοτήσεων στον καπνό και να προτείνουν, ενδεχομένως, κάποιες εναλλακτικές λύσεις, όπως αόριστα διαδίδει και δηλώνει η αρμόδια αρχή, δηλαδή ο Επίτροπος Γεωργίας της Ευρωπαϊκής Ένωσης. 
Και βέβαια όλα αυτά θα πρέπει να κλείσουν με μια γενική σας τοποθέτηση ως προς το εάν εξασφαλίστηκαν ή όχι οι κοινοτικές επιδοτήσεις μέσω της ΑΤΖΕΝΤΑ 2000 μέχρι το 2006 ή αν υπάρχει οποιαδήποτε πιθανότητα, οποιοσδήποτε κίνδυνος απώλειας ή συρρίκνωσης αυτών των επιδοτήσεων, που κατά κόρον τα λέγατε και προεκλογικά και που με βάση αυτά εξασφαλίσατε, όπως λέτε, τη στήριξη των αγροτών.
Είμαστε λοιπόν, ανυπόμονοι να ακούσουμε τις δικές σας θέσεις και κυρίως την προοπτική διατήρησης της καπνοκαλλιέργειας και των επιδοτήσεων που είναι κορυφαίας σημασίας για την επιβίωση των αγροτών, αλλά και ολόκληρων περιοχών της χώρας που είναι μειονεκτικές και που δεν μπορούν να επιβιώσουν με οποιοδήποτε άλλο τρόπο.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Να ξεκινήσουμε τον κατάλογο των ομιλητών.
Ο κ. Αλέξανδρος Κοντός έχει το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κυρία και κύριοι συνάδελφοι, αν επισκεφτεί κανείς τα 2/3 της ηπειρωτικής Ελλάδος, όπου παράγεται ο καπνός και ασχοληθεί με το θέμα του καπνού, τότε είναι βέβαιο ότι θα αντιληφθεί τι θα συμβεί σε περίπτωση που υλοποιηθούν οι προτάσεις που ο Ρομάνο Πρόντι στις 15 Μαΐου του 2001 κατέθεσε στην Ευρωπαϊκή Επιτροπή. Αυτές που στα πλαίσια της αειφόρου ανάπτυξης και με το υποκριτικό επιχείρημα της προστασίας της υγείας των πολιτών αναφέρονται στη σταδιακή εξάλειψη των επιδοτήσεων στον καπνό. Θα σημάνει ερήμωση πολλών περιοχών της χώρας μας και μάλιστα παραμεθόριων, ορεινών, ακριτικών περιοχών, αφού η σταδιακή εξάλειψη των επιδοτήσεων θα έχει άμεση συνέπεια τη διακοπή της καπνοκαλλιέργειας και βέβαια την έλλειψη εισοδημάτων που θα είναι ικανά να αντικαταστήσουν τα εισοδήματα που προέρχονται από τον καπνό.
Τα μεγάλα σφάλματά σας, κύριοι της Κυβέρνησης, που μας έχουν στερήσει ήδη πολύτιμους συμμάχους στην Ευρωπαϊκή Ένωση, αλλά έχουν δημιουργήσει και την εικόνα στους Ευρωπαίους εταίρους μας ότι δεν ενδιαφέρεστε για τον καπνό -και αυτό είναι το χειρότερο- ότι δεν προστατεύετε ως κόρη οφθαλμού το τόσο σημαντικό αυτό προϊόν, είναι τα εξής: Το 1997 το Συμβούλιο Υγείας της Ευρωπαϊκής Ένωσης εγκρίνει την περικοπή των διαφημίσεων στα προϊόντα του καπνού με την οριακή ψήφο του τότε Υπουργού Υγείας του κ. Γείτονα. Το 2000 η κα. Σπυράκη, η Υφυπουργός Υγείας, υπερψηφίζει στο Συμβούλιο Υπουργών Υγείας της Ευρωπαϊκής Ένωσης προδιαγραφές στα τσιγάρα που παράγονται στην Ευρωπαϊκή Ένωση, τέτοιες οι οποίες να είναι απαγορευτικές για τη χρησιμοποίηση πολλών ποικιλιών ελληνικών καπνών. 
Οι ενέργειές σας στις προτάσεις Πρόντι ήταν πολύ χλιαρές. Και προήλθαν ύστερα από έντονη πίεση που άσκησε η Νέα Δημοκρατία, όταν δεκαεννέα Βουλευτές της κατέθεσαν ερώτηση στη Βουλή, τις αντιδράσεις όλων των νομαρχών της χώρας που προέρχονται από καπνοπαραγωγικές περιοχές και βέβαια τις έντονες αντιδράσεις όλων των φορέων του κλάδου, των καπνοπαραγωγών, των καπνεργατών του καπνού και των καπνεμπόρων. Και βέβαια ήταν λάθος σας, κύριε Υπουργέ, οι πανηγυρισμοί για το γεγονός ότι δεν συζητήθηκε στη σύνοδο του Γκέτεμποργκ με παρέμβαση του Έλληνα Πρωθυπουργού η επίμαχη φράση των προτάσεων Πρόντι που αναφέρονταν στον καπνό. Εάν όντως ο Έλληνας Πρωθυπουργός πίστευε στη σπουδαιότητα του προϊόντος όφειλε να ασκήσει πιέσεις στους Ευρωπαίους ηγέτες έτσι ώστε οριστικά να απαλειφθούν οι προτάσεις της Ευρωπαϊκής Επιτροπής που αναφέρονται στον καπνό. 
Και αποτελεί, κύριε Υπουργέ, μεγάλο λάθος σας ότι αποδέχεστε έστω και σαν μία μακροχρόνια πολιτική διαδικασία τη θέσπιση εναλλακτικών εισοδηματικών πόρων σε αντικατάσταση των εισοδημάτων που προέρχονται από τον καπνό. Και βέβαια -αναφερθήκαμε πολλές φορές- σφάλμα σας είναι και η διάλυση του Εθνικού Οργανισμού Καπνού, ενός οργανισμού ο οποίος έπαιξε ένα σπουδαίο ρόλο στην τόνωση και στην στήριξη του προϊόντος. Θα έπρεπε αντί να το διαλύσετε, να τον οργανώσετε καλύτερα, έτσι ώστε να μπορεί ο Οργανισμός Καπνού να παράγει μία ουσιαστική πολιτική για το προϊόν. 
Αμετακίνητη θέση της ελληνικής Κυβέρνησης πρέπει να είναι η παράταση όσων έως σήμερα ισχύουν για τον καπνό και για τις εσοδείες 2002, 2003 και 2004 και βέβαια να μη ληφθούν υπόψη οι προτάσεις Πρόντι, αφού το επιχείρημα ότι στα πλαίσια της υγείας των πολιτών πρέπει να εξαλειφθούν οι επιδοτήσεις στον καπνό είναι και άδικο και υποκριτικό, δεδομένου ότι οι ευρωπαϊκές σιγαρετοβιομηχανίες θα συνεχίσουν, ακόμα και αν διακοπεί η παραγωγή του καπνού στην Ευρωπαϊκή Ένωση, να παράγουν τσιγάρα με καπνά εισαγόμενα από τρίτες χώρες.
Και βέβαια πρέπει να πούμε εδώ, κύριοι συνάδελφοι, ότι τα ελληνικά καπνά και πολύ καλής ποιότητας είναι, αλλά και ελέγχονται από τους αγοραστές για τα ποσοστά που έχουν σε φυτοφάρμακα και σε άλλες βλαβερές για τον άνθρωπο ουσίες.
Πέρα απ' αυτό πρέπει να πούμε, αναφερόμενοι στην Κοινή Οργάνωση Αγοράς στον τομέα του καπνού, ότι ο βασικός κανονισμός 1638, ο οποίος προήλθε από την τροποποίηση του κανονισμού 2975 στα πλαίσια της λεγόμενης αναμόρφωσης της ΚΟΑ, δεν έχει λήξει -είναι παραπλανητικό να λέμε ότι έχει λήξει- αλλά ισχύει. Εκείνο το οποίο έχει λήξει είναι ο εφαρμοστικός κανονισμός 660/99. Πρέπει να πιέσουμε για να παραταθεί ο κανονισμός αυτός για άλλα τρία χρόνια. Σε αντίθετη περίπτωση δεν θα ισχύσει ο βασικός κανονισμός, ο οποίος στο άρθρο 8 προβλέπει ξεκάθαρα ότι οι παρατάσεις δίνονται για τρία χρόνια. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, παρακαλώ δώστε μου λίγο χρόνο και από τη δευτερολογία μου.
Ο Πρόεδρος της Νέας Δημοκρατίας κ. Κωνσταντίνος Καραμανλής, επισκεπτόμενος πρόσφατα συνεταιριστική οργάνωση επεξεργασίας καπνού απέδειξε το ιδιαίτερο ενδιαφέρον, τόσο του ιδίου, όσο και της παράταξής μας για τον καπνό και δήλωσε ότι η Νέα Δημοκρατία θα στηρίξει με όλες τις δυνάμεις τον καπνό, διότι ο καπνός αποτελεί μια παραδοσιακή καλλιέργεια που αφορά χιλιάδες οικογένειες σε εθνικά ευαίσθητες περιοχές της χώρας.
Δυστυχώς μέχρι σήμερα, όχι μόνο δεν έχει επιδείξει το ίδιο ενδιαφέρον ο κ. Σημίτης για τον καπνό, αλλά αντίθετα οι ενέργειες, τόσο του ιδίου, όσο και των συνεργατών του κινούνται στην αντίθετη ακριβώς κατεύθυνση. Ο Πρωθυπουργός όμως δεν μπορεί να αποποιείται συνεχώς των ευθυνών του, αφού όπως αναφέρει και σε ανακοίνωσή της η Καπνική, αποτελεί κοινή πεποίθηση όλων των φορέων ότι σ' αυτήν τη φάση το πρόβλημα είναι καθαρά πολιτικό και ότι με αυτό το δεδομένο, η ευθύνη της διαπραγμάτευσης για την αναθεώρηση του εφαρμοστικού κανονισμού για τον καπνό πρέπει να βαρύνει τον ίδιο τον Πρωθυπουργό, ο οποίος επιτέλους οφείλει να αντιληφθεί τη σοβαρότητα του θέματος και να το χειριστεί σαν ένα θέμα υψίστης εθνικής και πολιτικής σημασίας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, κυρίες και κύριοι συνάδελφοι, εδώ και τέσσερα χρόνια σας επισημαίνουμε συνεχώς στη Βουλή το μεγάλο πρόβλημα που προέκυψε από το 1997, σχετικά με τη φημολογία ότι θα κοπούν οι επιδοτήσεις στον καπνό. Είδαμε ότι μέχρι τώρα δεν ανησυχούσατε. Τώρα στο τέλος, εδώ και κάποιο χρονικό διάστημα, δείχνετε κάποια ανησυχία, αλλά πιστεύουμε ότι είναι λίγο αργά. Έπρεπε έγκαιρα να σας απασχολήσει πολύ περισσότερο αυτό το θέμα που αφορά, όπως είπαν και όλοι οι συνάδελφοι ευαίσθητες, παραμεθόριες περιοχές, όπως είναι η Μακεδονία, αλλά και άλλες περιοχές της Ελλάδας που κοντεύει να εξαφανιστεί ο πληθυσμός .
Λέμε πολλές φορές -και είναι και γνωμικό αυτό- ότι "όπου υπάρχει καπνός, υπάρχει και φωτιά". Άρα οι φήμες επαληθεύονται. Τώρα θα λέμε ότι ο καπνός παίρνει φωτιά μ' αυτό που γίνεται και παίρνουν φωτιά μαζί με τον καπνό χιλιάδες οικογένειες που ζουν στις παραμεθόριες περιοχές, όπως είναι ο Νομός Σερρών, αλλά και άλλες περιοχές. 
Χάσαμε πολύτιμο χρόνο. Τώρα θα συστρατευτούμε, θα μας το πείτε και αυτό, αλλά εμείς νωρίτερα σας είχαμε επισημάνει τα μεγάλα προβλήματα τα οποία υπάρχουν.
Η κατάσταση είναι εκρηκτική. Αυτό το λέει ο καθένας. Οι κυβερνητικές ευθύνες όμως που φαίνονται αυτήν τη στιγμή είναι τεράστιες και οι εξελίξεις θα είναι δραματικές. Αφού υπογράψατε τα μέτρα για τον περιορισμό του καπνίσματος με μια οριακή ψήφο, αν θυμάστε, έρχεστε τώρα κατόπιν εορτής να παραδεχτείτε και εσείς τον ορατό και άμεσο κίνδυνο, ο οποίος διαφαίνεται, δηλαδή να εξαφανιστεί η καπνοκαλλιέργεια από τη χώρα μας.
Η Κυβέρνηση φυσικά και ευθύνεται γι' αυτές τις κραυγαλέες αποτυχίες στον καπνό τώρα, αλλά και στο βαμβάκι και σε άλλα αγροτικά προϊόντα και αυτό δρομολογεί εξελίξεις. Σχεδόν τριακόσιες χιλιάδες Έλληνες, των οποίων το εισόδημα εξαρτάται από την καπνοπαραγωγή, δεν ξέρουν τι θα κάνουν. Γιατί, όπως γνωρίζετε και σεις, ο καπνός είναι μονοκαλλιέργεια και δεν μπορούμε να παράγουμε άλλα προϊόντα σε μη εύφορες περιοχές, ορεινές και μειονεκτικές. 
Η Κυβέρνηση, αντί να στηρίξει την καπνοπαραγωγή, δυστυχώς την υπονομεύει. Αυτό -μπορεί να γίνεται συνειδητά, αλλά να μην πω εγώ ότι γίνεται συνειδητά- φαίνεται από τις αμέλειες που είδαμε μέχρι στιγμής. Ακόμα και αν παραδεχτούμε το επιχείρημα της δημόσιας υγείας, το μέτρο της κατάργησης των επιδοτήσεων στους καπνοκαλλιεργητές δεν αποδίδει, γιατί όπως είπαν και άλλοι συνάδελφοι, η Ευρωπαϊκή Ένωση παράγει το 6% μόνο της παγκόσμιας παραγωγής, ενώ οι καπνοβιομηχανίες της Ευρωπαϊκής Ένωσης εισάγουν από τρίτες χώρες το 70% της πρώτης ύλης του καπνού.
Αν πράγματι μειωθεί ή εξαλειφθεί η καπνοπαραγωγή, η παραγωγή αυτή θα υποκατασταθεί από εισαγωγές από τρίτες χώρες που δυστυχώς δεν περιορίζονται. Και οι περισσότεροι παραγωγοί, όπως είπαμε είναι εγκαταστημένοι σε μειονεκτικές περιοχές και δεν υπάρχουν εναλλακτικές άλλες λύσεις απασχόλησης. Όμως, οι ενισχύσεις στον τομέα του καπνού είναι η στήριξη των παραγωγών και δεν πρέπει με κανένα τρόπο να θεωρείται, ως στήριξη της κατανάλωσης του καπνού. Οι ελληνικές κλασσικές ποικιλίες που τις ξέρουμε όλοι είναι ανώτερης ποιότητος, έχουμε μεγάλη εμπορική αξία και η ζήτησή τους υπερβαίνει τα όρια της Ευρωπαϊκής Ένωσης και εξάγονται σε όλο τον κόσμο. Αυτό το έχουν παραδεχθεί και οι ίδιοι οι Ευρωβουλευτές και στην Ευρωπαϊκή Ένωση και ο επίτροπος.
Το σκεπτικό για την περικοπή των επιδοτήσεων στα καπνά είναι εξ αρχής λάθος, αφού ο εξοβελισμός της καπνοπαραγωγής από την Ελλάδα δεν συνεπάγεται και τον περιορισμό του καπνίσματος. Οι όποιες σχέσεις για αντισταθμίσεις είναι αόριστες και αναποτελεσματικές. Ακόμη είναι βέβαιο ότι θα δημιουργηθεί μείζον κοινωνικό πρόβλημα με την οικονομική καταστροφή χιλιάδων οικογενειών που απασχολούνται, όπως και με τους καπνεργάτες, καπνοβιομηχάνους και όλο αυτό τον κοινωνικό ιστό που ασχολείται με την καπνοκαλλιέργεια.
Εμείς, την ύστατη αυτή στιγμή, κύριε Πρόεδρε και κύριοι Υπουργοί, που είστε εδώ και οι τρεις σήμερα -Υπουργοί και Υφυπουργοί- λέμε στην Κυβέρνηση να βγει απ' αυτόν το λήθαργο. Να αντιμετωπίσει με αίσθημα ευθύνης στην Ευρωπαϊκή Ένωση το θέμα αυτό το οποίο αφορά τις ευαίσθητες περιοχές της χώρας μας. Όπως λέει και ο Κώστας ο Καραμανλής είναι ανιστόρητος όποιος πιστεύει ότι η Ελλάδα έχει μέλλον χωρίς ισχυρή περιφέρεια. Θα πρέπει να δείτε ότι η περιφέρεια είναι αυτή που κρατάει μέχρι στιγμής την Ελλάδα. Και δυστυχώς, δεν θα μπορέσουμε να επιβιώσουμε και σαν Έθνος, ιδίως οι ακριτικές περιοχές, γιατί όπως ξέρετε οι νέοι φεύγουν. Έχουν πάρει μέχρι στιγμής κάποια μηχανήματα, έχουν κάνει κάποιες εγκαταστάσεις εκεί για να ασχοληθούν μ' αυτήν τη μονοκαλλιέργεια και συνεχώς τους απογοητεύετε.
Κυρίες και κύριοι συνάδελφοι, η ελληνική γεωργία γενικότερα είναι σε ένα πολύ δύσκολο σημείο και οι αγρότες μας έχουν περιέλθει σε απόγνωση. Οι τιμές στα βασικά αγροτικά προϊόντα μεταξύ των οποίων και ο καπνός -όπου δεν πιστεύω να θρηνήσουμε την εξαφάνισή του με τις ενέργειες που κάνετε μέχρι στιγμής- το ελαιόλαδο, η ντομάτα, το βαμβάκι, παραμένουν σταθερές ή και μειώνονται εν αντιθέσει με το κόστος παραγωγής το οποίο αυξάνεται συνεχώς και όπως θα δείτε και εσείς, φέτος και τα λιπάσματα και τα φυτοφάρμακα, όπως και πέρυσι θα πάρουν φωτιά και θα πάνε παραπάνω.
Άρα, πώς είναι δυνατόν να αντιμετωπίσουμε αυτήν τη στιγμή το εισόδημα των αγροτών, όταν συνεχώς μειώνεται, ενώ το κόστος συνεχώς αυξάνεται. Δεν γίνονται στην περιφέρεια εγγειοβελτιωτικά έργα για να αυξηθεί η παραγωγή. Και παρ' όλους τους πανηγυρισμούς για τα τρισεκατομμύρια που εισπράξατε από το Γ' Κοινοτικό Πλαίσιο Στήριξης, ακόμη δεν κουνιέται φύλλο για τα έργα. Και εσείς δεν γνωρίζετε τι θα κάνετε. Δυστυχώς, χάθηκαν δύο χρόνια μέχρι στιγμής. Με την ακολουθούμενη αγροτική πολιτική σας, αλλά και την ανυπαρξία σας να παρέμβετε δυναμικά στην Ευρωπαϊκή Ένωση, ελληνική γεωργία και το εισόδημα των αγροτών συρρικνώνεται συνεχώς, με αποτέλεσμα πολλές περιοχές της χώρας και μάλιστα εθνικά ευαίσθητες να απειλούνται με εγκατάλειψη.
Κύριε Πρόεδρε, οι ανησυχίες της Νέας Δημοκρατίας είναι δικαιολογημένες και δεν είναι ανησυχίες αυτής της στιγμής. Εδώ και τέσσερα χρόνια επισημαίνουμε αυτό το θέμα. Δυστυχώς η Κυβέρνηση την τελευταία στιγμή προσπαθεί να περισώσει ότι δεν έκανε μέχρι τώρα. Μετά τους τραγικούς κυβερνητικούς ισχυρισμούς που είχαμε στο βαμβάκι με την υπογραφή και εφαρμογή από φέτος του νέου δυσμενέστατου καθεστώτος και τα αυθαίρετα μέτρα περιορισμών και επιβολής ατομικού πλαφόν που πληρώνουν τώρα οι παραγωγοί με το άνοιγμα της εγχώριας αγοράς, το τελειωτικό τους κτύπημα θα δεχθούν και οι καπνοπαραγωγοί εάν καταργηθούν οι επιδοτήσεις με την πρόφαση της δημόσιας υγείας. 
Εμείς στο Νομό Σερρών παράγουμε αυτήν τη στιγμή επτά εκατομμύρια τριακόσιες χιλιάδες καπνό. Δύο ποικιλίες, μπασμπά και σήγμα εβδομήντα εννέα. Απασχολούνται πολλοί νέοι άνθρωποι οι οποίοι θέλουν να μείνουν στο χωριό τους. Πείτε μας εσείς εδώ τι θα πούμε σ' αυτούς. Τι ενέργειες θα κάνετε από εδώ και πέρα στην Ευρωπαϊκή Ένωση και τι συμμαχίες θα κάνετε για να αντιμετωπίσετε αυτό το μεγάλο πρόβλημα.
Ακόμη να μας πείτε τι επιπλέον πρόσθετα μέτρα θα πάρετε εάν, ο μη γένοιτο, φθάσουμε στο σημείο να μας αποκλείσουν, προοδευτικά έστω, από...
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, τελειώσατε. Τελειώσατε νομίζω και τη δευτερολογία σας. 
ΘΕΟΦΙΛΟΣ ΛΕΟΝΤΑΡΙΔΗΣ: Ένα λεπτό ακόμη, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ένα λεπτό ακόμη και παρακαλώ να τελειώσετε. 
ΘΕΟΦΙΛΟΣ ΛΕΟΝΤΑΡΙΔΗΣ: Τι μέτρα θα ληφθούν ειδικά για τις μειονεκτούσες εδαφολογικά και κλιματολογικά περιοχές, όπου η καλλιέργεια ορισμένων ποικιλιών καπνού είναι μονόδρομος. Ευχόμαστε όμως να μη φθάσουμε σ' αυτό το σημείο, γιατί έστω και αργά πρέπει να προλάβουμε. Εμείς συστρατευόμαστε σ' αυτήν την πρωτοβουλία, όλοι στη Νέα Δημοκρατία, αλλά και θα βοηθήσουμε όσο το δυνατόν περισσότερο γιατί έχουμε χρέος απέναντι στους καπνοκαλλιεργητές. Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Νικόλαος Τσιαρτσιώνης έχει το λόγο. 
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, κύριοι συνάδελφοι, θέλω εξ αρχής να ξεκαθαρίσω ότι δεν είναι ιδιαίτερα ευχάριστο σε μας να εγκαλούμε συναδέλφους για αστοχίες και παραλείψεις. Είναι όμως θεσμική μας υποχρέωση να το κάνουμε και το κάνουμε κυρίως γιατί πιστεύουμε ότι έτσι μπορούμε να προλαμβάνουμε δυσάρεστες εξελίξεις, εξελίξεις που στην προκειμένη περίπτωση των κοινωνικών ενισχύσεων στον καπνό φαίνεται πως έχουν δρομολογηθεί και δεν αντιστρέφονται. 
Η Ελλάδα κινδυνεύει άμεσα να απωλέσει 120.000.000.000 δραχμές από τις κοινοτικές επιδοτήσεις στην καπνοκαλλιέργεια. Υπάρχουν τεράστιες ευθύνες καθότι το καμπανάκι για τα καπνά στους παραγωγούς μας είχε χτυπήσει έγκαιρα από το 1980. Η Κυβέρνηση φαίνεται μέχρι προχθές δεν έβλεπε ή έκανε πως δεν έβλεπε την επερχόμενη θύελλα καθόσον οι ενέργειές της όπως η οριακή ψήφος του τότε Υπουργού Υγείας κ. Γείτονα, το Δεκέμβριο του 1997, όπως η σύμφωνη γνώμη της σημερινής Υφυπουργού Υγείας κα Σπυράκη σε μέτρα κατά του καπνού, αλλά κυρίως -και αυτό αναδεικνύει το μέγεθος- η αναγκαστική παρέμβαση του Πρωθυπουργού για την αφαίρεση της επίμαχης φράσης από ένα διαμορφωμένο κείμενο απόφασης στη Σύνοδο Κορυφής του Γκέτεμπουργκ, κυριολεκτικά την τελευταία στιγμή, δείχνουν το βαθμό της κυβερνητικής φροντίδας προς τους καπνοπαραγωγούς μας. 
Η ανυπαρξία καπνικής πολιτικής και η κυβερνητική αδράνεια στα ευρωπαϊκά δρώμενα είχαν σαν συνέπεια την απώλεια πολύτιμων συμμάχων στην Ευρωπαϊκή Ένωση. Το τέλος των κοινοτικών ενισχύσεων στον καπνό φαίνεται πλέον ότι είναι ζήτημα χρόνου καθόσον η πολιτική που επιλέγεται από την πλευρά της Ελλάδος είναι η αναβολή διότι ουσιαστικά η μάχη έχει χαθεί και αυτό φαίνεται και από την απάντηση του γενικού διευθυντή Γεωργίας της Ευρωπαϊκής Επιτροπής κ. Ροντρίγκεζ προς τον Υπουργό, όπου γίνεται προσπάθεια να χρυσωθεί το φαρμάκι με θολές προτάσεις για εναλλακτικές οικονομικές δραστηριότητες για τους αγρότες και τους εργαζόμενους στον τομέα, προτάσεις επιδοτήσεων για αλλαγή καλλιεργειών, όταν γνωρίζουμε πολύ καλά όλοι μας ότι δεν υφίσταται οικονομικά βιώσιμη εναλλακτική καλλιέργεια για το κλίμα και τα φτωχά χώματα των ορεινών μας περιοχών. Ακόμη και αν υπήρχε τέτοια καλλιέργεια, σεις το θεωρείτε εύκολο σε μια περιοχή όπου για δεκαετίες καλλιεργούνται μόνο καπνά και όπου οι περισσότεροι άνθρωποι είναι σε ώριμη ηλικία, να υποχρεωθούν σήμερα να μάθουν νέες καλλιέργειες, να αλλάξουν συνήθειες, εξοπλισμό, εγκαταστάσεις, μηχανήματα, ξηραντήρια, αποθήκες προκειμένου να επεξεργαστούν και να εμπορεύονται προϊόντα με τα οποία ποτέ δεν έχουν ασχοληθεί; Και από την άλλη, πώς μπορεί να αντικατασταθεί ένα εισόδημα όπως της καπνοκαλλιέργειας, που αποτελεί κλάδο έντασης της εργασίας και παράλληλα τροφοδοτεί τη μεταποίηση, την καπνοβιομηχανία συμβάλλοντας στο 8% του γεωργικού εισοδήματος και στο 12% των εξαγωγών μας; 
Στη δυτική Μακεδονία, για παράδειγμα, όπου η καπνοκαλλιέργεια δίνει το κύριο εισόδημα στις ορεινές, ψυχρές και δύσβατες περιοχές και όπου η ανεργία πλέον σύμφωνα με τα πρόσφατα στατιστικά στοιχεία βρίσκεται στο 15% -και είναι το υψηλότερο στην Ελλάδα- εύκολα μπορεί να αντιληφθεί κανείς τον κίνδυνο της οικονομικής κατάρρευσης και της κοινωνικής αποσάθρωσης. Οι επιπτώσεις για την ήδη φτωχή ελληνική περιφέρεια θα είναι τραγικές και τελειωτικές.
Οι προτάσεις για την κατάργηση των πριμοδοτήσεων της αρμόδιας επιτροπής, έτσι όπως τις αφήσατε να δρομολογηθούν, θα προκαλέσουν σεισμό σε ολόκληρο τον κλάδο, από τους καπνοπαραγωγούς και τους καπνεργάτες μέχρι το καπνεμπόριο και τη βιομηχανία. Τα επιχειρήματα όμως της Κομισιόν είναι σαθρά -το ξέρετε- και μαχητά και υποκρύπτουν σκοπιμότητες που έχουν στη βάση τους την αποφυγή των επιδοτήσεων προς τις χώρες της μελλοντικής διεύρυνσης της Ευρωπαϊκής Ένωσης. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Επιτέλους, οφείλετε να διαχειριστείτε στοιχειωδώς και να προστατεύσετε τα δικαιώματα μιας χώρας, της Ελλάδας, που είναι ισότιμο κράτος-μέλος της Ευρωπαϊκής Ένωσης. Σ' αυτήν την προσπάθεια, εφόσον το ζητούσατε, θα βρίσκατε αρωγούς όλες τις πολιτικές δυνάμεις της χώρας. Υποτιμήσατε όμως συστηματικά τις δυνατότητες αυτής της συσπείρωσης και σήμερα με μεγάλη καθυστέρηση και προ τετελεσμένων καλείτε σε συνεργασία και συντονισμένη δράση τις δυνάμεις του τόπου. Ελπίζουμε έστω και την τελευταία στιγμή ότι αυτό το κάλεσμα θα είναι ειλικρινές από την πλευρά σας. Κάλεσμα για καθαρούς αγώνες και όχι για ισομερισμό των ευθυνών ενός πιθανού δυσμενούς αποτελέσματος που καθ' ολοκληρίαν θα σας ανήκει. 
Ευχαριστώ. 
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο τελευταίος εκ των ομιλητών κ. Ευάγγελος Πολύζος.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, η Κυβέρνηση του κ. Σημίτη σύμφωνα με τη μέχρι τώρα πολιτική της σε όλους τους τομείς της οικονομικής ζωής του τόπου μας, όχι μόνο πρέπει να αναδειχθεί και να ανακηρυχθεί και επίσημα ως πρωταθλήτρια της πολιτικής ανικανότητας για να αντιμετωπίσει τα αδιέξοδα, τα οποία ήδη δημιούργησε, αλλά πρέπει κατά τη δική μου γνώμη και να γραφτεί στην ελληνική ιστορία με τα μελανότερα γράμματα ως κυβέρνηση εκδίκησης των συμφερόντων των Ελλήνων αγροτών. 
Κύριε Υπουργέ, μη γελάτε. Δυστυχώς η σημερινή κατάσταση είναι τέτοια που αποδεικνύει ότι αυτά, τα οποία είπα πριν, είναι γεγονός. Η Κυβέρνηση με την ανεύθυνη αγροτική πολιτική απέδειξε ότι δεν έχει συνειδητοποιήσει ότι συνολικά ο αγροτικός τομέας της οικονομίας μας απασχολεί γύρω στο 20% του ενεργού πληθυσμού και συμβάλλει με 6% έως και 7% στο Ακαθάριστο Εθνικό Προϊόν. Επίσης, δεν έχει συνειδητοποιήσει ότι η ελληνική καπνοκαλλιέργεια, επειδή έχει αυτά τα μεγέθη και χαρακτηριστικά και το σύνολο περίπου των καπνοκαλλιεργητών βρίσκεται σε περιοχές όπου η απασχόληση, αλλά και το εισόδημα που παράγεται, είναι πάνω από 80%. 
Ο τομέας αυτός της καπνοκαλλιέργειας, κύριοι συνάδελφοι, δεν είναι απλά ένας ακόμη οικονομικός τομέας για την πατρίδα μας, αλλά είναι ένας έντονα νευραλγικός οικονομικός και κοινωνικός τομέας ανάπτυξης, πάνω στον οποίον έστω και τώρα οφείλουμε χωρίς διαφορές να σκύψουμε όλοι μαζί με ρεαλισμό και με κοινωνική ευαισθησία. Γιατί από τη δική σας αγροτική πολιτική, κύριε Υπουργέ, έχουν σωρευτεί δυστυχώς πάρα πολλά προβλήματα τα τελευταία χρόνια, με αποτέλεσμα τη μεγάλη συρρίκνωση του αγροτικού εισοδήματος.
Στο σημείο αυτό θέλω να τονίσω ότι στην εκλογική μου περιφέρεια, την Πιερία, η καλλιέργεια του καπνού είναι κατά κανόνα μονοκαλλιέργεια. Το δε εισόδημα που προκύπτει από την καπνοκαλλιέργεια είναι πάνω από είκοσι δισεκατομμύρια (20.000.000.000) δραχμές. Αντιλαμβάνεστε τα προβλήματα που θα δημιουργηθούν, εάν σταματήσει η καπνοκαλλιέργεια.
Και για να είμαι πιο συγκεκριμένος: Κύριε Υπουργέ, τι θα καλλιεργήσουμε στην Πιερία προκειμένου να δημιουργηθεί αυτό το εισόδημα που επί θύραις είναι για να απολεστεί;
Γνωρίζετε ότι η καπνοκαλλιέργεια στην Πιερία γίνεται στα ορεινά χωριά με αποτέλεσμα να μην είναι δυνατόν να υπάρξει εναλλακτική καλλιέργεια; Εμείς καμαρώναμε και πιστεύαμε ότι και μετά από το 2006, με τη ζωνοποίηση, που θα γινόταν, θα παραμείνει η καπνοκαλλιέργεια και στα ορεινά και ημιορεινά εκεί που δεν είναι δυνατόν τίποτε άλλο να καλλιεργηθεί. Εσείς όμως δημιουργήσατε προϋποθέσεις μέχρι τώρα τέτοιες ώστε ενώ οι τιμές παραμένουν σε εισόδημα μαζί με την εμπορική τιμή και την επιδότηση στο ύψος του 1991, και το κόστος παραγωγής ανεβαίνει. Εγώ θέλω να είμαι πιο συγκεκριμένος. 
Λέχθηκε και από τους συναδέλφους για τα λιπάσματα και τα γεωργικά φάρμακα. Αλλά επειδή είναι δυνατόν στην ομιλία σας να μας πείτε ότι αυτά που λέμε είναι ψέματα μπορώ να το καταθέσω και στη Βουλή.
Γεωργικά φάρμακα, Ριντονίλ: Το 1991 είχε χίλιες εξακόσιες είκοσι (1.620) δραχμές. Τώρα τεσσερισήμισι χιλιάδες (4.500) δραχμές, 163% αύξηση. Ταμαρόλ: Το 1991 τρεις χιλιάδες διακόσιες ογδόντα τρεις (3.283) δραχμές. Τώρα, κοστίζει εξήμισι χιλιάδες (6.500) δραχμές. Ντεμακούρ: Το 1991 τέσσερις χιλιάδες διακόσιες σαράντα τέσσερις (4.244) δραχμές. Σήμερα, κοστίζει 10.000 δραχμές, 136% αύξηση. 
Να πω και ένα για το λίπασμα. Το 0-20-0: Το 1991 κόστιζε χίλιες πεντακόσιες (1.500) δραχμές, τώρα κοστίζει 3.000 δραχμές, 100% αύξηση. 
Και γιατί, κύριε Υπουργέ, αφήσατε τους Γερμανούς να κάνουν την προσφυγή πριν από λίγο καιρό μόνο για επτά χωριά που καλλιεργούν καπνό; Και στην Ελλάδα σας είπε ο συνάδελφος πριν, τι ποσότητα καλλιεργείται. Καλλιεργούνται εκατόν είκοσι εκατομμύρια κιλά. Αυτή είναι η προστασία που απολαμβάνουν οι καπνοπαραγωγοί;
Θα είμαι και λίγο πιο συγκεκριμένος, στο τι σας ειδοποιήσαμε, στο τι θελήσαμε να βοηθήσουμε και σας και τους καπνοπαραγωγούς το 1997, λες και τα γράψαμε σήμερα. Σε ερώτηση που κατατέθηκε στις 16 Δεκεμβρίου από έντεκα Βουλευτές της Νέας Δημοκρατίας σας λέμε μεταξύ άλλων: "Αντιλαμβάνεται ο κύριος Υπουργός Υγείας ότι τη δική του στάση θα χρησιμοποιούν ως επιχείρημα εκείνοι που διαρκώς πιέζουν την Ευρωπαϊκή Ένωση για τη μείωση των ποσοστώσεων των ελληνικών καπνών, για τη μείωση των επιδοτήσεων και τελικά για την εξαφάνιση του προϊόντος που αποτελεί εκτός των άλλων και πηγή μεγάλων εσόδων για τον κρατικό προϋπολογισμό;"
Και λέγαμε μετά "Σκοπεύει τέλος, ο Έλληνας Υπουργός Υγείας ..." -για τον κ. Γείτονα μιλάμε- "... να ματαιώσει όπως έχει δικαίωμα την οριστική ψήφιση αυτής της απόφασης στο Συμβούλιο Υπουργών του προσεχούς Ιανουαρίου; Ή μήπως είναι αποφασισμένη η Κυβέρνηση του κ. Σημίτη να δώσει τη χαριστική βολή στον ελληνικό καπνό και σε αυτό το Συμβούλιο;"
Σας τα είπαμε. Τι κάνατε; Να σας πω τι εσείς μας είπατε; Ένα μόνο συμπερασματικά. "Το θέμα της διαφήμισης των καπνιστικών προϊόντων είναι ανεξάρτητο από τη στήριξη του προϊόντος και του εισοδήματος που απολαμβάνουν οι καπνοπαραγωγοί και οι υπόλοιποι απασχολούμενοι με το προϊόν". Αυτά στις 5 Ιανουαρίου το 1998.
Και τώρα, κύριε Υπουργέ, δεν ήσασταν εσείς -μπορεί να έχετε και λίγο δίκιο- το γράφει η "ΚΑΘΗΜΕΡΙΝΗ" στις 11 Οκτωβρίου, που μετά από μία σύσκεψη βγήκατε και είπατε ότι η Κυβέρνηση παρακολουθεί με ιδιαίτερη προσοχή το θέμα. 
Ευχαριστούμε πολύ, κύριε Υπουργέ, που το παρακολουθείτε. Αλλά ποιο είναι το αποτέλεσμα; 
Να πούμε τι έγινε το 2000 που με το συνάδελφο κ. Χαλκίτη κάναμε μία ερώτηση και λέμε για την κα Σπυράκη που ήρθε κόντρα στα ελληνικά συμφέροντα. Και ένα μόνο: Ήρθε κόντρα με τους Γερμανούς και χάσαμε τις συμμαχίες και στο Ευρωπαϊκό Κοινοβούλιο και στην Ευρωπαϊκή Επιτροπή και στο Συμβούλιο Υπουργών. 
Μόνοι μας, κύριε Υπουργέ, τι θα κάνουμε; Και λέγαμε να μην το ψηφίσει για να το ματαιώσει.
Να σας πω ποια ήταν η απάντηση; "Η Ελλάδα, λέει, στο Συμβούλιο Υπουργών Υγείας, που πραγματοποιήθηκε στο Λουξεμβούργο στις 29 Ιουνίου στο πλαίσιο της προστασίας της δημόσιας υγείας σε εθνικό και διεθνές επίπεδο και λαμβάνοντας υπόψη τις κοινωνικοοικονομικές επιβαρύνσεις που προκύπτουν στην αντιμετώπιση ασθενειών που οφείλονται στο κάπνισμα, στήριξε την κοινοτική οδηγία". Και έκανε -λέει παρακάτω- μία δήλωση ότι εξασφαλίζονται τα ελληνικά συμφέροντα.
Για να δεχθώ προσωπικά ότι εξασφαλίστηκαν τότε τα ελληνικά συμφέροντα, πρέπει να μας πείτε, κύριε Υπουργέ, ότι δεν υπάρχει κανένας κίνδυνος για την απώλεια των επιδοτήσεων μέχρι το 2006. Διότι τότε πέρασε στο Ευρωπαϊκό Κοινοβούλιο με τη συμμαχία όλων των πτερύγων και όλων των Ελλήνων Ευρωβουλευτών, ότι μέχρι το 2007 δεν υπάρχει κανένα πρόβλημα. Και η κα Σπυράκη, επειδή τη διακατέχει αντικαπνιστικό μένος, στήριξε και ανέτρεψε την τελευταία στιγμή την απόφαση στην Ευρωπαϊκή Επιτροπή. 
Τι έχετε να μας πείτε; Για να μη σας αναφέρω, κύριε Υπουργέ, και τη δική σας απάντηση -και την υπογράφει ο φίλος μας, κ. Αργύρης- στην ερώτησή μας αν υπήρχε συνεργασία γι' αυτά τα οποία έκανε η κα Σπυράκη. Ήξεις, αφήξεις. Και λέτε εδώ, "το Υπουργείο Γεωργίας οσάκις του ζητήθηκε η συνεργασία με άλλα Υπουργεία και ιδιαίτερα με το Υπουργείο Υγείας και Πρόνοιας για θέματα που άπτονται της αρμοδιότητάς τους, αυτή υπήρξε και υπάρχει, γεγονός που αποδεικνύεται με τη διαμόρφωση κοινών θέσεων".
Κοινή θέση ήταν, κύριε Υπουργέ, αυτά τα οποία είπε η κα Σπυράκη; Αυτό στήριζε στις 19 Οκτωβρίου το Υπουργείο Γεωργίας;
ΠΡΟΕΔΡΕΥΩΝ (Κωνσταντίνος Βρεττός): Τελείωσε και ο χρόνος της δευτερολογίας σας, κύριε συνάδελφε.
ΕΥΑΓΓΕΛΟΣ ΠΟΛΥΖΟΣ: Τελειώνω, κύριε Πρόεδρε.
Όλα αυτά ζητούν απάντηση γιατί εκτός από αυτά τα οποία σας είπα, ήδη με τις θέσεις τις δικές σας και στην Ευρωπαϊκή Επιτροπή, υπάρχει αποθάρρυνση των καπνοπαραγωγών να καλλιεργήσουν καπνά.
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύζο, σας παρακαλώ ολοκληρώστε.
ΕΥΑΓΓΕΛΟΣ ΠΟΛΥΖΟΣ: Και στην Πιερία ενώ έχουμε 17.500.000 ποσόστωση ήδη αυτήν τη στιγμή άρχισε ένας πανικός μεταξύ των παραγωγών και δεν θέλουν να καλλιεργήσουν γιατί δεν ξέρουν αν θα έχουν επιδότηση.
Σε όλα αυτά θέλουμε απάντηση, κύριε Υπουργέ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Θα πάρετε απάντηση τώρα από τον κύριο Υπουργό.
Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, με την τρίτη πράγματι, όπως είπε ο κ. Μπασιάκος, επερώτησή της η Νέα Δημοκρατία, που έχει κάθε δικαίωμα να μας ελέγχει, δείχνει ότι βρίσκεται μπροστά σε μία διαρκή αμηχανία. 
(Θόρυβος από την πτέρυγα της Νέας Δημοκρατίας)
Εάν με τέτοιου είδους επερωτήσεις θέλετε να σηκώσετε το κλίμα και να δείξετε το φιλαγροτικό σας χαρακτήρα, αυτό είναι ακυρωμένο από τα πράγματα γιατί το ΠΑΣΟΚ ήταν και είναι το κόμμα των αγροτών. 
Και αυτό αποδεικνύεται πρώτον από τις τελευταίες εκλογές, όπου το ΠΑΣΟΚ πήρε στα αγροτικά εκλογικά τμήματα το υψηλότερο ποσοστό του...
ΑΛΕΞΑΝΔΡΟΣ ΚΟΝΤΟΣ: Πάλι τα ίδια μας λέτε.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, με συγχωρείτε, τώρα που είναι η αρχή. Παρακαλώ μη διακόψει κανένας. Δεν σας διέκοψε ούτε μισό δευτερόλεπτο ο κύριος Υπουργός...
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, μας προκαλεί. Εμείς δεν τον προκαλέσαμε.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πάρα πολύ, δεν θα διακόψει κανένας.
ΕΥΑΓΓΕΛΟΣ ΜΠΑΣΙΑΚΟΣ: Μας προκαλεί ο κύριος Υπουργός.
ΠΡΟΕΔΡΕΥΩΝ (Κωνσταντίνος Βρεττός): Κύριε Μπασιάκο, δεν θα διακόψετε ούτε για ένα δευτερόλεπτο. Σας παρακαλώ πολύ.
ΕΥΑΓΓΕΛΟΣ ΜΠΑΣΙΑΚΟΣ: Μας προκαλεί ο κύριος Υπουργός.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ δεν θα καταγράφεται καμία διακοπή μέχρι το τέλος της ομιλίας του κυρίου Υπουργού. Καμία διακοπή.
Συνεχίστε, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και δεύτερον, γιατί όπως έδειξε και το πρόσφατο συνέδριό μας, η μεγαλύτερη επαγγελματική ομάδα των μελών μας είναι οι αγρότες και όχι άλλες ομάδες. 
Παρ' όλα αυτά, όμως, η κατάθεση της επερώτησης με θέμα την ανεύθυνη αντικαπνιστική πολιτική της Κυβέρνησης, δείχνει πλήρης σύγχυση όχι μόνο λεκτικά, αλλά και στην ουσία. Για διαβάστε την επερώτησή σας. Είναι μία επερώτηση η οποία κατατίθεται έξι μήνες μετά τη θέση Πρόντι, έξι μήνες μετά την άμεση αντίδραση της Κυβέρνησης και προσωπικά του Πρωθυπουργού...
ΕΥΑΓΓΕΛΟΣ ΜΠΑΣΙΑΚΟΣ: ...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Μπασιάκο, μην αγωνιάτε.
ΕΥΑΓΓΕΛΟΣ ΜΠΑΣΙΑΚΟΣ:...
ΠΡΟΕΔΡΕΥΩΝ (Κωνσταντίνος Βρεττός): Κύριε Μπασιάκο, σας παρακαλώ πάρα πολύ. Εδώ δεν θα το κάνουμε ζούγκλα.
ΕΥΑΓΓΕΛΟΣ ΜΠΑΣΙΑΚΟΣ:...
ΠΡΟΕΔΡΕΥΩΝ (Κωνσταντίνος Βρεττός): Δεν θα το κάνουμε ζούγκλα. Σας παρακαλώ πάρα πολύ.
ΕΥΑΓΓΕΛΟΣ ΜΠΑΣΙΑΚΟΣ:...
ΠΡΟΕΔΡΕΥΩΝ (Κωνσταντίνος Βρεττός): Μα, δεν είναι πρώτη φορά. Είναι πολλοστή φορά που συμπεριφέρεστε μ' αυτόν τον τρόπο. Σας παρακαλώ πάρα πολύ μη δημιουργείτε πρόβλημα στο Προεδρείο και στην Αίθουσα. 
ΕΥΑΓΓΕΛΟΣ ΜΠΑΣΙΑΚΟΣ:....
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε. Επιτέλους! Είστε Βουλευτής και πρέπει να συμφωνήσετε με τον Κανονισμό της Βουλής. Δεν είναι η πρώτη φορά που το κάνετε.
ΕΥΑΓΓΕΛΟΣ ΜΠΑΣΙΑΚΟΣ:...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ μην ξαναδιακόψετε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε συνάδελφε, εγώ είπα ότι έχετε στον αγροτικό τομέα, του οποίου προΐστασθε, πλήρη σύγχυση αλλά βλέπω ότι έχετε και πλήρη εκνευρισμό. 
Ηρεμία, λοιπόν, θα ακούσετε τις θέσεις της Κυβέρνησης, όπως τις ακούτε πάντα και παρακαλώ, σημειώστε αυτά που θα σας πούμε. Και από τώρα σας λέω, γιατί έτσι θα κλείσω, ότι εγώ σας καλώ σε συνεργασία, γιατί είσαστε απόντες από αυτές τις διαδικασίες. Και δεν μπορεί να έρχεσθε με λεκτικές επερωτήσεις και φραστικές αναφορές να κάνετε κριτική στην Κυβέρνηση, αλλά με πράξεις. 
Έτσι, λοιπόν, έξι μήνες μετά τη θέση Πρόντι την οποία ακύρωσε ο Έλληνας Πρωθυπουργός και έξι μήνες μετά την πρώτη συνάντηση που κάναμε με την διεπαγγελματική, έρχεσθε να μας καταλογίσετε πράγματα τα οποία δεν υπάρχουν. Την ώρα δηλαδή, που εμείς έχουμε καταφέρει να έχουμε με όλους τους διεπαγγελματικούς φορείς μία ομοφωνία χειρισμών προάσπισης των εθνικών συμφερόντων, μέσα από αυτήν την ευρύτητα από τη διεπαγγελματική συμφωνία απέναντι στις απόψεις της Ευρωπαϊκής Επιτροπής, εσείς διασπώντας αυτό το πνεύμα έρχεσθε και κάνετε αυτήν την επερώτηση. Τουλάχιστον όμως, ελέγξτε μας σωστά, γιατί εάν η επερώτησή σας είναι για την αντικαπνιστική πολιτική, όπως γράφετε στο ερώτημά σας, της Κυβέρνησης, τότε να καλέσω τον Υπουργό Υγείας να σας απαντήσει. Εκτός εάν η επερώτησή σας είναι για το μακαριότατο, τον κ. Χριστόδουλο, για τις αντικαπνιστικές του θέσεις, τις οποίες θεολογικά εγώ αποδέχομαι. Αλλά τουλάχιστον, ρωτήστε μας σωστά. Εάν όμως όπως ισχυρίζεσθε ή υπονοείτε ότι η Κυβέρνηση δεν έχει πολιτική στο θέμα της καλλιέργειας, της παραγωγής των καπνών, θα πρέπει να σας δώσουμε την απάντηση.
Λέτε στην επερώτησή σας ότι η Κυβέρνηση δεν έχει πια συμμάχους και κατηγορείτε την Κυβέρνηση ότι κάθεται σε μία γωνία και παρακολουθεί, έτσι μας τα περιγράψατε εδώ, χωρίς να έχει συμμάχους.
Θέλω να σας πω ότι δεν χάσαμε πολιτικούς συμμάχους. Και ξέρετε ότι το 75% της παραγωγής καπνού στην Ενωμένη Ευρώπη παράγεται από την Ελλάδα και την Ιταλία και το υπόλοιπο από άλλες χώρες.
Να σας διαβάσω την επιστολή του Ιταλού συνάδελφού μου, την οποία και θα καταθέσω στα Πρακτικά που μου λέει: "Αγαπητέ Γιώργο, επιθυμία μου είναι να σου εκφράσω τις ευχαριστίες μου για τη θέση που έχεις κρατήσει και εξακολουθείς να κρατάς για τη δυναμική υποστήριξη του τομέα των καπνών και ιδιαίτερα σε μία στιγμή τόσο ευαίσθητη και αποφασιστική για το μέλλον των κοινοτικών γεωργικών παραγωγών, καθώς και ολόκληρης της ομάδας του τομέα αυτού." Αναφέρει και μία σειρά από άλλα πράγματα.
Βλέπετε, λοιπόν, ότι όταν παρεμβαίνει ο Σημίτης και όταν συνεννοείται ο Έλληνας Υπουργός Γεωργίας με τον Ιταλό και ο Ιταλός το λέει στον Μπερλουσκόνι και παρεμβαίνει ο Μπερλουσκόνι, τότε και συμμάχους έχουμε και πολιτική θέση έχουμε.
Καταθέτω την επιστολή του Ιταλού Υπουργού Γεωργίας που έχει στείλει σε μένα.
(Στο σημείο αυτό ο Υπουργός Γεωργίας κ. Γεώργιος Ανωμερίτης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα ήθελα να σας πω ότι η επερώτησή σας έρχεται σε μία στιγμή στην οποία εμείς έχουμε ξεκαθαρίσει και έχουμε διαυγείς, διαυγέστατες θέσεις πάνω στο θέμα του καπνού. Έρχεσθε εσείς με την επερώτησή σας και λέτε στο τέλος της σελίδας 1 και στην σελίδα 2 ότι έχει κατατεθεί σχετική τροπολογία στον προϋπολογισμό της Ευρωπαϊκής Ένωσης όπου προτείνεται μείωση κατά 10% των δαπανών για επιδοτήσεις στον καπνό για το επόμενο έτος και σωστά το λέτε. Φυσικά όχι στην Ευρωπαϊκή Ένωση αλλά στο Ευρωπαϊκό Κοινοβούλιο, για να το διορθώσω και αυτό.
Αλλά, αγαπητοί συνάδελφοι, είναι γνωστό ότι η Ευρωπαϊκή Επιτροπή έχει καταθέσει την πρότασή της για τον Προϋπολογισμό του 2002 και δεν έχει μέσα περικοπές στις επιδοτήσεις του καπνού.
Αρμόδια αρχή για να συζητήσει τον προϋπολογισμό είναι το Ευρωπαϊκό Κοινοβούλιο και το Συμβούλιο. Όμως κατά τη συζήτηση των γενικών γραμμών του ευρωπαϊκού προϋπολογισμού κατατέθηκαν δύο τροπολογίες, οι οποίες ζητούν σημαντικότατη μείωση στις χορηγούμενες πριμοδοτήσεις για τον καπνό. Τις κατέθεσαν οι Ευρωβουλευτές Χίτον, Χάρις, και Ντόβερ, οι οποίοι ανήκουν στην κοινοβουλευτική ομάδα του Λαϊκού Κόμματος, δηλαδή στη δική σας κοινοβουλευτική ομάδα. Εγώ θέλω να ξέρω τι έχουν κάνει οι Ευρωβουλευτές του δικού σας κόμματος, που προσωπικά τους τιμώ.
ΕΥΑΓΓΕΛΟΣ ΜΠΑΣΙΑΚΟΣ:...
ΠΡΟΕΔΡΕΥΩΝ (Κωνσταντίνος Βρεττός): Δεν σας κατανοώ, κύριε Μπασιάκο. Έχετε τη δευτερολογία σας. Δεν κατανοείτε ότι είστε υπεύθυνος Βουλευτής; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σας ενοχλούν αυτά, κύριοι συνάδελφοι, αλλά εγώ οφείλω να λέω τα πραγματικά γεγονότα γιατί οι τροπολογίες 280 και 281 κατατέθηκαν από Ευρωβουλευτές της ομάδας του Λαϊκού Κόμματος. Παρακαλώ, λοιπόν, τους δικούς σας Ευρωβουλευτές να πάρουν θέση και να βοηθήσουν να ακυρωθούν αυτές οι τροπολογίες αφού πρώτα ενημερώσουν τους Ευρωβουλευτές της ομάδας του Λαϊκού Κόμματος. 
Επειδή, λοιπόν, ο αγροτικός τομέας της Νέας Δημοκρατίας αναλίσκεται σε φραστικές αντιπαραθέσεις, θα πρέπει τώρα να κάνει και λίγη δουλειά. Να πάτε λοιπόν στο Ευρωπαϊκό Κοινοβούλιο να πάρετε τις τροπολογίες, να πιάσετε τους Ευρωβουλευτές του Λαϊκού Κόμματος.
Το θέμα δεν είναι εάν θα πάει ο κ. Καραμανλής στη βόρειο Ελλάδα για να εκθέσει τις απόψεις του στην Καπνική. Να εκθέσει τις απόψεις του στους Ευρωβουλευτές του Λαϊκού Κόμματος για να καταλάβουν τη διαφορά μεταξύ καπνίσματος και παραγωγής καπνού, θέση που αποδέχομαι ότι υπηρετούμε κοινά. 
Εμείς έχουμε ξεκαθαρίσει τη θέση μας από πολύ παλιά. Αυτό το φυλλάδιο για τον καπνό που εκδώσαμε το Νοέμβριο του 1999 σας το έχω στείλει. Είναι διαυγείς οι θέσεις μας, οι στόχοι της πολιτικής μας. Έχουμε λοιπόν στόχους πολιτικής, έχουμε προοπτικές για την παραγωγή του καπνού και τα έχουμε εκθέσει αυτά εδώ και δύο χρόνια. Δεν κάνουμε πολιτική από συγκυρία, αλλά πολιτική με σχέδιο και με στρατηγική. 
Οι θέσεις της ελληνικής Κυβέρνησης είναι διαυγείς. Πρώτον, στηρίζει κάθε ιδέα και κάθε μέτρο το οποίο στοχεύει στην προστασία των καταναλωτών και της δημόσιας υγείας. 
Δεύτερον, δεν συσχετίζει τις ενισχύσεις στον καπνό με την καταπολέμηση του καπνίσματος. Ούτε σεις πρέπει να κάνετε τέτοια σύγχυση στην επερώτησή σας. 
Τρίτον, στηρίζει κάθε δράση και πολιτική για ποιοτικά καπνά ελεγχόμενων ουσιών. 
Τέταρτον, δεν δέχεται τα όποια νέα αυστηρά μέτρα κατά του καπνίσματος να ξεκινήσουν από τις επιδοτήσεις στα καπνά. 
Πέμπτον, δέχεται θέσπιση μακροχρόνια εναλλακτικών εισοδηματικών πόρων υπό έναν όρο. Ότι δεν θα υπάρξει ποτέ μείωση του εισοδήματος των καπνοπαραγωγών. Αυτό δεν είναι σημερινό θέμα. Είναι είκοσι χρόνια από την εποχή Δοξιάδη μέχρι σήμερα. Εγώ προβλέπω ότι και για τα επόμενα είκοσι χρόνια θα το συζητάμε, διότι είναι πάρα πολύ σοβαρό. Όταν πεθαίνουν από τις συνέπειες του καπνίσματος πεντακόσιοι χιλιάδες άνθρωποι, η Ευρωπαϊκή Ένωση έχει τις δικές της ευθύνες από τη συνθήκη της Ρώμης.
Εμείς δεν πρέπει να μπλέξουμε το κάπνισμα με την παραγωγή καπνού. Πρέπει να έχουμε τις διακριτές μας θέσεις και δεν υποχωρούμε σε πολιτικές της Ενωμένης Ευρώπης, συνολικά παγκόσμια, αν θέλετε, γιατί όλο αυτό το θέμα στη δεκαετία του '80 ξεκίνησε από τις ΗΠΑ. Πέρασε σε όλον τον κόσμο και σήμερα υπάρχει μια διαμορφωμένη θέση της επιστημονικής κοινότητας για το κάπνισμα. Θα είναι λοιπόν λάθος να μπλέξουμε το κάπνισμα με την παραγωγή καπνού στην Ελλάδα.
Έτσι πήραμε μια σειρά πρωτοβουλιών εδώ και πάρα πολύ καιρό και ιδιαίτερα αυτόν το χρόνο είχαν συγκεκριμένες θέσεις και αντιδράσεις. Οι θέσεις και αντιδράσεις της ελληνικής Κυβέρνησης, για να σας τις θυμίσω, ήταν: Πρώτον, παρέμβαση του Πρωθυπουργού Κώστα Σημίτη στο Σουηδό Πρωθυπουργό και Πρόεδρο της Συνόδου Κορυφής στο Γκέτεμποργκ την 1η Ιουλίου, όταν επισκέφθηκε ο Σουηδός Πρωθυπουργός στην Ελλάδα. Τότε τέθηκε από τον Πρωθυπουργό το θέμα ότι δεν μπορούμε να μιλήσουμε για μια αειφόρο ανάπτυξη στην Ευρώπη, εάν δεν απαλειφθεί η πρόταση που υπήρχε μέσα στο κείμενο για σταδιακή μείωση των πριμοδοτήσεων στον καπνό. Δεύτερον, λίγες μέρες μετά τη Σύνοδο του Γκέτεμποργκ πάρθηκε η τελική απόφαση και πράγματι αφαιρέθηκε η επίμαχη φράση Πρόντι, όπως καταλήξαμε να τη λέμε, από την παράγραφο που ασχολούνταν με τα θέματα της υγείας. Τρίτον, εγώ τότε, πέραν από όσα συζητάμε κατά καιρούς, έτσι φιλικά, ή και με την ιδιότητά μας, έστειλα επιστολή στον Επίτροπο Φίσλερ στις 6-6-2001 και όχι τώρα, στον οποίον αναφέρω -για να μην επιχειρηματολογήσω για άλλα θέματα και δεν θα αναπτύξουμε τώρα τον κανονισμό για τον καπνό, και είμαι βέβαιος ότι θα συμφωνήσετε- τα εξής:
"Μεγάλη ανησυχία μας προκαλεί στον παραγωγικό κόσμο της χώρας μου και σε μένα προσωπικά ιδέα που περιέλαβε η Ευρωπαϊκή Επιτροπή στο κείμενο Στρατηγικής για την αειφόρο ανάπτυξη, σχετικά με την κατάργηση των ενισχύσεων στους καπνοκαλλιεργητές.
Η οικονομική σημασία του θέματος αυτού για τη χώρα μου είναι γνωστή. Επιτρέψτε μου να επισημάνω ότι η ευρωπαϊκή παραγωγή αντιπροσωπεύει μόλις το 6% της παγκόσμιας παραγωγής ενώ το 70% των αναγκών, τα κοινοτικής καπνοβιομηχανίας καλύπτεται από εισαγόμενη πρώτη ύλη. Είναι εμφανές ότι η κατάργηση των ενισχύσεων στους καλλιεργητές της Κοινότητας δεν πρόκειται να επηρεάσει την έκταση του καπνίσματος και επομένως την προστασία των καταναλωτών και της δημόσιας υγείας. Αν η παραγωγή φύλλων καπνού στην Κοινότητα σταματήσει, η καπνοβιομηχανία μας απλώς θα αυξήσει τις εισαγωγές πρώτης ύλης. Δεν καπνίζουν οι Ευρωπαίοι πολίτες, γιατί παράγεται καπνός στην Ευρωπαϊκή Ένωση.
Από την άλλη πλευρά, η "εξασφάλιση εναλλακτικών" εισοδηματικών πόρων για τους καπνεργάτες και τους καπνοκαλλιεργητές αποτελεί ένα σύνθετο πρόβλημα. Η καπνοκαλλιέργεια απασχολεί εκτάσεις οριακής γονιμότητας, ακατάλληλες για τις περισσότερες καλλιέργειες, ενώ αποτελεί κλάδο εντάσεως εργασίας. Εξασφαλίζει έτσι πηγή εισοδήματος για ένα μεγάλο αριθμό μικροκαλλιεργητών, ενώ παράλληλα απασχολείται ένας σημαντικός αριθμός εργαζομένων στη βιομηχανία πρώτης μεταποίησης καθώς και στην καπνοβιομηχανία.
Ειδικότερα για τη χώρα μου, στην πρωτογενή παραγωγή εμπλέκεται το 10% των απασχολουμένων στη γεωργία, από τους οποίους το 60% είναι γυναίκες ενώ το 90% της ελληνικής παραγωγής εξάγεται. Ο καπνός δημιουργεί το 8% του γεωργικού μας εισοδήματος, ενώ καλύπτει το 12% της αξίας των εξαγωγών μας.
Από ελληνικής πλευράς στηρίζουμε κάθε μέτρο που έχει στόχο την προστασία των καταναλωτών και της δημόσιας υγείας. Οι προωθούμενες όμως ιδέες της επιτροπής θεωρούμε ότι δεν εξυπηρετούν τον επιδιωκόμενο στόχο, ενώ αποπροσανατολίζουν όσους δεν έχουν πλήρη ενημέρωση.
Δεν αποδέχομαι λοιπόν ότι η προσπάθεια για αειφόρο ανάπτυξη θα πρέπει να συνδυαστεί με τη συμπίεση του επιπέδου διαβίωσης ενός μεγάλου αριθμού εργαζομένων. Έχοντας δε υπόψη τόσο τη βαθιά σου σε θέματα αγροτικής ανάπτυξης όσο και την ευαισθησία σου σε θέματα εξασφάλισης δραστηριοτήτων στην ύπαιθρο, θα ήθελα να σου ζητήσω να επανέλθεις στο θέμα αυτό και να προβείς στις κατάλληλες εισηγήσεις, ώστε η Ευρωπαϊκή Επιτροπή να επανεξετάσει τη στρατηγική της.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ - ΨΑΡΟΥΔΑ).
Έχοντας εμπιστοσύνη στην προσφορά των καλών σου υπηρεσιών, παρακαλώ να δεχθείς, αγαπητέ Φράνς, την έκφραση της υψηλής μου εκτίμησης".
Καταθέτω την επιστολή και επίσης και το έντυπο του 1999 για να έχουμε μια πλήρη εικόνα.
(Στο σημείο αυτό ο Υπουργός Γεωργίας κ. Ανωμερίτης καταθέτει για τα Πρακτικά την παραπάνω επιστολή καθώς και το έντυπο που αφορά τον καπνό τη χρονική περίοδο 1999-2000, τα οποία βρίσκονται στο αρχείο του Τμήματος Γραμματείας της Δ/νσης Στενογραφίας και Πρακτικών της Βουλής).
Ταυτόχρονα όμως ενημέρωσα τους Υπουργούς Γεωργίας της Ευρωπαϊκής Ένωσης για τις ελληνικές θέσεις. Συγκαλέσαμε δυό φορές διεπαγγελματικές συσκέψεις για το θέμα αυτό και συνεννοηθήκαμε με όλους τους εμπλεκόμενους φορείς για να έχουμε κοινή θέση και έχουμε κάνει συνεχείς ανακοινώσεις και συνεντεύξεις Τύπου προς το κοινό, γιατί πρέπει και η κοινή γνώμη να μας κρίνει και είναι εκείνη που θα πάει με την μια ή την άλλη μεριά ή θα μπλέξει το θέμα για να ξεχωρίσει το κάπνισμα από την παραγωγή καπνού στην Ενωμένη Ευρώπη.
Κυρίες και κύριοι συνάδελφοι, ο καπνός αποτελεί ένα από τα τέσσερα κύρια προϊόντα μας. Είναι τα κύρια προϊόντα που καλλιεργούνται στη χώρα μας και επιδοτούνται από την Ευρωπαϊκή Ένωση. Χάριν στις προσπάθειες της Κυβέρνησης και παρά την αντικαπνιστική εκστρατεία των τελευταίων ετών, το εισόδημα των καπνοπαραγωγών αυξάνεται συνεχώς από το 1993 μέχρι σήμερα. Το συνολικό εισόδημα το 1993 με ίδιες ποσότητες και ίδιες εκτάσεις θα έλεγα και λίγο λιγότερες, θα έλεγα δέκα χιλιάδες στρέμματα λιγότερα, από 118 δισεκατομμύρια το 1993 αυξήθηκε σε 173 δισεκατομμύρια το 2000. Είναι γνωστό ότι αυτό το θέμα επανήλθε με τη γνωστή φράση Πρόντι στο σχέδιο στρατηγικής της Ευρωπαϊκής Ένωσης για την αειφόρο ανάπτυξη. Είναι σαφέστατο ότι από τότε προσπαθήσαμε και προσπαθούμε να απεμπλέξουμε τις λογικές των πολιτικών κατά του καπνίσματος και της προάσπισης της δημόσιας υγείας, με την οποία δεν διαφωνεί κανείς, με τα θέματα της παραγωγής καπνού στην Ευρωπαϊκή Ένωση.
Στις ανακοινώσεις που έκανα είπα ότι είναι υποκριτική η θέση της Ευρωπαϊκής Επιτροπής και όσων ενισχύουν αυτές τις απόψεις για τη μείωση των επιδοτήσεων στα καπνά. Για να είμαστε ειλικρινείς η κατάργηση των ενισχύσεων στον καπνό, όπως έγραψα σε όλους τους συναδέλφους μου στην Ευρωπαϊκή Ένωση, λόγω της εξασφάλισης αειφορίας στην Ευρωπαϊκή Ένωση είναι μία ψευδεπίγραφη προσπάθεια να συσχετίσει πράγματα που δεν συσχετίζονται. Είναι μια ελάχιστα ειλικρινής στάση και είναι μια ιδέα που προκαλεί σύγχυση και αποπροσανατολισμό και αυτό δεν μπορεί να αποτελεί πολιτική της Ενωμένης Ευρώπης.
Από την άλλη το κοινοτικό καθεστώς που διαμορφώθηκε είναι τέτοιο που μας έχει δώσει και το 1992 και το 1998 κάποιες βασικές παραμέτρους για να συνεχίσουμε να καλλιεργούμε καπνά. Είναι επίσης γεγονός ότι αυτή η πίεση ασκήθηκε πάντα. Στον κανονισμό το 1982 να μην ξεχνάμε ότι μειώθηκαν οι δαπάνες για τον καπνό κατά 30% σε σχέση με το 1986 αλλά ήταν μια μείωση που όπως είπα, ξεκινούσε μέσα από την τεράστια αντικαπνιστική προσπάθεια και είναι ένα από τα πιο δύσκολα θέματα χειρισμού και γι' αυτό απαιτείται να έχουμε και κοινές θέσεις. Σημειωτέον ότι αυτή η μείωση είναι πέρα από τις απαιτήσεις της GATT γι' αυτό και οι συμφωνίες δεν θα έχουν μελλοντικά βαρύνουσες επιδράσεις.
Η αναθεώρηση του 1998 και όποια μετέπειτα αναθεώρηση έγινε από τα πράγματα, είχε να αντιμετωπίσει το ερώτημα των άλλων κρατών, των άλλων αντιπροσωπειών που με επιχειρήματα ότι δεν είναι δυνατόν να κάνουν αντικαπνιστική εκστρατεία και συγχρόνως να ενισχύσουμε την καπνοπαραγωγή και μάλιστα με επιδοτήσεις της τάξεως των 6.000 ευρώ ανά εκτάριο, όταν είναι γνωστό ότι σε όλες τις άλλες καλλιέργειες η ενίσχυση είναι μόνο 300 ευρώ.
Φυσικά οι καπνοπαραγωγές χώρες, όπως η Ελλάδα, η Ιταλία και η Ισπανία κυρίως, αντέκρουσαν τις θέσεις αυτές και πραγματικά οδηγηθήκαμε σε έναν κανονισμό, του οποίου οι μερικές από τότε αλλαγές δεν μπορούμε παρά να ισχυριστούμε ότι ήταν προς τη σωστή κατεύθυνση για τα δικά μας συμφέροντα. 
Εμείς είχαμε δύο-τρεις βασικούς στόχους: 
Πρώτον, να μη γίνει καμία περαιτέρω μείωση ποσοστώσεων και πριμοδοτήσεων. 
Δεύτερον, να παραμείνει η πριμοδότηση κατά κιλό και όχι ανά στρέμμα, όπως θέλει η Ευρωπαϊκή Ένωση για τα περισσότερα προϊόντα. Να ενισχύσουμε το ρόλο των ομάδων παραγωγών -και πιστεύουμε σε αυτές- και ταυτόχρονα να αφήσουμε ανοικτό το επάγγελμα για να μπαίνουν νέοι καπνοπαραγωγοί. 
Ο κανονισμός που επετεύχθη τόσο για το σταθερό όσο και για το μεταβλητό μέρος καθώς και για την καταβολή του σημαντικού μέρους της πριμοδότησης όσο γίνεται πιο γρήγορα, μας οδήγησε σε ένα νέο καθεστώς που παρ' ό,τι και γραφειοκρατικά παραμένει εξαιρετικά δαπανηρό, δεν μπορεί παρά να θεωρείται θετικό.
Ποια όμως είναι η υφιστάμενη κατάσταση. Η υφιστάμενη κατάσταση στον τομέα του καπνού προσδιορίζεται από τα ακόλουθα στοιχεία: 
Πρώτον, στα πλαίσια των δράσεων του ΟΗΕ, δηλαδή στην Παγκόσμια Οργάνωση Υγείας, συνεχίζονται οι διαβουλεύσεις για την αντιμετώπιση των επιβλαβών για την υγεία αποτελεσμάτων από το κάπνισμα. Η εντολή όμως που έχει δοθεί στην Ευρωπαϊκή Επιτροπή από το Συμβούλιο είναι να υποστηρίξει το κοινοτικό κεκτημένο, άρα και τις υφιστάμενες σημερινές ενισχύσεις. Αυτό σημαίνει ότι η επιτροπή δεν μπορεί να συνομολογήσει μια διεθνή σύμβαση, η οποία να προβλέπει σε παγκόσμιο επίπεδο την κατάργηση των επιδοτήσεων στην καπνοκαλλιέργεια. 
Δεύτερον, βρίσκεται σε εξέλιξη η διαδικασία ενσωμάτωσης στο Εθνικό Δίκαιο των διατάξεων της πρόσφατης οδηγίας του Συμβουλίου και Ευρωπαϊκού Κοινοβουλίου για την περιεκτικότητα σε νικοτίνη και πίσσα στα τσιγάρα.
Τρίτον, βρίσκεται σε εξέλιξη η καινούρια πρόταση της Ευρωπαϊκής Επιτροπής για τη σύναψη καινούριας οδηγίας για απαγορεύσεις ή περιορισμούς στη διαφήμιση των τσιγάρων και των προϊόντων καπνού μετά την πρόσφατη απόφαση του Ευρωπαϊκού Δικαστηρίου. 
Οι Υπουργοί Υγείας και οι προηγούμενοι αλλά και ο κ. Γείτονας στις επιτροπές αυτές δεν αποφασίζουν για τις επιδοτήσεις των τσιγάρων αλλά για τις διαφημίσεις, γεγονός που οδήγησε, όπως ξέρετε, στο Ευρωπαϊκό Δικαστήριο, γεγονός που έχει οδηγήσει σε πολλές δικαστικές εμπλοκές στις καπνοβιομηχανίες και καπνιστές. 
Να σας θυμίσω ότι καπνιστής πήρε εκατοντάδες εκατομμύρια δολάρια πρόσφατα από καπνοβιομηχανία των Ηνωμένων Πολιτειών, γιατί ασθένησε και πέθανε. Πραγματικά αυτό αποτελεί ένα τεράστιο πρόβλημα. 
Τέταρτο σημείο είναι ότι η Ευρωπαϊκή Επιτροπή έχει την υποχρέωση να υποβάλει έκθεση για την αποτελεσματικότητα του υφιστάμενου καθεστώτος μέχρι τον Απρίλιο του 2002. Η εκτίμηση είναι ότι αυτή η έκθεση θα πάει λίγο πιο κάτω, γιατί δεν έχει καν ξεκινήσει ακόμα όχι να συγγράφεται, αλλά δεν έχει συσταθεί καν και δεν έχει ανατεθεί. Επομένως εκτιμούμε ότι αυτό θα πάει είτε στην επόμενη Προεδρία αν όλα πάνε σύμφωνα με τον Κανονισμό της Ισπανίας είτε θα πάει αργότερα στην Προεδρία της Ελλάδας και της Ιταλίας. Σε κάθε, όμως, περίπτωση δεν μιλάμε για συνολική αναθεώρηση του βασικού Κανονισμού. 
Πέμπτον, στα πλαίσια της ΑΤΖΕΝΤΑ 2000 και της Απόφασης του Βερολίνου έχουν συνυπολογιστεί οι δαπάνες του κρατικού προϋπολογισμού και για τις επιδοτήσεις καπνού μέχρι το 2006. Αυτό είναι γνωστό. Δεν χρειάζεται εγώ να δώσω καμία περαιτέρω εξήγηση στα ερωτήματα που θέσατε. 
Έκτον, υπάρχει αύξηση της πίεσης της κοινής γνώμης για τα βλαβερά αποτελέσματα του καπνίσματος στην ανθρώπινη υγεία. 
Αυτό είναι ένα πραγματικό θέμα, το οποίο όμως σε καμία περίπτωση εμείς δεν δεχόμαστε να συσχετισθεί με την παραγωγή καπνού στην Ενωμένη Ευρώπη. 
Οι δικοί μας στόχοι πολιτικής ήταν πρώτα από όλα με το θεσμικό πλαίσιο του ΄99 να οργανωθεί και να λειτουργήσει μια εθνική διεπαγγελματική οργάνωση καπνού. Και χαίρομαι, γιατί αυτό έγινε και γιατί στην Αίθουσα μάς παρακολουθεί ο Πρόεδρός της. 
Δεύτερον, να δούμε πώς μπορούμε να προκαταβάλουμε τις επιδοτήσεις όσο γίνεται νωρίτερα, να διατηρήσουμε καλές τιμές παραγωγού, να οργανώσουμε και να μηχανογραφήσουμε τις ομάδες παραγωγών για να λειτουργούν χωρίς μεγάλο διαχειριστικό κόστος, να εξασφαλίσουμε την ομαλή κατανομή της πριμοδότησης, να διαθέτουμε έγκαιρα το εθνικό απόθεμα, να εισάγουμε νέους γεωργούς στο επάγγελμα, γιατί αυτό το επάγγελμα δεν θα κλείσει και να αναδιαρθρώσουμε μέρος των ποικιλιών μας, όπως έχουμε ξεκινήσει με τις ποικιλίες τσεμπέλια και μαύρα.
Μπορούμε, πιστεύω, και με άλλες συνεργασίες -όπως είναι η συνεργασία που έχουμε με την Κούβα για να μπορέσουμε να παράγουμε σε ευρωπαϊκό επίπεδο με τη δική της τεχνογνωσία και καλλιεργήσαμε καπνά επί δύο χρόνια και τα καπνά της Κούβας έδειξαν άριστα αποτελέσματα στην Ελλάδα- με βαλκανικές χώρες και Κούβα να έχουμε μια άλλη πολιτική συμφωνία και ένα άλλο εμπορικό καθεστώς. Φυσικά να περιορίσουμε τα υπολείμματα φυτοφαρμάκων στα καπνά και τέλος, το πιο σημαντικό, να καταβάλλονται οι επιδοτήσεις των καπνών απευθείας στον παραγωγό, όπως ξεκινήσαμε και κάναμε. 
Κυρίες και κύριοι συνάδελφοι, εγώ θα ήθελα να καλέσω τον αγροτικό τομέα της Νέας Δημοκρατίας και εσάς όλους απέναντι σε αυτό το προϊόν να μην απομονωθείτε, να μη θεωρήσετε ότι εσείς ήσασταν απέξω από μια διαδικασία. Και χαίρομαι γιατί οι κοινωνικές σας δυνάμεις στο χώρο συμμετέχουν, συμπάσχουν και προσπαθούν μαζί μας για να καταλάβουμε επιτέλους ότι υπάρχουν και μερικά θέματα στα οποία δεν μπορούμε να παίζουμε αντιπολιτευτικά παιχνίδια ή έστω κυβερνητικά παιχνίδια. Γι΄ αυτό συνέστησα προηγουμένως και στο αγροτικό σας αλλά και σε εσάς να πάτε να βρείτε τους Ευρωβουλευτές του Λαϊκού Κόμματος που έχουν και την πλειοψηφία στο Ευρωπαϊκό Κοινοβούλιο. Να το κάνετε αυτό και πραγματικά είμαι βέβαιος ότι θα μπορέσουμε να έχουμε κοινές θέσεις. Γιατί αν έχουμε κοινές θέσεις σε ορισμένα θέματα -και χαίρομαι γιατί αυτή η διεπαγγελματική μεγάλη ομάδα που έχουμε συστήσει με όλους τους φορείς τους συνδικαλιστικούς, όλους τους συνεταιριστικούς φορείς, την εθνική διεπαγγελματική οργάνωση καπνού κανείς δεν λείπει από κανένα κόμμα και από καμία ομάδα- θα μπορέσουμε πραγματικά να αποτρέψουμε κάθε κίνδυνο. Δεν έχει συμβεί τίποτα που θα το αντιμετωπίσουμε τώρα. Και εσείς λέτε ότι με φήμες και με πληροφορίες κάνατε αυτήν την επερώτηση. Αλλά το θέμα είναι όπως σας είπα προηγουμένως ότι αυτή η ιστορία έχει πίσω της είκοσι χρόνια και θα έχει μπροστά της άλλα είκοσι χρόνια. Πρέπει λοιπόν με συντονισμό να προστατεύσουμε τα ελληνικά συμφέροντα. Η ελληνική Κυβέρνηση με συγκεκριμένα στοιχεία κάνει αυτά τα οποία κάνει και καλώ όλους τους φορείς και όλα τα κόμματα να συνδράμουν σε αυτήν τη προσπάθεια.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ : Κυρία Πρόεδρε, κυρία και κύριοι συνάδελφοι, λυπάμαι που ο κύριος Υπουργός δεν μπόρεσε να κατανοήσει το σκοπό και το στόχο των τριών επερωτήσεων της Νέας Δημοκρατίας που αφορούσαν το Υπουργείο του. Αλλά δυστυχώς, ενώ σήμερα ιδιαίτερα που ξέρουμε ότι ο Υπουργός έχει την αγωνία του τερματοφύλακα πριν από το πέναλτι, δεν είχαμε καμία πρόθεση να τον φέρουμε σε δύσκολη θέση και να αντιπαρατεθούμε μαζί του. Πράγματι όλοι οι ομιλητές της Νέας Δημοκρατίας κινούνταν ακριβώς σε αυτό το στίγμα που στο τέλος της ομιλίας του ο Υπουργός καθόρισε. Αλλά στην αρχή της ομιλίας του τι τα ήθελε εκείνα; Κόμμα αγροτών το ΠΑΣΟΚ! 
Φαίνεται ότι την προηγούμενη φορά που σας ανέγνωσα μερικά αποσπάσματα από την παρέμβαση των στελεχών του αγροτικού χώρου ενόψει του συνεδρίου του ΠΑΣΟΚ, δεν τα λάβατε σοβαρά υπόψη.
Έτσι είμαι υποχρεωμένος να σας ξαναδιαβάσω ένα απόσπασμα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτά που είπα, τα είπα προς όλες τις κατευθύνσεις.
ΓΕΩΡΓΙΟΣ ΣΑΛΑΓΚΟΥΔΗΣ: "Είναι αλήθεια όμως", λένε τα στελέχη του αγροτικού χώρου του ΠΑ.ΣΟ.Κ., "ότι σήμερα διανύουμε μία περίοδο απομάκρυνσης του αγροτικού κόσμου από το κίνημά μας. Και το χειρότερο απ' όλα είναι ότι η Νέα Δημοκρατία κατάφερε να πείσει ένα κομμάτι του αγροτικού πληθυσμού ότι θα επιλύσει με καλύτερο τρόπο τα προβλήματά του. Οι πολιτικές που ακολουθήσαμε τα τελευταία χρόνια και κυρίως η αλαζονική και υπεροπτική συμπεριφορά μας ως εξουσία οδήγησαν σε μία απόσταση επικοινωνίας του ΠΑ.ΣΟ.Κ. με τον αγροτικό κόσμο στο σύνολό του".
"Είναι επίσης ξεκάθαρο ότι αυτή η πραγματικότητα ταυτίστηκε σε μία περίοδο όπου οι συνθήκες διαβίωσης των αγροτών χειροτέρεψαν και το κλίμα που δημιουργούνταν από τους εκάστοτε κυβερνητικούς υπευθύνους, αντί να τονώνει μία κάποια αισιοδοξία, που αυτονόητα έχει ο κάθε επιχειρηματίας προκειμένου να αντεπεξέρχεται στις δυσκολίες της καθημερινότητας, κινούνταν προς μια απαισιοδοξία για τη διατήρηση του αγροτικού επαγγέλματος".
Και μία ακόμη φράση: "Θέλουμε να θυμίσουμε τις αλλόκοτες δηλώσεις των υπευθύνων για ανάγκη μείωσης του αγροτικού πληθυσμού, για διαφθορά του αγρότη και άλλα ανιστόρητα και εντελώς εκτός πραγματικότητας σχόλια".
Αυτά από τα στελέχη του αγροτικού χώρου του ΠΑ.ΣΟ.Κ.. Λένε και πολλά άλλα ακόμη. Δεν θα ήθελα να το διαβάσω, αλλά επειδή δεν το λάβατε υπόψη σας την προηγούμενη φορά και συνεχίζετε να κομπορρημονείτε για την αποδοχή της πολιτικής σας εκ μέρους του αγροτικού κόσμου σε πλειοψηφικά ποσοστά, είμαι υποχρεωμένος να το καταθέσω στα Πρακτικά της Βουλής, για να το λάβετε πιο σοβαρά υπόψη, απ' ό,τι το λάβατε στο Συνέδριό σας.
(Στο σημείο αυτό ο Βουλευτής κ. Γεώργιος Σαλαγκούδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτό λοιπόν είναι το κόμμα αγροτών, όταν τα αγροτικά σας στελέχη σας λένε αυτά ακριβώς που μόλις διάβασα και άλλα πολλά στη συνέχεια.
Ο Υπουργός Γεωργίας θέλησε να κάνει μία αντιστροφή ρόλων και είπε "πράξεις θέλουμε από τη Νέα Δημοκρατία". Τι πράξεις να κάνουμε, κύριε Υπουργέ; Ήταν πράξη σημαντική αυτό που έκανε ο Πρόεδρός μας Κωνσταντίνος Καραμανλής. Και επειδή έχω και μια κάποια ευθύνη για τη Θεσσαλονίκη, του είχαμε προτείνει πέντε-έξι σημεία να επισκεφθεί. Και επέλεξε να πάει στην ΣΕΚΕ, ακριβώς για να τονίσει το ζήτημα του καπνού και να επιδείξει την ευαισθησία του απέναντι σε ένα τέτοιο μεγάλο κοινωνικό πρόβλημα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γιατί μόνο αυτή ελέγχετε.
ΓΕΩΡΓΙΟΣ ΣΑΛΑΓΚΟΥΔΗΣ: Τους υπόλοιπους δεν φαίνεται να τους ελέγχετε, κύριε Αργύρη, σας το έδειξαν τα αγροτικά στελέχη. Άμα μιλούν για την αγροτική σας πολιτική με τέτοιο τρόπο...
Αλλά δεν είναι έτσι. Ξέρετε ότι και η ΚΕΣΠΙ και άλλες εκτός από την Καπνική είναι του δικού μας χώρου η πλειοψηφία. Τώρα έγινε και η ΠΑ.Σ.Ε.ΓΕ.Σ. και σε λίγο θα έχετε ακόμη χειρότερα αποτελέσματα. Αφήστε να έρθουν οι επόμενες συνεταιριστικές εκλογές και θα δείτε. Και εκεί, όπως και στις προηγούμενες δημοτικές εκλογές, όπως και σε αυτές τις δημοτικές εκλογές και όπως στις επερχόμενες στη συνέχεια εθνικές εκλογές, θα δείτε το αποτέλεσμα.
Έτσι, οι πράξεις, κύριε Υπουργέ, ανήκουν στην εκτελεστική εξουσία. Εμείς ελέγχουμε την εξουσία και εμείς σας προτείνουμε, σας λέμε θέσεις. Και είμαστε ικανοποιημένοι ως ένα βαθμό που τις θέσεις αυτές αρχίσατε σιγά-σιγά να τις κατανοείτε, να αντιλαμβάνεσθε ότι οι σωστές θέσεις είναι οι θέσεις που η φιλελεύθερη παράταξη σας προτείνει. Και προσπαθείτε, αλλά δυστυχώς η σοσιαλιστική σας παιδεία δεν σας επιτρέπει να μπορέσετε να εφαρμόσετε τις φιλελεύθερες δικές μας προτάσεις.
Μας είπε επίσης ο Υπουργός ότι έχει συμμάχους. Μα, τους συμμάχους τους χάσατε, κύριε Υπουργέ. Και ξέρετε γιατί τους χάσατε τους συμμάχους; Γιατί μέχρι σήμερα -και θα δούμε τώρα τι θα γίνει με τον ανασχηματισμό- η Κυβέρνηση ουσιαστικά είναι ένας χαλαρός σύνδεσμος Υπουργών και ο κάθε ένας Υπουργός κάνει τη δική του πολιτική, χωρίς συντονισμό και υπονομεύει ο ένας τον άλλον. Διότι πώς αλλιώς μπορεί να εξηγηθεί η ψήφος εκείνη η καθοριστική από τον Υπουργό Υγείας στο Συμβούλιο των Υπουργών, που έκανε ζημιά στη δική σας πολιτική και μας οδήγησε σήμερα στο να συζητάμε για το πρόβλημα των επιδοτήσεων του καπνού;
Πώς θα μπορούσαμε να δικαιολογήσουμε το γεγονός ότι ο Υπουργός Ανάπτυξης φέρνει ένα νομοσχέδιο -το συζητήσαμε στη Διαρκή Επιτροπή την προηγούμενη εβδομάδα και θα ξεκινήσει, από ό,τι πληροφορούμαστε, η συζήτηση στην Ολομέλεια αυτήν την εβδομάδα- για τη βιώσιμη ανάπτυξη του Νομού Αττικής, όπου προβλέπει διπλάσιες επαγγελματικές-επιχειρηματικές δραστηριότητες στο Νομό Αττικής από ό,τι επιτρεπόταν μέχρι σήμερα λόγω περιβαλλοντικής επιβάρυνσης από το π.δ. 84/84, με άμεσο αποτέλεσμα, επιχειρήσεις που θα γινόντουσαν στην περιφέρεια, να έλθουν πάλι και να κατακλύσουν το κέντρο. Γιατί αντιλαμβάνεσθε -το δείχνουν άλλωστε και οι στατιστικές- ότι από τις νόμιμες επιχειρήσεις το 70% έγιναν στο Νομό Αττικής. Αλλά δεν φθάνει μόνο αυτό, φέρνουμε και επιτρέπουμε διπλάσιες επαγγελματικές δραστηριότητες, για να νομιμοποιήσουμε τις παράνομες και να απογυμνώσουμε και να αποψιλώσουμε ακόμα περισσότερο την ύπαιθρο. Αν αυτό δεν είναι μία πολιτική σε βάρος της ανάπτυξης της υπαίθρου, η οποία κατά κύριο λόγο ανήκει στη δική σας αρμοδιότητα και δεν υπάρχει συνεννόηση, αλλά αλληλοϋπονόμευση σε αυτό, τι είναι τότε; Νομίζω ότι άλλη μια φορά αποδεικνύεται ότι δεν υπάρχει συντονισμός στην Κυβέρνησή σας. 
Και ακόμα να αναφέρω το άλλο σημείο. Προγράμματα κατάρτισης από τον ΟΑΕΔ γίνονται στις πόλεις μόνο χωρίς κανένα προγραμματισμό, χωρίς καμία μελέτη για τις ανάγκες της περιφέρειας. Και επιπλέον, κύριε Υπουργέ Γεωργίας, ενδιαφερθήκατε ποτέ να μάθετε ότι δεν υπάρχει κανένα ΙΕΚ, κανένα ΚΕΚ που να έχει κλάδους γεωργικής ανάπτυξης για κατάρτιση ανθρώπων, οι οποίοι τέλειωσαν το λύκειο και θα ήθελαν ενδεχομένως να ασχοληθούν με τη γεωργία και με τις δραστηριότητες γύρω από το γεωργικό επάγγελμα; Αυτή δυστυχώς είναι η πολιτική σας.
Να έλθουμε τώρα στο ζήτημα του καπνού. Κύριε Υπουργέ, η ανάλυση που μας κάνατε στο τέλος για τις εξελίξεις είναι αντιφατική. Δεν μας είπατε για την ταμπακιέρα. Η επερώτησή μας δεν απέβλεπε εδώ. Να πούμε στους αγρότες, οι οποίοι αγωνιούν σήμερα, τι θα γίνει με τον καπνό, πού ακριβώς βρίσκεται και σε ποιο σημείο. Και εσείς έχετε φθάσει στην ευχάριστη θέση να πείτε σήμερα ότι δεν περνάει για τον επόμενο χρόνο, έστω το 2002, καμία μείωση του καπνού και ότι για μία προοπτική μέχρι το 2006 δεν θα έχουμε αυτό που φημολογείται 10% μείωση των επιδοτήσεων του καπνού. Διότι αν αυτό συμβεί, η καπνοκαλλιέργεια θα τελειώσει στη χώρα μας, κύριε Υπουργέ. Και αυτό δυστυχώς δεν μας το διαβεβαιώσατε. 
Θα πρέπει, κύριε Υπουργέ, να σας αναφέρω ότι στη συνάντησή μας μαζί με τον τομεάρχη κ. Μπασιάκο, και με τον επίτροπο Γεωργίας κ. Φίσλερ, θέσαμε το θέμα του καπνού και ο κ. Φίσλερ μας είπε ότι είναι ένα πάρα πολύ δύσκολο θέμα και εκεί θα χρειαστείτε πολλούς συμμάχους, για να δημιουργήσετε πλειοψηφία. Και γι' αυτόν ακριβώς το λόγο σας μιλάμε για συμμάχους. Είναι από πρώτο χέρι από τον κ. Φίσλερ, που αφού το είπε σε μας, φαντάζομαι το είπε και σε σας. Αλλά εκτός από την Ιταλία και την Ισπανία, μπορείτε να μας πείτε αν αυτήν τη στιγμή διαθέτετε άλλους συμμάχους; Με τρεις δεν μπορούμε να αποτρέψουμε την εξέλιξη και το νέο κανονισμό που πιθανόν στο τέλος -δεν θέλουμε να το παραδεχθούμε- θα έχει μία οποιαδήποτε μείωση της επιδότησης του καπνού. Βεβαίως είμαστε μαζί σας και βεβαίως να βοηθήσουμε προς αυτήν την κατεύθυνση. Ό,τι ζητήσετε από μας, είμαστε διατεθειμένοι να το κάνουμε. Και αν ο Πρωθυπουργός δείξει ευαισθησία και ασχοληθεί ο ίδιος και συμμετέχει στο επόμενο συμβούλιο Υπουργών Γεωργίας, όπου θα συζητηθεί ο νέος κανονισμός, βεβαίως τότε να πούμε και στον Πρόεδρό μας να θέσει το θέμα στην πρώτη ευκαιρία στο Ευρωπαϊκό Λαϊκό Κόμμα. Μη μας φέρνετε παράδειγμα εδώ μέσα το Ευρωκοινοβούλιο -γιατί ξέρουμε πώς λειτουργεί, εκτός αν για λόγους εντυπωσιασμού θέλετε να το πείτε- τις δύο τροπολογίες Ευρωβουλευτών. Σπουδαίο πράγμα. Έχετε κατακλυσθεί από τροπολογίες, τις οποίες ούτε καν συζητήσατε και απορρίψατε. Δεν έχει σημασία τι τροπολογίες καταθέτουν οι Ευρωβουλευτές και οι Βουλευτές, σημασία έχει τι αποφασίζει η Κυβέρνηση, σημασία έχει εκεί στο Ευρωκοινοβούλιο τι αποφασίζει η επιτροπή. Εκείνο μας ενδιαφέρει, στο Συμβούλιο Υπουργών τι απόφαση θα πάρετε και τελικώς τι θα προτείνει η επιτροπή για να ψηφίσει το Ευρωκοινοβούλιο. Επομένως τα υπόλοιπα είναι για εντυπωσιασμό και πρέπει να τα αποφεύγουμε.
Μας δείξατε τα φυλλάδια που κυκλοφορήσατε και τις θέσεις σας. Τις σεβόμαστε, τις ίδιες θέσεις έχουμε και εμείς. Γι' αυτό φέραμε την επερώτηση, γιατί υπάρχει κοινωνική ευαισθησία και όχι φιλανθρωπία που είπατε προηγουμένως. Δεν είμαστε φιλανθρωπικό ίδρυμα, αλλά είμαστε ένα κόμμα που ζει τον κοινωνικό παλμό. Αντιλαμβανόμαστε αυτήν τη στιγμή την ανησυχία που υπάρχει σε όλον τον αγροτικό κόσμο και ιδιαίτερα στους καπνοπαραγωγούς και αυτήν την, με κοινωνική ευαισθησία, ανησυχία τους αποφασίσαμε να τη φέρουμε με αυτήν την επερώτηση, να κρίνουμε την πολιτική σας, να επισημάνουμε κάποια λάθη που έγιναν όχι με την έννοια μόνο για να σας δείξουμε ότι δεν ακολουθείτε τη σωστή πολιτική σε αυτόν τον τομέα, γι' αυτό έχουμε άσχημα αποτελέσματα, αλλά για να μην επαναληφθούν σφάλματα στο μέλλον, για να δείτε το πρόβλημα με μεγαλύτερη προσοχή, για να το δείτε με μεγαλύτερο ενδιαφέρον και να βάλουμε μπροστά αυτό που σας ζητάνε και όλες οι επαγγελματικές οργανώσεις του καπνού: να ασχοληθεί ο ίδιος ο Πρωθυπουργός με το θέμα. 
Και μη μου πείτε για την εφεύρεση ότι μίλησε στον Πρόεδρο της Σουηδίας στο Γκέτεμποργκ. Να μιλήσει εκεί που θα μιλήσουν ειδικά για το θέμα του καπνού που είναι η σύσκεψη των Υπουργών Γεωργίας. Εκεί θέλουμε να παρέμβει. Δεν θα είναι ο μόνος Πρωθυπουργός. Το έχουν κάνει και άλλοι πρωθυπουργοί της Ευρώπης γι' αυτό το ζητάμε και γι' αυτό το ζητάνε και οι οργανώσεις των εργαζομένων γύρω από τα θέματα του καπνού. 
Δείξτε, λοιπόν, με μία τέτοια χειρονομία ότι πραγματικά δίνετε έμφαση σε αυτό που αποτελεί πολύ σημαντικό πρόβλημα για την ανάπτυξη της υπαίθρου ευρύτερα, για τους εξήντα χιλιάδες ιδιαίτερα καπνοπαραγωγούς, για τους δεκαπέντε χιλιάδες εργαζόμενους καπνεργάτες, για όλους αυτούς τους ανθρώπους, που τελικά συνοψίζονται σε τριακόσιες χιλιάδες Έλληνες που έχουν αυτήν τη στιγμή το μοναδικό εισόδημά τους από την καλλιέργεια γενικώς και την επεξεργασία σε πρωτογενή αλλά και δευτερογενή μορφή του καπνού.
Είναι πραγματικά πολύ σημαντικό ζήτημα που πρέπει να το δούμε με μία σφαιρική αντίληψη, όπως σας έχουμε πει και τις προηγούμενες φορές. Το Υπουργείο Γεωργίας πρέπει αυτό το διάστημα ιδιαίτερα όχι μόνο να λειτουργεί διαχειριστικά για τα μέχρι σήμερα ζητήματα, αλλά να έχει καινούριες ιδέες, να έχει ένα όραμα για την ανάπτυξη της υπαίθρου και να μπορεί να βρίσκει εναλλακτικές λύσεις σε αυτήν τη δύσκολη εποχή που περνάει πραγματικά ο αγροτικός κόσμος και η ελληνική ύπαιθρος. Το ζήτημα το αγροτικό όπως τόνισα και τις προηγούμενες φορές δεν είναι ζήτημα οικονομικό. Είναι ζήτημα εθνικό και έτσι ακριβώς πρέπει να το δούμε ενισχύοντας με κάθε τρόπο το εισόδημα του αγρότη, βρίσκοντας τρόπους, πώς αυτό το εισόδημα μέσα στις υπάρχουσες ήδη συνθήκες μπορεί να αναπτυχθεί περισσότερο. Και σας είπα, εγώ προτείνω να έχουμε ένα σύνθημα όλοι μας: Κανένα αγροτικό προϊόν δεν πρέπει να φεύγει από τη χώρα μας αν δεν μπει η μεγαλύτερη προστιθέμενη αξία πάνω σε αυτό και να καταστρώσουμε πολιτικές προς αυτήν την κατεύθυνση, γιατί αυτή είναι η λύση για να διατηρηθεί ο κόσμος στην ύπαιθρο. Διότι με την προστιθέμενη αξία πάνω στα καλής ποιότητας αγροτικά προϊόντα με τις εδαφολογικές και τις καιρικές συνθήκες που διαθέτουμε και που είναι από τις καλύτερες, μπορούμε να γίνουμε οι τροφείς της Ευρώπης, μπορούμε να δώσουμε ένα πολύ μεγαλύτερο εισόδημα και απασχόληση σε όλο το προσωπικό που σιγά-σιγά θα γίνεται ολοένα και μικρότερο, αν παραμείνουμε στον πρωτογενή τομέα, όπως ακριβώς σήμερα το λειτουργούμε, με προϊόντα που ανεπεξέργαστα φεύγουν από τη χώρα μας και χάνουμε αυτήν τη μεγάλη ευκαιρία, γιατί δεν έχουμε αναπτύξει τη βιομηχανία των τροφίμων, γιατί δεν έχουμε αναπτύξει γενικά την μεταποιητική γεωργική βιομηχανία μας. 
Ακόμη όμως θα ήθελα -και εδώ να τελειώσω- να πω ότι το θέμα του καπνού πρέπει να το δούμε και από την άποψη ότι διευρύνεται το έλλειμμα του εμπορικού μας ισοζυγίου για τα αγροτικά προϊόντα συνεχώς και από πλεονασματική χώρα έχουμε γίνει πλέον ελλειμματική. Πρέπει, λοιπόν, να συμβάλει σημαντικά και ο καπνός που είναι ένα εξαγώγιμο προϊόν.
Αυτό αποτελεί το 12% των εξαγωγών μας και θα πρέπει να το δούμε και από αυτήν την άποψη με μεγαλύτερη φροντίδα, δεδομένου ότι συνεχώς διευρύνεται και τα τελευταία στοιχεία είναι ακόμη πιο άσχημα για το εμπορικό μας ισοζύγιο. 
Ήδη μειώθηκαν οι εξαγωγές μας κατά ένα 10% το πρώτο εξάμηνο του 2001 και έχουμε και το δεύτερο εξάμηνο που υπάρχει το τρομοκρατικό χτύπημα και γενικότερα αυτή η κρίση, που οδηγεί σε λιγότερη κατανάλωση. Και ακόμη υπάρχει και η χαμηλή ανταγωνιστικότητα στην Ελλάδα και γι' αυτόν ακριβώς το λόγο πρέπει να φροντίσουμε την ποιότητα, αλλά όχι με λόγια, με πράξεις συγκεκριμένες. 
Όταν μιλάμε για πιστοποίηση, πρέπει να κάνουμε τα κέντρα πιστοποίησης. Όταν μιλάμε για τυποποίηση, να δώσουμε στα προγράμματα τη δυνατότητα να γίνουν κέντρα τυποποίησης, ούτως ώστε να έχουμε ποιοτικά προϊόντα που να μπορούν να κυκλοφορούν στις ανεπτυγμένες αγορές. Έχουμε τεράστια μείωση των εξαγωγών μας προς τις ανεπτυγμένες χώρες και ευτυχώς αυτήν την τεράστια μείωση κάπως τη διασκεδάζει η αρκετά σημαντική αύξηση των εξαγωγών μας προς τις περιοχές της Νοτιοανατολικής Ευρώπης, οι οποίες βεβαίως είναι χαμηλής εισοδηματικής τάξης και ζητούν προϊόντα χαμηλότερης ποιότητας και φθηνότερα. 
Αλλά εμάς η προσπάθειά μας θα πρέπει να είναι να παράγουμε όσο το δυνατόν περισσότερο ποιοτικά προϊόντα, αλλά αυτήν την ανάγκη θα πρέπει να την υλοποιήσουμε με αντίστοιχες πολιτικές.
Τελικά, κύριε Υπουργέ, με την επερώτησή μας αυτή κυρίως εκείνο που θέλαμε είναι αυτήν τη στιγμή να υπάρξει η διαβεβαίωση στον κόσμο που ενδιαφέρεται άμεσα για το εισόδημά του, στους καπνοκαλλιεργητές και στους καπνεργάτες και στους εργαζόμενους στις καπνοβιομηχανίες, ότι η επιδότηση του καπνού δεν πρόκειται να κοπεί, ότι δεν θα γίνει αναθεώρηση.
Προσέξτε, κύριε Υπουργέ, σας είπα ότι ήταν αντιφατική η ανάλυση που μας κάνατε για την προσπάθεια μείωσης της επιδότησης, γιατί μας είπατε ότι πιθανόν να γίνει στην Ισπανική Προεδρία ή πιθανόν να ληφθεί η απόφαση στην Ελληνική Προεδρία. Να μην τα λέμε έτσι και όπως με το βαμβάκι, ξεκίνησε η παραγωγή και ήρθαμε να τους κάνουμε Κανονισμό και ποσόστωση, εξατομίκευση της ποσόστωσης, όταν πλέον το φυτό ήταν μία πιθαμή. Και ήρθαμε επίσης μετά να τους μιλήσουμε για τον τρόπο συγκέντρωσης, όταν πλέον είχε ξεκινήσει η συγκέντρωση του βαμβακιού.
Επιτέλους λειτουργείστε σαν Κυβέρνηση έγκαιρα και όπως πρέπει. Εμείς ξέραμε ότι η απόφαση αυτή θα παρθεί μέχρι την άνοιξη, γιατί στο τέλος Δεκεμβρίου τελειώνει ο προηγούμενος εφαρμοστικός Κανονισμός που ίσχυε για τρία χρόνια, από το 1998. Και μας μιλάνε για εφαρμοστικό Κανονισμό ετήσιας διάρκειας. 
Πείτε μας, έτσι είναι; Εκεί βρίσκεται σήμερα η Ευρωπαϊκή Ένωση; Και η απόφαση φυσικά δεν νομίζω ότι θα φθάσει για την Ελληνική Προεδρία, εκτός αν δοθεί παράταση του Κανονισμού αυτού που ίσχυε από το '98 μέχρι το τέλος του 2001. 
Διαφορετικά πάμε την άνοιξη για νέο Κανονισμό και επομένως πρέπει οι καπνοπαραγωγοί, οι οποίοι ανησυχούν, να ξέρουν αν η επιδότηση θα παραμείνει ως έχει και ότι είναι συμφέρουσα η καλλιέργεια ή ότι δεν θα μείνει έτσι ή ποιες ενέργειες και τι προσπάθειες πρέπει να κάνουμε όλοι μας, αν και σας υποδεικνύω ότι η σημαντικότερη προσπάθεια επιτέλους είναι ο ίδιος ο Πρωθυπουργός να σκύψει πάνω σ' αυτό το σημαντικό πρόβλημα. 
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, για τεχνικούς λόγους ζητείται η έγκρισή σας για να μεταφερθεί η συζήτηση της πρότασης νόμου, που προβλέπεται από τον Κανονισμό να συζητηθεί την Πέμπτη 25.10.2001 την Τρίτη 23.10.2001. 
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το Σώμα ενέκρινε ομόφωνα.
Ο Κοινοβουλευτικός Εκπρόσωπος του ΠΑΣΟΚ κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, θα ξεκινήσω με αυτά που είπε τελειώνοντας ο κ. Σαλαγκούδης, ότι στόχος της σημερινής επερώτησης είναι να μάθει ο καπνοπαραγωγικός κόσμος τι θα γίνει με τις επιδοτήσεις, αν θα συνεχίσει να υπάρχει ή θα κοπεί ή οτιδήποτε άλλο.
Θα μου επιτρέψει ο κ. Σαλαγκούδης, όπως και όλοι οι εξαίρετοι συνάδελφοι της Νέας Δημοκρατίας, να πω ότι αυτά δεν είναι αντικείμενο επερώτησης. Εάν στόχος της σημερινής συζήτησης ήταν αυτό, -γιατί το άκουσα απ' όλους τους συναδέλφους της Νέας Δημοκρατίας- να πληροφορηθούν και να μεταφέρουν στους αγρότες καπνοπαραγωγούς τι θα γίνει με τις επιδοτήσεις, θα μου επιτρέψετε να πω ότι ακολούθησαν λάθος διαδικασία. Θα έπρεπε να κάνουν μια ερώτηση στον κύριο Υπουργό και ο κύριος Υπουργός θα τους απαντούσε ό,τι τους απαντούσε και θα έληγε το θέμα. Σήμερα έχουμε επερώτηση.
Και μπαίνω κατευθείαν στο θέμα. Με την επερώτηση ελέγχεται ο επερωτώμενος Υπουργός για πράξεις ή παραλείψεις που έκανε σε ένα συγκεκριμένο θέμα. Ερώτηση: τι παρέλειψε ο Υπουργός Γεωργίας να κάνει μέχρι σήμερα για να προστατεύσει τους καπνοπαραγωγούς και ιδιαίτερα τις επιδοτήσεις; Άκουσε κανείς μέσα στην Αίθουσα τόση ώρα που συζητάμε, δύο ώρες τώρα, ότι ο κύριος Υπουργός παρέλειψε να κάνει αυτό, να δει τους άλλους Υπουργούς και να συζητήσει; Ο Πρωθυπουργός εκείνο; Ακούστηκε κάποια αιτίαση κατά των ενεργειών του κυρίου Υπουργού από τη Νέα Δημοκρατία; Τι αντικείμενο επομένως έχει αυτή η σημερινή συζήτηση; 
Και για να σας αποδείξω αυτό το οποίο λέω εγγράφως, σας αναγιγνώσκω, κυρία Πρόεδρε -και χαίρομαι που είστε νομικός και εξαίρετη νομικός- την κατάληξη της επερώτησης. 
"Κατόπιν αυτών, επερωτάται ο κύριος Υπουργός:
Για την ανεύθυνη αντικαπνιστική πολιτική της Κυβέρνησης και την έλλειψη πολιτικής βούλησης και την ανικανότητά της να υπερασπιστεί τις δίκαιες εθνικές αγροτικές θέσεις στα αρμόδια όργανα της Ευρωπαϊκής Ένωσης".
Θα μπορούσε, λοιπόν, ο κύριος Υπουργός να σηκωνόταν και να έλεγε: "Όχι, έχουμε την πολιτική βούληση" ή "είμαστε ικανοί να διαχειριστούμε τα αγροτικά θέματα"...
ΕΥΑΓΓΕΛΟΣ ΜΠΑΣΙΑΚΟΣ: Καλά τώρα. Τι άλλο θα έλεγε; 
ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ, κύριε Μπασιάκο. Εγώ δεν σας διέκοψα ποτέ. 
Τι να απαντήσει εδώ ο κύριος Υπουργός; Επερώτηση σημαίνει, επαναλαμβάνω, -το λέει ο Κανονισμός- κριτική για συγκεκριμένες πράξεις και παραλείψεις που έκανε ο επερωτώμενος Υπουργός και για τις οποίες πρέπει να απαντήσει. Τι να απαντήσει; Αν υπήρχε -που θα έπρεπε να υπάρχει- κάποιο όργανο αρμόδιο της Βουλής να ελέγχει τις επερωτήσεις, θα μου επιτρέψετε να πω ότι δεν θα την άφηνε να έλθει στην Ολομέλεια της Βουλής ως επιεικώς απολύτως αόριστη. Αυτά τα θέματα είναι απλά. Δεν ήρθαμε εδώ πέρα...
Μη γελάτε, κύριε Μπασιάκο. 
ΕΥΑΓΓΕΛΟΣ ΜΠΑΣΙΑΚΟΣ: Μα, είναι δυνατόν; 
ΑΛΕΞΑΝΔΡΟΣ ΑΚΡΙΒΑΚΗΣ: Δεν ήρθαμε εδώ πέρα -δυο, τρεις ώρες συζήτησης- για να λέμε "ξέρετε, εμείς αγαπάμε τους καπνοπαραγωγούς" και να απαντάει η Κυβέρνηση "και εμείς τους αγαπάμε τους καπνοπαραγωγούς και θα κάνουμε ό,τι πρέπει για τους καπνοπαραγωγούς", να αγκαλιαζόμαστε και να φιλιόμαστε και από κει και πέρα τίποτα. Τίποτα! 
Σε τι ελέγχεται ο κύριος Υπουργός; Θέλω να μου απαντήσετε στη δευτερολογία. Τι παρέλειψε να κάνει; Αυτό είναι το ζητούμενο. Τώρα, αν αγαπάτε εσείς τους καπνοπαραγωγούς ή τους αγαπάμε εμείς περισσότερο, έχει δευτερεύουσα αξία για τη διαδικασία την κοινοβουλευτική στην οποία βρισκόμαστε σήμερα εδώ. Αυτό θέλω να τονίσω εξ υπαρχής και να το κατανοήσουμε όλοι. Δεν ελέγχετε τον κύριο Υπουργό, τον ερωτάτε απλώς και σας απήντησε. Και σας απήντησε σαφέστατα ότι η πρόταση της επιτροπής στον προϋπολογισμό είναι να μη μειωθούν οι επιδοτήσεις. Και βεβαίως προσέθεσε ότι τις τροπολογίες περί του αντιθέτου Βουλευτές της δικής σας ομάδας τις κατέθεσαν στο Ευρωπαϊκό Κοινοβούλιο και όχι της δικής μας, έχει δεν έχει αξία. Όπως είπε ο κ. Σαλαγκούδης, σημασία έχει η πρόταση της επιτροπής. Έτσι είπε ο κ. Σαλαγκούδης. Η πρόταση λοιπόν της επιτροπής λέει ότι δεν θα γίνει καμία μείωση και αυτό είναι επιτυχία της Κυβέρνησης, γι' αυτό το οποίο ανησυχείτε. Είναι επιτυχία της Κυβέρνησης. Ανησυχείτε, δεν κατακρίνετε, διότι δεν έχετε τίποτα να κατακρίνετε, εφόσον επετεύχθη αυτό το οποίο θέλουμε. 
Τώρα θα έλεγα και κάτι άλλο, το οποίο θα πρέπει να το ξεκαθαρίσουμε ολίγον και αυτό διότι, πέραν της αοριστίας στον τελευταίο στίχο της επερώτησης, υπάρχει και μία ηθελημένη, αθέλητη, ενσυνείδητη, ασυνείδητη -δεν ξέρω- σύγχυση στη διατύπωση της ίδιας της επερώτησης. 
Προσπάθησε ο κύριος Υπουργός να διευκρινίσει αυτό το ζήτημα και είπε ότι άλλο τα μέτρα κατά του καπνίσματος και προστασίας, εν πάση περιπτώσει, της υγείας των πολιτών από το κάπνισμα και άλλο η μείωση των επιδοτήσεων. 
Βεβαίως δεν μπορώ να αρνηθώ ότι σε ένα βαθμό επηρεάζει το ένα το άλλο, αλλά σίγουρα υπάρχει διάκριση μεταξύ των δύο αυτών θεμάτων. Είναι τελείως διαφορετικά θέματα. Και για να είμαι σαφής, επειδή αναφέρατε στην επερώτησή σας και τον κ. Γείτονα και την κ. Σπυράκη, οι οποίοι ενήργησαν ως Υπουργοί Υγείας, η ερώτησή μου είναι απλή: Στο όργανο αυτό των Υπουργών Υγείας, που αποφάσισε και πήρε κάποια μέτρα κατά του καπνίσματος, εάν -υποτιθέσθω- ήταν κάποιος εκπρόσωπος της Νέας Δημοκρατίας, ποια θα ήταν η θέση της Νέας Δημοκρατίας έναντι των μέτρων κατά του καπνίσματος; Να το ξεκαθαρίσουμε αυτό το πράγμα. Δηλαδή, είσαστε σαν παράταξη υπέρ των μέτρων κατά του καπνίσματος ή όχι, ανεξάρτητα από το θέμα του καπνού και της προστασίας των καπνοπαραγωγών ή οτιδήποτε άλλο; 
Θα πρέπει σε αυτό -σας προκαλώ- να πάρετε μία ευθεία θέση, όπως το λέτε εδώ πέρα στην επερώτησή σας που λέτε για τον κ. Γείτονα ότι ως Υπουργός Υγείας πήρε θέση υπέρ των μέτρων κατά του καπνίσματος, να πάρετε και εσείς την αναλογούσα θέση. Το ένα θέμα είναι αυτό.
Δεύτερον, όσον αφορά τις επιδοτήσεις θέλω να σας διαβεβαιώσω ότι όσα χρόνια είμαι Βουλευτής -και είμαι αρκετά χρόνια, είκοσι 20 χρόνια- συνεχώς έρπει αυτή η ιστορία των επιδοτήσεων του καπνού. 
Βεβαίως πρέπει να επιμένουν κάποιες χώρες και όχι μόνο στον καπνό αλλά και σε άλλα προϊόντα, όπως ξέρετε. Γιατί στο βαμβάκι και σε άλλα προϊόντα δεν έρπει συνεχώς αυτή η ιστορία για τη μείωση των επιδοτήσεων, γιατί κάποιες χώρες -βεβαίως οι μεγάλες βόρειες χώρες που δεν έχουν τέτοια θέματα- δεν θέλουν να δίνουν επιδοτήσεις. Και γίνεται συνεχής μάχη απ' όλες τις κυβερνήσεις. Δεν λέω μόνο από τις κυβερνήσεις του ΠΑΣΟΚ -ήταν και είναι το ΠΑΣΟΚ πολύ περισσότερα χρόνια- αλλά δεν μπορώ να πω ότι καμία κυβέρνηση ελληνική δεν θα δώσει τις μάχες της για να διατηρηθούν οι επιδοτήσεις στα διάφορα αγροτικά προϊόντα. Αυτό κάνει και η ελληνική Κυβέρνηση. 
Και από τη μη παράθεση επιχειρημάτων για πράξεις ή παραλείψεις του Υπουργού Γεωργίας και της Κυβέρνησης στο θέμα αυτό του καπνού, θα μου επιτρέψετε ευπροσώπως να πω ότι φαίνεται ότι η Κυβέρνηση το διαχειρίστηκε άριστα αυτό το θέμα, της μη διακοπής των επιδοτήσεων, για την οποία κάνατε σήμερα την επερώτηση και για την οποία "ανησυχείτε" και θέλετε να ησυχάσετε τους καπνοπαραγωγούς.
Να είσθε απολύτως ήσυχοι, κύριοι συνάδελφοι, ότι η Κυβέρνηση του ΠΑΣΟΚ έκανε και θα κάνει ό,τι μπορεί για όλους τους αγρότες και το γεγονός ότι αυτήν τη στιγμή είσθε άφωνοι στην Αίθουσα αυτή στο θέμα του καπνού -ουδέν επιχείρημα, το τονίζω- το αποδεικνύει. Πέστε μία πράξη που παρέλειψε να κάνει ο Υπουργός Γεωργίας. Πέστε μία συγκεκριμένη πράξη για την οποία τον ελέγχετε. Όχι να λέτε "ανησυχούμε" για το τι θα γίνει. Όλοι ανησυχούμε. Και εσείς ανησυχείτε και εμείς ανησυχούμε τι θα γίνει και με τον καπνό, και με το βαμβάκι, και με τη σταφίδα, με όλα. Όλοι ανησυχούμε, αλλά αυτό δεν σημαίνει ότι δεν κάναμε ό,τι έπρεπε να κάνουμε. Και έκανε η Κυβέρνηση ό,τι έπρεπε να κάνει.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Ακριβάκη, επειδή αναφερθήκατε στο Προεδρείο και μόνο για το λόγο αυτόν, πρέπει να παρατηρήσω ότι πέραν της γενικής αποστροφής με την οποία τελειώνει η επερώτηση, έχει και συγκεκριμένη αιτίαση κατά του Υπουργού. Επιρρίπτει, δηλαδή, κακή πολιτική και υπεράσπιση του θέματος στην Ευρωπαϊκή Ένωση ένεκα της οποίας αναμένεται, όπως υποστηρίζουν οι επερωτώντες, σταδιακή κατάργηση των επιδοτήσεων. Αυτά σε ό,τι αφορά το Προεδρείο.
ΑΛΕΞΑΝΔΡΟΣ ΑΚΡΙΒΑΚΗΣ: Αν μου επιτρέπετε θα πω ότι με διευκολύνατε, διότι αυτό που αναγνώσατε συμφωνεί απόλυτα και με το τελευταίο που ανέγνωσα εγώ, δηλαδή το πλήρως γενικό και αόριστο. Λέτε "κακή πολιτική". Αόριστα πράγματα. Λέτε "η κακή πολιτική, δεν έχουμε βούληση κλπ.", αοριστίες, συνθηματολογίες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Άποψή σας, κύριε Ακριβάκη. Εγώ μίλησα για λογαριασμό του Προεδρείου.
ΑΛΕΞΑΝΔΡΟΣ ΑΚΡΙΒΑΚΗΣ: Αυτά είναι για τα μπαλκόνια, δεν είναι για το Εθνικό Κοινοβούλιο αυτές οι αοριστίες. Τα κάνουμε και εμείς, δεν λέω, αλλά όχι εδώ μέσα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" είκοσι οκτώ μαθητές και ένας καθηγητής του 1ο Γυμνασίου Αλεξανδρούπολης και δέκα έξι μαθητές και ένας καθηγητής του Γυμνασίου Πέπλου του Νομού Έβρου.
Τους καλωσορίζουμε στο Κοινοβούλιο και εξηγούμε ότι σήμερα έχουμε Κοινοβουλευτικό Έλεγχο. Συζητείται επερώτηση Βουλευτών της Νέας Δημοκρατίας προς τον Υπουργό Γεωργίας για θέματα καπνού και γι' αυτό στην Αίθουσα βρίσκονται παρόντες μόνο οι επερωτώντες Βουλευτές και το Υπουργείο το οποίο απαντά.
( Χειροκροτήματα απ' όλες τις πτέρυγες )
Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κυρία Πρόεδρε.
Αναρωτιέμαι και εγώ ειλικρινά αν η Νέα Δημοκρατία θέλει να ελέγξει την Κυβέρνηση για την πολιτική που εφαρμόζει στον καπνό και από την επερώτηση αλλά και απ' όλη την πρακτική. Νομίζω ότι την αδικεί ο κύριος Υπουργός, όταν λέει ότι δεν βλέπει πράξεις της Νέας Δημοκρατίας που βοηθάνε το έργο της Κυβέρνησης. 
Εγώ θα του πω τρεις μόνο πράξεις της Νέας Δημοκρατίας που βοηθάνε πλήρως το έργο της Κυβέρνησης.
Πρώτον, διεπαγγελματική κρατικοδίαιτη ΠΑΣΕΓΕΣ, ΓΕΣΑΣΕ, ΣΥΔΑΣΕ. Με τις ευλογίες της Νέας Δημοκρατίας έγινε και η διεπαγγελματική.
Σας έχω πει, κύριε Υπουργέ, και άλλη φορά, αν θέλετε να παίξουν το ρόλο τους οι συνδικαλιστικές οργανώσεις, κόψτε την κρατική επιδότηση, κόψτε την επιδότηση που παίρνουν από τον ΕΛΓΑ οι τρεις αυτές οργανώσεις, για να δείτε τότε τις πραγματικές διαθέσεις των αγροτών. 
ΓΕΩΡΓΙΟΣ ΣΑΛΑΓΚΟΥΔΗΣ: Για τη ΓΣΕΕ;
ΣΠΥΡΙΔΩΝ ΣΤΡΙΦΤΑΡΗΣ: Δεν υπάρχει στη ΓΣΕΕ επιδότηση από την Κυβέρνηση, κύριε Σαλαγκούδη. Μόνο στη ΓΕΣΑΣΕ, στη ΣΥΔΑΣΕ και στην ΠΑΣΕΓΕΣ υπάρχει επιδότηση από τον ΕΛΓΑ. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Από τον ΕΛΓΑ, όχι από μας.
ΣΠΥΡΙΔΩΝ ΣΤΡΙΦΤΑΡΗΣ: Ναι. Δημόσιος φορέας ήταν μέχρι τώρα ο ΕΛΓΑ.
Σας το έχω πει ότι όσο θα φτιάχνετε τέτοιες διεπαγγελματικές οργανώσεις, όχι μόνο αφερέγγυες θα είναι στον αγροτικό κόσμο, αλλά και καταγέλαστες, όπως ήδη είναι. Ας βγουν αυτοί οι κύριοι και ας πουν σήμερα ότι εκπροσωπούν τους αγρότες.
Δεύτερη βοήθεια της Νέας Δημοκρατίας. Όταν οι αγρότες κινητοποιούνται, βγαίνει ο Αρχηγός της Νέας Δημοκρατίας και λέει "μα, δεν είναι αυτή μέθοδος να αποκτήσετε κάτι, αφήστε τους δρόμους ελεύθερους". Φυσικά έτσι η Κυβέρνηση περνάει την πολιτική της.
Θα ήθελα ακόμη να θυμίσω στη Νέα Δημοκρατία, πότε άρχισε ο κακός δρόμος του καπνού. Το 1998 ή το 1992; Για να μην πάω παραπέρα και πω ότι άρχισε το 1986, όταν η τότε κυβέρνηση του ΠΑΣΟΚ δέχθηκε την ποσόστωση στον καπνό και τα πρόστιμα συνυπευθυνότητας. Αλλά το 1992 από εκατόν εβδομήντα χιλιάδες τόνους καπνού που καλλιεργούνταν τότε στην Ελλάδα, δεχθήκατε ποσόστωση για εκατόν είκοσι έξι χιλιάδες τόνους. Αυτή είναι η δική σας πολιτική στον καπνό, γι' αυτό φυσικά το ΠΑΣΟΚ δεν προσπάθησε ποτέ ν΄ αλλάξει αυτό το δεδομένο. Όποια πρόταση τους έφερναν, έλεγαν ναι. Και φυσικά οι διαμαρτυρίες ήταν στο εξής: Όταν η πρόταση έλεγε "περικοπή τόσο, ποσόστωση τόσο" το μείωναν λίγο και ερχόταν εδώ ο κάθε Υπουργός Γεωργίας και της Νέας Δημοκρατίας και του ΠΑΣΟΚ και με μια ανακοίνωση έλεγε "νικήσαμε, γιατί δεν μας έκοψαν τόσα που ήθελαν".
Αυτές ήταν οι επιτυχίες και της Νέας Δημοκρατίας και του ΠΑΣΟΚ. Το ίδιο φυσικά συμβαίνει και για τον καπνό. Εμείς το ξέρουμε, όταν συμφωνείτε όλοι σας ότι πρέπει να διατεθούν λεφτά για πολιτικές, άλλες πολιτικές εκτός της αγροτικής που μέχρι πριν λίγα χρόνια ήταν η μόνη κοινή αγροτική πολιτική, είναι σωστό και τίμιο και για σας και για την Κυβέρνηση να δεχθεί. Θα δεχθούν περικοπές από τις αγροτικές δαπάνες για να περισσέψουν να φτιάξουμε βόμβες να πάμε στο Αφγανιστάν. Πρέπει να το πούμε στον κόσμο αυτό. Δεν μπορεί να καλύπτεστε από το τι έκανε η Κυβέρνηση εδώ και εκεί. Αυτό που κάνατε εσείς, συνέχισε η Κυβέρνηση και αυτά που κάνει η Κυβέρνηση, αν ποτέ γίνεται Κυβέρνηση θα συνεχίσετε να τα κάνετε και σεις.
ΓΕΩΡΓΙΟΣ ΣΑΛΑΓΚΟΥΔΗΣ: Λίγο καλύτερα.
ΣΠΥΡΙΔΩΝ ΣΤΡΙΦΤΑΡΗΣ: Τώρα αν είναι λίγο καλύτερα ή όχι ή αν θα τους σφάζετε με το βαμβάκι ή με το σχοινί, ποσώς πρέπει να ενδιαφέρει τους αγρότες. Γι' αυτό πρέπει να σας γυρίσουν τις πλάτες και σας και στην Κυβέρνηση. Εμείς τουλάχιστον πιστεύουμε ότι πρέπει η Κυβέρνηση να βρει συμμάχους και το ξέρετε πολύ καλά ότι δεν θα βρει συμμάχους. Όπως και ο Πρωθυπουργός να πάει στο Συμβούλιο Υπουργών αν δεν θέλουν αυτοί να αλλάξουν τις αποφάσεις τους, δεν θα τις αλλάξουν. Και γι' αυτό μην εξαντλείστε στο ότι ενδιαφέρεται ο Πρωθυπουργός αν θα πάει στο Συμβούλιο Υπουργών ή στη Σύσκεψη Κορυφής και να θέσει αυτό το θέμα. Αν συνολικά δεν αντιμετωπίσουμε τα θέματα, τουλάχιστον της Κοινής Αγροτικής Πολιτικής, νομίζω ότι δεν μπορούμε αποσπασματικά για τον καπνό να παίρνουμε μια παράταση. Και έχουμε μείωση των επιδοτήσεων, κύριε Ακριβάκη, στο ροδάκινο, στη ντομάτα. Φαίνεται ότι δεν ασχολείται ούτε ο Κοινοβουλευτικός Εκπρόσωπος του ΠΑΣΟΚ με την εξέλιξη της αγροτικής πολιτικής. Και δυστυχώς το 2002 θα γίνει αναθεώρηση, τώρα αν πάει λίγο μπροστά ή λίγο πίσω είναι άλλο θέμα. Θα γίνει η αναθεώρηση και αν αργήσει η έκθεση, μπορεί να αποφασίσει το Συμβούλιο. Εδώ θέλω να πω αυτό που λέει ο κύριος Υπουργός, να ξεχωρίσουμε την παραγωγή από την αντικαπνιστική εκστρατεία. Μα εκεί βασικά στηρίζονται ο Πρόεδρος και όλοι αυτοί που λένε ότι δεν μπορούν να επιδοτούν ένα προϊόν που παράγει καρκίνο. Και είναι λογικό να είναι κάποιος κατά του καπνίσματος. Δε νομίζω ότι υπάρχουν πολλοί που να υπερασπίζουν ότι πρέπει οι άνθρωποι να καπνίζουν. Είναι γεγονός αυτό. Το θέμα είναι αυτό που είπατε, κύριε Υπουργέ. Εάν προχωρήσει αυτή η κατάσταση, που πολύ φοβάμαι ότι θα προχωρήσει, ποιο θα είναι το αντίδοτο για τους αγρότες. Μήπως θα κάνετε αυτό που νομίζω ότι η Νέα Δημοκρατία το έκανε, που έδωσε τρία χρόνια επιδότηση, εγκαταλείψαμε τον καπνό και τώρα ζητάνε ξανά άδειες. 
ΑΛΕΞΑΝΔΡΟΣ ΚΟΝΤΟΣ: Τι είναι αυτά που λέτε τώρα, ποια Νέα Δημοκρατία το έκανε;
ΣΠΥΡΙΔΩΝ ΣΤΡΙΦΤΑΡΗΣ: Είστε νέος, θα τα μάθετε. Το 1992-93 έγινε η πρώτη απόσυρση στα μαύρα και στα τσεμπέλ. Μην πάτε σε αποσύρσεις. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το 1977 είναι η πρώτη φορά. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, μην κάνετε διάλογο.
ΣΠΥΡΙΔΩΝ ΣΤΡΙΦΤΑΡΗΣ: Λέω ότι θα πρέπει από τώρα να πείτε στον κόσμο τι θα κάνει. Και αν δεχθείτε αυτό το μέτρο που φαίνεται από τα γραφόμενα και αυτά που εκδίδετε ότι θα ζητήσετε, θα πουν αυτοί τρία χρόνια θα πείτε εσείς πέντε και δεν είναι εξασφαλισμένες οι επιδοτήσεις μέχρι το 2006. Καμιά απολύτως. Όταν έχουμε μπροστά μας αναθεώρηση της κοινής οργάνωσης, δεν έχουμε σε καμιά περίπτωση εξασφαλισμένη την επιδότηση για τον καπνό μέχρι το 2006. Μπορεί να έχουμε εξασφαλισμένα τα τόσα δισεκατομμύρια που λέτε, ότι μπορεί να δοθούν στην ελληνική γεωργία, αλλά για τον καπνό δεν είναι εξασφαλισμένα. Και σε αυτό θέλουμε μια απάντηση. 
(Στο σημείο αυτό την Προεδρική Έδρα καταλαμβάνει ο B΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΠΡΟΕΔΡΕΥΩΝ (Παναγιώτης Σγουρίδης): Η Κοινοβουλευτική Εκπρόσωπος του Συνασπισμού της Αριστεράς και της Προόδου κα Ασημίνα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, την περασμένη εβδομάδα είχαμε καταθέσει κι εμείς μία επίκαιρη ερώτηση ακριβώς γι' αυτά τα θέματα, τα οποία θέτει σήμερα η επερώτηση της Νέας Δημοκρατίας. Με αυτή μας την επίκαιρη ερώτηση, πράγματι καταθέσαμε την πολύ μεγάλη ανησυχία μας, σχετικά με τις ραγδαίες εξελίξεις που υπάρχουν σε βάρος της καπνοκαλλιέργειας στην Ελλάδα, που πραγματικά φαίνονται να είναι δυσμενείς για την προοπτική του καπνού στην Ελλάδα.
Συμφωνούμε, λοιπόν, όλοι, ότι η πρόταση της Ευρωπαϊκής Ένωσης και κυρίως το σκεπτικό που ακολουθεί την ανάγκη μείωσης των επιδοτήσεων στον καπνό, είναι διάτρητη, έχει πολλά κενά και αντιφάσεις. Αυτό συζητήθηκε και στη δική μου επίκαιρη ερώτηση και ο Υπουργός διετύπωσε περίπου αυτές τις αντιφάσεις. Δηλαδή, με ποια λογική η μείωση της καλλιέργειας συνδέεται με την προφύλαξη της υγείας των καταναλωτών, όταν τελικά -γιατί αυτό πράγματι είναι ένα σοβαρό θέμα η υγεία δηλαδή των καταναλωτών σε σχέση με το κάπνισμα- συνολικά το κύκλωμα παραγωγής του καπνού, της επεξεργασίας της καπνοβιομηχανίας, της εισαγωγής τελικά της πρώτης ύλης από την Αμερική και άλλες χώρες, είναι σε ποσοστό 70% στις χώρες της Ευρωπαϊκής Ένωσης και γιατί η Ευρωπαϊκή Ένωση δεν κάνει τον κόπο να εξετάσει σε βάθος τις επιπτώσεις από αυτήν την κατανάλωση και μετά να δει τα θέματα της μείωσης της καλλιέργειας του καπνού στην Ευρωπαϊκή Ένωση. Δεν έκρινε σκόπιμο μέχρι τώρα να εξετάσει ακόμη ποιες είναι αυτές οι βλαβερές συνέπειες από το κάπνισμα, παρ΄ όλο που το 1992 είχε κάνει μία σημαντική παρακράτηση ακριβώς για τις δαπάνες αυτής της έρευνας και μέχρι τώρα δεν μας έχει ενημερώσει για τα αποτελέσματα αυτής της έρευνας. Και βέβαια μία έρευνα όταν διαπιστώνει τις επιπτώσεις, στη συνέχεια θα μπορεί να αναλύσει αυτή η επιτροπή ή κάποια άλλη που θα λάβει υπόψη αυτά τα αποτελέσματα. Πως είναι δυνατόν δηλαδή να έχουμε έναν περιορισμό, χωρίς όμως από την άλλη πλευρά να θίγονται κατά κύριο λόγο σημαντικά εισοδήματα και χωρών όπως της Ελλάδας και της Ιταλίας και μάλιστα μειονεκτικών περιοχών, όπως είναι οι δικές μας και οι οποίες εξαρτούν κατά μεγάλο και κύριο λόγο την επιβίωσή τους, οι αγρότες δηλαδή με αυτές τις καλλιέργειες. Άραγε αποτελούν σοβαρό λόγο οι δεσμεύσεις στο πλαίσιο του Παγκόσμιου Οργανισμού Εμπορίου για τη δημιουργία ενός συστήματος δασμολογικών ποσοστώσεων ή τη λήψη άλλων περιοριστικών μέτρων; 
Γνωρίζουμε -και νομίζω ότι το γνωρίζει αυτό και η Κυβέρνηση αλλά και οι επερωτώντες Βουλευτές της Νέας Δημοκρατίας- ότι δεν πρόκειται να πάρουμε για αρκετό καιρό ουσιαστικές απαντήσεις σ' αυτά τα ζητήματα που τέθηκαν. 
Εμείς βέβαια συζητάμε εδώ, αλλά είχαμε ρωτήσει και με τη δική μας ερώτηση, τι προτίθεται να κάνει η Κυβέρνηση πραγματικά μπροστά σε ένα δύσκολο, ασαφές κλπ., περιβάλλον. Εννοούμε τι πρόκειται να κάνει τώρα, ποιες είναι οι άμεσες παρεμβάσεις, γιατί είναι πλέον προφανές ότι η Ευρωπαϊκή Ένωση θα προβεί στη μείωση των δαπανών για τις επιδοτήσεις στον καπνό.
Όλοι γνωρίζουμε ότι την επόμενη εβδομάδα το θέμα αυτό θα συζητηθεί αυτό στην Ολομέλεια του Ευρωπαϊκού Κοινοβουλίου στο Στρασβούργο, δηλαδή στο προσχέδιο του προϋπολογισμού. 
Αναφέρθηκαν εδώ οι συνάδελφοί μου της Νέας Δημοκρατίας και απάντησε ο κύριος Υπουργός για τις τροπολογίες, τις προτάσεις-τροποποιήσεις που κατατέθηκαν από Ευρωβουλευτές εν όψει αυτής της συζήτησης. Πραγματικά έχω εδώ το κείμενο των προτάσεων αυτών που κατέθεσε και η ομάδα του λαϊκού κόμματος που ανέφερε ο κύριος Υπουργός, όπως και άλλες τοποθετήσεις, αλλά και μια τοποθέτηση Ευρωβουλευτών της Ιταλίας που σε άλλη κατεύθυνση δηλαδή ζητάνε να μην τροποποιηθούν καθόλου αυτές οι επιδοτήσεις στην καπνοκαλλιέργεια, σε σχέση με τις προηγούμενες χρονιές, στην επερχόμενη χρονιά.
Κύριε Υπουργέ, κάνατε μία κριτική -και καλά την κάνατε- αναφορικά με το τι έκαναν οι Ευρωβουλευτές της Νέας Δημοκρατίας. 
Εγώ θα σας ρωτήσω και σας, τι έκαναν οι Ευρωβουλευτές του ΠΑΣΟΚ. Ξέρω ότι μέσα από την ομάδα τους έχουν τη δυνατότητα να καταθέσουν τέτοιου είδους τροποποιήσεις κλπ. και όχι ίσως προσωπικά.
Αλλά θα πρέπει εδώ να απολογηθείτε, γιατί δεν το έκαναν αυτό. Εγώ αν θα απολογηθώ για το δικό μου κόμμα, θα σας πω για δύο ερωτήσεις πέραν των πολλών ερωτήσεων που έχουν υποβάλει για τα εθνικά μας προϊόντα οι δύο μας Ευρωβουλευτές. Ιδιαίτερα θα σας αναφέρω τις πρόσφατες δύο ερωτήσεις του Ευρωβουλευτή μας Αλέκου Αλαβάνου και αν θέλετε να σας τις καταθέσω και εδώ, που αφορούν ακριβώς τα θέματα της μείωσης των επιδοτήσεων για την καλλιέργεια του καπνού, αλλά και παράλληλα αφορούν και τα μέτρα και τη στήριξη την οποία πρέπει να δώσει η Ευρωπαϊκή Ένωση στους αγρότες που καλλιεργούν σε περιοχές όπως στην Αιτωλοακαρνανία και αλλού χαμηλής ποιότητας καπνά ή αυτά τα οποία σιγά σιγά έχουμε πάρει απόφαση ότι πραγματικά θα καταργηθούν. Και εδώ είναι ουσιαστικό το θέμα της αναδιάρθρωσης των καλλιεργειών. Και αν δεν τέθηκαν εδώ με σαφήνεια, όπως λέτε κάποιες ερωτήσεις εγώ σας λέω γι' αυτό το θέμα της περιβόητης αναδιάρθρωσης καλλιεργειών του καπνού, έστω και γι' αυτές τις δύο ποικιλίες τα τσεμπέλια και τα μαύρα για τα οποία πραγματικά υπάρχει μια σταδιακή κατάργηση, τι έχετε κάνει εσείς; Ακόμα οι αγρότες κυρίως της Αιτωλοακαρνανίας δεν ξέρουν τι να κάνουν, δεν ξέρουν πώς να αναδιαρθρώσουν τις καλλιέργειες και βέβαια αυτό το οποίο ρωτήσαμε και την Ευρωπαϊκή Ένωση, γιατί δεν υπάρχει μία ουσιαστική και προγραμματισμένη επιδότηση όλων αυτών των ενεργειών κατ' αναλογία με άλλα προγράμματα τα οποία έχουν γίνει στην Ευρωπαϊκοί Ένωση, προγράμματα όπως το ΡΙΤΕΞ και ΡΙΣΑΡ και άλλα προγράμματα για τα οποία πράγματι για περιπτώσεις προϊόντων, τα οποία έπρεπε σιγά σιγά να σταματήσει η καλλιέργειά τους, υπήρξε μία ουσιαστική στήριξη των αγροτών στις περιοχές όπου καλλιεργούνται αυτά τα προϊόντα. 
Τι θα πρέπει να γίνει; Θα πρέπει να εντείνετε και άλλο τις προσπάθειές σας. Αν θέλετε εσείς να τα θεωρείτε γενικόλογα, εμείς λέμε ότι δεν έχετε κάνει προσπάθειες, αλλά με τις άλλες ευρωπαϊκές χώρες, τις καπνοπαραγωγικές, Ιταλία, Ισπανία, κλπ. 
Μας δώσατε κάποια στοιχεία στην τοποθέτησή σας. Εμείς όμως θεωρούμε ότι δεν αρκούν αυτά και θα πρέπει να γίνει μεγαλύτερη προσπάθεια. Άλλωστε πραγματικά από τις προτάσεις τροποποίησης των Ευρωβουλευτών στην επιτροπή αυτή δεν φαίνεται να γίνεται μία προσπάθεια και από το δικό σας χώρο για να προλάβουμε αυτά τα θέματα. 
Εμείς θεωρούμε ότι η αρχική παρέμβαση που έκανε ο Πρωθυπουργός είχε κάποιο αποτέλεσμα. Αλλά από εδώ και πέρα θα πρέπει να είναι πιο ουσιαστική και βέβαια συνεχής. Πραγματικά θα πρέπει σε επίπεδο Πρωθυπουργού να γίνουν ουσιαστικές παρεμβάσεις, γιατί πράγματι η κατάσταση δεν εξελίσσεται καλά. 
Εμείς σε καμία περίπτωση δεν δεχόμαστε κάποια πρόταση είτε από την Ευρωπαϊκή Ένωση, είτε οποιαδήποτε πρόθεση, ώστε η διασφάλιση των επιδοτήσεων να γίνει μέσα από εθνικούς πόρους, όταν από την άλλη πλευρά το 70% θα εισάγεται στις χώρες της Ευρωπαϊκής Ένωσης, από τις χώρες της Αμερικής ή τις άλλες χώρες. Τέτοιες αντιφάσεις δεν είναι δυνατόν να υπάρξουν και να επιβαρύνουν τον εθνικό μας προϋπολογισμό. 
Το 2% επί της παραγωγής που προορίζεται για την έρευνα, για τις επιπτώσεις του καπνού στην υγεία των καταναλωτών θα πρέπει επιτέλους κάποτε να απαιτήσουμε να γίνει μία ουσιαστική έρευνα. Όπως είπα και πριν η ουσιαστική αυτή έρευνα θα βλέπει και τι θα κάνουμε στη συνέχεια. Γιατί δεν μπορούμε να οδηγήσουμε ορισμένες περιοχές στην "εξαθλίωση" όταν από την άλλη πλευρά για το σύνολο της παραγωγικής αυτής διαδικασίας του καπνού δεν λαμβάνεται κανένα μέτρο και ο Παγκόσμιος Οργανισμός του Εμπορίου, ακόμα περισσότερο δεν λαμβάνει κανένα τέτοιο μέτρο. 
Τελειώνοντας, κύριε Υπουργέ, θα ήθελα να αναφερθώ στο ότι είπατε ότι υπάρχει μια ομοφωνία της Κυβέρνησης κυρίως με τους φορείς των αγροτών γι΄ αυτό το θέμα. Δεν νομίζω, κύριε Υπουργέ, ότι υπάρχει αυτό το πράγμα, ότι έχετε δηλαδή εξασφαλίσει την ομοφωνία ακόμη και με τη διεπαγγελματική ένωση, για την οποία αμφισβητούμε και για την επάρκειά της και για τη σκοπιμότητά της. Εμείς όμως λέμε γιατί οι καπνοπαραγωγοί και οι φορείς τους μας έχουν κατακλύσει με υπομνήματα που εκφράζουν πραγματικά τη μεγάλη τους αγωνία για το τι μέλλει γενέσθαι, για την επερχόμενη πραγματικά μείωση των επιδοτήσεων στην καλλιέργεια του καπνού;
Δεν υπάρχει λοιπόν εδώ μία, θα έλεγα, συσπείρωση, μία ομοφωνία. Κατατίθεται μία ουσιαστική επερώτηση από τη Νέα Δημοκρατία, άλλο εάν χρεώνεται κι αυτή πάρα πολλές παραλείψεις και στο παρελθόν και τώρα κ.ο.κ., καταθέτουμε κι εμείς τον προβληματισμό μας, όλοι οι φορείς και κυρίως οι περιοχές της Αιτωλοακαρνανίας και της Ξάνθης κατέθεσαν τα υπομνήματά τους με τις μεγάλες συνέπειες που θα έχει αυτή η μείωση εδώ οφείλουμε όλοι να αναλάβουμε τις ευθύνες μας και να έχουμε ουσιαστικές προτάσεις. 
Αυτή η αντιπαράθεση, η οποία έχει αρχίσει εδώ και πάρα πολύ καιρό μεταξύ των δύο κομμάτων με το να αναφέρεσθε μόνο στο πόσα ποσοστά πήρατε από τους αγρότες και πόσα θα πάρετε είτε η Νέα Δημοκρατία είτε το ΠΑΣΟΚ στο μέλλον δεν οδηγεί πουθενά ούτε επιλύει τα καθημερινά προβλήματα.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω το Σώμα για την ομόφωνή του απόφαση, γιατί ο Υφυπουργός κ. Αργύρης θέλει να φύγει για την Ήπειρο κι επειδή πετάει το αεροπλάνο θα ήθελε να μιλήσει ένα δεκάλεπτο αυτός, να προηγηθεί δηλαδή του κ. Μπασιάκου και των άλλων δύο ομιλητών και κατόπιν ο κύριος Υπουργός να κλείσει με το υπόλοιπο του χρόνου.
Το Σώμα συμφωνεί;
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Ομοφώνως το Σώμα αποφάσισε να σας δώσει το λόγο για δέκα λεπτά. Μην υπερβείτε το χρόνο.
Ορίστε, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία και κύριοι συνάδελφοι, νομίζω ότι το να ανησυχείς δεν είναι κακό. Εκείνο που είναι κακό είναι να δημιουργείται μια σύγχυση γιατί αποδυναμώνει. Θα έλεγα ότι ιδιαίτερα για τον καπνό, όχι τώρα αλλά εδώ και πολλά χρόνια, υπάρχει ένα εθνικό μέτωπο και μία ενιαία στάση απέναντι στο τι ακριβώς πρέπει να γίνει για να διατηρηθεί αυτή η σημαντική καλλιέργεια, της οποίας τα οφέλη δεν είναι μόνο ως προς τους καλλιεργητές, αλλά έχει σε άλλους που έχουν τη δυνατότητα να έχουν ωφέλεια απ' αυτήν: είναι η βιομηχανία και οι μεταποιητές, είναι το εμπόριο και γύρω απ' αυτούς πέρα από τους εξήντα χιλιάδες καπνοκαλλιεργητές υπάρχουν και χιλιάδες εργαζόμενοι που έχουν άμεση σχέση μ' αυτόν τον τομέα.
Θα ήθελα να κάνω μία αποκατάσταση γιατί γίνεται πολλή συζήτηση και πολλές φορές γίνονται συζητήσεις γύρω από το ποιος υπερασπίστηκε περισσότερο ή λιγότερο τον καπνό. Εγώ θα έλεγα ότι ο καπνός εδώ και πολλά χρόνια κινείται σε ένα δυσμενές περιβάλλον. Αν λάβει όμως κανείς υπόψη αυτό το δυσμενές περιβάλλον, θα πρέπει να δει πόσο απέδωσαν οι ενέργειες της Κυβέρνησης, και της Νέας Δημοκρατίας και του ΠΑΣΟΚ, κατά τη διάρκεια της αναθεώρησης του κανονισμού. 
Θα πρέπει να θυμίσω ότι μετά την αποτυχία, θα έλεγα, των σταθεροποιητών με τις μέγιστες εγγυημένες ποσότητες να συγκρατήσουν τις δαπάνες στην κοινότητα για τον καπνό, έχουμε μία αλλαγή του κανονισμού του 1992. Θεσπίζεται για πρώτη φορά μέγιστο εγγυημένο κατώφλι τριακόσιες πενήντα χιλιάδες τόνοι για ολόκληρη την κοινότητα, αλλά και για κάθε χώρα κατά ομάδα ποικιλιών. Έχουμε την κατανομή ποσοστώσεων αρχικά στους μεταποιητές, την πληρωμή της πριμοδότησης στους παραγωγούς αρχικά μέσω των μεταποιητών και την καταβολή ειδικής ενίσχυσης 10% της πριμοδότησης για βελτίωση της ποιότητας μέσω της ενθάρρυνσης δημιουργίας ομάδων παραγωγών. Και ξέρετε πολύ καλά ότι αυτά συνέβησαν το 1992. 
Θα πρέπει να πω ότι έχουμε εδώ το 1992 -και θα ήθελα να ακούει ο κ. Μπασιάκος γιατί το 1992 ήταν κυβέρνηση- μία δραστική μείωση των δαπανών στον τομέα κατά 30%. Αυτή η μείωση των δαπανών σε σχέση με τις δαπάνες...
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εδώ επερωτάτε ή κάνετε πηγαδάκια και συσκέπτεσθε περί των άλλων τεκταινομένων στην πολιτική;
ΑΛΕΞΑΝΔΡΟΣ ΚΟΝΤΟΣ: Επερωτάμε συσκεπτόμενοι.
ΠΡΟΕΔΡΕΥΩΝ (Παναγιώτης Σγουρίδης): Να σκέπτεσθε και να μη συσκέπτεσθε, όταν κάνετε επερώτηση.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα έλεγα, λοιπόν, ότι αυτή η δραστική μείωση, που υπήρξε στον τομέα κατά 30%, υπερέβη, αν θέλετε, και τις υποχρεώσεις που έβαζε τότε η GATT.
Άρα το περιβάλλον που κινήθηκε το 1992 η αναθεώρηση δεν θα έλεγα ότι ήταν τόσο χειρότερο από αυτό που υπήρξε το 1998, όταν ξέρουμε πολύ καλά ότι το 1998 εμφανίστηκε, σε έξαρση πλέον, το μεγάλο θέμα της αντικαπνιστικής εκστρατείας και η δυσμένεια, η οποία υπήρχε για τον καπνό.
Έχουμε, λοιπόν, τρεις βασικές αλλαγές. Πρώτον, έρχονται οι επιδοτήσεις απευθείας στον παραγωγό. Πάρα πολύ σημαντικό ζήτημα. Και το κυριότερο απ' όλα; Αν αυτό πούμε ότι δεν είναι πολύ μεγάλο, εγώ να πω μόνο ότι έχουμε το 1998 την ίδια στήριξη που είχαμε από το 1992 και μετά. 
Αυτό δείχνει, λοιπόν, ότι η Κυβέρνηση με τις ενέργειές της όλο αυτό το διάστημα ή όσες φορές χρειάστηκε να υπερασπιστεί τον καπνό, τουλάχιστον μέχρι στιγμής το κάνει με μεγάλη επιτυχία. Δεν μπορώ να πω ότι αυτό θα συμβεί και στο μέλλον, εάν πράγματι υπάρξουν αυτού του είδους οι αντικρουόμενες απόψεις και θέσεις, οι οποίες εκφράζονται στο Ευρωπαϊκό Κοινοβούλιο. Και εκφράζονται, όπως είπε και ο κύριος Υπουργός, από Ευρωβουλευτές, οι οποίοι υπερασπίζονται μετά μανίας χωρίς να διαχωρίζουν την αντικαπνιστική εκστρατεία από την αντικαπνική πολιτική. Είναι δύο διαφορετικά πράγματα.
Θα πρέπει να πω επίσης ότι η στάση των επαγγελματικών οργανώσεων είτε είναι των παραγωγών είτε είναι των μεταποιητών και εμπόρων, με αυτήν της Κυβέρνησης, είναι ταυτόσημη. Είναι ταυτόσημη και έρχεται από πολύ μακριά αυτή η στάση. Και θεωρώ ότι πρέπει να πάει και πολύ μακριά γιατί πρέπει να υπερασπιστούμε τον ελληνικό καπνό και για έναν άλλο σοβαρό λόγο. 
Πρώτον, γιατί εμείς κάναμε όλες εκείνες τις προσπάθειες να αναδιαρθρώσουμε τις ποικιλίες των καπνών, και να πάμε σε εκείνες τις ποικιλίες που λειτουργούν λιγότερο εις βάρος, του καπνιστή αν θέλετε, από την περιεκτικότητά τους, σε νικοτίνη και πίσσα. Είναι δηλαδή ποικιλίες πολύ πιο ευγενείς από εκείνες των καπνών που παράγονται σε άλλες χώρες. Παράδειγμα αποτελούν τα μαύρα και τα τζεμπέλια. Που έχουμε αναδιαρθρώσει κατά τέτοιον τρόπο που σήμερα δεν μας δημιουργούν το πρόβλημα που μας δημιουργούσαν πριν από πολλά χρόνια. 
Εκτιμώ, λοιπόν, αφού είμαστε όλοι στο ίδιο μήκος κύματος, ότι εκείνο που προέχει είναι να δούμε και να συστοιχιθούμε με αυτό που έκανε ο Υπουργός Γεωργίας. Άμεση αντίδραση του Υπουργού Γεωργίας προς τον αρμόδιο Επίτροπο κ. Φίσλερ -αυτό το έκανε τον Ιούνιο- άμεση αντίδραση κατά τον ερχομό εδώ του κ. Φίσλερ, γιατί ήρθε εδώ με πρόσκληση του κυρίου Υπουργού. Και κάλεσε τις οργανώσεις. Και στην ημερήσια διάταξη, όταν συζητήσαμε με τον Φίσλερ, προτρέψαμε τις οργανώσεις το πρώτο θέμα που θα θέσουν να είναι ο καπνός. Συζήτησαν οι οργανώσεις των παραγωγών με τον Φίσλερ και έβαλαν το συγκεκριμένο θέμα. Και όταν έγινε η δική μας συνάντηση στο Υπουργείο Γεωργίας με την πολιτική ηγεσία του Υπουργείου Γεωργίας και με τον κ. Φίσλερ, ήταν από τα πρώτα θέματα που συζητήσαμε. Και δεν μείναμε εκεί.
Συζητάτε κάποιες φορές λες και δεν ξέρετε πώς λειτουργούν. Τι εννοείτε δηλαδή; Ότι θα πάει στο Συμβούλιο Υπουργών Γεωργίας ο Πρωθυπουργός; Ο Πρωθυπουργός έκανε τις παρεμβάσεις, όπως τις έκανε στο ροδάκινο, όπως έκανε στον προεδρεύοντα στο Γκέτεμποργκ και απαλείφθηκε η συζήτηση. 
Και επειδή μιλάτε για συμμαχίες, ξέρετε πολύ καλά ότι ο Πρόεδρος της Επιτροπής είναι Ιταλός. Και η Ιταλία είναι πρώτη στον καπνό στην Ευρώπη με το 40% της παραγωγής. Και παρά το ότι για πρώτη φορά Πρόεδρος της Επιτροπής ονοματίζει προϊόν, καταφέραμε όχι μόνο από το κλάμπ των επιτρόπων, αλλά ουσιαστικά από το Συμβούλιο Κορυφής, να απαλειφθεί αυτή η διάταξη που όριζε ότι θα πρέπει να υπάρξει σταδιακή μείωση.
Να δούμε τώρα τι περιβάλλον έχουμε μπροστά μας για να ξέρει ο καπνοπαραγωγός και να ξέρουμε όλοι μας για να υπερασπιστούμε τα πράγματα.
Πρώτον, πρέπει να ξέρουμε ότι υπάρχει υποχρέωση της Επιτροπής με βάση τον Κανονισμό να φέρει την έκθεση για τη συνέχιση του Κανονισμού. Αυτή, λοιπόν, η έκθεση θα πρέπει να πω ότι έχει προκηρυχθεί σε ιδιώτες από την Επιτροπή. Εκτιμώ ότι δεν πρόκειται να γίνει γρηγορότερα από το πρώτο εξάμηνο του 2002. Εγώ εκτιμώ ότι θα γίνει το δεύτερο εξάμηνο του 2002. Και η Επιτροπή, από πληροφορίες και από τη δυνατότητα που έχουμε να ξέρουμε τις προθέσεις της Επιτροπής, μιλάει για μία μείωση της τάξης του 5% υπέρ του Ταμείου Έρευνας για τον καπνό. Αυτή είναι η μόνη μέχρι στιγμής περικοπή και εξ αυτού του λόγου υπήρξε μία άμεση αντίδραση των διεπαγγελματικών οργανώσεων. Δεν έχουμε καμία άλλη ένδειξη για μείωση ή για σταδιακή μείωση. Αυτό που έχουμε μπροστά μας είναι ότι προτείνεται μία παρακράτηση, που θα φτάνει μέχρι και 5% για το Ταμείο Έρευνας για τον καπνό.
Παρ΄ όλα αυτά, όμως, στην αναθεώρηση της ΚΟΑ, μια και προτείνεται παράταση ενός χρόνου, εμείς θα ζητήσουμε την παράταση του κανονισμού για τρία χρόνια, όπως οφείλουμε να το κάνουμε από τον κανονισμό. Θα το υπερασπιστούμε σε όλα τα επίπεδα. Άλλωστε, αυτό φαίνεται και από τη στάση, η οποία έχει κρατηθεί μέχρι τώρα.
Εκείνο που δε πρέπει να γίνει σε καμία περίπτωση είναι να δημιουργούμε σύγχυση στους παραγωγούς. Γιατί εγώ όταν κάποια στιγμή συνεργάστηκα με την ηγεσία της Νέας Δημοκρατίας σαν Πρόεδρος της ΠΑΣΕΓΕΣ το 1992 και γίνονταν συλλαλητήρια για τον καπνό, η πολιτική ηγεσία της Νέας Δημοκρατίας έλεγε ότι η ΠΑΣΕΓΕΣ θέλει να ρίξει την κυβέρνηση και όχι να υπερασπιστεί τον καπνό. 
Εμείς καλέσαμε τις επαγγελματικές οργανώσεις να συζητήσουμε μαζί το πρόβλημα, το οποίο προκύπτει και αποφάνθηκε και με την ανακοίνωση που υπήρξε μετά και με τη συμφωνία που κάναμε με όλες τις οργανώσεις, όχι μόνο των παραγωγών αλλά και των μεταποιητών και τώρα ακούω εδώ και άκουσα από τη συνάδελφο κα Ξηροτύρη να λέει για τη διεπαγγελματική, η οποία δεν ξέρει αν είναι ή δεν είναι επαρκής. 
Έχω την εντύπωση ότι το κόμμα σας στηρίζει τις διεπαγγελματικές οργανώσεις. Αυτό τουλάχιστον είχα καταλάβει κατά την ψήφιση του συγκεκριμένου νόμου. Τώρα βέβαια δεν μπορούμε να στηρίζουμε τις οργανώσεις με βάση τα πρόσωπα. Το έχω πει πολλές φορές, όταν δεν είναι καλός ο παπάς δεν γκρεμίζουμε την εκκλησία. Εσείς φαίνεται ότι τα πρόσωπα δεν σας επαρκούν ή δεν είναι της δικής σας άποψης, τότε λέτε ότι δεν είναι καλές οι διεπαγγελματικές οργανώσεις. Εμείς δεν έχουμε απόλυτη ταύτιση μεταξύ προσώπων και οργάνωσης, μπορεί να υπάρχουν προβλήματα, γιατί είναι στην αρχή της λειτουργίας τους οι διεπαγγελματικές οργανώσεις, αλλά το ότι συμμετέχουν στο ίδιο τραπέζι όλοι για ζητήματα σημαντικά για τον κλάδο, θεωρώ ότι είναι πολύ σημαντικό.
Κλείνοντας, για να μην υπερβώ το χρόνο μου, θα πρέπει να πω το εξής: Ο καπνός έχει εδώ και είκοσι χρόνια μια δυσμενή πορεία με την έννοια των πιέσεων που δέχεται. Έχει όμως από την άλλη μεριά και ένα θετικό, ότι αντισταθήκαμε στις πιέσεις όλοι αυτά τα είκοσι χρόνια. Εκτιμώ ότι με μια σωστή πολιτική και στρατηγική -εδώ δεν υπάρχουν μικροκομματικά συμφέροντα, είναι εθνικά τα συμφέροντα- με μια κοινή πορεία από εδώ και πέρα θα καταφέρουμε να διατηρήσουμε αυτό το ιστορικό προϊόν για τη χώρα μας για τη μεγάλη του προσφορά, παρά τις αντίξοες συνθήκες που κινείται, ώστε να μπορεί να υπάρξει και να αποφέρει στην εθνική μας οικονομία. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, λυπάμαι που θα έρθω σ΄ ένα διαδικαστικό ζήτημα, το οποίο έθεσε ο Κοινοβουλευτικός Εκπρόσωπος του ΠΑΣΟΚ.
Θέλω να τονίσω ότι εδώ υπάρχει μια σύγχυση, υπάρχει μια ανακολουθία, υπάρχει μια αναντιστοιχία. Και αυτό οφείλεται σε έλλειψη επιχειρημάτων, σε έλλειψη γνώσης του αντικειμένου και σε κακοπιστία θα έλεγα. Δεν είναι καλόπιστη αυτή η κριτική.
Αυτά που είπε ο Κοινοβουλευτικός Εκπρόσωπος του ΠΑΣΟΚ, ότι δηλαδή δεν είναι σαφής η κριτική την οποία ασκούμε στην Κυβέρνηση, έρχονται σε αντίθεση με αυτά που μας είπε ο κύριος Υπουργός, ότι προσπαθούμε με κάθε τρόπο να του βρούμε λάθη, να του βρούμε παραλείψεις. Ή το ένα συμβαίνει ή το άλλο. Ή τον κατηγορούμε για συγκεκριμένες πράξεις και παραλείψεις όπως πράγματι κάνουμε όχι μόνο με την επερώτηση, αλλά με μια σειρά πράξεων και ενεργειών μας στα πλαίσια του κοινοβουλευτικού ελέγχου, αλλά και με δηλώσεις μας και αναφέρουμε συγκεκριμένα τις παραλείψεις, τις ολιγωρίες και τα λάθη του Υπουργού, την ανικανότητα της Κυβέρνησης -και θα έχω την ευκαιρία στη συνέχεια της δευτερολογίας μου να τα επαναλάβω- και από την άλλη πλευρά ο Κοινοβουλευτικός Εκπρόσωπος του ΠΑΣΟΚ μας λέει ότι δεν τον κατηγορούμε. Ας διαλέξουν, λοιπόν, οι του κυβερνώντος κόμματος γιατί μας κατηγορούν: Ότι δεν έχουμε κατηγορίες σε βάρος του ή τον κατηγορούμε έστω αδικαιολόγητα, όπως ισχυρίζεται ο Υπουργός Γεωργίας; 
Ο Υπουργός Γεωργίας έκανε μια άλλη αντίφαση και ένα ατόπημα. Ξεκινάει την ομιλία του λέγοντας ότι κακώς κάνουμε επερώτηση, κακώς φέρνουμε το θέμα του καπνού στη Βουλή και λίγο πιο κάτω λέει ότι καθυστερημένα φέραμε την επερώτηση. Δεν μπορούμε να καταλάβουμε τη θέση σας. Φοβάμαι ότι είσαστε σε σύγχυση σε κάθε επερώτηση, ακριβώς γιατί σας πονάνε τα θέματα αυτά και δεν δέχεσθε να ασχοληθείτε και να απαντήσετε στα συγκεκριμένα ζητήματα και προβλήματα τα οποία σας τίθενται σ' αυτήν την Αίθουσα. 
Η Νέα Δημοκρατία και οι Βουλευτές μας, και οι Βουλευτές των άλλων πτερύγων έχουν υποχρέωση να αναδεικνύουν τα σοβαρά προβλήματα, που αντιμετωπίζει ο αγροτικός τομέας -εκατοντάδες χιλιάδες υποφέρουν από τα μέτρα σας και από την ανικανότητά σας- και οφείλουμε να τα φέρουμε στη Βουλή με κάθε τρόπο και σε κάθε ευκαιρία. 
Όσον αφορά τώρα την ουσία των θεμάτων, τα οποία θέσαμε στην επερώτηση, εγώ κατέληξα την ομιλία μου, την πρωτολογία μου ακριβώς για να σας διευκολύνω, θέτοντας έξι συγκεκριμένα ερωτήματα, στα οποία δυστυχώς δεν απαντήσατε. Τα ερωτήματα αυτά αναφέρονται στις αποτυχίες και στην ανικανότητά σας και ταυτόχρονα ζητούμε μια εξήγηση, τι θα γίνει από εδώ και πέρα. Αυτή είναι η έννοια της συνόψισης των ερωτημάτων και των θεμάτων, τα οποία τίθενται από την επερώτηση και τα οποία προσπαθώ με ανάλυση να τα επισημάνω. 
Επανέρχομαι, λοιπόν, και σας λέω ότι δεν μας είπατε τι θέση πήρατε το Δεκέμβριο του 1997 στο ζήτημα της αντικαπνιστικής εκστρατείας χωρίς να εξασφαλίσετε αντιστάθμιση. Το λέμε και το ξαναλέμε. Αν δεν το καταλαβαίνετε δεν φταίμε εμείς. Δεν πήρατε αντιστάθμιση. Ακριβώς αυτό λέμε, ότι δεν έπρεπε να συνδεθούν αυτά τα δύο, αλλά από την ώρα που υποχωρούμε σε κάποια θέση χωρίς να οφείλουμε, χωρίς να έχουμε κάποιο όφελος, θα έπρεπε να εξασφαλίσουμε κάποια αντιστάθμιση. Δεν μας λέτε τίποτα.
Ο μεν κ. Γείτονας ομολόγησε στην περασμένη συνεδρίαση και σας το είπα ότι ο Υπουργός Γεωργίας απεδέχθη αυτήν την εξήγηση και αυτήν την πρόταση κατόπιν εντολής του Πρωθυπουργού. 
Δεν το διαψεύδετε, αλλά ταυτόχρονα δεν μας λέτε αν πήρατε κάποια αντιστάθμιση. Από εκεί ξεκίνησε το κακό, διότι και παλαιότερα είχαμε αντικαπνιστική εκστρατεία -κανείς δεν είναι κατά της αντικαπνιστικής εκστρατείας σώνει και καλά- αλλά προσπαθήσαμε να εξασφαλίσουμε οφέλη από αυτήν την πορεία. Και στη ρύθμιση του 1992 είχαν συμπεριληφθεί θέματα αντικαπνιστικής εκστρατείας.
Και επειδή ο κ. Αργύρης έκανε μία αναφορά στη συνεργασία του 1992, θέλω να του πω ότι θα παρακαλά πολύ η Κυβέρνηση να διατηρηθεί το καθεστώς του 1992, που τότε ως πρόεδρος της ΠΑΣΕΓΕΣ το πολεμούσε, διότι το καθεστώς αυτό εξασφάλιζε βιώσιμη ανάπτυξη και εξέλιξη του εισοδήματος στις μειονεκτικές περιοχές που καλλιεργούν καπνό, χωρίς να έχουν καμία άλλη εναλλακτική λύση καλλιέργειας. Αυτό δεν μας το διευκρινίσατε. Σας καταλογίζουμε, λοιπόν, ευθύνη, έλλειψη πολιτικής βούλησης, ανικανότητα να υπερασπισθείτε τα δίκαια αγροτικά αιτήματα, ιδιαίτερα των καπνοπαραγωγών κατ'αρχήν στο Συμβούλιο Υπουργών Υγείας, όπου μπορούσατε να πάρετε αντιστάθμιση.
Από εκεί και πέρα αφεθήκατε στην πρόταση του κ. Πρόντι. Μας θέσατε θέμα κοινοβουλευτικών ομάδων στα πλαίσια του Ευρωπαϊκού Κοινοβουλίου. Αν κάναμε το ίδιο θα σας λέγαμε ότι είναι δικός σας ο Πρόντι, που κάνει αυτές τις προτάσεις. Εμείς δεν φθάσαμε σε αυτήν τη λογική να σας λέμε ότι επειδή είναι σοσιαλιστής ο κ. Πρόντι φταίτε εσείς για την πρότασή του. Εμείς είπαμε ότι φταίτε, γιατί δεν αποτρέψατε κάποια εξέλιξη στα πλαίσια της ευρωπαϊκής επιτροπής, που είναι καταστροφική. Είπατε και μια αναλήθεια, ότι οι δικοί μας Ευρωβουλευτές συμφώνησαν με την πρόταση του Ευρωπαϊκού Κοινοβουλίου. Σας διέκοψα δύο-τρεις φορές για να σας αποτρέψω από το να λέτε αυτές τις αναλήθειες στη Βουλή, αλλά εσείς, δυστυχώς, ξεφύγατε με βάση τον Κανονισμό, που λέει ότι δεν πρέπει να σας διακόπτουμε και με τη βοήθεια του Προεδρεύοντος. Έτσι φθάσατε στο σημείο να λέτε αναλήθειες ότι οι Ευρωβουλευτές μας συμφώνησαν. 'Οχι, οι ευρωβουλευτές της Νέας Δημοκρατίας κατεψήφισαν.
Το θέμα είναι τι έκαναν οι δικοί σας, η σοσιαλιστική ομάδα τον Ιούνιο του 2001. Η πλειοψηφία των Ευρωβουλευτών του Λαϊκού Κόμματος κατεψήφισε. Η σοσιαλιστική ομάδα τι έκανε; Ο κ. Αλεμάνο, Υπουργός Γεωργίας της Ιταλίας, ανήκει στη δική μας πλευρά. Δεν είναι λογικό να μας λέτε ότι εξασφαλίσατε συμμαχίες επικαλούμενος το συντηρητικό κ. Αλεμάνο, διότι ο Υπουργός Γεωργίας της Ιταλίας έχει ούτως ή άλλως ανάλογο πρόβλημα όπως και ο Υπουργός της Ισπανίας. Εγώ σας ρώτησα αν έχετε εξασφαλίσει και άλλες συμμαχίες πέραν αυτών που εμπλέκονται άμεσα με τον καπνό. Αλίμονο αν δεν είχατε εξασφαλίσει μέτωπο με την Ιταλία και την Ισπανία. Το θέμα είναι τι κάνετε με τους άλλους, οι οποίοι πολλές φορές εξαρτούν την εξέλιξη των δικών τους θεμάτων από τη δική μας οριακή ψήφο. 
Και εδώ πρέπει να πω ότι ο κ. Μπερλουσκόνι πήρε ενεργό ρόλο και ο Υπουργός Γεωργίας της Ιταλίας αντέδρασε σθεναρά. Δεν ευχαρίστησε τον κ. Φίσλερ ή την Ευρωπαϊκή Επιτροπή επειδή απάλειψε μία φράση για να υπάρχει στη συνέχεια μία δυσμενέστατη εξέλιξη.
Βέβαια δεν μας είπατε τι θα γίνει με τους πόρους μέχρι το 2006. Είπατε μόνο ότι προβλέπονται. Το δέχομαι, αλλά δεν μας διαβεβαιώνετε ότι μέχρι το 2006 θα εισπράττεται το σύνολο των 120.000.000.000 δραχμών που είναι σήμερα για τον καπνό. Δεν το ξεκαθαρίσατε και γι' αυτό επιμένουμε. Ακόμη δεν μας είπατε αν έχετε υπόψη σας τι συζητείται μέσα στα πλαίσια του αρμόδιου τμήματος καπνού της Ευρωπαϊκής Επιτροπής. Σε αυτά τα ερωτήματα δεν απαντάτε, κύριοι του ΠΑΣΟΚ και κύριε Κοινοβουλευτικέ Εκπρόσωπε του ΠΑΣΟΚ, που λείπετε. Έφυγε γιατί δεν μπορούσε να ακούσει τον αντίλογο.
Το πρόβλημα, όπως περιγράφεται στην επερώτηση, είναι πως ή δεν έχετε πάρει είδηση τι γίνεται στην Ευρωπαϊκή Επιτροπή ή ηθελημένα αποφεύγετε να αντιδράσετε. Ενδεχομένως και συνειδητά να αποφεύγετε, διότι έχετε βάλει ως Κυβέρνηση κάποιες άλλες κυβερνητικές προτεραιότητες. Δίνετε βάρος κάπου αλλού και υποβαθμίζετε ιδιαιτέρως και κατά τρόπο απογοητευτικό για τους αγρότες το τεράστιο πρόβλημα του καπνού και της καπνοκαλλιέργειας. 
Για όλα αυτά τα ζητήματα δεν μας δώσατε επαρκείς εξηγήσεις. 
Μας είπατε για το εισόδημα. Δεν αρνηθήκαμε ότι θα ανέβαινε το εισόδημα από το 1992-1993 και μετά. Εμείς καταλογίσαμε στην Κυβέρνηση ότι υπάρχει στασιμότητα από το 1996 και μετά. Ο κ. Αργύρης επαίρετο με ανακοινώσεις του και με απαντήσεις του ότι έχουμε αύξηση. Και απεδείχθη ότι φέτος για παράδειγμα έχουμε λιγότερο εισόδημα από εκείνο του 1996. Αλλά όλα αυτά εξασφαλίστηκαν στη βάση ρυθμίσεων του 1992, στην αναθεώρηση του 1992. Και το ξαναλέω, θα τις θεωρείτε καλές ημέρες αυτές, όταν θα δείτε την εξέλιξη των πραγμάτων. Και δεν θα αρκεστείτε στην όποια ανανέωση - παράταση του ισχύοντος καθεστώτος για ένα χρόνο, γιατί αυτό ουσιαστικά θα σημαίνει κατάργηση για τα επόμενα χρόνια. 
Δεν μπορεί, λοιπόν, εδώ να υπάρχει μια τάση εφησυχασμού, μια τάση υπνωτισμού των αγροτών και των εμπλεκομένων φορέων, οι οποίοι σας καταλογίζουν συγκεκριμένες ευθύνες. 
Εγώ δεν θα σας πω για κομματικά μας στελέχη. Εγώ θα σας πω για την κατ' εξοχήν αρμόδια, τη διεπαγγελματική οργάνωση καπνού. Ξέρετε τι σας καταλογίζει; Ότι είστε ανύπαρκτοι που δεν εμπλέξατε τον Πρωθυπουργό. Ότι οι αγρότες εφησυχάζουν με τη δική σας δήλωση και την αμέλεια. Αυτό σας καταλογίζουν. Το ίδιο λένε και οι εκπρόσωποι των οργανώσεων αυτών. Εδώ, λοιπόν, υπάρχει ένα μείζον θέμα, στο οποίο απέχετε, στο οποίο δεν μετέχετε. Πώς αποδέχεστε να γίνεται οποιαδήποτε συζήτηση για αλλαγή του τρόπου καταβολής των επιδοτήσεων του καπνού χωρίς μελέτη; Υπάρχει ένα θέμα, της μελέτης ως προς τις επιπτώσεις της μείωσης της καλλιέργειας στην Ευρωπαϊκή Ένωση για την κατανάλωση προϊόντων καπνού. Επ' αυτού δεν υπάρχει μελέτη, αλλά δεν υπάρχει και κάτι άλλο, η μελέτη δηλαδή για την υποκατάσταση και αντικατάσταση του εισοδήματος των καπνοπαραγωγών από κάποια άλλη μέθοδο καταβολής των επιδοτήσεων.
Μας είπαν αορίστως ότι θα εξασφαλιστεί το εισόδημα για κοινωνικούς λόγους ή με αναδιάρθρωση των καλλιεργειών. Πώς το δέχεστε αυτό και δεν απαντάτε επ' αυτού; Ότι δηλαδή στις περιοχές που καλλιεργούν βαμβάκι, στη μεγάλη τους πλειοψηφία, αν θέλετε, στις περισσότερες περιοχές δεν υπάρχει δυνατότητα εναλλακτικής καλλιέργειας. Αυτό πρέπει να τονίσετε. 
Σας λέω και πάλι, το θέμα δεν είναι να πείσετε την Ιταλία και την Ισπανία, το θέμα είναι να πείσετε τους άλλους. Κατ' αρχήν να μπλοκάρετε όποια αρνητική εξέλιξη και βεβαίως ο κύριος στόχος είναι να διαμορφώσετε πλειοψηφία υπέρ των δικών μας θέσεων, υπέρ των θέσεων, αν θέλετε, των νότιων χωρών στα πλαίσια της γενικότερης κουβέντας, που κάνετε και για άλλα θέματα της Ευρωπαϊκής 'Ενωσης. Αλλά μη μας λέτε εδώ ότι βάζετε σε προτεραιότητα τον καπνό, όταν ξεπουλάτε το θέμα του καπνού για άλλες προτεραιότητες. Αυτή είναι η πραγματικότητα. Ή να μας λέτε ότι ο κ. Σημίτης ασχολήθηκε με την απάλειψη. Μετά τι έγινε όμως; 
Σας έχουμε συγκεκριμένες καταγγελίες. Θέλω να μας ενημερώσετε στα πλαίσια της επερώτησης, όπως έχετε καθήκον, για το τι συζητείται στην Ευρωπαϊκή Επιτροπή. Αν είναι αλήθεια αυτό που σας καταγγέλλουμε κι εμείς και οι εκπρόσωποι των καπνοπαραγωγών, ότι δηλαδή η αρχική πρόταση της επιτροπής για το καθεστώς που θα ισχύσει μετά το 2002 απερρίφθη και επεστράφη ως απαράδεκτη και ποιες προτάσεις κυοφορούνται. 
Εάν δεν μας πείτε κάτι, σημαίνει ότι δεν το παρακολουθείτε καν, δεν σας ενδιαφέρει τι γίνεται στην Ευρωπαϊκή Επιτροπή, τι γίνεται στο αρμόδιο τμήμα, ποια θα είναι η πρόταση;
Αν πάλι γνωρίζετε και δεν αντιδράτε, έχετε πολύ μεγάλη ευθύνη, γιατί αφήνετε τα πράγματα στην τύχη τους όταν, όπως σας επισημαίνουμε,η δυνατότητα άρνησης και αναθεώρησης αυτής της πρότασης θα είναι ακόμα χειρότερη. Θα έχετε δηλαδή μεγάλη αδυναμία μετά να αποτρέψετε αυτές τις προτάσεις, αν είναι εκ των προτέρων αρνητικές. 
Βέβαια υπάρχει και ένα γενικό θέμα, ότι όλα αυτά τα προβλήματα θα οξύνονται όσο μπαίνουμε σε συζητήσεις για τη διεύρυνση της Ευρωπαϊκής Ένωσης. Αυτό είναι μια πραγματικότητα. Αν η Ελλάδα δεν ξεκινήσει από σωστές βάσεις και από πλεονεκτική θέση, οι εξελίξεις θα είναι ιδιαίτερα αρνητικές ως καταστροφικές και θα έχετε αποκλειστική ευθύνη. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντός έχει το λόγο για τρία λεπτά να δευτερολογήσει. 
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, ο κύριος Υπουργός ήταν πολύ καθησυχαστικός σήμερα, όπως ήταν και στο βαμβάκι και στο λάδι. Εμείς όμως, όταν εσείς εφησυχάζετε, κύριε Υπουργέ, ανησυχούμε, διότι τον εφησυχασμό σας τον έχουν πληρώσει πολύ ακριβά οι Έλληνες αγρότες! 
Μιλήσατε για παρέμβαση του Πρωθυπουργού στη Σύνοδο Κορυφής και πανηγυρίζετε γι' αυτό. Σας είπαμε ότι δεν ήταν νίκη. Ο Πρωθυπουργός έπρεπε να παρέμβει, έτσι ώστε οριστικά να απαλειφθούν οι θέσεις αυτές της Ευρωπαϊκής Επιτροπής. 
Θα ήθελα να πω τι λέει η Τριτοβάθμια Συνεταιριστική Οργάνωση του χώρου του καπνού για το Γκέτεμποργκ. Λέει, λοιπόν, ότι η ελληνική Κυβέρνηση, από λάθος χειρισμό ή αδυναμία επίλυσης του προβλήματος λόγω και των ανάλογων συσχετισμών στη Σύνοδο Κορυφής στο Γκέτεμποργκ, στην ουσία μετατοπίζει χρονικά το πρόβλημα προς τα πίσω. Παρ' όλα αυτά ο Έλληνας Υπουργός Γεωργίας τελείως ανεύθυνα πανηγυρίζει για επιτυχία της ελληνικής πλευράς και διαβεβαιώνει τον κρατικό κόσμο της χώρας ότι δεν διατρέχουν κίνδυνο οι επιδοτήσεις στον τομέα του καπνού για το άμεσο μέλλον. 
Είπατε ότι εσείς έχετε κρυστάλλινες θέσεις κι εμείς δεν έχουμε. Μα, η κα Σπυράκη και ο κ. Γείτονας ανήκουν στη Νέα Δημοκρατία; Δεν ήταν και δεν είναι μέλη της δικής σας Κυβέρνησης, της Κυβέρνησης του κ. Σημίτη;
Μιλάτε ακόμη για εναλλακτικά εισοδήματα, έστω με μια μακροχρόνια προοπτική. Μα, η ίδια η Ευρωπαϊκή Επιτροπή το 1998 στην εισήγηση για το μεταβατικό κανονισμό ανέφερε ότι δεν υφίσταται οικονομικά βιώσιμη εναλλακτική λύση, όσον αφορά την καλλιέργεια αυτή, η οποία δεν καταλαμβάνει καλές γαίες.
Και κάτι ακόμα. Αναφερθήκατε και μάλιστα είδα και ένα δελτίο Τύπου στην αύξηση του εισοδήματος των καπνοπαραγωγών και μάλιστα μεταξύ των εσοδειών 1999 και 2000. Ξέρετε πόση ήταν η αύξηση που εσείς λέτε ότι υπήρξε; Ήταν 1,7%. Για όνομα του Θεού! Εάν λάβουμε υπόψη -και αυτή δεν ήταν και τα στοιχεία αυτά είναι λάθος και μπορώ να σας φέρω τα στοιχεία- όμως την αύξηση του κόστους παραγωγής, εάν λάβουμε υπόψη ότι στα τσεμπέλια τα μαύρα και τα μυρωδάτα Αγρινίου είχαμε μείωση τιμής της τάξεως του 70% τότε δεν μπορείτε να επαίρεσθε για αύξηση του εισοδήματος των καπνοπαραγωγών, κύριε Υπουργέ. 
Βέβαια είπατε και για την Κούβα. Είναι πράγματα αυτά, να έχουμε τέτοιας ποιότητας ελληνικά καπνά και εμείς να μιλάμε για πειραματισμούς, που κάνουμε για κουβανέζικα καπνά; 
Κύριε Υπουργέ, είπατε προηγουμένως ότι πρέπει χέρι - χέρι να δώσουμε τη μάχη για τον καπνό. Εμείς και θέσεις έχουμε και τη μάχη δίνουμε και πολιτική έχουμε. Εσείς, δυστυχώς, ούτε πολιτική έχετε, αλλά κάνετε και συνεχή λάθη. Για τα λάθη σας αυτά, άλλοθι εμείς δεν θα σας δώσουμε. Εάν χρειαστεί βοήθεια, εμείς θα μπούμε στη μάχη για τον καπνό, όπως είμαστε ήδη και εμείς και ο Αρχηγός μας και η Νέα Δημοκρατία. 
Επιτέλους όμως, χαράξτε μια ξεκάθαρη πολιτική, στηρίξτε τα αγροτικά προϊόντα, διότι και στον καπνό και στο λάδι και στο βαμβάκι που συζητήσαμε αντιλαμβάνεσθε ότι αν δεν έχετε μια υπεύθυνη θέση, η κατάσταση θα πάει από το κακό στο χειρότερο. 
ΠΡΟΕΔΡΕΥΩΝ (Παναγιώτης Σγουρίδης): Καλώς.
Θα δώσω το λόγο στον κ. Λεονταρίδη -παρ' όλο που εξήντλησε το χρόνο του- για δύο λεπτά. 
Συμφωνεί το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεονταρίδης έχει το λόγο για δύο λεπτά.
ΘΕΟΦΙΛΟΣ ΛΕΟΝΤΑΡΙΔΗΣ: Ευχαριστώ, κύριε Πρόεδρε.
Κύριε Υπουργέ, ούτε λίγο ούτε πολύ εδώ και τόση ώρα που μιλάμε στη Βουλή γι' αυτήν τη σημαντικότατη επερώτηση προσπαθείτε να βγείτε και λάδι από πάνω. Στην ουσία δηλαδή κάνετε κριτική, γιατί σας κάναμε την επερώτηση και ότι δεν είναι σωστά αυτά τα οποία λέμε, ενώ απ' όλα τα έγγραφα, απ΄ όλες τις συσκέψεις που έχετε κάνει με τους φορείς βγάζουμε το συμπέρασμα ότι και σεις οι ίδιοι ανησυχείτε, αλλά εδώ φαίνεσθε καθησυχαστικοί.
Πρέπει κάποια στιγμή ορισμένα πράγματα να τα λέμε προς τα έξω και να τα προλαμβάνουμε. Εδώ πριν από μερικά χρόνια, τέσσερα χρόνια, στο Νομό Σερρών έχασαν 20% των επιδοτήσεων. Ήλθατε εσείς και μας είπατε ότι τα χρήματα αυτά θα τα πάρουν -η ηγεσία του Υπουργείου τότε- και, δυστυχώς, μετά από τρία χρόνια, αφού απελπίστηκαν οι αγρότες ότι δεν τους προστατέψατε, κατέφυγαν στα δικαστήρια για να πάρουν το 20% αυτό που έχασαν τότε στα καπνά. Και τότε μας καθησυχάζατε, το ίδιο κάνετε και τώρα.
Εδώ έχουμε και κάποια έγγραφα της Ευρωπαϊκής Επιτροπής από το ιδιαίτερο γραφείο της κας Διαμαντοπούλου, που λένε ότι σε απάντηση σε επερωτήσεις από Έλληνες Ευρωβουλευτές ο κ. Φίσλερ διαβεβαίωσε πως η ενδεχόμενη κατάργηση των επιδοτήσεων έχει σαν προϋπόθεση τη χρηματοδότηση αναπτυξιακών προγραμμάτων για εναλλακτικές οικονομικές δραστηριότητες στις περιοχές όπου σήμερα καλλιεργείται ο καπνός. Εδώ φαίνεται ότι υπάρχει ενδεχόμενη κατάργηση και μας λέτε για εναλλακτικές καλλιέργειες. 
Ποιες είναι αυτές οι εναλλακτικές καλλιέργειες; Ή τι μπορούν να κάνουν αυτοί οι άνθρωποι σε κείνες τις περιοχές, που είναι τελείως μειονεκτικές; 
Οφείλετε να απαντήσετε σε όλα αυτά τα ερωτήματα και όχι να ψάχνετε άλλοθι ή συντακτικά λάθη ή ότι η επερώτηση δεν έπρεπε να γίνει κατ΄αυτόν τον τρόπο. Το ίδιο κάνατε και στο βαμβάκι που μέχρι τώρα αποδεικνύεται και δεν ξέρουμε τι θα γίνει αργότερα, τι χρήματα θα εισπράξει ο παραγωγός στο τέλος της περιόδου πράγμα που σημαίνει ότι και εκεί την ίδια τακτική ακολουθήσατε, όπως ακολουθείτε και στον καπνό τώρα.
Συνέλθετε όσο είναι καιρός για να μη θρηνήσουμε και άλλες απώλειες από τα εθνικά μας εισοδήματα, όπως είναι η καλλιέργεια του καπνού.
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Ορίστε, κύριε Υπουργέ, έχετε το λόγο για δέκα λεπτά μαζί με το πεντάλεπτο το οποίο δικαιούσθε να πάρετε εκ των υστέρων.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, όπως βλέπω στην Αίθουσα είμαστε δύο-δύο, δηλαδή δύο στα κυβερνητικά έδρανα και δύο στην Αντιπολίτευση.
ΕΥΑΓΓΕΛΟΣ ΜΠΑΣΙΑΚΟΣ: Είμαι και εγώ, κύριε Υπουργέ, άρα είμαστε πλειοψηφία.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εντάξει, έστω και ένας τρίτος από την Αντιπολίτευση. 
ΠΡΟΕΔΡΕΥΩΝ (Παναγιώτης Σγουρίδης): Αφήστε το Προεδρείο να κρατάει τις ισορροπίες! 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σωστά.
Είπα στην πρωτολογία μου ότι το θέμα του καπνού, όπως και τα άλλα προϊόντα τα οποία λαμβάνουν και νέες ενισχύσεις, είναι πολύ σοβαρό. Είναι ένα από τα τέσσερα προϊόντα, ο καπνός, που παίρνουν το 73% των ενισχύσεων των προϊόντων της χώρας. Ο καπνός αποτελεί για μας κύριο στοιχείο των πολιτικών μας. Σας απέδειξα με τα στοιχεία που κατέθεσα ότι παρακολουθούμε τα θέματα του καπνού μέρα με τη μέρα και μέσω της αρμόδιας διαχειριστικής επιτροπής και μέσω των στελεχών της μόνιμης ελληνικής αντιπροσωπείας και εμείς οι ίδιοι με τις άλλες παραγωγές χώρες. Γιατί φυσικά οι συμμαχίες μας θα είναι πρώτα με τις παραγωγές χώρες και μετά με όλους τους άλλους. Από εκεί ξεκινάς τη συμμαχία. Και χαίρομαι γιατί ειδικά τον τελευταίο καιρό αυτή η συμμαχία, η συμμαχία των νότιων χωρών απέδωσε. Και βλέπετε τώρα πόσο πολύ απέδωσε στην παραγωγή των πορτοκαλιών ή των φρούτων και λαχανικών ή της νέας ΚΟΑ για την οποία μας εγκαλέσατε και σας απάντησα τότε. Τώρα είδατε τα αποτελέσματα, γιατί τώρα και εκεί, όπως και πέρυσι με το βαμβάκι, πετύχαμε τις καλύτερες δυνατές τιμές. Ειδικά όμως στην ΚΟΑ των φρούτων, των οπωροκηπευτικών μας εγκαλέσατε, αλλά γνωρίζετε πολύ καλά πως οι ποσότητες και οι τιμές που διαμορφώθηκαν είναι οι καλύτερες της δεκαετίας.
Θα ήθελα όμως να σας πω ότι αποτελεί πολύ μεγάλο λάθος να λέτε ότι δεν ασχολείται -αυτό είναι μια μόνιμη επωδός και είναι μέσα στην τακτική σας- ο Πρωθυπουργός. Σας είπα ότι και ο δικός σας ο Πρόεδρος, που έχει ένα θεσμικό ρόλο αντί να πηγαίνει να τα λέει στη ΣΕΚΕ στη βόρεια Ελλάδα, αυτά όλα πρέπει να τα πει στους Ευρωβουλευτές του Λαϊκού Κόμματος. Εγώ δεν είπα του δικού σας κόμματος, κύριε Μπασιάκο, και να διαβάσετε τα Πρακτικά σας παρακαλώ. 
ΕΥΑΓΓΕΛΟΣ ΜΠΑΣΙΑΚΟΣ: Οι σοσιαλιστές τι έκαναν;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ δεν υποτιμώ κανέναν Ευρωβουλευτή καμιάς ομάδας, γιατί ξέρω ότι οι Ευρωβουλευτές όλων των κομμάτων, όπως είπε και η κα Ξηροτύρη, κάνουν πολύ καλά τη δουλειά τους εκεί που μπορούν να την κάνουν. Εγώ είπα όμως -και αυτό να το σημειώσετε- ότι εμείς παρακολουθούμε και γνωρίζουμε ότι η Ευρωπαϊκή Επιτροπή κατέθεσε έναν προϋπολογισμό, που έχει μέσα τις επιδοτήσεις για τον επόμενο χρόνο για τον καπνό. Σ' αυτόν τον προϋπολογισμό έκαναν τροπολογία Βουλευτές -και σας είπα τις δύο τροπολογίες τις συγκεκριμένες- του Λαϊκού Κόμματος. Και επιμένω γιατί είναι σκληρές αυτές οι τροπολογίες. Σίγουρα θα έχουν γίνει και άλλες γενικές και αόριστες, αλλά αυτές είναι σκληρές, γιατί μιλάνε για τη μείωση και την κατάργηση των επιδοτήσεων του καπνού. 
ΕΥΑΓΓΕΛΟΣ ΜΠΑΣΙΑΚΟΣ: Για το ψήφισμα δεν μας λέτε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτό, λοιπόν, είπα εγώ σε σας να πάτε να βρείτε τους Ευρωβουλευτές σας να καθίσουν να διαφωτίσουν αυτούς και να τους ενημερώσουν, γιατί έχουμε δίκιο σαν χώρα και η Κυβέρνηση αυτήν τη θέση την έχει κάνει γνωστή παντού και στους άλλους Υπουργούς. Και πραγματικά εκεί έριξα τη μομφή, γιατί δεν είναι μομφή για την Κυβέρνηση το ότι δύο Ευρωβουλευτές της ομάδας στην οποία ανήκετε εσείς έκαναν αυτήν την τροπολογία που σας είπα. Και την έκαναν εδώ και καιρό -θέλετε να σας πω από πότε, πώς και τι- και για την οποία δεν είδα καμία αντίδραση.
ΕΥΑΓΓΕΛΟΣ ΜΠΑΣΙΑΚΟΣ: Γιατί δεν μας λέτε για την ψηφοφορία; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και μην υποτιμάτε το θέμα της παρέμβασης του Πρωθυπουργού, γιατί εσείς μας λέτε ότι δεν έκανε παρέμβαση και εγώ σας απαντάω με συγκεκριμένα στοιχεία και ημερομηνίες. Και μη μου λέτε, το συνάδελφό σας κ.λπ....Εγώ τα συμφέροντά μας δεν τα βλέπω σε ποιο κόμμα ανήκει ο Υπουργός. Εγώ κοιτάω τα δικά μας συμφέροντα και "θα συμμαχήσουμε" -όπως λένε- "και με το διάολο" προκειμένου να προασπίσουμε τα συμφέροντά μας. 
Αλλά επειδή αναφερθήκατε στον Ιταλό Υπουργό τον κ. Αλεμάνο θέλω να σας πω ότι όταν γεννήθηκε εκείνο το θέμα δεν ήταν ο κ. Αλεμάνο, αλλά ήταν ο κ. Κάνιο της προηγούμενης κυβέρνησης.
ΕΥΑΓΓΕΛΟΣ ΜΠΑΣΙΑΚΟΣ: Λέω ότι τώρα σας στηρίζει. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Λοιπόν, τα ζω και τα ξέρω. Η Ιταλία κάθεται και δίπλα μας, αφού καθόμαστε κατά αλφαβητική σειρά στο Ευρωπαϊκό Συμβούλιο, όπως ξέρετε και φιλικές και καλές σχέσεις έχουμε όχι μόνο σαν χώρες, αλλά και σαν άτομα στα έδρανα και τα συζητάμε. 
Θα ήθελα όμως να σας πω ότι εμείς έχουμε έγκαιρα φροντίσει να έχουμε την επικοινωνία που πρέπει με τις διεπαγγελματικές οργανώσεις και τυπικά με την Εθνική Διεπαγγελματική Οργάνωση Καπνού, που έγινε και πρέπει να σας πω ότι τους τελευταίους έξι μήνες έχουμε κάνει τρεις συσκέψεις. Μία στην Αθήνα τον Ιούνιο, μία στη Θεσσαλονίκη ένα μήνα μετά και μία εδώ και τρεις εβδομάδες πάλι στην Αθήνα. Επομένως εμείς με όλους τους εταίρους ΠΑΣΕΓΕΣ, ΓΕΣΑΣΕ, ΣΥΔΑΣΕ, ΣΕΚΕ, ΚΑΠΝΙΚΗ, συζητάμε σε ανοικτή πολύωρη συνεδρίαση και ανταλλάσσουμε απόψεις και καταστρώνουμε τις πολιτικές μας. Επομένως δεν είμαστε κλεισμένοι στο καβούκι μας, αλλά εσείς δεν παρακολουθείτε. Για τα μεν κοινοτικά σας δικαιολογώ αλλά δεν παρακολουθείτε ούτε καν την πορεία των εθνικών θεμάτων και διαδικασιών. Διότι αν παρακολουθούσατε τα θέματα αυτά δεν θα λέγατε αυτά που λέτε.
Σας προκάλεσε όμως ο κ. Ακριβάκης -και δεν απαντήσατε- για το θέμα του καπνίσματος και ποια είναι η θέση σας. Eμείς έχουμε ξεκάθαρη θέση. Και εκεί είναι η σύγχυσή σας. Δεν είναι, όπως είπε ο αγαπητός συνάδελφος, ότι απλώς έγινε ένα λάθος έκφρασης, αντί να γράψετε "αντικαπνική", γράψατε "αντικαπνιστική" στο κύριο κομμάτι της επερώτησής σας. Αυτό, προδίδει σύγχυση.
Πρέπει να το ξεκαθαρίσουμε, ειδάλλως θα τεθείτε απέναντι από την κοινή γνώμη που πιέζει. Πρέπει όλα τα κόμματα να ξεκαθαρίσουμε ότι άλλο οι πολιτικές μας για το κάπνισμα -και πολύ καλά έκανε και ο κ. Γείτονας και η κα Σπυράκη και ο κ. Δοξιάδης πριν από 20 χρόνια...
ΠΡΟΕΔΡΕΥΩΝ (Παναγιώτης Σγουρίδης): Και ο κ. Κακλαμάνης που απαγόρευσε το κάπνισμα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και ο κύριος Χριστόδουλος. Σε όσους μάλιστα έχετε υπογράψει για τις ταυτότητες, θα ήθελα να σας πω ότι όποιος καπνίζει, είναι αντίχριστος.
Πιστεύω, λοιπόν, ότι αν θέλετε να συμβάλετε και σεις σ' αυτήν την ιστορία, ξεχωρίστε τη μάχη που πρέπει να δώσουμε όλοι κατά του καπνίσματος, που σκοτώνει πεντακόσιες χιλιάδες ανθρώπους, από αυτό που λένε κάποιοι Ευρωπαίοι, ότι δηλαδή γι' αυτό φταίνε οι καλλιεργητές καπνού ή οι επιδοτήσεις. Είναι λάθος!
Εμείς τι τους απαντάμε; Εμείς τους απαντάμε πολύ απλά ότι εμείς παράγουμε το 6% των καπνών που γίνονται τσιγάρα σε όλη την Ευρώπη. Δώστε μας, λοιπόν, τα λεφτά να σταματήσουμε την καπνοκαλλιέργεια. Τότε, τι θα γίνει; Θα εισάγεται στην Ενωμένη Ευρώπη το 100% των καπνών από τη Ζιμπάμπουε, τις Ηνωμένες Πολιτείες και από τις άλλες χώρες. Αυτό είναι το θέμα μας;
Εάν το θέμα μας είναι το κάπνισμα, να πάρουμε μέτρα κατά του καπνίσματος. Αλλά για να πάρουμε αυτά τα μέτρα κατά του καπνίσματος, δεν μπορούμε να αρχίσουμε από τη μείωση της καπνοκαλλιέργειας σε ορισμένες περιοχές ή από τις επιδοτήσεις. Όπως είπα και στον Ολλανδό συνάδελφό μου, είναι προτιμότερο εκείνος πρώτα να κλείσει τα εργοστάσια της "Φίλιπ Μόρρις" στην Ολλανδία και μετά να έλθει να πει να διώξουμε εμείς από τα εδάφη τους φτωχούς παραγωγούς. Αυτό είναι ξεκάθαρο. Γι' αυτό ξεκαθαρίστε το και εσείς αυτό.
Σας τα είπε και ο κ. Αργύρης, εγώ, λοιπόν, δεν θα σας πω γιατί το 1992 από 170.000 τόνους μειώσατε τις δαπάνες κατά 30% και φέρατε την ποσόστωσή μας στους 126.000 τόνους. Εγώ δέχομαι -και ξέρω ότι έγινε και ένας αγώνας τότε- ότι ο καθένας μέσα σε κάποιες συγκυρίες, κάνει ό,τι μπορεί. Αλλά...
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το ότι μείναμε λίγοι, δεν σημαίνει ότι μπορούμε να κάνουμε και κουβέντα. Αφήστε να τελειώσω και μετά έχετε το δικαίωμα να μιλήσετε και σεις και εγώ.
Είναι γεγονός ότι είναι μια δύσκολη συγκυρία. Θα ήθελα να σας πω ότι όταν ήμουν πρόσφατα στη Σουηδία, όλοι οι Υπουργοί Γεωργίας των δεκαπέντε χωρών τεθήκαμε υπό κρίση και κυριολεκτικά καθίσαμε σ' ένα σκαμνί μπροστά σε μαθητές από διάφορες τάξεις της Σουηδίας, που έκαναν ερωτήσεις στον καθέναν Υπουργό. Εμένα μια ερώτηση μου έκαναν: Γιατί επιτρέπω την καλλιέργεια καπνού στην Ελλάδα. Αυτό δείχνει την ευαισθησία που υπάρχει σ' ένα θέμα, ακριβώς επειδή υπάρχει η σύγχυση ανάμεσα στο κάπνισμα και την καλλιέργεια και την παραγωγή του προϊόντος αυτού στις δικές μας χώρες.
Από την άλλη πλευρά, πρέπει να σας πω ότι στο Κολέγιο των Επιτρόπων μόνο ο κ. Φίσλερ και η κα Διαμαντοπούλου ζήτησαν την κατάργηση της επίμαχης φράσης. Οι άλλοι δεκατρείς ήταν υπέρ της κατάργησης. Και αυτό δείχνει πόσο δύσκολα είναι τα πράγματα.
Εμείς που συμμετέχουμε και ζούμε αυτά τα πράγματα, τα ξέρουμε πολύ καλά. Τα ξέρουμε πολύ καλά και γι' αυτό έχουμε συγκεκριμένες στρατηγικές, συγκεκριμένες πολιτικές και γι' αυτό σας λέμε, κύριοι της Νέας Δημοκρατίας, να μη μένετε στη γωνία. Ο αντίπαλος δεν είναι η Κυβέρνηση. Ο αντίπαλος είναι κάποιες απόψεις στην Ευρωπαϊκή Ένωση.
ΑΛΕΞΑΝΔΡΟΣ ΚΟΝΤΟΣ: Και οι συμμαχίες πού είναι; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ας κάνουμε συμμαχία πρώτα εμείς και μετά να ζητάμε συμμαχία από τους άλλους. Αλλά όχι για μικροκομματικούς λόγους ή για συγκυρίες, επειδή θα γίνουν κάποιες συγκεντρώσεις διαμαρτυρίας στις οποίες συμπαραστεκόμαστε, να έρχεστε εσείς τώρα γι' αυτήν τη συγκυρία και να μας κάνετε επερώτηση με αφηρημένες, όπως σας είπα, έννοιες.
Εγώ πιστεύω ότι σ' αυτήν την πορεία -σας το είπα προηγουμένως- αυτοί οι σύμμαχοι για τον καπνό έχουν μια εικοσαετή πορεία προς τα πίσω και θα έχουν, σας είπα, και άλλα είκοσι χρόνια εμπρός. Δεν είναι εύκολο να πάμε σε κάποια λύση. Αλλά σε όποια λύση πάμε και πέρα από τις διαφορές απόψεων που θα έχουμε, ένα να έχουμε στο μυαλό μας: Να κατοχυρώσουμε το εισόδημα των Ελλήνων παραγωγών καπνού στο διηνεκές και αυτός πρέπει να είναι ο στρατηγικός μας στόχος. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη έχετε δέκα λεπτά να δευτερολογήσετε.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πρέπει κατ' αρχήν να ξεκαθαρίσουμε ορισμένα πράγματα, γιατί μιλήσαμε πολύ καθαρά, αλλά ο Υπουργός πάλι δεν κατάλαβε τη θέση μας. Τι να κάνουμε, κύριε Υπουργέ, εμείς τα λέμε όσο πιο καθαρά μπορούμε. Αν εσείς δεν μπορείτε ή δεν θέλετε να τα αντιληφθείτε, είναι δικό σας πρόβλημα.
Η επερώτησή μας έγινε ακριβώς επειδή υπάρχει μια ανησυχία για μείωση των επιδοτήσεων και να σας ευαισθητοποιήσουμε περισσότερο. Η επερώτηση γίνεται για να κρίνουμε την πολιτική σας και κρίνουμε την πολιτική σας ότι ήταν μια πολιτική Υπουργών αλληλοϋπονομευομένων σε μία κυβέρνηση, η οποία αποτελεί χαλαρό σύνδεσμο Υπουργών ουσιαστικά. Σας είπαμε ότι το μεγάλο σας λάθος ήταν εκείνη η ψήφος η σημαντική που πετύχαμε οκτώ - επτά για τα μέτρα εναντίον του καπνίσματος, που δημιούργησε κακό προηγούμενο, θετικό εκείνη η απόφαση γι' αυτούς όλους, οι οποίοι σήμερα έχουν την τάση και κόπτονται για τη μείωση των επιδοτήσεων. Αυτό ήταν το κακό προηγούμενο της Κυβέρνησής σας. Αυτό ήταν που είχε και ένα άλλο μεγαλύτερο κακό, την αδυναμία μας τώρα να βρούμε σημαντικούς συμμάχους, που θα μπορούσαμε να τους έχουμε αν δεν ψηφίζαμε με την όγδοη εκείνη σημαντική ψήφο αυτά τα μέτρα εναντίον του καπνίσματος. Τώρα πληρώνουμε τα λάθη εκείνης της απόφασης. Δεν θα σας κρίνουμε γι' αυτό; Γι' αυτό θα έπρεπε, όχι μία επερώτηση, πολλές επερωτήσεις να σας είχαμε κάνει. Και αυτά όλα που αιτιώνταν ο Κοινοβουλευτικός Εκπρόσωπος του ΠΑΣΟΚ δεν κατάλαβε μάλλον, ίσως να μην παρακολουθούσε προσεκτικά όλα αυτά που λέγαμε. 
Ας πούμε και ορισμένα άλλα πράγματα. Εκείνο που μας ενδιαφέρει εμάς είναι να διατηρηθεί η καπνοκαλλιέργεια στον τόπο μας. Και δεν υπάρχει περίπτωση να διατηρηθεί έστω και αν μειωθεί η επιδότηση κατά 10%. Γι' αυτό λέμε ότι δεν πρέπει να γίνει καμία μείωση της επιδότησης, γιατί δεν θα μπορεί να συνεχιστεί η καπνοκαλλιέργεια. Και αν δεν συνεχιστεί η καπνοκαλλιέργεια, τότε αλίμονο στην ύπαιθρο και ιδιαίτερα σε εκείνες τις άγονες περιοχές, που δεν έχουν εναλλακτική λύση, αλλά είναι μονοκαλλιέργεια ο καπνός. 
Μαζί σας είμαστε και σεις μαζί μας είσαστε και από εδώ, από την Ελλάδα, να ξεκινήσουν φωνές, πράξεις, ενέργειες. Αλλά εμείς αυτό που μπορούμε να κάνουμε είναι αυτά που ήδη σας είπαμε ότι κάναμε. Αναδεικνύουμε όσο μπορούμε αυτό το ζήτημα στην ελληνική κοινή γνώμη, για να δημιουργήσουμε την αντίστοιχη ενημέρωση που πρέπει, για να υπάρχει εδώ ομόφωνη γνώμη και αυτών που κατηγορούν το κάπνισμα. Εγώ δεν είμαι απ' αυτούς γιατί είμαι καπνιστής. Και μάλιστα έχω έρευνες θετικές για το κάπνισμα, παρά τη μεγάλη αντικαπνιστική εκστρατεία που επικρατεί. Έχει και ευεργετικές δράσεις στον οργανισμό το κάπνισμα. 
ΠΡΟΕΔΡΕΥΩΝ (Παναγιώτης Σγουρίδης): Πάντα ήσασταν κάτι το ιδιαίτερο. 
ΓΕΩΡΓΙΟΣ ΣΑΛΑΓΚΟΥΔΗΣ: Είμαι δεινός καπνιστής και θέλω να το αιτιολογήσω ενδεχομένως, αλλά υπάρχουν επιστημονικές έρευνες πάνω σ' αυτό που σας λέω. 
Εμείς, λοιπόν, κάνουμε ό,τι μπορούμε. Και σας είπα ότι θα μπορούσαμε να πούμε ότι ο Κώστας Καραμανλής πήρε τον Αθνάρ, όπως μας λέτε πήρε ο Πρωθυπουργός τον Κλίντον ή τον Πρωθυπουργό της Σουηδίας που προήδρευε κλπ. Το θέμα είναι η παρέμβαση -δεν σας τη ζητάμε μόνο εμείς, τη ζητούν τώρα και οι οργανώσεις των καπνοπαραγωγών- του Πρωθυπουργού. Επιτέλους ας κάνει ο Πρωθυπουργός μία κίνηση και ας δείξει ότι πράγματι ενδιαφέρεται για την ελληνική αγροτιά και τον αγροτικό κόσμο, για να διαψεύσει και τα στελέχη σας που σας έκαναν την παρέμβαση αυτή στο συνέδριό σας και σας είπαν ότι έχετε πάψει από το 1996 να ενδιαφέρεστε ουσιαστικά για τον αγροτικό κόσμο. 
Αυτό λένε τα στελέχη σας, να μην τα επαναλαμβάνω και πάλι. Αν, λοιπόν, κάνει αυτήν την κίνηση ο Πρωθυπουργός σας, ας μας δώσει το παράδειγμα, τότε ναι, θα δείτε και τον Κώστα Καραμανλή, ο οποίος ήδη τα έχει κάνει, αλλά να κάνει και ακόμη περισσότερα, αν αυτό είναι ο καημός σας. Η αποτελεσματική παρέμβαση όμως είναι του Πρωθυπουργού, του όποιου πρωθυπουργού μιας χώρας και στη συγκεκριμένη περίπτωση η παρέμβαση είναι του κ. Σημίτη και εκεί που μπορεί να γίνει η παρέμβαση είναι ακριβώς εκεί όπου συζητείται το θέμα. Και εκεί όπου συζητείται είναι το Συμβούλιο Υπουργών. 
Τι θα μας πείτε, ότι σας μηδενίζει ο Αθνάρ; Δεν μηδένισε δηλαδή, όταν πήγε στο Συμβούλιο Υπουργών, τον αντίστοιχο Υπουργό Γεωργίας της Ισπανίας; Ή εμείς είμαστε μεγαλύτερη χώρα από την Ισπανία και πρέπει ο Υπουργός Γεωργίας να έχει κύρος και μειώνεται το κύρος του, όταν είναι ο Πρωθυπουργός; Ίσα-ίσα το κύρος του πρωθυπουργού εκεί θα σας δώσει τη δυνατότητα αυτά που εσείς πραγματικά θέλετε, γιατί εσείς τα ξέρετε καλύτερα, να τα πετύχετε όταν μόνος σας δεν μπορείτε. Και είναι δύσκολη, δυστυχώς, αυτή η διαπραγμάτευση γι' αυτό και έχουμε ανησυχίες, επειδή, όπως και εσείς ομολογείτε, τρεις μονάχα χώρες έχουμε αυτήν τη θέση και αναζητούμε συμμάχους. Όσον αφορά, λοιπόν, αυτές τις τρεις χώρες, κάντε το εσείς, ας κάνει ο κ. Σημίτης πρόταση να είναι και οι τρεις πρωθυπουργοί. Είναι πάρα πολύ σημαντικό ζήτημα για μας, για την ύπαιθρό μας, για την περιφερειακή ανάπτυξη της Ελλάδας. Επομένως κάναμε ξεκάθαρο αυτό το θέμα.
Ποια άλλη απορία έχετε, για το κάπνισμα; Σας είπαμε ότι δεν συνδέεται με καμία περίπτωση και σ' αυτό συμφωνούμε, να μην επαναλαμβάνω όλες τις θέσεις. Τα είπε στην πρωτολογία του ο κ. Μπασιάκος, τα ξανατόνισε και ο κ. Κοντός και όλοι οι ομιλήσαντες της Νέας Δημοκρατίας μίλησαν γι' αυτό και ξεκαθάρισαν: Άλλο η αντικαπνιστική εκστρατεία και άλλο η καπνοκαλλιέργεια. Η κατάργηση της καπνοκαλλιέργειας δεν θα σταματήσει στο κάπνισμα. Ούτε ακόμη και η κατάργηση των εργοστασίων, των καπνοβιομηχανιών, δεν πρόκειται να καταργήσει το κάπνισμα. Τότε θα εισάγουμε και τσιγάρα. Αν καταργηθεί η καπνοκαλλιέργεια, θα εισάγουμε καπνό από άλλες χώρες, που ήδη έτσι κι αλλιώς εισάγουμε, αφού το 70% το εισάγει η Ευρωπαϊκή ΄Ένωση. Έτσι, λοιπόν, δεν υπάρχει κανένα θέμα να συνδεθεί η καλλιέργεια του καπνού με την αντικαπνιστική εκστρατεία. Το πιστεύουμε, είναι θέση μας, σ' αυτό συμφωνούμε, όπως συμφωνούμε και σε όλα τα άλλα.
Ξέρετε πού διαφωνούμε, κύριε Υπουργέ; Διαφωνούμε στο ότι εμείς θα είχαμε μία καλύτερα συντονισμένη κυβέρνηση και δεν θα κάναμε αυτό το λάθος, που έκανε ο Υπουργός Υγείας. Και δεν ξέρω αν υπήρξε εκείνο το διάστημα παρέμβαση του Πρωθυπουργού και συνεννόηση μαζί σας. Αν υπήρξε συνεννόηση, τότε είναι ολέθριο το δικό σας σφάλμα, που δεν προστατεύσατε αυτούς που έχετε τοποθετηθεί εκεί στο Υπουργείο για να προστατεύετε. Αυτή είναι η διαφορά μας, ότι εμείς θέλουμε και θα είχαμε πολύ καλύτερο συντονισμό των Υπουργών μεταξύ τους, έτσι ώστε ο ένας να μην υπονομεύει το έργο και τις προσπάθειες του άλλου. 
Επίσης δεύτερη διαφορά μας είναι ότι εμείς, ο πρωθυπουργός μας, αν είχαμε κυβέρνηση θα έκανε ήδη αυτήν την παρέμβαση, για την οποία μιλάμε από πολύ καιρό και την είπε ο Κώστας Καραμανλής επανειλημμένα ο ίδιος, αποφασισμένος και διατεθειμένος αυτό να το κάνει όταν πολύ σύντομα, πιστεύω, θα γίνει πρωθυπουργός για να υπερασπιστεί τα συμφέροντα των αγροτών. Γιατί πραγματικά ο Κώστας Καραμανλής έχει πει επανειλημμένα ότι πλέον το πρόβλημα το αγροτικό στην Ελλάδα είναι εθνικό πρόβλημα, είναι πρόβλημα επιβίωσης και ύπαρξης της υπαίθρου, είναι πρόβλημα ανάπτυξης της υπαίθρου και χωρίς περιφερειακή ανάπτυξη, δεν μπορούμε να μιλάμε για ανάπτυξη, αλλά δεν μπορούμε να μιλάμε ούτε για την επιβίωση του έθνους μας. Γι' αυτόν ακριβώς το λόγο πρέπει να του δώσουμε μεγαλύτερη σημασία και να κάνουμε όσο το δυνατόν περισσότερες προσπάθειες.
Μας αναφέρατε το παράδειγμα της Σουηδίας. Τι απέδειξε; Απέδειξε ότι σε ένα θέμα που μας αφορά τόσο πολύ και που αντιμετωπίζει τώρα τέτοια προβλήματα, δεν κατεβάλαμε τις απαιτούμενες προσπάθειες για ενημέρωση του κόσμου, ενημέρωση και μέσα στη χώρα μας, των Ελλήνων και όλων αυτών που με το δίκιο τους οι άνθρωποι ενδεχομένως κάνουν την εκστρατεία κατά του καπνίσματος. Είπα προηγουμένως ότι διαχωρίζω τη θέση μου, αλλά και αυτοί θα πρέπει να αντιληφθούν και να καταλάβουν ότι άλλο η καπνοκαλλιέργεια και η επιδότηση του καπνού και άλλο η όποια εκστρατεία. Βεβαίως να την κάνουν όπως θέλουν και όσο έντονη εναντίον του καπνίσματος. Πρέπει να ξεκινήσουμε όμως όχι μόνο εδώ αλλά και σε συνεργασία και με τις άλλες τρεις καπνοπαραγωγούς χώρες, την Ιταλία και την Ισπανία από κοινού μία τέτοια ενημερωτική προσπάθεια για ολόκληρη την Ευρωπαϊκή Ένωση, έτσι ώστε να πετύχουμε τη διάρκεια των επιδοτήσεων.
Μακάρι να γίνει στα είκοσι χρόνια, μακάρι στο διηνεκές που είπατε, είναι και δική μας ευχή, αλλά επειδή ξέρω ότι κάθε χρόνο θα αντιμετωπίζουμε πολύ εντονότερα αυτό το πρόβλημα, γι' αυτό πρέπει να προβούμε τώρα σ' αυτές τις ενέργειες. 
Και θα είναι αποτελεσματική μια συνεργασία με τις άλλες δυο χώρες, όπως αναζητούμε και συμμάχους, για να ενημερώσουμε ευρύτερα την κοινή γνώμη της Ευρωπαϊκής Ένωσης, ούτως ώστε να μη δημιουργούνται τέτοια προβλήματα, όπως με τις τροπολογίες των Ευρωβουλευτών, θέμα το οποίο επαναφέρατε, αλλά δεν έχει καμία σημασία. 
Μην το ξαναλέτε γιατί και εμείς μπορούμε να σας πούμε για το σοσιαλιστή Πρόντι, που η γνώμη του είναι βαρύτατη, αφού προεδρεύει στην επιτροπή που εκείνη αποφασίζει, δηλαδή ουσιαστικά ο Πρωθυπουργός της Ευρωπαϊκής Ένωσης. Και σεις μας μιλάτε για δυο τροπολογίες δυο Ευρωβουλευτών, που κατά σύμπτωση ανήκουν στο Λαϊκό Κόμμα. Οι Πράσινοι και όλοι αυτοί που ασχολούνται με την αντικαπνιστική εκστρατεία, με ποιους θα συμμαχήσουν στην Ευρωβουλή; 
Αλλά, εν πάση περιπτώσει, αυτά είναι επιχειρήματα που δε νομίζω ότι μπορούν να πείσουν και κακώς ασχολούμαι με αυτά. Το ανέφερα γιατί δυο φορές αναφερθήκατε σ' αυτό, επειδή έτυχε δυο Βουλευτές αντικαπνιστές ή της αντικαπνιστικής εκστρατείας να ανήκουν στην κοινοβουλευτική ομάδα που ανήκει και η Νέα Δημοκρατία, στο Ευρωπαϊκό Λαϊκό Κόμμα. Και όπως πολύ καλά ξέρετε και εσείς έχουμε και εμείς -στο Σοσιαλιστικό Κόμμα εσείς και στο Λαϊκό Κόμμα εμείς- με τόσο μικρή δύναμη δεν θα μπορούσαμε τις αποφάσεις συνολικά να τις επηρεάσουμε σε τέτοιο βαθμό, ώστε να υπάρξει πειθαρχία και δυο Βουλευτές να μη λειτουργήσουν κατά συνείδηση μέσα στο Ευρωκοινοβούλιο.
Επομένως δεν αποτελεί αυτό επιχείρημα. Αν θέλετε να το ξαναπείτε, τότε θυμηθείτε να πείσετε τον Πρόντι να μην είναι υπέρμαχος αυτής της αντικαπνιστικής εκστρατείας, που έχει άμεσες επιπτώσεις στην επιδότηση του καπνού.
Τελειώνοντας, πιστεύω ότι τώρα τουλάχιστον έγινε κατανοητό από τον κύριο Υπουργό γιατί ακριβώς έγινε αυτή η επερώτησή μας. Έγινε γιατί τα κόμματα πρέπει να είναι αυτά που παίρνουν τα μηνύματα της κοινωνίας και αυτήν τη στιγμή βρίσκονται σε αναβρασμό όλοι οι καπνοπαραγωγοί, ανησυχούντες. 
Και από την Κυβέρνηση θέλουν πρώτον, διαβεβαιώσεις για το ότι δεν πρόκειται να κοπούν οι επιδοτήσεις, ότι προς αυτήν την κατεύθυνση θα δώσουμε όλοι μαζί τη μάχη. Δώστε το παράδειγμα εσείς και ακολουθούμε και εμείς με τις λίγες δυνατότητες που έχουμε σαν Αντιπολίτευση. Εσείς λειτουργείτε σήμερα σαν Κυβέρνηση και εσείς πρέπει να κάνετε όλες αυτές τις δράσεις, που σας υποδείξαμε κιόλας, αν θέλετε πραγματικά να υπερασπιστείτε τα συμφέροντα των καπνοκαλλιεργητών και να υπηρετήσετε το συμφέρον της περιφερειακής ανάπτυξης και της υπαίθρου.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για πέντε λεπτά. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, η επερώτηση της Νέας Δημοκρατίας, πέρα απ' όσα ανέφερα, αναφέρεται σε δυο θέματα. 
Το ένα θέμα είναι, όπως καταγγέλλεται η Κυβέρνηση, όπως εγκαλείται η Κυβέρνηση, της έλλειψης πολιτικής βούλησης. Και απαντάμε: Ποια έλλειψη πολιτικής βούλησης, όταν από το Νοέμβριο του 1999, για να πάρω το θέμα εγώ στη δική μου θητεία, έχουμε καταθέσει προτάσεις, στόχους πολιτικής, πώς θα διαχειριστούμε την ΚΟΑ, ποια είναι τα επιμέρους θέματα και έχουμε ξεκαθαρίσει ένα προς ένα τα βήματα και το τι θα κάνουμε με αυτό το θέμα. Δεν το ανακαλύψαμε τώρα εμείς αυτό το θέμα.
Δεύτερον, για ποια έλλειψη πολιτικής βούλησης μιλάτε, όταν δεκατρείς επίτροποι προτείνουν στη Σύσκεψη Κορυφής της Σουηδίας να υπάρξει πρόταση για κατάργηση των επιδοτήσεων καπνού και υπήρξαν δικές μας προσπάθειες, προσπάθειες του ίδιου του Έλληνα Πρωθυπουργού, γιατί ο κ. Μπερλουσκόνι δεν παρενέβη σε εκείνη τη φάση. Τώρα γράφει ο Ιταλός συνάδελφος ότι θα παρακαλέσει τον κ. Μπερλουσκόνι, έτσι γράφει στον κ. Φίσλερ, να παρέμβει.
Ο Έλληνας Πρωθυπουργός, λοιπόν, παρενέβη την 1η Ιουνίου εδώ στην Αθήνα, όταν επισκέφθηκε ο Σουηδός Πρωθυπουργός τη χώρα μας. Εκείνη τη μέρα έγινε η παρέμβαση και ειπώθηκε ότι δεν πρόκειται να συμφωνήσουμε ποτέ σε κάτι τέτοιο. Όμως για ποια έλλειψη πολιτικής βούλησης μιλάμε όταν υπάρχει παρέμβαση του Πρωθυπουργού, όταν υπάρχει επιστολή δική μου στον Επίτροπο Φίσλερ εδώ και έξι μήνες, όταν υπάρχουν τα γράμματά μου σε όλους τους Υπουργούς Γεωργίας; Υπάρχουν τρεις συσκέψεις με διεπαγγελματικές οργανώσεις, υπάρχει η συνεννόησή μου με τους άλλους Υπουργούς. Στις 23 και 24 Σεπτεμβρίου συναντήθηκε ο Ιταλός με τον Ισπανό Υπουργό και συζήτησαν αυτό το θέμα. 
Με ενημέρωσαν και ετοιμάζουμε ειδική ημερίδα στην Ιταλία γι' αυτό το θέμα και για το πώς θα κινηθούμε. Όλα αυτά δείχνουν έλλειψη πολιτικής βούλησης; Εδώ και στρατηγική έχουμε και τακτικές έχουμε. Δεκάδες άνθρωποι ασχολούνται με αυτό το θέμα συνέχεια και αυτός είναι ο ρόλος μας. 
Και το δεύτερο, το οποίο εσείς εγκαλείτε την Κυβέρνηση, είναι ότι δεν υπερασπιζόμαστε αυτές τις θέσεις στα ευρωπαϊκά όργανα. Πάλι η ίδια απάντηση. Μα, στα ευρωπαϊκά όργανα υπερασπιζόμαστε εμείς αυτές τις θέσεις, όχι στις ΑΚΕ. Aυτό θα ήταν εύκολο. Και όταν ανέφερα -δεν το έκανα για εντυπωσιασμό- την τροπολογία των δύο Βουλευτών του Λαϊκού Κόμματος, το είπα γιατί το Λαϊκό Κόμμα έχει την πλειοψηφία στην Ευρωβουλή, δεν το είπα για άλλο λόγο. 'Αρα εκεί μπορείτε να επηρεάσετε να μην περάσει αυτό το θέμα.
Κυρίες και κύριοι συνάδελφοι, εμείς έχουμε στενή συνεργασία και σαν Κυβέρνηση, με όλα τα Υπουργεία και φυσικά με το Υπουργείο Υγείας. Μπορεί ο Υπουργός Γεωργίας να μην καπνίζει και ο Υπουργός Υγείας να καπνίζει και με τα δύο χέρια, αλλά αυτός είναι και ένας ακόμα λόγος, που μας κάνει να συνεργαζόμαστε για θέματα, τα οποία ξέρουμε να ξεχωρίζουμε. Ξέρουμε δηλαδή, να ξεχωρίζουμε από τη μία πλευρά τη σωστή και στέρεη πολιτική της Ενωμένης Ευρώπης και της Ελλάδας για εφαρμογή πολιτικών κατά του καπνίσματος γιατί βλάπτει την υγεία, βλάπτει την ανθρώπινη ζωή την οποία πληρώνουμε πανάκριβα με πεντακόσιες χιλιάδες νεκρούς. Από την άλλη όμως πλευρά ξέρουμε να ξεχωρίζουμε ότι για να μη συμβεί αυτό, πρέπει να πείσουμε τους ανθρώπους να μην καπνίζουν. Είτε θεολογικά είτε πρακτικά είτε πολιτικά να τους πείσουμε να μην καπνίζουν. Αλλά όσο θα υπάρχουν άνθρωποι που καπνίζουν, εμείς θέλουμε τα ελληνικά καπνά να αποτελούν πρώτη ύλη για τα εργοστάσια της Ευρώπης. Εάν αυτό το καταφέρουμε και το διακρίνουμε και το παλέψουμε, τότε θα πείσουμε. Και γι' αυτό σας κάλεσα προς αυτήν την κατεύθυνση να παλέψουμε. 
Και δεν σας είπα τίποτα για επιμέρους τεχνικά θέματα. Αν αναφέρθηκα σε τεχνικά θέματα στην επερώτησή σας, είναι γιατί πραγματικά με ρωτάτε για αντικαπνιστική πολιτική της Κυβέρνησης και δεν είμαι ο αρμόδιος να σας απαντήσω, για την αντικαπνική θα σας απαντήσω. Και αυτό είναι ένα λάθος στο κείμενό σας. Ούτε για τις ομοιόμορφες υπογραφές είπα ούτε για τίποτα από αυτά είπα. 
Εν πάση περιπτώσει, νομίζω ότι μπορούμε να συνεργασθούμε και μπορούμε να βρούμε τρόπους έξω από εδώ. Η άλλη πλευρά παίρνει τις αποφάσεις και σας αποδεικνύω ότι η Κυβέρνηση, το ΠΑΣΟΚ, τα στελέχη του παλεύουν προς αυτήν την κατεύθυνση. Εφόσον με αυτά που και εσείς είπατε εδώ μέσα, έχετε την ίδια κατεύθυνση, δεν έχετε παρά να προχωρήσετε μέσα από τα διεπαγγελματικά όργανα, τα οποία δεν τα διακρίνω σε δικά μας και δικά σας, γιατί εγώ πρέπει να πω ότι ο Πρόεδρος της Εθνικής Διεπαγγελματικής Οργάνωσης Καπνού ο κ. Καραγκιοζόπουλος, που ήταν εδώ και που ήταν και πρώην Βουλευτής δικός σας, είναι ένας από τους ανθρώπους που δίνει αξιόλογα, συγκροτημένα τη δική του μάχη και είμαστε στην ίδια ακριβώς γραμμή και με πλήρη ομοφωνία. Δεν πρέπει να κάνουμε αυτή τη διάκριση, ειδικά σε τόσο κορυφαία θέματα. Και γι' αυτό θέλω να σας καλέσω για μια ακόμα φορά να συμπλεύσετε -και να μην απομονωθείτε- με την πολιτική της Κυβέρνησης.
ΓΕΩΡΓΙΟΣ ΣΑΛΑΓΚΟΥΔΗΣ: Ένα λεπτό, κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο. Δεν έχετε δικαίωμα...
ΓΕΩΡΓΙΟΣ ΣΑΛΑΓΚΟΥΔΗΣ: Για τρίτη φορά δεν μπορώ να μιλήσω, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Σαλαγκούδη, γιατί θα πάρει ξανά μετά το λόγο ο κύριος Υπουργός.
ΓΕΩΡΓΙΟΣ ΣΑΛΑΓΚΟΥΔΗΣ: Για μισό λεπτό, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο για ένα λεπτό εσείς και μετά θα πάρετε και εσείς το λόγο για ένα λεπτό, κύριε Υπουργέ.
ΓΕΩΡΓΙΟΣ ΣΑΛΑΓΚΟΥΔΗΣ: Η καταγγελία μας για την πολιτική σας ήταν σχετικά με εκείνη την απόφαση που πάρθηκε τότε και μας οδήγησε σήμερα για να χάσουμε συμμάχους. Την αποφύγατε με κάποιον τρόπο.
Εν πάση περιπτώσει, εκείνο που σας λέμε είναι, φροντίστε να συντονίζεστε οι Υπουργοί μεταξύ σας, τουλάχιστον σε τόσο πολύ σημαντικά θέματα, ούτως ώστε να μη χάνουμε τις μάχες στην Ευρωπαϊκή Ένωση. 
Τώρα, ως προς αυτό που προέκυψε, δώστε την μάχη με όλες τις δυνάμεις. Εμείς είμαστε κοντά πιστεύοντας ακριβώς σε αυτήν την κατεύθυνση. Εμείς δεν υποκινούμε τις οργανώσεις, όπως τις υποκινούσατε εσείς κάποτε, κάνοντας αντιπολίτευση με αυτόν τον τρόπο. Εμείς κάνουμε εποικοδομητική αντιπολίτευση για το καλό και το συμφέρον του ελληνικού λαού. Γιατί τελικώς δεν είναι αυτοσκοπός μας να γίνουμε εξουσία. Ο στόχος είναι να κάνουμε καλό στον τόπο και πιστεύουμε ότι οι πολιτικές μας κάνουν καλό στον τόπο, γι' αυτό αγωνιζόμαστε, όπως το αποδείξαμε -και γι' αυτό μας κατηγόρησε και το Κ.Κ.Ε. που θέλει επαναστατικές τακτικές- με τη στάση μας απέναντι στα συλλαλητήρια, η οποία πάντοτε ήταν μία νόμιμη στάση ενός κόμματος υπεύθυνου που κάνει σοβαρή και συστηματική αντιπολίτευση.
Επιπλέον κάνετε, μαζί με τις προσπάθειες που θα δώσετε στην Ευρωπαϊκή Ένωση για τη διεκδίκηση, συστηματικά μία ενημέρωση του ευρωπαϊκού κοινού, όπως είπα προηγουμένως, σε συνδυασμό με τις άλλες δύο χώρες, που έχουν κοινό πρόβλημα, ούτως ώστε οι δράσεις να είναι αποτελεσματικές για να οδηγηθούμε σε όσο το δυνατόν μεγαλύτερη διάρκεια της επιδότησης του καπνού για να μας δοθεί η ευχέρεια να μπορέσουμε να κάνουμε και άλλες πολιτικές στην ύπαιθρο, έτσι ώστε όταν και αν ποτέ φθάσει -μακάρι να μη φθάσει ποτέ- η μείωση των επιδοτήσεων να υπάρχουν στη χώρα μας για την ύπαιθρο και ιδιαίτερα γι' αυτές τις ορεινές, τις άγονες περιοχές, όπου καλλιεργείται ο καπνός εναλλακτικές λύσεις για να μην σωρεύσουμε στρατιές νέων ανέργων στις ήδη υπάρχουσες μεγάλες στρατιές που είναι το μεγαλύτερο πρόβλημα, που αντιμετωπίζει η χώρα μας.
ΠΡΟΕΔΡΕΥΩΝ (Παναγιώτης Σγουρίδης): Καλώς κύριε Σαλαγκούδη. 
Ορίστε, κύριε Υπουργέ, έχετε το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μετά τα όσα είπε ο κύριος συνάδελφος -που ήδη του παραχώρησα και το χρόνο μου, γιατί μίλησε δύο λεπτά- δεν έχω παρά να πω ότι με αυτό που είπε στο τέλος για μια προσπάθεια προς αυτήν την κατεύθυνση -και αυτό είναι που πρέπει να καταλάβουν και οι καπνοπαραγωγοί- για μια κοινή πολιτική, εγώ δεν μπορώ παρά να εκφράσω τη συμφωνία μου. 
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά τους μαζεύουν στα καφενεία εκεί στον Εχίνο και άλλα λένε. 
ΑΛΕΞΑΝΔΡΟΣ ΚΟΝΤΟΣ: Δεν λέμε άλλα, κύριε Πρόεδρε. Αυτά που λέμε είναι τα σωστά. Εσείς δεν πάτε να τα πείτε καλά. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Για μια ακόμα φορά, κύριε Πρόεδρε, θα ήθελα να τονίσω ότι εγώ τουλάχιστον είμαι ικανοποιημένος, γιατί με όλους τους κοινωνικούς φορείς, συνδικαλιστικούς, συνεταιριστικούς και επαγγελματικούς έχουμε συμφωνήσει και γι' αυτό κάλεσα και τη Νέα Δημοκρατία να συμπλεύσει με αυτήν τη γενική συμφωνία, ώστε να μην λέμε τουλάχιστον προς τα έξω διαφορετικά πράγματα. 
ΕΥΑΓΓΕΛΟΣ ΜΠΑΣΙΑΚΟΣ: Αυτοί όμως δεν συμφωνούν μαζί σας. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμόν 7/4-10-2001 επερώτησης των Βουλευτών της Νέας Δημοκρατίας προς τον Υπουργό Γεωργίας, σχετικά με την πολιτική της Κυβέρνησης στον τομέα του καπνού. 
Έχουν διανεμηθεί τα Πρακτικά της Τρίτης 9 Οκτωβρίου 2001 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 9 Οκτωβρίου 2001 επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 15.14' λύεται η συνεδρίαση για τη Δευτέρα 22 Οκτωβρίου 2001 και ώρα 18.00' με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων και στη συνέχεια συζήτηση επερώτησης, σύμφωνα με την ημερήσια διάταξη που θα διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

