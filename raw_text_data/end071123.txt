ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΛΖ΄
Παρασκευή 23 Νοεμβρίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ. 
2. Άδεια απουσίας των Βουλευτών κ. Γ. Παπαδημητρίου και Α. Αθανασιάδη. σελ.
3. Ανακοινώνεται ότι τη συνεδρίαση παρακολουθούν μαθητές, από το 11ο Δημοτικό Σχολείο Αργυρούπολης, το 45ο Δημοτικό Σχολείο Πατρών, το ιδιωτικό Δημοτικό Σχολείο « Άγιος Γεώργιος » Ερμούπολης Σύρου, το 2ο Γυμνάσιο Ξυλοκάστρου Κορινθίας και το Γυμνάσιο Βαρθολομιού Ηλείας. σελ. 
4. Επί Διαδικαστικού Θέματος. σελ.
5. Επί του Κανονισμού. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Δευτέρας 26 Νοεμβρίου 2007. σελ.
4. Συζήτηση επικαίρων ερωτήσεων:
α) Προς τον Πρωθυπουργό,
i) σχετικά με τη λήψη μέτρων για την αποζημίωση των πληγέντων από τις πρόσφατες πλημμύρες και την προώθηση ολοκληρωμένου σχεδίου αντιπλημμυρικών υποδομών κ.λπ. σελ.
ii) σχετικά με τις προθέσεις της Κυβέρνησης για την αλλαγή του εκλογικού νόμου. σελ.
iii) σχετικά με τις Ανεξάρτητες Αρχές και την παραίτηση του Προέδρου και των μελών  της Αρχής Προστασίας Δεδομένων Προσωπικού Χαρακτήρα κ.λπ. σελ.
β) Προς τον Υπουργό Εσωτερικών,
i) σχετικά με τους ελέγχους για τον εντοπισμό φυτειών ινδικής κάνναβης στην περιοχή των Ζωνιανών κ.λπ. σελ.
ii) σχετικά με την Παραίτηση – Διαμαρτυρία του Προέδρου των μελών της Αρχής Προστασίας Δεδομένων Προσωπικού Χαρακτήρα κ.λπ. σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο « Άγιος Σάββας » κ.λπ. σελ.
5. Συζήτηση επερώτησης προς τον Υπουργό Εσωτερικών σχετικά με τις προσλήψεις στο Δημόσιο και το Α.Σ.Ε.Π. σελ.
 
ΟΜΙΛΗΤΕΣ

Α. Επί Διαδικαστικού Θέματος:
ΑΪΒΑΛΙΩΤΗΣ Κ. σελ.
ΠΑΥΛΟΠΟΥΛΟΣ Π. σελ
ΣΟΥΡΛΑΣ Γ. σελ.
ΧΑΪΔΟΣ Χ. σελ.

Β. Επί του Κανονισμού:
ΣΟΥΡΛΑΣ Γ. σελ.

Γ. Επί των επικαίρων ερωτήσεων:
ΑΪΒΑΛΙΩΤΗΣ Κ. σελ.
ΔΡΑΓΑΣΑΚΗΣ Ι. σελ.
ΚΑΚΛΑΜΑΝΗΣ Α. σελ.
ΚΑΝΕΛΛΗ Λ. σελ.
ΚΑΡΑΜΑΝΛΗΣ Κ. σελ.
ΚΟΥΒΕΛΗΣ Φ. σελ.
ΠΑΠΑΓΕΩΡΓΙΟΥ Γ. (Ν. Άρτας) σελ.
ΣΙΟΥΦΑΣ Δ. σελ.
ΣΟΥΡΛΑΣ Γ. σελ.
ΧΑΛΒΑΤΖΗΣ Σ. σελ.
ΧΑΤΖΗΓΑΚΗΣ Σ. σελ.
ΧΗΝΟΦΩΤΗΣ Π. σελ.

Δ. Επί της Επερώτησης :
ΑΪΒΑΛΙΩΤΗΣ Κ. σελ.
ΔΡΙΤΣΑΣ Θ. σελ.
ΖΩΗΣ Χ. σελ.
ΚΑΚΛΑΜΑΝΗΣ Α. σελ.
ΚΑΡXΙΜΑΚΗΣ Μ. σελ.
ΝΙΚΗΤΙΑΔΗΣ Γ. σελ.
ΝΤΟΛΙΟΣ Γ. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΥΛΟΠΟΥΛΟΣ Π. σελ.
ΡΟΒΛΙΑΣ Κ. σελ.
ΤΖΑΚΡΗ Θ. σελ.
ΧΑΪΔΟΣ Χ. σελ.


      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΛΖ΄
      Παρασκευή 23 Νοεμβρίου 2007
      
      Αθήνα, σήμερα στις 7 Δεκεμβρίου 2007, ημέρα Παρασκευή και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ. 
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      (Στο σημείο αυτό εισέρχεται στην Αίθουσα ο Πρόεδρος της Κυβερνήσεως κ. Κωνσταντίνος Καραμανλής.
      Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Χρήστο Σταϊκούρα, Βουλευτή Φθιώτιδος, τα ακόλολυθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Nομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ομοσπονδία Συλλόγων Επιστημονικού Υγειονομικού Προσωπικού Ι.Κ.Α. ζητεί να χορηγηθεί το οικονομικό κίνητρο και στους γιατρούς και στους υγειονομικούς υπαλλήλους του Ι.Κ.Α. – Ε.Τ.Α.Μ..
2) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Αλιευτικός Αγροτικός Σύλλογος παρόχθιων επαγγελματιών ψαράδων Κατακόλου περιφέρειας Πύργου Ηλείας «Το Δίχτυ» ζητεί τη θεώρηση των ατομικών αδειών αλιείας των μελών του.
3) Ο Βουλευτής Αχαΐας κ. ΒΑΣΙΛΕΙΟΣ ΜΠΕΚΙΡΗΣ κατέθεσε αναφορά με την οποία ο Δήμος Ερινέου Αχαΐας ζητεί την τοποθέτηση μόνιμης νοσοκόμας στο Περιφερειακό Ιατρείο Καμαρών Ερινεού Αχαΐας.
4) Ο Βουλευτής Ηρακλείου κ ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ελληνική Ένωση για την αξιοποίηση των τεχνολογιών της πληροφορίας και της επικοινωνίας στην εκπαίδευση  υποβάλλει προτάσεις της για την ομαλή ένταξη των τεχνολογιών της πληροφορίας και της επικοινωνίας στην εκπαίδευση.
5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος για την κυστική ίνωση ζητεί την ίδρυση και  λειτουργία εξειδικευμένων Κέντρων Κυστικής Ίνωσης στην Ελλάδα.
6) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία κάτοικοι των περιοχών Κάμπου και Γαβαθά του Δήμου Ερεσσού – Αντίσσης Νομού Λέσβου ζητούν την παύση της λειτουργίας λατομείου αδρανών υλικών που ευρίσκεται πλησίον της κατοικημένης περιοχής τους.
7) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Ανδραβίδας Ηλείας ζητεί να συμπεριληφθεί στις πυρόπληκτες περιοχές.
8) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας στο οποίο ζητείται η κατασκευή αντιδιαβρωτικών έργων στον παραλιακό δρόμο στο Λαμπίρι Αχαΐας.
9) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στην έλλειψη παιδιάτρου στο Γενικό Νοσοκομείο και στο Π.Ι.Κ.Π.Α. Αιγίου Αχαΐας.
10) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας στο οποίο ζητείται η διάσωση και ανάδειξη του αρχαίου ιερού των Αργείων στο Ηραίον.
11 ) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία ο Αγροτικός Συνεταιρισμός Φυτειών Αιτωλ/νίας ζητεί να επισπευσθούν  οι διαδικασίες πληρωμής των επιδοτήσεων της ενιαίας ενίσχυσης στους αγρότες της περιοχής του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 138/15.11.07 ερώτηση των Βουλευτών κυρίων Δήμου Κουμπούρη, Γεωργίου Μαυρίκου και Βέρας Νικολαΐδου δόθηκε με το υπ’ αριθμ. -138/15.11.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής
      1. Στα πλαίσια της αντιμετώπισης πλημμυρικών προβλημάτων στους Δήμους που επηρεάζονται άμεσα από την καταστροφική πυρκαγιά της Πάρνηθας, έχει ενταχθεί στη ΣΑΕ/076/3 νέο έργο με τίτλο «Επείγοντα αντιπλημμυρικά έργα προστασίας περιοχών Αττικής οι οποίες επηρεάζονται από την πυρόπληκτη Πάρνηθα » με προϋπολογισμό 15.000.000 ευρώ.
      2. Με απόφαση του Υπουργού ΠΕΧΩΔΕ, αμέσως μετά την πυρκαγιά της Πάρνηθας, συστάθηκαν και άρχισαν τις εργασίες τους, τέσσερις εργολαβίες, εκ των οποίων μια εργολαβία αφορά σε «Επείγον έργο καθαρισμού της κοίτης του Σαρανταποτάμου, επείγουσες επεμβάσεις στα ρέματα Αγίας Τριάδας - Εσχατιάς - Αχαρνών» και περιλαμβάνει πέραν του καθαρισμού των ρεμάτων Σαρανταπόταμου και Εσχατιάς, αναβαθμούς στα ρέματα Εσχατιάς και Αγ. Τριάδας καθώς και ανακουφιστικά προστατευτικά έργα σε υφιστάμενα τεχνικά στην Εσχατιά.
      3. Παράλληλα και με ενέργειες του Υπουργού ΠΕΧΩΔΕ εκατοντάδες ειδικευμένοι δασεργάτες προχώρησαν σε αντιδιαβρωτικά - προστατευτικά έργα στον ορεινό όγκο και στα μικρά ρέματα της περιοχής.
      4. Σε πολλά σημεία στα ρέματα Εσχατιάς, Αχαρνών και στα συμβάλλοντα σ’ αυτά ρέματα Αγίας Τριάδας, Βατουριώνας κλπ., η διατομή τους «χάνεται» εντός του αστικού ιστού λόγω ανθρώπινης παρέμβασης. Ειδικότερα επισημαίνεται ότι οι Νομαρχιακές Αυτοδιοικήσεις έχουν την αρμοδιότητα αστυνόμευσης των ρεμάτων καθώς και τον καθαρισμό από μπάζα, σκουπίδια κλπ, που περιορίζουν η εξαφανίζουν τις κοίτες των ρεμάτων.
      5. Έχουν γίνει ενέργειες για την ένταξη των μελετών αντιπλημμυρικών έργων σε σχετική ΣΑΜ ώστε μετά την ολοκλήρωση τους να δημοπρατηθούν τα έργα που έχουν προταθεί στην επόμενη προγραμματική περίοδο.
      Για το ρέμα Αχαρνών έχει προταθεί η χρηματοδότηση από το Ταμείο Συνοχής, της συνολικής Μελέτης Διευθέτησης, η οποία θα περιλαμβάνει την Οριοθέτηση του ρέματος, την Μελέτη Περιβαλλοντικών Επιπτώσεων, την Προμελέτη και Οριστική Υδραυλική Μελέτη, ώστε στη συνέχεια η υλοποίηση των έργων να γίνει μέσω του Δ΄ ΕΣΠΑ.
      6. Ο Ν.2576/98 όπως τροποποιήθηκε και συμπληρώθηκε με τον Ν.3010/02 και τον Ν.3481/06, δίνει την δυνατότητα μελέτης και κατασκευής αντιπλημμυρικών έργων στις Νομαρχιακές Αυτοδιοικήσεις και στους Δήμους μετά από γνωμοδότηση της Κεντρικής Συντονιστικής Επιτροπής (ΚΣΕ).
      Ήδη στο Δήμο Αχαρνών έχει εκχωρηθεί μέσω της Κεντρικής Συντονιστικής Επιτροπής (Κ.Σ.Ε.) με την Δ10/20547/19-6-07 Απόφαση ΥΠΕΧΩΔΕ η αρμοδιότητα εκπόνησης μελέτης δικτύου αγωγών ομβρίων υδάτων στην περιοχή της Αγίας Άννας.
      Επίσης με τις Δ10/21296/6-8-07 και Δ10/21436/24-9-07 Αποφάσεις ΥΠΕΧΩΔΕ έχει εκχωρηθεί η αρμοδιότητα μελέτης και κατασκευής του αγωγού ομβρίων υδάτων επί της Λεωφ. Καραμανλή μεταξύ των οδών Θρακομακεδόνων και Δεκελείας στο Δήμο Μενιδίου.
      7. Επισυνάπτουμε το με αρ.πρ.7808/1.11.07 σχετικό έγγραφο της Περιφέρειας Αττικής / Υπηρεσία Διαχείρισης Ε.Π. Αττικής, για ενημέρωσή σας.
      8. Για τα συνήθη ρέματα έχει ζητηθεί η αρμοδιότητα μελέτης και κατασκευής, η χρηματοδότηση να γίνεται απ’ ευθείας από το ΥΠΟΙΟ προς τις Περιφέρειες χωρίς μεσολάβηση του ΥΠΕΧΩΔΕ.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 967/22.10.07 ερώτηση των Βουλευτών κ.κ. Σπύρου Χαλβατζή, Γεωργίου Μαυρίκου και Ευαγγελίας Μελά δόθηκε με το υπ’ αριθμ. 223 Β/14.11.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην σχετική ερώτηση, σας ενημερώνουμε ότι:
      Το Μητροπολιτικό Πάρκο Ελληνικού θα είναι ένα πλήρως οργανωμένο Πάρκο, όπου θα υπάρχει πλήθος δραστηριοτήτων που θα απευθύνονται σε όλες τις ηλικίες. Η έκταση με την κατάλληλη διαχείριση παρέχει μια μοναδική ευκαιρία για να καλυφθούν σε σημαντικό βαθμό τα ελλείμματα της Αθήνας σε υπαίθριους χώρους και χώρους πρασίνου.
      Ο συνεχόμενος χώρος στον οποίο αναφερόμαστε έχει συνολική έκταση 6.500 στρέμματα περίπου. Συγκεκριμένα στα 5.300 στρέμματα του πρώην αεροδρομίου προστίθενται επιπλέον 700 στρέμματα της παραλιακής ζώνης του Αγ. Κοσμά, επειδή προβλέπεται να μετατοπιστεί και υπογειοποιηθεί η Λεωφόρος Ποσειδώνος σε ένα μεγάλο τμήμα της.
      Με αυτόν τον τρόπο το Πάρκο αποκτά συνέχεια με το παραλιακό μέτωπο. Έτσι, θα έχουμε ένα συνολικό χώρο 6.000 στρεμμάτων. Με δεδομένο ότι το Πάρκο εφάπτεται Νότια με το γήπεδο Γκολφ έκτασης 500 στρεμμάτων, έχουμε τελική συνολική επιφάνεια 6.500 στρέμματα.
      Για τη χρηματοδότηση της κατασκευής και την συντήρηση του Πάρκου, αλλά και για την δημιουργία ενός «Ταμείου Πρασίνου» για την ανάπλαση των κεντρικών και υποβαθμισμένων περιοχών του Λεκανοπεδίου και τη δημιουργία χώρων πρασίνου και σε αυτές, προβλέπεται η πολεοδόμηση 1000 στρεμμάτων, όπου θα υπάρξει ήπια ανάπτυξη με χώρους επαγγελματικών χρήσεων, κατοικίας και δημόσιων κτιρίων και εγκαταστάσεων.
      Από τα 1.000 στρέμματα το 40% θα διατεθεί για κοινόχρηστους χώρους. Στο υπόλοιπο 60%, που θα είναι η οικοπεδική επιφάνεια, η κάλυψη θα είναι 50%, που αντιστοιχεί σε 300 στρέμματα.
      Οι χρήσεις των Ολυμπιακών Ακινήτων έχουν καθοριστεί με τον Νόμο 3342/05 και η έκταση που έχει παραχωρηθεί στην Ε.Τ.Α. έχει χαρακτηριστεί «Τουριστικό Δημόσιο Κτήμα» με το Νόμο 2941/01, (Αρθ. 23). Η εν λόγω έκταση είναι 170 στρέμματα, και προορίζεται για την δημιουργία Εκθεσιακού-Συνεδριακού Κέντρου.
      Τέλος, ο περιβάλλων χώρος όλων των εγκαταστάσεων, υπόκειται σε περιορισμούς και εντάσσεται στον γενικότερο σχεδιασμό του Μητροπολιτικού Πάρκου Ελληνικού, που ευρίσκεται υπό θεσμοθέτηση.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 1043/23.10.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 554/14.11.07 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
      «Σε απάντηση του με αριθ. πρωτ. 1043/23-10-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Μαγκριώτη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Από τις αρχές του 2002 έχει συσταθεί και λειτουργεί το Εθνικό Σύστημα Ελέγχου και Διαχείρισης της Θαλάσσιας Κυκλοφορίας (εθνικό VTMIS), το οποίο περιλαμβάνει τη λειτουργία επτά (07) Κέντρων Θαλάσσιας Κυκλοφορίας (VTS) στις περιοχές Πειραιά, Πάτρας, Αντιρρίου, Κέρκυρας, Ηγουμενίτσας, Ραφήνας και Λαυρίου. Στόχος του συστήματος είναι η ασφάλεια της ναυσιπλοίας, η προστασία της ανθρώπινης ζωής στη θάλασσα, η συμβολή στη διαμόρφωση συνθηκών ασφαλούς διάπλου των πλοίων και ο έλεγχος εφαρμογής της εθνικής και διεθνούς νομοθεσίας. Σημειώνεται ότι ο ρόλος του εκάστοτε Κέντρου VTS είναι συμβουλευτικός, αφού οι αποφάσεις που αφορούν τη ναυσιπλοΐα και το χειρισμό του πλοίου, παραμένουν στην αποκλειστική ευθύνη και αρμοδιότητα του Πλοιάρχου.
      2. Η εγκατάσταση Κέντρου VTS στο λιμάνι της Θεσσαλονίκης, δεν είχε συμπεριληφθεί από το ΥΕΝ στον αρχικό εθνικό σχεδιασμό για την ανάπτυξη VTS στη χώρα. Σύμφωνα με την αριθμ. 133/1999 σύμβαση ΥΕΝ/ΔΠΚΕ, επελέγησαν αρχικά περιοχές που παρουσιάζουν αυξημένη κίνηση Ε/Γ -Ο/Γ πλοίων (Κέρκυρα, Ηγουμενίτσα, Πάτρα και Πειραιάς), ενώ με επόμενες τροποποιήσεις της εν λόγω σύμβασης κατά τα έτη 2001 & 2003 συμπεριελήφθησαν αντίστοιχα οι περιοχές Ραφήνας, Λαυρίου και Αντιρρίου. Παράλληλα από έτους 2002 σχεδιάστηκε η επέκταση του συστήματος σε περιοχές του Ανατολικού Αιγαίου, Στενού Κυθήρων και Κρήτης και οι σχετικοί διαγωνισμοί είναι σε εξέλιξη. Παρόλα αυτά στους στόχους του ΥΕΝΑΝΠ είναι η περαιτέρω ανάπτυξη του Εθνικού VTMIS ώστε με την επέκτασή του να καλυφθεί ο ελληνικός θαλάσσιος χώρος συμπεριλαμβανομένης και της ευρύτερης θαλάσσιας περιοχής λιμένα Θεσσαλονίκης.
      3. Στο πλαίσιο της υπάρχουσας σύμβασης για την εγκατάσταση εξοπλισμού C4I, προβλέπεται η εγκατάσταση στο Κ.Λ. Θεσσαλονίκης, σταθμού Αυτόματου Συστήματος Εντοπισμού Θέσης Πλοίων (Automatic Identification System AIS), ενός συστήματος που προσομοιάζει με την γενικότερη αρχή των συστημάτων VTS, αφού παρέχει υποτυπώσεις θέσεων πλοίων και μπορεί να βοηθήσει στον καλύτερο έλεγχο της θαλάσσιας κυκλοφορίας.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      4. Στην με αριθμό 269/3-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 58482/2-11-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ’ αριθμ. 269/3-10-2007 ερώτησης, που κατέθεσε στη Βουλή των Ελλήνων ο Βουλευτής κ. Ιωάννης Μαγκριώτης, η οποία περιήλθε στο ΥΠ.ΕΣ. με το υπ’ αριθμ. 1095890/1867/A0012/9-10-2007 σχετικό έγγραφο του Υπουργείου Οικονομίας και Οικονομικών, αναφορικά με τη θέσπιση απαλλαγών από δημοτικούς φόρους και τέλη, υπέρ των ιδιοκτητών καταστημάτων που βρίσκονται κατά μήκος των εργασιών κατασκευής του ΜΕΤΡΟ, σας αποστέλλουμε προς ενημέρωσή σας το υπ’ αριθμ. 34777/21-6-2007 απαντητικό έγγραφο του Υπουργείου μας επί της υπ’ αριθμ. 6811/30-5-2007 όμοιας ερώτησης των βουλευτών κ.κ. Άγγελου Τζέκη και Γεώργιου Χουρμουζιάδη.
      Περαιτέρω, σας γνωρίζουμε ότι το Υπουργείο μας κατανοεί το εν λόγω ζήτημα, πλην όμως η ανάληψη ανάλογων πρωτοβουλιών, χωρίς μάλιστα προηγούμενη πρόταση της ΚΕΔΚΕ, οι οποίες οδηγούν σε μείωση των εσόδων των ΟΤΑ, δεν συνάδει με την πάγια διακηρυγμένη επιδίωξη της διασφάλισης στους ανωτέρω, των αναγκαίων και προβλεπόμενων πόρων για την εκπλήρωση της εκ του Συντάγματος αποστολής τους και την απρόσκοπτη άσκηση των απονεμημένων προς τούτο αρμοδιοτήτων τους.
      Ο Υφυπουργός
      ΘΑΝΑΣΗΣ ΝΑΚΟΣ»
      5. Στην με αριθμό 888/18-10-07 ερώτηση του Βουλευτή κ. Μάξιμου Χαρακόπουλου δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./61/9-11-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 888/18.10.07 ερώτησης του Βουλευτή κ. Μάξιμου Χαρακόπουλου, σας γνωρίζουμε τα εξής:
      Σύμφωνα με το υφιστάμενο νομοθετικό πλαίσιο υφίσταται υποχρέωση από την πλευρά των χρηστών καταβολής αμοιβής των δημιουργών και δικαιούχων λόγω της δημόσιας εκτέλεσης έργων προστατευόμενων με δικαίωμα πνευματικής ιδιοκτησίας, η οποία συνήθως εισπράττεται από τους αρμόδιους και ειδικά εξουσιοδοτημένους οργανισμούς συλλογικής διαχείρισης.
      Οι αμοιβές αυτές καταγράφονται από τους οσδ στα αμοιβολόγια. Όπως ορίζεται στο άρθρο 56 παρ. 3 εδ. Στ΄ και ζ΄ του Ν. 2121/1993 οι οσδ οφείλουν τόσο κατά την κατάστρωση όσο και κατά την εφαρμογή των αμοιβολογίων να ενεργούν χωρίς αυθαιρεσία και να μην προβαίνουν σε καταχρηστικές διακρίσεις, ενώ υφίσταται και η δυνατότητα κατάρτισης συμφωνιών μεταξύ οσδ και οργανώσεων αντιπροσωπευτικών των χρηστών, που να ρυθμίζουν την οφειλόμενη αμοιβή και άλλα σχετικά ζητήματα.
      Κατά πάγια τακτική των οσδ και όπως προκύπτει από τα δημοσιευμένα αμοιβολόγιά τους, ο προσδιορισμός των αμοιβών για τη χρήση των έργων του ρεπερτορίου τους δεν είναι ενιαίος και ομοιόμορφος για όλες τις κατηγορίες των χρηστών αλλά πραγματοποιείται βάσει διαφόρων κριτηρίων και παραγόντων (τρόπος ή μέσο, με τον οποίο γίνεται η δημόσια εκτέλεση, σκοπός της, η χωρητικότητα του καταστήματος με βάση τα τετραγωνικά μέτρα, το γεγονός αν πρόκειται για αστική, τουριστική ή επαρχιακή περιοχή, οι τιμές των ποτών σε μια επιχείρηση κ.α.).
      Σύμφωνα με το ισχύον νομοθετικό καθεστώς το Υπουργείο Πολιτισμού ή ο Οργανισμός Πνευματικής Ιδιοκτησίας δεν μπορούν να επέμβουν (ήτοι να ελέγξουν η να εγκρίνουν) στον προσδιορισμό των αμοιβών για τη χρήση των έργων του ρεπερτορίου των οσδ. Μια τέτοια επέμβαση στον τρόπο σύνταξης των αμοιβολογίων προϋποθέτει προηγούμενη νομοθετική μεταρρύθμιση. Σχετικά με το ζήτημα αυτό και ειδικότερα με τον τρόπο σύνταξης και έγκρισης του αμοιβολογίου από κρατικούς φορείς, ο Οργανισμός Πνευματικής Ιδιοκτησίας έχει ήδη προχωρήσει σε έρευνα και καταγραφή του ισχύοντος νομοθετικού πλαισίου σε άλλα ευρωπαϊκά κράτη μέλη.
      Ο Υπουργός
      ΜΙΧΑΛΗΣ ΛΙΑΠΗΣ»
      6. Στην με αριθμό 585/11-10-07 ερώτηση του Βουλευτή κ. Χρήστου Χάιδο δόθηκε με το υπ’ αριθμ. 585/11-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Χ. Χάιδος, σας γνωρίζουμε ότι, σύμφωνα με τη διάταξη της παρ. 7 του άρθρου 1 του ν.3181/2003 «Ρύθμιση θεμάτων συνοριακών φυλάκων και ειδικών φρουρών και άλλες διατάξεις», οι συνοριακοί φύλακες λαμβάνουν, επιπλέον από το βασικό μισθό του μισθολογικού τους κλιμακίου και το επίδομα χρόνου υπηρεσίας, τα λοιπά επιδόματα και τις αποζημιώσεις που λαμβάνει αστυφύλακας που έχει εκπληρώσει τις στρατιωτικές του υποχρεώσεις. Με τη διάταξη δε του εδ. α΄ του άρθρου 51 του ν.3205/2003 ορίζονται επακριβώς τα χορηγούμενα κατά μήνα επιδόματα στο προσωπικό των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος.
      Όσον αφορά το αναφερόμενο στην ερώτηση ως «έκτακτο επίδομα ειδικών συνθηκών», σας πληροφορούμε ότι τέτοιο επίδομα δεν χορηγήθηκε στο προσωπικό της Ελληνικής Αστυνομίας και συνεπώς οι συνοριακοί φύλακες δεν εξαιρέθηκαν από τη χορήγηση επιδόματος, το οποίο, όπως προαναφέρεται, σε ουδένα εκ του προσωπικού της Ελληνικής Αστυνομίας χορηγήθηκε.
      Τέλος πρέπει να σημειώσουμε ότι το ένστολο προσωπικό της Ελληνικής Αστυνομίας και συνεπώς και οι συνοριακοί φύλακες, που μετακινήθηκε για εκτέλεση υπηρεσίας στις πυρόπληκτες περιοχές, λαμβάνει τις προβλεπόμενες από τις ισχύουσες διατάξεις αποζημιώσεις οδοιπορικών και άλλων εξόδων.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      7. Στην με αριθμό 641/12-10-07 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 60001/6-11-07 έγγραφο από τον Υφυπουργό Εσωτερικών η ακόλουθη απάντηση:
      «Κατόπιν της παραπάνω ερώτησης, που κατατέθηκε από το Βουλευτή κ. Μπούγα και όσον αφορά στο ζήτημα που τίθεται, κατά το μέρος που εμπίπτει και στο πλέγμα των αρμοδιοτήτων μας, θα θέλαμε να επισημειώσουμε ότι σύμφωνα με το Σύνταγμα της Ελλάδας, απαγορεύεται η μετατροπή των συμβάσεων ιδιωτικού δικαίου ορισμένου χρόνου, στο Δημόσιο, σε συμβάσεις ιδιωτικού δικαίου αορίστου χρόνου. Επίσης, βάσει της κείμενης νομοθεσίας, υφίσταται πρόβλεψη για μοριοδότηση τόσο για το κριτήριο της εμπειρίας, όσο για το κριτήριο της εντοπιότητας. Κατά τα λοιπά αρμόδιο να απαντήσει είναι το Υπουργείο Αγροτικής Ανάπτυξης & Τροφίμων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 754/16-10-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. ΤΚΕ/Φ2/30026/7-11-07 έγγραφο από τον Υφυπουργό  Εσωτερικών η ακόλουθη απάντηση:
      «Σε απάντηση της ερώτησης, με αριθμό πρωτ. 754/16-10-07, που κατέθεσε στη Βουλή ο βουλευτής κ. Ντίνος Ρόβλιας με θέμα «Προσωπικό του ΑΣΕΠ», σας γνωρίζουμε ότι η υπηρεσία μας διαβίβασε την ερώτηση στο ΑΣΕΠ ως Ανεξάρτητη Αρχή, συνταγματικώς κατοχυρωμένη και σας επισυνάπτουμε το έγγραφό του με αριθ. πρωτ. 40100/30-10-07. Συναφώς σας πληροφορούμε ότι το 2003 οι οργανικές θέσεις του ΑΣΕΠ ήταν 301 από τις οποίες οι 142 κενές. Σήμερα οι κενές θέσεις ανέρχονται σε 94, από τις οποίες 27 θα καλυφθούν τους αμέσως επόμενους μήνες που θα ολοκληρωθούν οι σχετικές διαδικασίες.
      Ο Υφυπουργός
      ΧΡΗΣΤΟΣ ΖΩΗΣ»
      9. Στην με αριθμό 825/17-10-07 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 1106414/80/7-11-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 825/17.10.2007 ερώτησης, που κατέθεσε ο Βουλευτής κ. Μανόλης Στρατάκης, σχετικά με το ανωτέρω θέμα, σας γνωρίζουμε τα εξής:
      Α. 1. Από τις διατάξεις του άρθρου 6 του Κώδικα Φορολογίας Εισοδήματος (ν. 2238/1994) προβλέπεται η απαλλαγή από τη φορολογία εισοδήματος α) των μισθών, συντάξεων και της πάγιας αντιμισθίας που χορηγούνται σε τυφλούς και σε πρόσωπα με βαριές κινητικές αναπηρίες σε ποσοστό πάνω από 80% και β) του εξωιδρυματικού επιδόματος και της προσαύξησης της σύνταξης που καταβάλλεται σε τυφλούς και γενικά σε πρόσωπα που βρίσκονται σε κατάσταση απολύτου αναπηρίας.
      2. Εξάλλου, με το ν. 3522/2006 αυξήθηκε από 1.900 σε 2.400 ευρώ το ποσό πoυ προβλέπεται (από το άρθρο 8 του ΚΦΕ) ότι εκπίπτει από το εισόδημα για τον ίδιο το φορολογούμενο και για κάθε πρόσωπο που τον βαρύνει φορολογικά, εφόσον παρουσιάζουν αναπηρία 67% και πάνω, λόγω νοητικής καθυστέρησης, φυσικής αναπηρίας ή ψυχικής πάθησης. Επίσης, με τον ίδιο νόμο θεσπίστηκε διάταξη, που προβλέπει την αφαίρεση από τα καθαρά κέρδη των επιχειρήσεων που απασχολούν άτομα με αναπηρία 67% και πάνω, ποσού 1.500 ευρώ για καθένα από αυτά τα πρόσωπα.
      Β. 1. Με τις διατάξεις του Κώδικα ΦΠΑ (ν. 2859/00), όπως ισχύει, ρυθμίζονται τα θέματα εφαρμογής του φόρου προστιθέμενης αξίας στη χώρα μας. Οι διατάξεις αυτές αποτελούν ενσωμάτωση στο εσωτερικό δίκαιο της χώρας μας της Οδηγίας 06/112/ΕΚ (6η Οδηγία). Η δυνατότητα απαλλαγής αγαθών από το ΦΠΑ ή ένταξης στο μειωμένο συντελεστή καθορίζεται με σαφήνεια στην 6η Οδηγία και οποιαδήποτε παρέκκλιση συνιστά κοινοτική παράβαση.
      2. Ειδικότερα παρέχεται η δυνατότητα υπαγωγής στο μειωμένο συντελεστή ΦΠΑ 9% των αγαθών και υπηρεσιών που προορίζονται για χρήση από άτομα με αναπηρία και έχουν συμπεριληφθεί στο Παράρτημα ΙΙΙ του ως άνω νόμου. Με το ν. 3522/06 (άρθρο 22) συμπληρώθηκε το Παράρτημα αυτό με καινούργια αγαθά, που προορίζονται για χρήση από άτομα με αναπηρία, επιλύοντας έτσι ένα πάγιο αίτημα των συλλογικών φορέων τους.
      Γ. Η Πολιτεία αναγνωρίζοντας την ιδιαιτερότητα των ατόμων με αναπηρία, βελτιώνει συνεχώς τις προϋποθέσεις συνταξιοδότησής τους και αυξάνει τα καταβαλλόμενα σε αυτούς ποσά. Έτσι, με τις πρόσφατα ψηφισθείσες διατάξεις του άρθρου 5 του Ν. 3408/2005, τροποποιήθηκαν κατά τρόπο ιδιαίτερα ευνοϊκό οι διατάξεις που ρυθμίζουν τη συνταξιοδότηση των προσώπων του προτελευταίου εδαφίου της περιπτ. α΄ της παρ. 1 του άρθρου 26 του Κώδικα Πολιτικών και Στρατιωτικών Συντάξεων (τυφλοί, παραπληγικοί, νεφροπαθείς, πάσχοντες από διάφορες αναιμίες κλπ.), εις τρόπο ώστε να λαμβάνουν πλήρη σύνταξη με τη συμπλήρωση 15ετούς συντάξιμης υπηρεσίας με ταυτόχρονη καταβολή του επιδόματος των διατάξεων της παρ. 5 του άρθρου 54 του Κώδικα Πολιτικών και Στρατιωτικών Συντάξεων, το οποίο αυξήθηκε υπολογιζόμενο από 25% σε 40% του μηνιαίου βασικού μισθού του Λοχαγού.
      Στο Υπουργείο Απασχόλησης διαβιβάζουμε το παρόν με αντίγραφο της ανωτέρω ερώτησης για τις δικές του ενέργειες.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      10. Στην με αριθμό  837/17.10.07 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 133755/13.11.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Aπαντώντας στην με αρ. 837/17-10-2007 ερώτηση που κατατέθηκε στη Βουλή από τη Βουλευτή κ. Σούλα Μερεντίτη με θέμα «έλλειψη των αναγκαίων υποδομών για την υποστήριξη των ΑΜΕΑ στο Νομό Τρικάλων», σας πληροφορούμε τα εξής:
      1. Σχετικά με τα προβλήματα προσβασιμότητας των ΑμεΑ στα Δημόσια κτίρια, το Υπουργείο Υγείας και Κοινωνικής Αλληλεγγύης λόγω και της ιδιαίτερης αποστολής του είναι το πρώτο που εκπόνησε και εφάρμοσε τον Κανονισμό άρσης αρχιτεκτονικών εμποδίων από τα κτήρια υγείας και πρόνοιας για διευκόλυνση της χρήσης τους από ανάπηρους και άτομα μειωμένης κινητικότητας.
      Σε όλες δε τις νέες δομές οι οποίες κατασκευάζονται ή κατασκευάσθηκαν τα τελευταία xρόνια με ευθύνη του ΥΥΚΑ τηρούνται όλοι οι κανόνες για την Προσβασιμότητα των ΑμεΑ .
      Στα πλαίσια δε του Β΄ Κ.ΠΣ και του Ε.Π. « Καταπολέμηση του Αποκλεισμού από την αγορά εργασίας» το Υ.Υ.Κ.Α., υλοποίησε το πρόγραμμα « Εργονομικές διευθετήσεις σε χώρους που στεγάζουν Δημόσιες και Δημοτικές Υπηρεσίες» μέσω του οποίου χρηματοδοτήθηκαν 13 Νομαρχιακές Αυτοδιοικήσεις και 5 Περιφερειακές Διοικήσεις με το ποσό του 1.600000 Ευρώ, προκειμένου να υλοποιήσουν παρεμβάσεις σε κτήρια της αρμοδιότητας τους ώστε να καταστούν προσβάσιμα στα ΑμεΑ.
      Στα πλαίσια επίσης του ίδιου Ε.Π. και συμπληρωματικά με το ανωτέρω πρόγραμμα το Υπουργείο μας εξέδωσε Ειδικό Οδηγό, σε έντυπη και ηλεκτρονική μορφή, με τις απαραίτητες προδιαγραφές που πρέπει να πληροί ένα Δημόσιο κτήριο ώστε να είναι προσβάσιμο και φιλικό για όλους τους πολίτες.
      Το περιεχόμενο του οδηγού παρουσιάσθηκε σε δύο ημερίδες που διεξήχθησαν στην Αθήνα και Θεσσαλονίκη και έχει καταχωρηθεί στην ηλεκτρονική διεύθυνση του Υπουργείου Υ.Κ.Α.: www. mohaw.gr και στο τομέα «ΠΡΟΝΟΙΑ » .
      Ο νέος Γενικός Οικοδομικός Κανονισμός (ΓΟΚ) Ν. 2831/2000 περιλαμβάνει ειδικές ρυθμίσεις για την εξασφάλιση της πρόσβασης των ΑμεΑ στα Δημόσια κτήρια και στους κοινόχρηστους χώρους επιβάλλοντας την εξασφάλιση τόσο της οριζόντιας όσο και της κατακόρυφης προσπέλασης αυτών από ΑμεΑ .
      Η παρακολούθηση της εφαρμογής των υφιστάμενων υποχρεώσεων του Δημόσιου Τομέα, για την προσβασιμότητα των ΑμεΑ στους χώρους του, ανήκει στις αρμοδιότητες του Υπουργείου Εσωτερικών
      2. Το Υπουργείο Υγείας και Κοινωνικής Αλληλεγγύης στα Πλαίσια του Β΄ Κ.Π.Σ., ολοκλήρωσε την δημιουργία ενός δικτύου Κέντρων Κοινωνικής Υποστήριξης και Κατάρτισης για άτομα με αναπηρίες (24 ΚΕΚΥΚΑΜΕΑ σε αντίστοιχους Νομούς της χώρας). Στόχος των ΚΕΚΥΚΑΜΕΑ είναι η κοινωνική ένταξη και η αποφυγή της ιδρυματοποίησης των Ατόμων με Αναπηρίες με την παροχή υπηρεσιών:
      * Πρώιμης διάγνωσης
      * Ψυχοκοινωνικής και συμβουλευτικής υποστήριξης
      * Λειτουργικής Αποκατάστασης
      * Επαγγελματικού προσανατολισμού και επαγγελματικής κατάρτισης.
      Τα Περιφερειακά, επίσης, Επιχειρησιακά Προγράμματα (ΠΕΠ) του Γ΄ ΚΠΣ περιλαμβάνουν και ενέργειες λειτουργίας νέων δομών για παιδιά με αναπηρία, βρεφονηπιακών σταθμών Ολοκληρωμένης Φροντίδας (Τμήμα νηπίων με Αναπηρίες) και Κέντρων Δημιουργικής Απασχόλησης για Παιδιά -νέους με Αναπηρίες (ΚΔΑΠ ΜΕΑ) με Φορείς λειτουργίας τους Δήμους και τις Δημοτικές επιχειρήσεις.
      3. Στο Νομό Τρικάλων λειτουργούν σήμερα οι παρακάτω Δομές για ΑμεΑ αρμοδιότητας του Υπουργείου μας : Θεραπευτήριο Χρονίων Παθήσεων Τρικάλων (ΝΠΔΔ), Στέγη Ειδικής Θεραπευτικής και Επαγγελματικής Αγωγής Τρικάλων (ΝΠΙΔ).
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
	11. Στην με αριθμό 1315/31-10-07 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 228/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Βέρρας, σας πληροφορούμε τα εξής :
      Η αύξηση στις τιμές των ζωοτροφών όπως και η διαμόρφωση των τιμών των αγροτικών προϊόντων (π.χ., δημητριακών καρπών, μηδικής κ.τ.λ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας, κ.λ.π.), γίνεται στο πλαίσιο της ελεύθερης αγοράς (προσφοράς και ζήτησης) και δεν είναι δυνατή καμία παρέμβαση για επηρεασμό τους. Ως γνωστό, το σύστημα εμπορίας ζωοτροφών στη χώρα μας έχει απελευθερωθεί μετά το 1990, οι δε κρατικές παρεμβάσεις στην εμπορία αυτών (επιδοτήσεις, ενισχύσεις κ.λ.π.) είναι ασυμβίβαστες προς το κοινοτικό δίκαιο.
      Επισημαίνεται ότι η αύξηση των τιμών των ζωοτροφών είναι παγκόσμιο φαινόμενο το οποίο οφείλεται σε κλιματικούς και άλλους περιβαλλοντικούς παράγοντες και επηρεάζει όλα τα Κράτη - Μέλη της Ευρωπαϊκής Ένωσης. Στο πλαίσιο στήριξης της ελληνικής κτηνοτροφίας και του εισοδήματος των Ελλήνων κτηνοτρόφων, λόγω της ραγδαίας αύξησης των τιμών των ζωοτροφών, το Υπουργείο Αγροτικής Ανάπτυξης και Τροφίμων πρόκειται να χορηγήσει άτοκο δάνειο σε κτηνοτρόφους, ύψους 300 εκ. ευρώ το οποίο και θα αποπληρωθεί σε χρονικό διάστημα πέντε (5) ετών.
      Επίσης αποφασίσθηκε από 5-11-07 η αποπληρωμή σε 90.000 δικαιούχους κτηνοτρόφους των ορεινών και μειονεκτικών περιοχών της εξισωτικής αποζημίωσης του 2007 με συνολικό ποσό 155 εκατ. ευρώ, δέκα (10) μήνες νωρίτερα από τον προβλεπόμενο χρόνο πληρωμής, προκειμένου να διευκολυνθούν στην κάλυψη της δαπάνης αγοράς ζωοτροφών και εξόδων λειτουργίας των κτηνοτροφικών τους εκμεταλλεύσεων.
      Για τη στήριξη του εισοδήματος των κτηνοτρόφων χορηγείται στο πλαίσιο του κανονισμού (ΕΚ) 1782/2003 του Συμβουλίου η ενιαία ενίσχυση. Επίσης σε εφαρμογή του άρθρου 69 του εν λόγω κανονισμού καταβάλλεται πρόσθετη ενίσχυση στους γεωργούς που εκτρέφουν προβατίνες ή και αίγες και παράγουν και παραδίδουν γάλα με συγκεκριμένες ποιοτικές προδιαγραφές σε εγκεκριμένες μονάδες μεταποίησης, καθώς επίσης και στους βοοτρόφους που παράγουν ταύρους (αρσενικά μοσχάρια) καλής ποιότητας.
      Επιπλέον, στο πλαίσιο των Κοινών Οργανώσεων Αγορών (ΚΟΑ) γάλακτος και γαλακτοκομικών προϊόντων, βοείου, χοιρείου, προβείου και αιγείου κρέατος, προβλέπεται η λήψη ορισμένων μέτρων (π.χ. ιδιωτική αποθεματοποίηση, δημόσια παρέμβαση), όταν διαμορφώνεται ιδιαίτερα δυσχερής κατάσταση στην αγορά για τα προϊόντα αυτά.
      Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση - εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λ.π.
      Οι παραπάνω δράσεις αναμένεται να συμπεριληφθούν και στην Δ΄ προγραμματική περίοδο (Δ΄ ΚΠΣ) για την Αγροτική Ανάπτυξη 2007 - 2013.
      Οι κτηνοτρόφοι μπορούν να στηριχθούν στις ανωτέρω δράσεις στο πλαίσιο εφαρμογής του Δ΄ ΚΠΣ για να εκσυγχρονίσουν τις εγκαταστάσεις τους και να εκπαιδευτούν σε νέες μεθόδους παραγωγής και τυποποίησης.
      Επίσης, στην αριθμ. 31054/12-07-2007 ΚΥΑ καθορίζονται τα επενδυτικά σχέδια και λοιπά θέματα που αφορούν ενισχύσεις στην παραγωγή, μεταποίηση και εμπορία των γεωργικών προϊόντων φυτικής και ζωικής προέλευσης και υπάγονται στις διατάξεις του Ν. 3299/2004.
      Συμπληρωματικά διαβιβάζεται το με αριθμ. πρωτ. 22605/8-11-2007 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ).
      Ο Υπουργός
      Α. ΚΟΝΤΟΣ»)
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 26 Νοεμβρίου 2007:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής):
      1. – Η με αριθμό 237/20-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την εφαρμογή των μέτρων κατά του καπνίσματος κ.λπ.. 
      2.- Η με αριθμό 247/20-11-2007 επίκαιρη ερώτηση της Ε’ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τους Υπουργούς Εθνικής Παιδείας και Θρησκευμάτων και Απασχόλησης και Κοινωνικής Προστασίας, σχετικά με τα προβλήματα στη λειτουργία των ειδικών σχολείων κ.λπ..
      3.- Η με αριθμό 243/20-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με τους κινδύνους από αναφλέξεις λεωφορείων της Ε.ΘΕ.Λ. κ.λπ..  
      4.- Η με αριθμό 245/20-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Εσωτερικών, σχετικά με τα μέτρα που λαμβάνει το κράτος για τους τραυματισθέντες αστυνομικούς κ.λπ..  
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής):
      1. – Η με αριθμό 223/19-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Ανάπτυξης, σχετικά με τη συνεργασία της Δ.Ε.Η. με γερμανική εταιρεία κ.λπ.. 
      2.- Η με αριθμό 246/20-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δήμου Κουμπούρη προς τον Υπουργό Μεταφορών και Επικοινωνιών, σχετικά με την ιδιωτικοποίηση της Ολυμπιακής Αεροπορίας κ.λπ..
      3.- Η με αριθμό 242/20-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ιδιωτικοποίηση των λιμανιών Πειραιά και Θεσσαλονίκης κ.λπ..  
      4.- Η με αριθμό 236/20-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Αγροτικής Ανάπτυξης και Τροφίμων, σχετικά με τη σύνδεση της παραγωγής τσίπουρου με την ελληνική πρώτη ύλη κ.λπ..
      ΠΡΟΕΔΡΟΣ (Δημήτριος Σιούφας): Κύριες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
	Θα συζητηθεί πρώτα η δεύτερη, η με αριθμό 230/17/19-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Πρωθυπουργό, σχετικά με τη λήψη μέτρων για την αποζημίωση των πληγέντων από τις πρόσφατες πλημμύρες και την προώθηση ολοκληρωμένου σχεδίου αντιπλημμυρικών υποδομών κ.λπ. 
      Το περιεχόμενο της επίκαιρης ερώτησης του κ. Χαλβατζή, έχει ως εξής: 
      «Οι εκτεταμένες ζημιές σε γεωργία, κτηνοτροφία, σπίτια και υποδομές καθώς και τα σοβαρά προβλήματα στη ζωή των κατοίκων που προκλήθηκαν κύρια στους Νομούς Ροδόπης, Αρκαδίας, Ηλείας, Αττικής και σε πολλούς άλλους, ενώ ο Νομός Έβρου έχει τεθεί σε επιφυλακή, αναδεικνύουν για μία ακόμα φορά την ανεπαρκή θωράκιση της χώρας με αντιπλημμυρικά, αποστραγγιστικά, φράγματα, αποταμιευτήρες, αναδασώσεις και άλλα έργα που θα προστάτευαν τη χώρα και θα έπαυε να είναι έρμαιο των όποιων καιρικών φαινομένων.
      Όλα αυτά τα προβλήματα, οι θάνατοι, οι καταστροφές κ.λπ. δεν είναι το μοιραίο αποτέλεσμα μιας μεγάλης βροχής. Είναι το φυσικό επακόλουθο μιας πολιτικής που υποτάσσει τη ζωή, το συλλογικό συμφέρον των εργαζομένων στους νόμους του κέρδους. Είναι προσβολή για το λαό οι τυπικά επαναλαμβανόμενες δηλώσεις των εκάστοτε κυβερνήσεων για δήθεν προγραμματισμό και κατασκευή έργων, όταν εξαιτίας του μοντέλου ανάπτυξης είναι τέτοια η προτεραιότητα των έργων ώστε απουσιάζουν έργα που προστατεύουν τη ζωή, τη δουλειά και την περιουσία των κατοίκων. Τα όποια έργα γίνονται δεν λαμβάνουν υπ΄όψιν την προστασία της ζωής των πολιτών και το περιβάλλον. Δεν υπάρχει επικαιροποιημένος σχεδιασμός για τη συνολική και ριζική αντιμετώπιση του προβλήματος, μια ολοκληρωμένη σε σχεδιασμό, έργα και προσωπικό πολιτική πρόληψης. Ακόμη, είναι ανεπαρκέστατα τα μέσα και το προσωπικό, ο μηχανισμός συντονισμού και αποφάσεων για την αντιμετώπιση των όποιων καταστάσεων.
      Ερωτάται ο κ. Πρωθυπουργός:
      Τι συγκεκριμένα μέτρα θα πάρει η Κυβέρνηση για να αποζημιωθούν άμεσα, για το σύνολο των ζημιών όλοι όσοι επλήγησαν από τις πλημμύρες και όχι όπως γίνεται μέχρι σήμερα με την καταβολή προκλητικά μικρών αποζημιώσεων που δίνονται με απαράδεκτα μεγάλη καθυστέρηση, καθώς και για την άμεση και πλήρη αποκατάσταση όλων των καταστροφών;
      Τι συγκεκριμένα θα κάνει και τι πόρους θα διαθέσει για την άμεση προώθηση ενός ολοκληρωμένου σχεδίου αντιπλημμυρικών υποδομών, φραγμάτων, αρδευτικών, εγγειοβελτιωτικών έργων και αναδασώσεων σε όλη τη χώρα, ιδιαίτερα όμως σε περιοχές που κατ’ επανάληψη έχουν πληγεί ή κινδυνεύουν άμεσα, καθώς και για την εφαρμογή ενός ολοκληρωμένου σχεδίου πολιτικής προστασίας».
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, δεν ισχυριστήκαμε ποτέ και δεν ισχυριζόμαστε ούτε τώρα ότι η Χώρα έχει ολοκληρωμένη θωράκιση με αντιπλημμυρικά έργα, φράγματα ή αποταμιευτήρες. Οι αδυναμίες, οι ελλείψεις, τα κενά που είχαν συσσωρευτεί μέσα από την αδράνεια πολλών χρόνων είναι πολλά και μεγάλα. Προσθέτω και την έλλειψη ολοκληρωμένου Σχεδίου για τις χρήσεις γης, που είναι βασική προϋπόθεση για την αποτελεσματική προστασία του περιβάλλοντος. Θυμίζω ότι είναι αυτή η Κυβέρνηση που κίνησε τις σχετικές διαδικασίες και προχωρά στην κάλυψη αυτού του τεράστιου κενού. Σημειώνω ακόμη ότι τα αντιπλημμυρικά και περιβαλλοντικά έργα που έγιναν ή δρομολογήθηκαν, στα προηγούμενα τριάμισι χρόνια, είναι πολλαπλάσια σε σχέση με το παρελθόν. Δεν γίνονται, όμως, ούτε εύκολα, ούτε από τη μια μέρα στην άλλη. 
      Σε ό,τι αφορά τις καταστροφές από καιρικά φαινόμενα: Τόσο η διεθνής εμπειρία, όσο και τα γεγονότα που βιώνουμε στην ίδια την πατρίδα μας, αποδεικνύουν ότι τα ακραία καιρικά φαινόμενα είναι πλέον υπαρκτό, συχνό και σοβαρό ζήτημα σ΄ ολόκληρο τον κόσμο. Η στήριξη των συνανθρώπων μας που πλήττονται από τα φαινόμενα αυτά είναι κοινωνική υποχρέωση και πολιτική δέσμευσή μας. 
      Στο διάστημα που πέρασε, η Κυβέρνηση απέδειξε έμπρακτα τη συνέπειά της. Οι δεσμεύσεις που αναλάβαμε απέναντι στους συμπολίτες μας που έχουν πληγεί από τις φωτιές του περασμένου καλοκαιριού, γίνονται πράξη με πρωτόγνωρους ρυθμούς. Η Κυβέρνηση αποδεικνύει την ευαισθησία της και απέναντι στους πλημμυροπαθείς. Ήδη, αντί του προνοιακού επιδόματος των 670 ευρώ -που προβλέπει η ισχύουσα νομοθεσία- αποφασίστηκε, ανακοινώθηκε και προχωρά η άμεση ενίσχυσή τους με αποζημίωση 3.000 ευρώ. Παρέχεται δηλαδή αυξημένη ενίσχυση, και παρέχεται με τους πιο γρήγορους ρυθμούς, χωρίς τις γραφειοκρατικές διαδικασίες του παρελθόντος. 
      Στο μεταξύ, προχωρούν και οι διαδικασίες για τη στήριξη των Οργανισμών Τοπικής Αυτοδιοίκησης που έχουν πληγεί από τις πλημμύρες. Αποφασίστηκε ήδη και προχωρά η χρηματοδότηση των Δήμων και των Κοινοτήτων που έχουν πληγεί, τόσο στην Περιφέρεια Μακεδονίας-Θράκης, όσο και στην Περιφέρεια Πελοποννήσου, με το ποσό του 1 εκατομμυρίου 580 χιλιάδων ευρώ ως πρώτη δόση.
      Σε ό,τι αφορά τα αναγκαία έργα: Η Κυβέρνηση απέδειξε ότι κάνει έργο με ρυθμούς που δεν υπήρξαν ποτέ στο παρελθόν. Από το ΥΠΕΧΩΔΕ, μέσα σε δυόμισι μήνες, έχουν ολοκληρωθεί αντιπλημμυρικά έργα, ύψους 15 εκατομμυρίων ευρώ, σε περιοχές της Αττικής που επηρεάζονται από την Πάρνηθα. Παράλληλα, έχουν ολοκληρωθεί τα έργα στον Ταΰγετο, στη Μεσσηνία και στην περιοχή της Αρχαίας Ολυμπίας. Έχουν επίσης ολοκληρωθεί -σε ποσοστά από 75% έως και 95%- τα έργα στα Δερβενοχώρια, τον Πύργο, την Αρκαδία, τη Λακωνία, την Εύβοια, τη Ζαχάρω, την Κρέσταινα και τη Φιγαλεία, που συνολικά ξεπερνούν τα 11 εκατομμύρια 350 χιλιάδες ευρώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Πρωθυπουργού)
      Κύριε Πρόεδρε, ένα λεπτό ανοχή.
      Στο μεταξύ, βρίσκεται σε διαδικασία έγκρισης και η μελέτη για αντιδιαβρωτικά έργα, ύψους 900.000 ευρώ, στην περιοχή Οιχαλίας της Μεσσηνίας. Πέρα όμως από τα έργα αρμοδιότητας του ΥΠΕΧΩΔΕ, έγιναν μεγάλης έκτασης αντιδιαβρωτικά και δασοτεχνικά έργα. Δημιουργήθηκαν κορμοπλέγματα που ξεπερνούν τις 4,5 χιλιάδες χιλιόμετρα, καθώς και κορμοφράγματα που είναι πάνω από 80 χιλ. τετραγωνικά μέτρα. Οι περιοχές που κινδυνεύουν να πληγούν από πλημμύρες, μετά τις φωτιές, βρίσκονται σε πρώτη προτεραιότητα. Παράλληλα προχωρούν οι δράσεις για τη στήριξη του αγροτικού κόσμου, αλλά και των επιχειρήσεων στις πληγείσες περιοχές. Επιπλέον, για πρώτη φορά υπάρχει πλήρης στήριξη για την αποκατάσταση σπιτιών, εκκλησιών, αποθηκών που έχουν καταστραφεί. 
      Υπογραμμίζω, στο σημείο αυτό, την αλληλεγγύη της κοινωνίας. Περίπου ενενήντα δύο χιλιάδες δωρητές  (πολίτες, εταιρείες και οργανισμοί), από την Ελλάδα και το εξωτερικό, έχουν συνεισφέρει για το σκοπό αυτό 161 εκατομμύρια ευρώ στο Ειδικό Ταμείο Αντιμετώπισης Έκτακτων Αναγκών. Προτεραιότητα του Ταμείου είναι να κτιστούν δωρεάν όλα τα κτήρια (σχεδόν 4.000) που κάηκαν· και αυτό με απευθείας χρηματοδότηση στους ιδιοκτήτες τους. 
      Το Πρόγραμμα που καταρτίστηκε από το ΥΠΕΧΩΔΕ μπήκε ήδη σε πλήρη εφαρμογή και το έργο της αποκατάστασης ξεκίνησε. Έχουν συγκροτηθεί ειδικά γραφεία στις πρωτεύουσες εννέα Νομών και οι πληγέντες άρχισαν να προσέρχονται για να αξιοποιήσουν τη δυνατότητα που τους παρέχεται. Η ίδια η κοινωνία έχει δημιουργήσει ένα πρωτόγνωρο κύμα αλληλεγγύης, αποδεικνύει στην πράξη έναν νέο πατριωτισμό. Αυτό είναι το μήνυμα! Και το μήνυμα αυτό δεν μπορεί να αγνοείται από κανέναν.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σπύρος Χαλβατζής.
      ΣΠΥΡΙΔΩΝ ΧΑΛΒΑΤΖΗΣ:  Κύριε Πρόεδρε, κυρίες και κύριοι Βουλευτές, ο κύριος Πρωθυπουργός συγκέντρωσε την προσοχή του σε αυτά που γίνονται και σε οικονομικά στοιχεία. Η πραγματικότητα λέει ότι αν διατίθενται έγκαιρα κονδύλια για την πρόληψη, μπορεί καλύτερα να αντιμετωπίζονται αυτά τα προβλήματα, γιατί το κόστος της αποκατάστασης, πολλές φορές, είναι μεγαλύτερο. Ο κόσμος βοά για τις καθυστερήσεις που υπάρχουν στις αποζημιώσεις και τις αποκαταστάσεις. Δεν υπάρχει σχεδιασμός ολοκληρωμένος για την αντιμετώπιση αυτών των φαινομένων. Αυτό που κυριαρχεί, μετά τις καταστροφές, είναι μία προχειρότητα και ταυτόχρονα μία λεηλασία του κοινωνικού πλούτου από εργολαβικά συμφέροντα. Σχεδόν κάθε χρόνο ο Έβρος πλημμυρίζει και η ευθύνη είναι διαχρονικά όλων των κυβερνήσεων, και της Νέας Δημοκρατίας και του ΠΑ.ΣΟ.Κ., γιατί τα έργα που έπρεπε να γίνουν, δεν έχουν γίνει. Εδώ και τριάντα χρόνια γίνονται καταστροφές από πλημμύρες και από άλλα τέτοια φαινόμενα. Εμείς θεωρούμε ότι το πρώτο πρόβλημα είναι η πολιτική εμπορευματοποίηση της γης. Αυτό είναι το πρόβλημα, από εκεί ξεκινάει κι αν δεν αντιμετωπιστεί, θα έχουμε ξανά και ξανά αυτά τα φαινόμενα. 
      Όσο δεν υπάρχει χώμα, όσο τσιμεντοποιούνται τα πάντα, όσο καταστρέφεται το περιβάλλον και καίγονται τα δάση, όσο η εμπορευματοποίηση στη γη και στις χρήσεις γης κυριαρχεί, τόσο αυτά τα μικρά καιρικά φαινόμενα θα προκαλούν μεγάλες καταστροφές. Και υπάρχουν, κύριε Πρωθυπουργέ, δύο ειδών πλημμύρες: μία είναι η πλημμύρα από τη βροχή, η οποία οδηγεί σε καταστροφές παραγωγής, υποδομών, θανάτους ανθρώπων και δεύτερη είναι η πλημμύρα που ακολουθεί με την εμπορευματοποίηση της γης, με την κερδοσκοπία πάνω στη γη από την εκμετάλλευση και αποκατάσταση των καταστροφών από τους εργολάβους. 
      Θεωρούμε ότι είναι καιρός -και πρέπει- να μπει ένα τέρμα σ’ αυτήν την αντιλαϊκή πολιτική που δεν προστατεύει το κοινωνικό σύνολο, δεν προστατεύει το λαό, γιατί δεν δημιουργεί τις απαραίτητες υποδομές. Και υπάρχουν σήμερα όλες οι επιστημονικοτεχνικές δυνατότητες. Υπάρχει ένα πλούσιο επιστημονικό δυναμικό της χώρας, το οποίο δεν αξιοποιείται σ’ αυτή την κατεύθυνση. Υπάρχουν τεράστιες ελλείψεις σε όλες τις υπηρεσίες, όχι μόνο σε υποδομές, κυρίως σε ανθρώπινο δυναμικό. Θα πρέπει αυτά τα πράγματα να τελειώσουν. Να ανησυχήσει η Κυβέρνηση, γιατί αυτά τα φαινόμενα θα εξακολουθούν όσο δεν αντιμετωπίζονται ολοκληρωμένα και με προοπτική.
      Σας ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Η προστασία του περιβάλλοντος, κυρίες και κύριοι συνάδελφοι, είναι εθνική υπόθεση, και γι’ αυτό είναι υπόθεση όλων μας. Είναι υποχρέωση της Κεντρικής Διοίκησης, της Τοπικής Αυτοδιοίκησης, των επιχειρήσεων, των πολιτών. Είναι ευθύνη της Κυβέρνησης, αλλά και όλων των πολιτικών δυνάμεων. Όλοι οφείλουμε να συμμετέχουμε. Η κλιματική αλλαγή που συντελείται σ΄ ολόκληρο τον πλανήτη δεν μπορεί να περιγράφεται με φράσεις του τύπου «μία δυνατή βροχή». Στην προσπάθεια να επικριθεί η Κυβέρνηση, δεν μπορεί ούτε να παραποιούνται ούτε να υποτιμούνται κρίσιμες εξελίξεις που αφορούν την ίδια τη ζωή μας και τη ζωή των παιδιών μας. Είμαστε σε μία εποχή που απαιτεί συστράτευση και ένταση προσπαθειών από όλες και όλους. 
      Στα τριάμισι χρόνια που πέρασαν, έγιναν πολλά και δρομολογήθηκαν ακόμη περισσότερα. Οι ρυθμοί που ακολουθούνται για την προώθηση των αναγκαίων έργων  στις περιοχές που έπληξαν οι πυρκαγιές του καλοκαιριού δεν έχουν προηγούμενο. Η δέσμευσή μας, να κηρυχθούν αναδασωτέα τα δάση που κάηκαν, γίνεται πράξη. Επιπλέον, όπως ακριβώς δεσμευθήκαμε, χθες κατατέθηκε από το ΥΠΕΧΩΔΕ τροπολογία με την οποία επιβάλλεται η άμεση εκτέλεση αποφάσεων που αφορούν στην κατεδάφιση αυθαιρέτων σε εκτάσεις που κηρύσσονται αναδασωτέες.
      Την καταθέτω στα Πρακτικά της Βουλής.
      (Στο σημείο αυτό ο Πρωθυπουργός κ. Κωνσταντίνος Καραμανλής κατέθεσε στα Πρακτικά την προαναφερθείσα τροπολογία του ΥΠΕΧΩΔΕ, η οποία έχει ως εξής:
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης):  Παράλληλα, έχουμε ορίσει την προστασία του Περιβάλλοντος ως βασική παράμετρο σε όλες τις πολιτικές μας και έναν από τους κεντρικούς άξονες στους οποίους αναπτύσσεται το Εθνικό Στρατηγικό Πλαίσιο Αναφοράς για τη νέα Προγραμματική Περίοδο. Προβλέψαμε τη διάθεση 4,3 δισεκατομμυρίων ευρώ για δράσεις και έργα που αφορούν το Περιβάλλον. Ορίσαμε ως κατευθυντήριο γνώμονα της πολιτικής μας, σε όλους τους τομείς, τη συμπόρευση της Ανάπτυξης με το Περιβάλλον και την Ποιότητα Ζωής. Στο μεταξύ, προχωρά η αναβάθμιση της Πολιτικής Προστασίας, έτσι ώστε το Κράτος να ανταποκρίνεται αμεσότερα και πληρέστερα στις συνεχώς αυξανόμενες ανάγκες, στις συνεχώς αυξανόμενες υποχρεώσεις του. 
      Υπογραμμίζω, όμως, και τη βούλησή μας να ενισχύσουμε την Αποκέντρωση και την Αυτοδιοίκηση, ώστε να έχουν τη δυνατότητα ανταπόκρισης στις απαιτήσεις της νέας εποχής και στις ανάγκες των τοπικών κοινωνιών. Για το σκοπό αυτό προετοιμάζουμε τη μεγάλη μεταρρύθμιση στη διοικητική δομή της Χώρας. 
      Οφείλω, όμως, να υπογραμμίσω άλλη μια φορά ότι οι μεγάλες μεταρρυθμίσεις, κυρίες και κύριοι συνάδελφοι, απαιτούν συστράτευση, συνεννόηση, συμπόρευση·απαιτούν ανταγωνισμό προσφοράς. Αυτή είναι η απαίτηση των καιρών. Αυτό είναι το αίτημα της Κοινωνίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ακολουθεί η τρίτη με αριθμό 229/16/19.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Πρωθυπουργό, σχετικά με τις προθέσεις της Κυβέρνησης για την αλλαγή του εκλογικού νόμου.
      Η επίκαιρη ερώτηση του κυρίου συναδέλφου έχει ως εξής:
      «Η φημολογία γύρω από την αλλαγή του ισχύοντος εκλογικού νόμου έχει ενταθεί. Η εικόνα είναι συγκεχυμένη. Διαφορετικές και αλληλοσυγκρουόμενες απόψεις στις τάξεις της κυβερνητικής Πλειοψηφίας καταγράφονται.
      Υπουργοί και Βουλευτές της Πλειοψηφίας τάσσονται υπέρ του λεγόμενου γερμανικού συστήματος, ενώ άλλοι το απορρίπτουν. Σύμφωνα μ’ αυτό, διακόσιοι Βουλευτές θα εκλέγονται σε διακόσιες μονοεδρικές περιφέρειες, στις οποίες θα χωρισθεί η χώρα και εκατό σε δεκατρείς ευρείες εκλογικές περιφέρειες. Άλλοι τάσσονται υπέρ της κατάτμησης μεγάλων εκλογικών περιφερειών, όπως η Β΄ Αθηνών σε μικρότερες, ενώ άλλοι διαφωνούν. Κάποιοι, εξάλλου, προτείνουν διοικητικό χάρτη με εκλογικές περιφέρειες πέντε έως οκτώ, το πολύ, εδρών. Την ίδια ώρα, ο Υπουργός Εσωτερικών φέρεται να προωθεί τροποποίηση του ισχύοντος νόμου, αυξάνοντας την πριμοδότηση του πρώτου κόμματος με δέκα επιπλέον έδρες, από σαράντα σε πενήντα, η οποία δεν θα ισχύει όταν πρόκειται για συνασπισμούς κομμάτων.
      Κοινό τόπο των ως άνω διακινουμένων σεναρίων αποτελεί η απόρριψη του συστήματος απλής αναλογικής, η οποία εξασφαλίζει τη γνήσια εκλογική έκφραση των κοινωνικοπολιτικών συσχετισμών.
      Ερωτάται ο κύριος Πρωθυπουργός:
      Ποιες είναι οι πραγματικές προθέσεις της Κυβέρνησης σχετικά με την επικείμενη αλλαγή του εκλογικού νόμου;»
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, οι θέσεις μας για συγκεκριμένες αλλαγές στον εκλογικό νόμο ήταν και είναι σαφείς και ξεκάθαρες. Τις ανέπτυξα έγκαιρα και κατ’ επανάληψη, έτσι ώστε να μην υπάρχει ούτε αιφνιδιασμός ούτε αμφιβολία σε κανέναν. 
      Υπενθυμίζω ότι στις προγραμματικές δηλώσεις της Κυβέρνησης αναφέρθηκα ρητά και κατηγορηματικά στην απόφασή μας να προχωρήσουμε σε τροποποίηση του εκλογικού νόμου. Υπογράμμισα, μάλιστα, ότι η αλλαγή γίνεται τώρα, που ο νόμος δοκιμάστηκε στην πράξη· γίνεται χωρίς αιφνιδιασμούς, στην αρχή της τετραετίας, ώστε από την πρώτη στιγμή να υπάρχει ένα ξεκάθαρο πολιτικό τοπίο· γίνεται έτσι, ώστε να εξασφαλίζεται και η απαιτούμενη αναλογικότητα στην εκπροσώπηση των πολιτικών δυνάμεων, αλλά και η αναγκαία για το μέλλον κυβερνητική σταθερότητα -σταθερότητα που υπηρετεί τις ανάγκες του Τόπου, σταθερότητα που μας επιτρέπει να αντιμετωπίζουμε ως Κράτος δύσκολες προκλήσεις.
      Ανάλογες τοποθετήσεις έκανα και στη συνέχεια -στις συνεδριάσεις της Κοινοβουλευτικής Ομάδας και της Κεντρικής Επιτροπής της Νέας Δημοκρατίας-, υπογραμμίζοντας τα ίδια ακριβώς στοιχεία: πρώτον, ότι θέλουμε εκλογικό νόμο που να διασφαλίζει μελλοντική κυβερνητική σταθερότητα, χωρίς να θίγεται η αναλογικότητα στην κοινοβουλευτική εκπροσώπηση των κομμάτων· και, δεύτερον, ότι προχωρούμε άμεσα, έγκαιρα και υπεύθυνα στην τροποποίησή του, στην αρχή -και όχι στο τέλος- της τετραετίας. Αυτή την αλλαγή δεσμευτήκαμε να προωθήσουμε. Και αυτό αποφασίστηκε ομόφωνα στην Κυβερνητική Επιτροπή.
      Δεν αφέθηκε, λοιπόν, από την πλευρά μας κανένα περιθώριο για συγκεχυμένες εικόνες σε ό,τι αφορά την αλλαγή που σχεδιάζουμε και ήδη προωθούμε. Αυτό είπαμε. Και αυτό που είπαμε το κάνουμε. 
      Υπογραμμίζω ότι με το νομοσχέδιο που ήδη καταρτίζεται και πρόκειται να κατατεθεί στη Βουλή πριν από την ψήφιση του Προϋπολογισμού, προστίθεται ρύθμιση που αποβλέπει στην ενίσχυση των κινήτρων για τη συμμετοχή γυναικών στα ψηφοδέλτια και, κατ’ επέκταση, στο Κοινοβούλιο.
      Συνοψίζω λοιπόν: Βασικός στόχος της αλλαγής που προωθούμε είναι να εξασφαλίζεται για το μέλλον η κυβερνητική σταθερότητα, χωρίς να θίγεται όμως η αναλογικότητα ως προς τα μικρότερα σε εκλογική δύναμη κόμματα· επιδιώκεται δηλαδή ένας συνδυασμός κυβερνητικής σταθερότητας και αναλογικότητας. Δεν μπορεί, λοιπόν, να υπάρχει -όπως αναφέρεται στην ερώτησή σας- καμία σύγχυση. Και βέβαια, δεν μπορεί κανείς -ούτε η Αξιωματική Αντιπολίτευση- να αναζητά προφάσεις αντίθεσης στη βελτίωση ενός νόμου που, σε τελική ανάλυση, η δική της Κυβέρνηση έχει θεσπίσει. Αυτό μπορεί να συμβαίνει μόνον σε μία περίπτωση: εάν προεξοφλεί ως βέβαιη την ήττα της και στις επόμενες εκλογές.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κύριε Πρωθυπουργέ, από τα όσα είπατε αντιλαμβάνομαι ότι προφανώς και απορρίπτετε τις εκδοχές περί του γερμανικού εκλογικού συστήματος ή και άλλες εκδοχές, οι οποίες έχουν ακουσθεί, για κατάτμηση εκλογικών περιφερειών και συναφή ζητήματα με αυτήν την κατάτμηση.
      Το ζητούμενο, όμως, για εμάς, για το Συνασπισμό Ριζοσπαστικής Αριστεράς, δεν είναι η διατήρηση του υπάρχοντος εκλογικού συστήματος, αλλά η καθιέρωση της απλής αναλογικής. Και υποστηρίζουμε την καθιέρωση της απλής αναλογικής, όχι γιατί αυτή θα ενισχύσει τα λεγόμενα «μικρά κόμματα», αλλά γιατί αποτελεί τη γνήσια έκφραση των κοινωνικοπολιτικών συσχετισμών.
      Εμείς έχουμε την πολιτική βεβαιότητα ότι το πολιτικό μας σύστημα ασφυκτιά, με δεδομένη την ύπαρξη ενός εκλογικού νόμου ο οποίος δημιουργεί, προκαλεί αυτοδύναμες κυβερνήσεις, αλλά η αυτοδυναμία αυτών των κυβερνήσεων οφείλεται στον εκλογικό νόμο και όχι στην εσωτερική δύναμη που πρέπει να έχει η όποια κυβέρνηση στη βάση συγκεκριμένων πολιτικών επιλογών.
      Επομένως και η διατήρηση αυτού του εκλογικού συστήματος, που πράγματι είναι αναλογικότερο σε σχέση με άλλα εκλογικά συστήματα του παρελθόντος, δεν εξυπηρετεί την ορθή λειτουργία του πολιτικού συστήματος.
      Κύριε  Πρωθυπουργέ, η αυτοδυναμία των κυβερνήσεων δεν κρίνεται από το εκλογικό σύστημα, κρίνεται από το περιεχόμενο των πολιτικών ρυθμίσεων που κάθε φορά προωθεί.
      Βεβαίως, ακούγεται ότι στο προωθούμενο από την Κυβέρνηση εκλογικό σύστημα θα υπάρχει και διάταξη, σύμφωνα με την οποία η πριμοδότηση των πενήντα εδρών για το πρώτο κόμμα δεν θα αφορά σε συνασπισμούς  κομμάτων.
Γιατί αυτός ο φόβος μπροστά σε ενδεχόμενες συνθέσεις που μπορεί να προκύπτουν μέσα στην πολιτική ζωή και στη βάση πράγματι συγκεκριμένων προϋποθέσεων και προγραμματικών συμφωνιών; 
    Αυτή η σπουδή να εξαιρέσετε από την πριμοδότηση το κόμμα που θα προκύπτει ως το αποτέλεσμα συνεργασιών δείχνει, αν θέλετε, το φόβο σας απέναντι στο ενδεχόμενο, επαναλαμβάνω, κάποιων πολιτικών συνθέσεων που, ενδεχομένως, να είναι αναγκαίες στη βάση των πολιτικών δεδομένων και στοιχείων στην εξέλιξή τους και πάντοτε με ορισμένες προϋποθέσεις. 
    Η συντήρηση του πολιτικού στερεοτύπου του δικομματισμού είναι ανώφελη πολιτική πράξη. Μπορεί βραχυπρόθεσμα να εξυπηρετεί το κόμμα σας, την παράταξή σας ή και άλλες παρατάξεις, την Αξιωματική Αντιπολίτευση εν προκειμένω, αλλά δεν εξυπηρετεί την ορθή λειτουργία του πολιτικού συστήματος της χώρας. 
    ΠΡΟΕΔΡΟΣ (Δημήτριος Σιούφας): Το  λόγο έχει ο Πρωθυπουργός κ. Κώστας Καραμανλής.
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, όλες οι Ελληνίδες και όλοι οι Έλληνες έχουν σήμερα απτές αποδείξεις για τη συνέπεια και την αξιοπιστία της Κυβέρνησης. Μπορούν να αισθάνονται σιγουριά ότι η Κυβέρνηση αυτή σέβεται τις δεσμεύσεις της, σέβεται τις αρχές και τις θέσεις που αναπτύσσει.
    Επαναλαμβάνω: Πρώτον, θέλουμε ο εκλογικός νόμος αφενός να υπηρετεί την κυβερνητική σταθερότητα, και αφετέρου να μη θίγει την αναλογικότητα ως προς τα μικρότερα σε εκλογική δύναμη κόμματα. Θα ήταν εξαιρετικά επικίνδυνο για την πορεία του Τόπου εάν προέκυπτε στο μέλλον μια κατάσταση αστάθειας ή, ακόμα χειρότερα, μια κατάσταση ακυβερνησίας. Η Ελλάδα δεν έχει ούτε τώρα ούτε στο μέλλον καιρό για χάσιμο. 
    Δεύτερον, δεν μπορεί παρά να καταγράφεται θετικά για την Κυβέρνηση το γεγονός ότι προχωρά στην τροποποίηση του εκλογικού νόμου στην αρχή, και όχι στο τέλος της τετραετίας. Είναι άλλη μία ουσιώδης διαφορά σε σχέση με τις πρακτικές που ακολουθούσαν οι Κυβερνήσεις ΠΑ.ΣΟ.Κ.. Η έγκαιρη τροποποίηση είναι ζήτημα αρχής και αφορά όλα τα κόμματα. Αφορά κυρίως την Αξιωματική Αντιπολίτευση. Εάν πιστεύει ότι μπορεί να κερδίσει τις εκλογές, δεν έχει παρά να συμπράξει. 
    Τρίτον, σε ό,τι αφορά το λεγόμενο «γερμανικό σύστημα», θέλω να θυμίσω ότι θέσεις και προβληματισμοί για διάφορες παραλλαγές ενός παρόμοιου συστήματος έχουν αναπτυχθεί εδώ και πολύ καιρό, κυρίως μάλιστα από εμάς στη Νέα Δημοκρατία. Κάτι τέτοιο, όμως, απαιτεί ουσιαστικό και εξαντλητικό διάλογο για το περιεχόμενό του. Απαιτεί, προπάντων, μακρά προετοιμασία για την τελική εφαρμογή του στην πράξη. Και επιπλέον, στη φάση αυτή δεν μπορεί παρά να έπεται της μεταρρύθμισης στη διοικητική δομή της Χώρας. Συνεπώς, δεν είναι της στιγμής αυτής.
    Καταλήγοντας, επιμένουμε -και είναι ζήτημα αρχής- ότι η όποια τροποποίηση του εκλογικού νόμου πρέπει  να γίνεται στην αρχή, και όχι στο τέλος της τετραετίας. Επιμένουμε ότι το εκλογικό σύστημα πρέπει να διασφαλίζει μελλοντική κυβερνητική σταθερότητα, χωρίς να θίγει την αναλογικότητα. Υπογραμμίζω ότι η κυβερνητική σταθερότητα, την οποία άλλωστε ενισχύει το ίδιο το Σύνταγμα, είναι απαραίτητη για την αποτελεσματική διακυβέρνηση του Τόπου και την εξυπηρέτηση του δημόσιου συμφέροντος, ιδίως μάλιστα όταν ο Τόπος αντιμετωπίζει πιεστικές και μεγάλες προκλήσεις, όπως αυτές που εμφανίζονται στην εποχή που διανύουμε. Είναι όμως απαραίτητη και για έναν ακόμη λόγο: οι σταθερές και αυτοδύναμες κυβερνήσεις μπορούν να θωρακίζουν αποτελεσματικότερα την αυτοτέλεια του πολιτικού μας συστήματος απέναντι στις όποιες πιέσεις συμφερόντων, πιέσεις που κάποιοι, δήθεν έκπληκτοι, ανακάλυψαν μόλις τώρα. 
    Γι’ αυτόν ακριβώς το λόγο, το θέμα του εκλογικού νόμου συνδέεται άρρηκτα με την ενίσχυση της ποιότητας της Δημοκρατίας μας και την ενδυνάμωση της αυτονομίας του πολιτικού μας συστήματος. Ο στόχος αυτός, πέραν των άλλων, προωθείται και με σειρά ρυθμίσεων που έχουμε προτείνει στο πλαίσιο της Αναθεώρησης του Συντάγματος. 
    Η Κυβέρνηση, λοιπόν, είναι ανοιχτή  προς όλα τα κόμματα, αλλά και επιδιώκει μια τέτοια συζήτηση σε όλα τα κατάλληλα φόρα. Και τέτοια φόρα είναι: πρώτον, εκείνο της Αναθεώρησης του Συντάγματος, η δεύτερη φάση της οποίας θα ξεκινήσει τις επόμενες ημέρες· και, δεύτερον, η αρμόδια Διαρκής Κοινοβουλευτική Επιτροπή της Βουλής. Μπορεί, λοιπόν, ο καθένας –εμείς το επιδιώκουμε, το επιζητούμε- να εκθέσει με θεσμικό τρόπο τις απόψεις του, τόσο στο πλαίσιο της αναθεωρητικής διαδικασίας, όσο και στην αρμόδια Κοινοβουλευτική Επιτροπή. 
    Είμαστε οι πρώτοι που θέλουμε να υπάρξει μια κοινή συνισταμένη για το μέλλον. Είμαστε οι πρώτοι που επισημαίνουμε ότι η μακροπρόθεσμη αντιμετώπιση τέτοιων θεμάτων έχει ως απαραίτητη προϋπόθεση τη συνεννόηση, τη σύνθεση, τη συναίνεση. Δεν αποκλείουμε, αλλά –αντιθέτως μάλιστα- επιζητούμε το διάλογο για όλα τα θέματα με όλες τις πολιτικές δυνάμεις.
      Δεν πρόκειται, όμως, να δεχτούμε παιχνίδια σκοπιμοτήτων, όπως αυτά που επιδιώκει η Αξιωματική Αντιπολίτευση. Δεν μπορεί από τη μια να αρνούνται την επιβεβλημένη συμμετοχή τους στη Συνταγματική Αναθεώρηση και από την άλλη να προσποιούνται ότι θέλουν κάτι που δεν μπορεί να γίνει τώρα. 
      Πολιτικά πυροτεχνήματα που πετιούνται στον αέρα, φωτίζουν μόνον τα προβλήματα των εμπνευστών τους. Ευκαιριακές κινήσεις που αναζητούνται την τελευταία στιγμή, δεν προωθούν το αναγκαίο κλίμα συναίνεσης. Αντιθέτως μάλιστα, είναι πιθανόν να αναζητούνται και να προβάλλονται, για να σκεπάσουν στείρες και αμήχανες αρνήσεις. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Δημήτριος Σιούφας): Ακολουθεί η πρώτη με αριθμό 231/18/19-11-11-2007 επίκαιρη ερώτηση του πρώην Προέδρου της Βουλής και Βουλευτή του Πανελληνίου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό όπου θα απαντήσει ο Υπουργός Δικαιοσύνης, σχετικά με τις ανεξάρτητες αρχές και την παραίτηση του Προέδρου και μελών της Αρχής Προστασίας Δεδομένων Προσωπικού Χαρακτήρα κ.λπ.. 
      Το κείμενο της επίκαιρης ερώτησης του κ. Κακλαμάνη έχει ως εξής: 
      «Η καθυστερημένη συνταγματική κατοχύρωση του θεσμού των ανεξαρτήτων αρχών στη χώρα μας (2001), όταν στις άλλες χώρες της Δυτικής Ευρώπης διανύει επιτυχώς ζωή μισού και πλέον αιώνα, επιβάλλει σύντονες προσπάθειες από την πλευρά και των τριών συντεταγμένων εξουσιών (νομοθετικής, εκτελεστικής, δικαστικής) για να «κερδηθεί» ο χαμένος χρόνος, να εμπεδωθεί το κύρος και να αξιοποιηθεί η λειτουργία τους για την αντιμετώπιση του εγγενούς αυταρχισμού πάσης εξουσίας, της κρατικής διαφθοράς, του κομματισμού, του φατριασμού και άλλων νόσων του πολιτικού μας συστήματος, τις συνέπειες των οποίων, υφίσταται ο απλός και ανυπεράσπιστος, συνήθως πολίτης. 
      Η Βουλή των Ελλήνων με ομόφωνες αποφάσεις της Διάσκεψης των Προέδρων, ύστερα από εξαντλητικές προσπάθειες για την επιλογή των, κατά το δυνατόν, πλέον αξιών προσώπων, προσπάθειες στις οποίες συμμετείχατε προσωπικώς ως Αρχηγός της Αξιωματικής Αντιπολίτευσης, συγκρότησε τις ανεξάρτητες αρχές και έκτοτε προσπαθεί να στηρίξει το έργο τους και ασκεί τον, κατά το Σύνταγμα, κοινοβουλευτικό έλεγχό τους. 
      Δεν συμβαίνει, δυστυχώς το ίδιο με την εκτελεστική και τη δικαστική εξουσία. Από τη δυσανεξία της Δημόσιας Διοίκησης και ορισμένων υπουργείων, κατά την πρώτη περίοδο, έχουμε φτάσει σήμερα σε ανοιχτή αντιδικία μελών της Κυβέρνησης σας και της ηγεσίας της δικαιοσύνης με τις ανεξάρτητες αρχές. 
      Η ανοιχτή αυτή αντιδικία κορυφώθηκε τελευταία με αιτία την κυβερνητική επιμονή για την εγκατάσταση συστημάτων παρακολούθησης νομίμων συγκεντρώσεων των πολιτών, παρά την απαγόρευση της Αρχής και με την «κάλυψη» του εισαγγελέα του Αρείου Πάγου που έσπευσε να προκαταλάβει και την εκκρεμούσα απόφαση του Συμβουλίου της Επικρατείας επί συναφούς υπόθεσης. Έτσι, ο Πρόεδρος και τα μέλη της Ανεξάρτητης Αρχής υπέβαλαν στον Πρόεδρο της Βουλής, τις παραιτήσεις τους. 
      Ερωτάσθε κύριε Πρωθυπουργέ:
      Θα δώσετε τις δέουσες εντολές στα μέλη της Κυβέρνησής σας και μέσω αυτών στη Δημόσια Διοίκηση να αφήσουν απερίσπαστες, να σεβαστούν το ρόλο και να στηρίξουν στο έργο τους τις ανεξάρτητες, κατά το Σύνταγμα, αρχές, γεγονός που θα επιτρέψει και στη Διάσκεψη των Προέδρων της Βουλής, ως αρμόδιο όργανο να παρέμβει και να ζητήσει την ανάκληση της παραίτησης του Προέδρου και των άλλων μελών της Αρχής Προστασίας Δεδομένων Προσωπικού Χαρακτήρα;».
      Το λόγο έχει ο Υπουργός Δικαιοσύνης κ. Χατζηγάκης. 
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, κυρίες και κύριοι συνάδελφοι, κατ’ αρχάς, θα ήθελα να ξεκαθαρίσω ορισμένες σπερμολογίες, οι οποίες διαχέονται εδώ και εκεί στο Τύπο και αλλού, και από συναδέλφους όσον αφορά τη στάση της κυβέρνησης, απέναντι στις ανεξάρτητες αρχές. 
      Πρώτον –και θέλω να το ξεκαθαρίσω απόλυτα- δεν θα καταργηθεί καμμία μα  καμμία αρχή. Εκείνοι οι οποίοι επικαλούνται το αντίθετο, παίζουν εν ου παικτοίς. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Είναι δυνατόν συνταγματικά κατοχυρωμένες αρχές να καταργηθούν; 
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Είναι δυνατόν, κύριε συνταγματολόγε, να κάνετε διακοπές σε ερώτηση που δεν σας πέφτει  λόγος; 
      ΠΡΟΕΔΡΟΣ (Δημήτριος Σιούφας): Παρακαλώ, κύριε Παπαδημητρίου δεν επιτρέπεται να παρεμβαίνετε. 
      Συνεχίστε, κύριε Υπουργέ. 
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Αντίθετα πρόθεση της Κυβερνήσεως είναι να αναβαθμιστεί ο ρόλος των ανεξαρτήτων αρχών και να υπάρξει συμβατότητα με όλες τις άλλες συντεταγμένες λειτουργίες του κράτους. 
      Συνεπώς δεν υπάρχει ούτε αντιδικία ούτε αντιμαχία απέναντι στις αρχές. 
      Αντίθετα, προσπαθούμε να βρούμε το σωστό δρόμο, τη σωστή ισορροπία ώστε όλοι, όλο το συνταγματικό σύστημα, όπως είναι διαρθρωμένο, να μπορεί με συμβατότητα να λειτουργεί. 
      Δεύτερον, επειδή ακούστηκε αυτό, ότι δήθεν θα περιοριστούν οι ελευθερίες: Δεν θα περιοριστεί καμμία, μα καμμία ατομική ελευθερία. Εκείνο το οποίο επιδιώκουμε ως Κυβέρνηση σήμερα είναι να υπάρξει μία συμβατότητα επίσης των ατομικών, προσωπικών δεδομένων, της προσωπικής ελευθερίας απέναντι στα δημόσια δικαιώματα. Όπως ο πολίτης έχει δικαίωμα –και σωστά- και κατοχυρώνεται και από το Σύνταγμα να έχει το δικαίωμα και από τα προσωπικά δεδομένα, έτσι θα πρέπει και το κοινωνικό σύνολο να προστατεύεται απέναντι σε οποιαδήποτε προσβολή επέλθει στο κοινωνικό σύνολο.
      Και εδώ, κύριε Πρόεδρε, επιτρέψτε μου, κάνοντας μία αναφορά μεταξύ του ατομικού και του κοινωνικού συμφέροντος, μεταξύ του συμφέροντος της ομάδος και του συνόλου, να ανατρέξω στο 1931 σ’ ένα κείμενο του αειμνήστου Γεωργίου Παπανδρέου, ο οποίος επιγραμματικά και σωστά έθετε το θέμα μεταξύ της ισορροπίας δημόσιου και ιδιωτικού συμφέροντος. Έλεγε ο αείμνηστος Γεώργιος Παπανδρέου στο κείμενο «Οι αρχαί της Δημοκρατίας» τον Οκτώβριο του 1931 τα εξής: «Δύο είναι τα ουσιώδη συστατικά της ανθρώπινης ζωής. Το άτομο και η ομάς. Το άτομο, για να αναπτυχθεί, ζητεί ελευθερία. Η ομάς, για να υπάρξει, θέλει την τάξη. Το άτομο διεκδικεί το δικαίωμα. Η ομάς επιβάλλει το χρέος.  Είναι προφανές ότι εκείνο το πολίτευμα είναι άριστον, το οποίο ισορροπεί το άτομο για την ομάδα, κατά συνέπεια συμφιλιώνει το δικαίωμα και την υποχρέωση, την ελευθερία και την τάξη». Η σημερινή Κυβέρνηση δεν κάνει τίποτα παραπάνω από το να παρακολουθεί συμπτωματικά αυτή τη γραμμή. 
      Και αν θέλουμε, να ανατρέξουμε σ’ ένα μεγάλο φιλόσοφο, στο μεγαλύτερο ίσως πολιτικό φιλόσοφο του 20ου αιώνα, στον Τζον Ρολς. Έλεγε ότι απέναντι στην ελευθερία όλοι έχουν ίσα δικαιώματα. Δεν μοιράζεται η ελευθερία, και η ελευθερία που αφορά το άτομο και η ελευθερία που αφορά το κοινωνικό σύνολο.
      Εμείς, λοιπόν, συνειδητά ακολουθώντας τις επιταγές της πρακτικής πολιτικής επιστήμης, αλλά και της θεωρίας, η οποία διατυπώθηκε πάνω στο μέγα πράγματι αυτό ζήτημα, ακολουθούμε συνειδητά  μία γραμμή η οποία θα συμφιλιώνει το άτομο με το κοινωνικό σύνολο.
      Και τελειώνω, κύριε Πρόεδρε, με την ανοχή σας. Εδώ φθάσαμε στο εξής περίεργο, αγαπητές κυρίες και κύριοι συνάδελφοι. Το κοινωνικό συμφέρον είναι επίτευγμα της «Αριστεράς», το κοινωνικό δικαίωμα ήταν απότοκο ορισμένων αγώνων που έγιναν από την «Αριστερά». Αντίθετα, το ατομικό συμφέρον ήταν μία περιφρούρηση η οποία έγινε από τη «Δεξιά».  Εννοείται εντός εισαγωγικών το «Αριστερά» και «Δεξιά». Σήμερα έρχεται μία υποτίθεται «δεξιά» Κυβέρνηση να περιφρουρήσει το κοινωνικό συμφέρον. Και καλά μεν να δεχθεί μία επίθεση από μία υπερνεοφιλελεύθερη πλευρά, αλλά να δέχεται επιθέσεις και από πλευρές, οι οποίες κατ’ εξοχήν θεωρούνται εκείνες οι οποίες σήκωσαν τη σημαία και το λάβαρο υπέρ του κοινωνικού δικαιώματος; Εδώ είναι το παράλογο και νομίζω ότι στο παράλογο αυτό θα πρέπει να σταματήσουμε. 
      Κυρίες και κύριοι συνάδελφοι, θα πω τα υπόλοιπα στη δευτερολογία μου, γιατί έχει περάσει ο χρόνος. Ευχαριστώ, κύριε Πρόεδρε, για την ανοχή.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ελπίζω ότι δεν θα έχει αντίρρηση και ο κ. Χατζηγάκης να έχω και εγώ μία ανάλογη άνεση χρόνου. 
      ΠΡΟΕΔΡΟΣ (Δημήτριος Σιούφας): Βεβαίως, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ωραία η διάλεξη που έκανε ο κ. Χατζηγάκης. Σε μια άλλη Αίθουσα θα μπορούσαμε να συζητήσουμε πολύ ώρα επ’ αυτής. Μια και αναφέρθηκε, όμως, στον Γεώργιο Παπανδρέου, θα μου επιτρέψει να του πω ότι είπε κάτι πιο σημαντικό –συγχωρήστε με, δεν θέλω να σας προσβάλλω- πολύ πιο σημαντικό απ’ όσα μας αναφέρατε εσείς σήμερα. Είπε ότι η δημοκρατία καταξιώνεται εκεί που υπάρχει αντιπολίτευση και όπου είναι σεβαστός ο ρόλος της. Αυτό θα πρέπει να έχετε πρωτίστως υπ’ όψιν σας ως Κυβέρνηση, διότι είμαι βέβαιος ότι δεν θέλετε  να έχει προβλήματα η δημοκρατία μας, να έχει προβλήματα το Κοινοβούλιο.
      Εγώ ρώτησα τον κύριο Πρωθυπουργό, κύριε Πρόεδρε, ως κατά το ν.1598 περί Υπουργικού Συμβουλίου αρμόδιο να συντονίζει την Κυβέρνηση. 
      Ο κύριος Πρωθυπουργός προσήλθε για να απαντήσει στην ερώτηση του κ. Χαλβατζή επί θέματος ανήκοντος στην αρμοδιότητα του Υπουργού Περιβάλλοντος κ. Σουφλιά, για τον οποίο ειρήσθω επιπλέον ότι έχει οριστεί και συντονιστής όλου αυτού του προβλήματος, που ανέκυψε με τις πυρκαγιές και την αποκατάσταση των περιοχών που επλήγησαν. Δεν ξέρω αν ο «Θεσσαλάρχης» κ. Σουφλιάς τώρα απέρχεται και αναλαμβάνει ο κ. Χατζηγάκης. Διότι πώς αλλιώς να εννοήσω αυτή την αναβάθμιση; Δεν είναι αρμόδιος ο κύριος Υπουργός να μου απαντήσει. Ο κύριος Υπουργός δεν είναι αρμόδιος να απαντήσει για την κατολίσθηση αυτή και τον ευτελισμό των ανεξαρτήτων Αρχών, ενός θεσμού μισού αιώνα ζωής στην Ευρώπη, που οφείλουμε, αν δεν θέλουμε να μείνουμε Βαλκάνια, τουλάχιστον να δούμε τι γίνεται εκεί με τις ανεξάρτητες αρχές. 
      Έχουμε εδώ την ανεξάρτητη Αρχή Διασφάλισης του Απορρήτου των Επικοινωνιών. Στο μεγαλύτερο πολιτικό σκάνδαλο μετά τη Μεταπολίτευση, η Κυβέρνηση, ο Υπουργός Δημόσιας Τάξης, ο Υπουργός Δικαιοσύνης, σε συνεργασία με τον Εισαγγελέα του Αρείου Πάγου, με τον Προϊστάμενο της Εισαγγελίας Αθηνών, κράτησαν στο σκοτάδι ένα χρόνο μια αρχή κατοχυρωμένη από το Σύνταγμα, τη σύνθεση της οποίας αποφασίσαμε ομοφώνως. Για ποιο λόγο, αν όχι για τη συγκάλυψη;
      Προχωρώ στο Α.Σ.Ε.Π., το Συμβούλιο Επιλογής Προσωπικού. Όλοι οι Υπουργοί, κύριε Πρόεδρε, παραβιάζουν το νόμο. Με ψευτοσυνεντεύξεις καταρρακώνουν το κύρος αυτής της αρχής, βάζουν δικά τους κριτήρια και υποτίθεται ότι υπάρχει ανεξάρτητη αρχή κατά το Σύνταγμα. 
      Να προχωρήσω στο Ραδιοτηλεοπτικό Συμβούλιο; Ο Υπουργός Τύπου το θεωρεί αποκεντρωμένη υπηρεσία του. 
      Ερχόμενος στην Αρχή Διασφάλισης του Απορρήτου των Επικοινωνιών, θα ήθελα να πω ότι εκκρεμεί, κύριε Πρόεδρε, επί δέκα μήνες στο Συμβούλιο της Επικρατείας η προσφυγή του Υπουργού Δημοσίας Τάξεως. Έχει συνεδριάσει το δικαστήριο, υπάρχει αρνητική, απορριπτική για τον Υπουργό Δημόσιας Τάξης εισήγηση μέλους της Ολομελείας και δέκα μήνες δεν εγκρίνεται η απόφαση. Δεν προσβάλλεται το κύρος αυτής της αρχής όταν εκκρεμεί στη δικαιοσύνη, περί της οποίας αναφέρεται –δεν λέω «κόπτεται», δεν θέλω να τον προσβάλλω- ο Υπουργός Δικαιοσύνης; Είναι δυνατόν, λοιπόν, να παρακάμπτεται η Δικαιοσύνη δια μιας γνωμοδοτήσεως του Εισαγγελέως μη υποχρεωτικής, ως γνωστόν, για τα δικαστήρια και να νομιμοποιείται, κύριε Πρόεδρε, με αυτή τη γνωμοδότηση η εισαγγελική παρέμβαση, ώστε παραβιάζοντας το νόμο, τα αστυνομικά όργανα να έχουν την εισαγγελική κάλυψη; Ε, αυτό δεν είναι κύρος, προστασία, σεβασμός των ανεξαρτήτων αρχών κι έτσι δικαιολογείται αυτό που λέει ο κύριος Υπουργός, λες και μπορεί να καταργήσει ανεξάρτητες αρχές. Πώς το λέτε αυτό, κύριε Υπουργέ, ότι δεν πρόκειται να καταργήσετε; Το δικαιούσθε για να πρόκειται;
      Επίσης, με ανησυχεί αυτό που λέτε, ότι ενδιαφέρεστε για κάποιες ρυθμίσεις που θα επιφέρουν συμβατότητα κ.λπ.. Τι είναι αυτά τα πράγματα; Οι αρχές είναι ανεξάρτητες, δεν επιδέχονται καμμία παρέμβαση και κακώς ανακοινώσατε ότι αποδεχθήκατε την παραίτηση της Αρχής Προστασίας Προσωπικών Δεδομένων. Αρμόδιος είναι ο Πρόεδρος της Βουλής και η Διάσκεψη των Προέδρων. Η δική σας πράξη διορισμού είναι διαπιστωτική. Είναι δεσμία αρμοδιότητα αυτή, κατά το Διοικητικό Δίκαιο. Διαπιστώνετε την απόφαση της Βουλής και δημοσιεύεται στην Εφημερίδα της Κυβερνήσεως. 
      Δεν θέλω, κύριε Πρόεδρε, να σας κουράσω άλλο. Πράγματι, ευχαριστώ πάρα πολύ κι εσάς και τον Υπουργό και τους συναδέλφους της Νέας Δημοκρατίας από τους οποίους παραδόξως σήμερα έχω αυτή την προσοχή. Σας ευχαριστώ πάρα πολύ. Γιατί προχθές, κύριε Πρόεδρε, στην Επιτροπή Θεσμών δέχθηκα μια φοβερή προσωπική επίθεση μέχρις ορίων διασυρμού. 
      Και με τιμά το γεγονός ότι η Ομάδα της Νέας Δημοκρατίας τουλάχιστον με ακούει με προσοχή αυτή τη στιγμή και τους ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κύριε Πρόεδρε, παρ’ ότι απευθυνθήκατε προς τον Πρόεδρο του Σώματος σε αρκετά σημεία της απάντησής σας, επειδή δεν δικαιούμαι να παρέμβω στη διαδικασία, θα σας πω ότι τις θέσεις του Προέδρου τις γνωρίζετε, όπως τις κατέθεσα και χθες στη Διάσκεψη των Προέδρων, σε ό,τι αφορά τα θέματα των ανεξάρτητων αρχών και βεβαίως τις ευθύνες τις οποίες έχει η νομοθετική εξουσία, το Κοινοβούλιο, για το γεγονός ότι εδώ και πολύ μεγάλο χρονικό διάστημα παραμένουν ακέφαλες και συνεπώς, οι ευθύνες υπάρχουν και σε όλους εμάς εδώ.
      Ο Υπουργός Δικαιοσύνης κ. Χατζηγάκης, έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μισό λεπτό. 
      ΠΡΟΕΔΡΟΣ (Δημήτριος Σιούφας): Βεβαίως. 
      Μισό λεπτό, κύριε Υπουργέ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σας σεβόμαστε και θα σας βοηθήσουμε  για να λυθεί αυτό το πρόβλημα. Και όπως σας είπα, είναι θέμα μεθόδου εργασίας η επίλυσή του, για την οποία είμαι βέβαιος ότι θα συμβάλει. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Να τα πείτε στη Διάσκεψη, κύριε Κακλαμάνη.
      ΠΡΟΕΔΡΟΣ (Δημήτριος Σιούφας): Μάλιστα, κύριε Πρόεδρε. 
      Ορίστε, κύριε Υπουργέ, έχετε το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε,  κυρίες και κύριοι συνάδελφοι, κατ’ αρχήν  θέλω να ξεκαθαρίσω ορισμένες πλάνες που διαχέονται στο Κοινοβούλιο. 
      Πρώτα-πρώτα, κανένας δεν μίλησε για κατάργηση της Αντιπολίτευσης. Κύριε Κακλαμάνη συμπλέουμε…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα εγώ…
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Το έχω σημειώσει ότι είπατε το ίδιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Να έχει τη δυνατότητα. Αυτό είπα. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ακούστε, κύριε Κακλαμάνη. Έχω την κακή συνήθεια να σας παρακολουθώ  και να σημειώνω ό,τι λέτε. Είπατε ότι  ο Γεώργιος Παπανδρέου είπε και κάτι παραπάνω, ότι πρέπει να υπάρχει αντιπολίτευση, για να υπάρχει δημοκρατία. Δεν το αμφισβητεί κανείς αυτό. Είναι δυνατόν αυτή εδώ η παράταξη να αμφισβητεί τη δύναμη, την  αξία και το ρόλο της αντιπολίτευσης;
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα αυτό. Είπα ότι ο Πρωθυπουργός όφειλε να απαντήσει  -αυτό είπα- δείχνοντας σεβασμό. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Κακλαμάνη, ο Πρωθυπουργός ήλθε, απήντησε σε δύο ερωτήσεις και λόγω του βεβαρημένου προγράμματός του, δεν ήθελε να απαντήσει στην τρίτη. 
      ΑΠΟΣΤΟΛΟΣ ΚΑΚΛΑΜΑΝΗΣ: Το σέβομαι. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εφόσον το σέβεστε και το σεβόμαστε όλοι, προχωρούμε παρακάτω.
      ΑΠΟΣΤΟΛΟΣ ΚΑΚΛΑΜΑΝΗΣ: Από εκεί και πέρα, είναι  θέμα του ίδιου να  υπερβάλει στο χρόνο.  
      ΠΡΟΕΔΡΟΣ (Δημήτριος Σιούφας): Κύριε Πρόεδρε, θεωρώ ότι όλη η Βουλή άκουσε την απάντησή σας με σεβασμό και χωρίς διακοπή. Παρακαλώ, επιτρέψτε στον κύριο Υπουργό να απαντήσει.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης):  Επανέρχομαι εξ΄ αρχής, κύριε Πρόεδρε. Κανείς εδώ μέσα δεν αμφισβητεί…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό κάνω, κύριε Πρόεδρε,  αλλά …
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Κακλαμάνη, σας παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: …να  μην διαστρεβλώνει ο κύριος Υπουργός αυτά που είπα. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν διαστρεβλώνω τίποτα. Τα έχω σημειωμένα και συμφωνήσατε σ' αυτό το οποίο είπατε και επανέλαβα.  Αναφέρατε ότι ο Γεώργιος Παπανδρέου είπε πως η αξία της δημοκρατίας είναι η αντιπολίτευση. Συμφωνούμε. Δεν είπα εγώ το αντίθετο. Και αυτό στο  οποίο αναφέρθηκα για τον Γεώργιο Παπανδρέου ήταν σε διαφορετικό μήκος κύματος και διαφορετική τοποθέτηση. 
      Δεύτερον, είπατε ότι απάντησα –και γι’ αυτό φοβηθήκατε- ότι θα κρατήσω τις Ανεξάρτητες Αρχές, δεν θα τις καταργήσω και γι’ αυτό υπάρχει κίνδυνος. Μίλησα στην πρωτολογία μου απαντώντας σε σπερμολογίες που ακούγονται στη Βουλή  και όχι σε δική σας απάντηση, διότι η Βουλή είναι ένα φόρουμ, από το οποίο βγαίνει  το μήνυμα και διαχέεται σε όλη τη χώρα, σε όλα τα Μέσα. Είπα λοιπόν, για να διασκεδάσω αυτές τις σπερμολογίες και  όχι εσάς -βεβαίως, γνωρίζετε το νόμο- ότι όχι μόνο δεν προτίθεται η σημερινή Κυβέρνηση να πειράξει τις Ανεξάρτητες Αρχές, αλλά να τις θωρακίσει και να παίξουν το ρόλο, που πρέπει να παίξουν. 
      Τρίτον, αναφερθήκατε στην αρμοδιότητα της παραιτήσεως. Πρέπει να σας πω ότι η παραίτηση έχει δύο υλικές πράξεις, μία ουσιαστική και μια τυπική. Ουσιαστικά, μπορεί ο Υπουργός Δικαιοσύνης, όπως και ο Πρόεδρος της Βουλής, να κάνει  δεκτή την παραίτηση. Τυπικά είναι  αυτό το οποίο λέτε, θα πρέπει να ακολουθηθεί η διαδικασία και δεν πρόκειται να καταστρατηγηθεί αυτή  η διαδικασία. 
      Τώρα, δύο τρία πράγματα επειδή έχω το χρόνο, επί της ουσίας. Θα συμφωνήσετε, κύριε Πρόεδρε, ότι και μέχρι σήμερα η πορεία αυτών των Ανεξαρτήτων Αρχών δεν ήταν πάντοτε επιτυχής, δεν ήταν πάντοτε χωρίς εμπόδια, δεν ήταν πάντοτε χωρίς  καταπάτηση ορισμένων ατομικών δικαιωμάτων στο όνομα των προσωπικών δεδομένων και στο όνομα των ατομικών δικαιωμάτων. Και σας λέω το θέμα της χρήσεως των καμερών στα γήπεδα –την παλιά υπόθεση- για τους φυγοστράτους, για τους βιαστές γυναικών, για τα ανήλικα παιδιά. Πού βρέθηκαν οι αρχές αυτές για να στηρίξουν τις αδύναμες κοινωνικές ομάδες; Πού ήταν τότε; Πουθενά!
      (Χειροκροτήματα από την πτέρυγα της Νέας Δημοκρατίας) 
      Επομένως, μπορεί να έχουμε τη φόρα και να λέμε ότι πράγματι θα στηρίξουμε αυτή την υπόθεση των Ανεξαρτήτων Αρχών, θα πρέπει όμως να τις θωρακίσουμε  έτσι, ώστε πραγματικά να χτυπάνε το έγκλημα, πραγματικά να θωρακίζουν το κράτος και πραγματικά να διασφαλίζουν το δημόσιο συμφέρον.
      Κυρίες και κύριοι συνάδελφοι, πρόθεση της Κυβέρνησης –το επαναλαμβάνω για πολλοστή φορά- δεν είναι  ούτε να περιοριστεί ο ρόλος των Ανεξαρτήτων Αρχών ούτε να μπουν εμπόδια σε αυτές τις Αρχές. 
    Σταθερός στόχος της Κυβέρνησης είναι να κτυπηθεί το έγκλημα και μάλιστα, ένα έγκλημα το οποίο σήμερα υπάρχει σ’ ένα διεθνή ορίζοντα, σε μια παγκόσμια τάξη, η οποία δεν μπορεί να διασφαλίσει αν πραγματικά οι Αρχές Προσωπικών Δεδομένων δεν αποκτήσουν ένα ρόλο περιχαρακωμένο, ένα ρόλο σωστό, ισχυρό, που πραγματικά να περιφρουρεί τα προσωπικά δεδομένα και όχι να περιφέρεται μεταξύ όλων και περί των πάντων και στην ουσία να αφήνει το έγκλημα, χωρίς τιμωρία.
    Εμείς σε αυτή τη γραμμή θα πορευτούμε και πιστεύουμε ότι θα δώσουμε άλλο κύρος και μια μεγάλη αναβάθμιση στις αρχές, τηρώντας όμως σε υψηλό επίπεδο και όλες τις συντεταγμένες λειτουργίες εξουσίας της πολιτείας, όπως είναι η δικαστική. 
    Σας ευχαριστώ πολύ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ακολουθεί η τέταρτη με αριθμό 235/20.11.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εσωτερικών, σχετικά με τους ελέγχους για τον εντοπισμό φυτειών ινδικής κάνναβης στην περιοχή των Ζωνιανών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Οι μήνες «συγκομιδής» της ινδικής κάνναβης είναι ο Ιούνιος και ο Ιούλιος. 
      Ερωτάται ο κύριος Υπουργός:
      1) Πόσες εξορμήσεις των κρατικών αρχών έγιναν φέτος στην περιοχή των Ζωνιανών τους παραπάνω μήνες, ποιές ποσότητες κατασχέθηκαν και πόσες καταστράφηκαν σε ειδικούς τόπους καύσεως;
      2) Πόσες έξοδοι ελικοπτέρων για εντοπισμό φυτειών ινδικής κάνναβης και καύσεις των ποσοτήτων που κατασχέθηκαν έγιναν, τα έτη 2004, 2005 και 2006»;
      Το λόγο έχει ο Υφυπουργός των Εσωτερικών κ. Χηνοφώτης.
       ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Ευχαριστώ, κύριε Πρόεδρε.
    Κυρίες και κύριοι Βουλευτές, αναφορικά με την ερώτηση του κυρίου συναδέλφου, η οποία διαχωρίζεται σε δύο σκέλη, θα πω τα εξής:
    Επί του πρώτου ερωτήματος, θα ήθελα να σας γνωρίσω ότι κατά το δίμηνο που αναφέρεται στην ερώτηση, δηλαδή Ιούνιο και Ιούλιο του τρέχοντος έτους, πραγματοποιήθηκαν στην ευρύτερη περιοχή Ζωνιανών για τον εντοπισμό φυτειών κάνναβης πέντε εξορμήσεις με επίγειες δυνάμεις. Σε δύο εξ αυτών υπήρξε και συνδρομή του ελικοπτέρου της Αστυνομίας.
    Δυστυχώς –επειδή είμαι φιλαλήθης- κατά τις εξορμήσεις αυτές δεν εντοπίστηκαν φυτείες κάνναβης. Βέβαια, το θέμα διερευνάται, υπό την έννοια ότι, εξ αποτελέσματος, κατά τη διάρκεια των τρεχουσών επιχειρήσεων –ας το θέσω έτσι- τα ευρήματα είναι τελείως διαφορετικά. Ενδεχομένως αυτό να είναι αβλεψία, ενδεχομένως να είναι ολιγωρία, αλλά είναι κάτι το οποίο πρέπει να διερευνηθεί και εφόσον ανακύψουν ευθύνες, θα υπάρξει και ο απαραίτητος έλεγχος.
    Επιπλέον, θα ήθελα να σας ενημερώσω ότι κατά το τρέχον έτος στην ευρύτερη περιοχή του Μυλοποτάμου και στο λοιπό Νομό Ρεθύμνης πραγματοποιήθηκαν δέκα εξορμήσεις, εκ των οποίων οι έξι ήταν με τη συνδρομή ελικοπτέρου. Κατά τις εξορμήσεις αυτές εντοπίστηκαν και κατασχέθηκαν εξακόσια εννέα δενδρύλλια ινδικής κάνναβης.
    Αναφορικά με το δεύτερο ερώτημα του ερωτώντος Βουλευτού θα πω ότι στο Νομό Ρεθύμνης πραγματοποιήθηκαν έξοδοι ελικοπτέρου και ανεύρεση-κατάσχεση δενδρυλλίων κατ’ αντιστοιχία ως εξής:
    Το 2004, 2005, 2006 –αν θέλετε μπορώ να σας δώσω και αναλυτικά στοιχεία- εν συνόλω τριάντα επτά εξόδων, ανευρέθησαν-κατασχέθησαν περί τα δώδεκα χιλιάδες δενδρύλλια αυτήν την τριετία. Επίσης, σύμφωνα με το ερώτημά σας και προς απάντησή του κατά τα προαναφερόμενα έτη καταστράφηκαν δια καύσεως συνολικά είκοσι μία χιλιάδες εξακόσια σαράντα πέντε δενδρύλλια ινδικής κάνναβης.
    Σας υπενθυμίζω τη διαδικασία που ακολουθείται. Συγκροτείται επιτροπή η οποία θα συγκαλείται μια φορά κάθε τρίμηνο ή εκτάκτως, όποτε απαιτείται, ανάλογα με τον όγκο των εντοπιζομένων και κατασχεθέντων δενδρυλλίων. 
    Σας ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Οι δύο μεγάλες κατάρες για την ελληνική νεολαία είναι τα τροχαία και τα ναρκωτικά. Έχει υπολογιστεί ότι κάθε χρόνο, κύριε Υπουργέ, δυόμισι χιλιάδες νέοι Έλληνες χάνουν τη ζωή τους από τα τροχαία και τα ναρκωτικά. Μιας και μιλάω για τα τροχαία, να θυμίσω εδώ –είναι λίγο άσχετο, αλλά και σχετικό- ότι σε συνέντευξη που μου είχε δώσει ο μεγαλύτερος Έλληνας οδηγός αγώνων αυτοκινήτου κ. Ιαβέρης, μου είχε πει ότι τέσσερα εκατομμύρια Έλληνες δεν γεννήθηκαν από το 1957 μέχρι σήμερα λόγω του ότι έχασαν τη ζωή τους άνθρωποι σε τροχαία. Αυτό είναι ένα ανατριχιαστικό στοιχείο. Έχω καταθέσει άλλη επίκαιρη ερώτηση, θα το συζητήσουμε κάποια άλλη στιγμή.
      Η χαλάρωση και το ξεχαρβάλωμα του κράτους, κύριε Υπουργέ, έχει συγκεκριμένες εκφάνσεις και ηχηρό δείγμα αυτού του ξεχαρβαλώματος είναι η ιστορία των Ζωνιανιών. Χαροπαλεύει σήμερα ένας νέος ειδικός φρουρός, ένα εικοσιοκτάχρονο παιδί, πατέρας ενός βρέφους. Η μαφία των ναρκωτικών κυριαρχεί και εκατομμύρια ευρώ μπαίνουν σε τραπεζικούς λογαριασμούς.
       Στα Μέσα Μαζικής Ενημέρωσης και μάλιστα στο δελτίο ειδήσεων του «ALTER» με τον κ. Χατζηνικολάου, άκουσα προχθές ότι κάποιος δεκαεννιάχρονος νεαρός έχει τραπεζικό λογαριασμό 6.000.000 ευρώ και κατέθετε ανά δύο ημέρες 30.000 ευρώ με 40.000 ευρώ, χωρίς κανένας να ανησυχήσει. Αυτό είναι πρωτοφανές. Κάθε δύο ημέρες πήγαινε σε τράπεζες της περιοχής, κατέθετε 30.000 ευρώ με 40.000 ευρώ και κανείς δεν ασχολήθηκε με το πού τα βρήκε αυτός ο άνθρωπος αυτά τα χρήματα. Δεν αναρωτήθηκε κανείς πώς γίνεται κάθε δύο ημέρες να έρχεται με 40.000 ευρώ και να τα καταθέτει. Κανείς δεν παραξενεύτηκε, κανείς δεν αντέδρασε και κανείς δεν ερεύνησε.
      Θυμίζω ότι έχουν περάσει δεκαοκτώ ημέρες από το αιματηρό επεισόδιο. Έχω μείνει πραγματικά έκπληκτος. Μου είπατε ότι το 2007 έγιναν πέντε επίγειες εξορμήσεις –όπως σημείωσα- και δύο με ελικόπτερο. Δεν εντοπίστηκε καμμία φυτεία κάνναβης. Τώρα πώς τα βρήκατε τα εξακόσια δενδρύλλια; Πώς τα βρήκατε; Βοά το Ρέθυμνο ότι δεν έγιναν εξορμήσεις λόγω προεκλογικής περιόδου. Εδώ, μου λέτε ότι το 2004, το 2005 και το 2006 έγιναν τριάντα επτά έξοδοι και βρέθηκαν δώδεκα χιλιάδες δενδρύλλια. Γιατί δεν βρήκατε τον Ιούνιο και τον Ιούλιο φέτος, που είχαμε εκλογές και φαινόταν από παντού ότι θα υπάρχουν εκλογές;
      Μιλήσατε για αβλεψία, για ολιγωρία. Ποιος έδωσε την εντολή, κύριε Υπουργέ, να μη δουν οι επίγειες δυνάμεις και τα ελικόπτερα, τα δενδρύλλια;
      Αυτά είναι τεράστια ερωτήματα. Κανείς δεν μας έχει δώσει ακόμα εξήγηση πώς υπάρχει αυτή η χαώδης διαφορά μεταξύ των εξορμήσεων και των ποσοτήτων, που κατασχέθηκαν το 2007 –επαναλαμβάνω, προεκλογική περίοδος- σε σχέση με τα χρόνια 2004, 2005 και 2006. Θα πρέπει να δώσετε μία εξήγηση, διότι η μαφία των ναρκωτικών κυριαρχεί, όχι μόνο στην Κρήτη, αλλά γενικώς στην Ελλάδα. Τα νεκροταφεία γεμίζουν τάφους και όλη η ελληνική περιφέρεια βοά και συγκεκριμένα εκείνη η περιοχή της Κρήτης, η περιοχή των Ζωνιανιών, ότι τίποτα δεν έγινε, λόγω του ότι είχατε εκλογές μπροστά.
      Ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός Εσωτερικών κ. Χηνοφώτης.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Αναφερόμενος στο δίμηνο και ως προς τον αριθμό των εξορμήσεων, εγώ ο ίδιος μίλησα και είπα ότι ενδεχομένως μπορεί να είναι αβλεψία, ενδεχομένως μπορεί να είναι και ολιγωρία. Όμως, δεν θεωρώ ότι θα ήταν υγιές να αποδώσουμε υποψίες, υπό την έννοια ότι από κάπου προήλθε εντολή. Όχι, ούτε κατά διάνοια! Δεν εννοώ αυτό το πράγμα. Καθαρά και μόνο, μιλώντας ευθέως λέω, ότι δεν έγινε η δουλειά –για να το πω έτσι απλά, επί το λαϊκότερον- η οποία έπρεπε να γινόταν από τις αρμόδιες αστυνομικές αρχές.
      Ως προς τα ελικόπτερα και τις επίγειες δυνάμεις –αλλά περισσότερο ως προς τα ελικόπτερα- υπάρχει ένα στοιχείο, το οποίο ενδεχομένως επηρέασε, αλλά είναι κάτι το οποίο εξετάζεται, αναφορικά με τη διαθεσιμότητα των ελικοπτέρων, διότι ενθυμείσθε ότι εκείνο το διάστημα τα ελικόπτερα συνέδραμαν το έργο της Πυροσβεστικής ως προς τον εντοπισμό ενδεχομένων εστιών πυρκαγιάς, μαζί με άλλα μέσα των Ενόπλων Δυνάμεων.
      Ως προς το ευρύτερο θέμα το οποίο θίξατε, είμαστε στην ίδια συχνότητα. Το δήλωσε εξάλλου ο Πρωθυπουργός περίτρανα σε αυτήν την Αίθουσα, ότι η βούληση είναι ισχυρή και αδιαπραγμάτευτη. Και αυτό νομίζω ότι έχει καταδειχθεί και προχωράμε προς αυτήν την κατεύθυνση. Κατά την άποψη τη δική μου, δεν μπορούμε να αλλάξουμε πορεία ούτε κατά μία μοίρα, για να το πω έτσι πάρα πολύ απλά και ναυτικά, αφού είμαστε και ναυτική χώρα. Δεν επιτρέπεται. Συνεχίζουμε με μεθοδικότητα και επαναλαμβάνω πάλι τη ρήση του Πρωθυπουργού «οπουδήποτε απαιτείται, οποτεδήποτε απαιτείται και για οιονδήποτε απαιτείται». 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Θεωρώ ότι είναι μία προσπάθεια την οποία, ναι μεν έχει αναλάβει η Ελληνική Αστυνομία, αλλά συνεπικουρείται από τις αρμόδιες αρχές, αναφορικά με τα φαινόμενα και τις διαπιστώσεις τις οποίες είπατε, ως προς λογαριασμούς κ.λπ., αλλά θεωρώ απαραίτητη και τη συνδρομή από τους τοπικούς άρχοντες, ώστε πλέον αυτή η προσπάθεια να έχει, όχι μόνο τη συναίνεση, αλλά και τη βοήθεια όλης της τοπικής κοινωνίας. 
     Ευχαριστώ πάρα πολύ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Επίκαιρες ερωτήσεις δεύτερου κύκλου:
     Η πρώτη με αριθμό 238/20.11.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Χάιδου προς τον Υπουργό Πολιτισμού, σχετικά με τα προβλήματα των επιχειρήσεων που καλούνται να καταβάλλουν πνευματικά δικαιώματα για χρήση μουσικής κ.λπ., διαγράφεται λόγω κωλύματος του κυρίου Υπουργού. 
     ΧΡΗΣΤΟΣ ΧΑΪΔΟΣ: Κύριε Πρόεδρε, μπορώ να έχω το λόγο; 
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
     ΧΡΗΣΤΟΣ ΧΑΪΔΟΣ: Επειδή είναι η δεύτερη συνεχόμενη φορά που αναβάλλεται η ερώτησή μου και επειδή τη Δευτέρα είχα επικοινωνήσει με τον κύριο Υπουργό και μου υποσχέθηκε ότι θα είναι εδώ σήμερα Παρασκευή, θα ήθελα να εκφράσω τη διαμαρτυρία μου και τον προβληματισμό μου, καθώς επίσης και να ζητήσω τη δική σας συνδρομή, έτσι ώστε κάποια στιγμή να συζητηθεί αυτή η επίκαιρη ερώτηση. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, το Προεδρείο και οι συνεργάτες μας επιδιώκουν να είναι οι Υπουργοί εδώ. Όμως, αγαπητέ συνάδελφε, υπάρχουν και μερικές περιπτώσεις-συμπτώσεις και ο Υπουργός απουσιάζει. Δεν είναι στην Αθήνα και αποφεύγει να προσέλθει στη Βουλή. 
     ΛΙΑΝΑ ΚΑΝΕΛΛΗ: Θα έπρεπε να τον ειδοποιήσει, όμως, ο κύριος  Υπουργός. 
     ΠΡΟΕΔΡΕΥΩΝ (Γεώργιος Σούρλας): Βλέπετε, τα καθήκοντά του και οι αρμοδιότητές του δεν του επιτρέπουν πάντα να ανταποκριθεί σ’ αυτή την κοινοβουλευτική υποχρέωση. Άλλωστε, ο κ. Λιάπης, όπως και οι άλλοι Υπουργοί δεν είναι απ’ αυτούς που απουσιάζουν συχνά. Επίσης, απ’ ό,τι ξέρω έχετε ενημερωθεί από τον κύριο Υπουργό. 
     ΧΡΗΣΤΟΣ ΧΑΪΔΟΣ: Μετά όμως από την κατάθεση της ερώτησης. 
     ΠΡΟΕΔΡΕΥΩΝ (Γεώργιος Σούρλας): Εντάξει. Όταν, όμως, υπάρχουν υποχρεώσεις; Μετά τη κατάθεση, φυσικά. 
     ΠΑΝΑΓΙΩΤΑ-ΕΥΑ ΜΕΛΑ: Ο κύριος  Βουλευτής θα έπρεπε να έχει ενημερωθεί. 
     ΧΡΗΣΤΟΣ ΧΑΪΔΟΣ: Κύριε Πρόεδρε, είχα επικοινωνήσει με το γραφείο του  κυρίου Υπουργού και μου είπαν ότι θα είναι εδώ. 
     ΠΡΟΕΔΡΕΥΩΝ (Γεώργιος Σούρλας): Το Προεδρείο είναι πάρα πολύ προσεκτικό και καταβάλλει προσπάθεια να είναι οι Υπουργοί εδώ. 
     Εν πάση περιπτώσει, θα πρέπει να καταθέσετε πάλι την ερώτηση, επίκαιρη είναι, και πιστεύω να συζητηθεί προσεχώς. 
     Επόμενη είναι η δεύτερη με αριθμό 249/20.11.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο «Άγιος Σάββας» κ.λπ.. 
     Αναλυτικότερα η ερώτηση της κ. Κανέλλη έχει ως εξής: 
     «Οι τεράστιες ελλείψεις σε προσωπικό και υποδομές στο μεγαλύτερο ογκολογικό Νοσοκομείο της χώρας, στον «Άγιο Σάββα», είναι αποτέλεσμα της πολιτικής όλων των κυβερνήσεων για εμπορευματοποίηση και ιδιωτικοποίηση της υγείας, με αποτέλεσμα και την οικονομική επιβάρυνση των ασθενών και των οικογενειών τους. 
     Οι τεράστιες ελλείψεις νοσηλευτικού προσωπικού, οι ελλείψεις εξειδικευμένου προσωπικού, ψυχολόγων, κοινωνικών λειτουργών κ.λπ., έχει σοβαρές επιπτώσεις στις συνθήκες περίθαλψης, στο ολοκληρωμένο και σύγχρονο επίπεδο αντιμετώπισης των ασθενών και των οικογενειών τους. 
     Τεράστια τα προβλήματα που αντιμετωπίζουν οι καρκινοπαθείς και οι συνοδοί τους, λόγω της έλλειψης ειδικών δημόσιων ξενώνων γι’ αυτούς που έρχονται από την επαρχία για τις πολυήμερες και επαναλαμβανόμενες θεραπείες που κάνουν. Αφαιμάζονται κυριολεκτικά, σε σημείο που πολλές φορές φτάνει μέχρι και την οικονομική καταστροφή. 
     Την ίδια στιγμή, δίπλα στο νοσοκομείο βρίσκονται οκτώ προσφυγικές πολυκατοικίες που έχουν κριθεί διατηρητέες, που μπορούν να αξιοποιηθούν για ξενώνες για τους καρκινοπαθείς και τους συνοδούς. 
     Ερωτάται ο κύριος Υπουργός τα εξής: 
     1) Θα προχωρήσει άμεσα στην πρόσληψη του αναγκαίου μόνιμου νοσηλευτικού προσωπικού και όλου του αναγκαίου εξειδικευμένου προσωπικού για να σταματήσουν οι λίστες αναμονής, η ταλαιπωρία ασθενών και συνοδών και η υπερεντατικοποίηση της δουλειάς των εργαζομένων; 
     2) Θα προχωρήσει άμεσα η Κυβέρνηση στην παραχώρηση των προσφυγικών στο Νοσοκομείο Άγιος Σάββας, ούτως ώστε να λειτουργήσουν με την ανάλογη ανακαίνιση και στελέχωση ως δημόσιοι ξενώνες, με δωρεάν υπηρεσίες για τους ασθενείς και τους συνοδούς τους, που έρχονται από την επαρχία;»
     Στην ερώτηση της κ. Κανέλλη θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου. 
     Κύριε Υπουργέ, έχετε το λόγο. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
     Κυρίες και κύριοι συνάδελφοι, η βελτίωση των υποδομών των μονάδων υγείας και η στελέχωσή τους με το απαραίτητο προσωπικό, με στόχο την αναβάθμιση των παρεχομένων υπηρεσιών υγείας, αποτελεί για τη Κυβέρνησή μας πρώτη προτεραιότητα. 
     Θα έλεγα ότι είναι χαρακτηριστική η εξαγγελία του Πρωθυπουργού κατά τη διάρκεια συζήτησης των Προγραμματικών Δηλώσεων, όπου είπε πως χτίζουμε το νέο Ε.Σ.Υ. με διαφάνεια στη διαχείριση και με στόχο την ποιοτική αναβάθμιση των παρεχομένων υπηρεσιών υγείας. 
      Με γνώμονα, λοιπόν, όλα αυτά σχεδιάσαμε και είμαστε στη διαδικασία εφαρμογής μιας σειράς μέτρων και πρωτοβουλιών στο χώρο ευθύνης μας. Δεν θα μπορούσε, επομένως, να εξαιρεθεί απ’ αυτή την πρωτοβουλία, απ’ αυτά τα μέτρα που έχουμε λάβει, από την εφαρμογή του σε αυτό το στάδιο, ένας χώρος όπου αποτελεί και αντιμετωπίζει θα έλεγα έναν από τους σημαντικότερους παράγοντες κινδύνου που απειλούν σήμερα όλες τις κοινωνίες και αυτό είναι οι κακοήθειες. 
      Το χαρακτηριστικό, ιστορικό θα έλεγα σημείο αναφοράς -και λόγω της πορείας του- είναι αναμφισβήτητα το Νοσοκομείο Άγιος Σάββας, το πρώτο αντικαρκινικό νοσοκομείο, που δημιουργήθηκε στη χώρα μας. Και για την ιστορία, να αναφέρω ότι η πρώτη θεραπευτική αγωγή με ράδιο που έγινε σε νοσοκομείο στην Ελλάδα, έλαβε χώρα στον Άγιο Σάββα το 1937. Και θέλω με αυτό να τονίσω την ιδιαίτερη απήχηση που έχει στο σύνολο της ελληνικής κοινωνίας, σε όλους τους εμπλεκόμενους με τις κακοήθειες είτε είναι ασθενείς είτε είναι συγγενείς των ασθενών.
      Όσον αφορά το προσωπικό που αναφέρεστε στο πρώτο σκέλος της ερώτησης,  οφείλω να σας συγχαρώ, διότι είναι επίκαιρο και σημαντικό, αλλά στον ίδιο βαθμό είναι και το δεύτερο σκέλος της ερώτησης. Το ιατρικό προσωπικό που υπηρετεί σήμερα στο νοσοκομείο «Άγιος Σάββας» είναι όλων των ειδικοτήτων και είναι εκατόν τριάντα τέσσερα άτομα σε σύνολο εκατόν ογδόντα μίας οργανικών θέσεων. Απ’ αυτά θα σας πω πως αυτήν τη στιγμή που συζητάμε είναι στη διαδικασία κρίσης είκοσι τρεις θέσεις. Για τις έξι έχει ολοκληρωθεί η διαδικασία και αυτές τις μέρες θα αναλάβουν υπηρεσία. Ταυτόχρονα έχουν προγραμματιστεί για την επόμενη ακριβώς χρονιά, από το ξεκίνημά της, λόγω της προσαρμογής στο καινούργιο σύστημα εφημεριών και το ωράριο προσαρμογής στην κοινοτική οδηγία και οι υπόλοιπες είκοσι πέντε, είκοσι επτά θέσεις, ώστε να μην υπάρχει καμμία κενή οργανική θέση την επόμενη χρονιά στον Άγιο Σάββα και αυτό είναι γεγονός. Και εδώ δεν αναφέρομαι σε ένα μεγάλο αριθμό επικουρικού και λοιπού ιατρικού προσωπικού που εργάζεται με σχέση εργασίας ιδιωτικού δικαίου και δεν το αναφέρουν καθόλου. 
      Έρχομαι τώρα στο νοσηλευτικό προσωπικό. Στο νοσηλευτικό προσωπικό πράγματι υπάρχουν κάποιες ελλείψεις ή έτσι φαίνεται. Υπάρχουν τετρακόσιες είκοσι έξι οργανικές θέσεις και αυτήν τη στιγμή υπηρετούν στο νοσοκομείο τριακόσια δεκαοκτώ άτομα. Είναι όμως στη διαδικασία ολοκλήρωσης για πρόσληψη από προηγούμενους διαγωνισμούς σαράντα δύο περίπου θέσεις οι οποίες θα ολοκληρωθούν. Και επιπλέον, με τους κυλιόμενους πίνακες δηλαδή, τους πίνακες από τους επιλαχόντες στο διαγωνισμό αυτής της χρονιάς, έχουμε προβλέψει άλλες είκοσι δύο θέσεις νοσηλευτών και νοσηλευτριών, έτσι ώστε να θεωρούμε ότι με την έναρξη της επόμενης χρονιάς και με το νέο κύκλο προσλήψεων και οι θέσεις αυτές του νοσηλευτικού προσωπικού θα καλυφθούν.
      Δεν μπορώ να πω ότι είμαστε ικανοποιημένοι. Εχθρός του καλού πάντα είναι το καλύτερο. Θα έλεγα όμως –και οφείλω αυτό να το κάνω αυτήν τη στιγμή- ότι το προσωπικό, παρά το γεγονός ότι υπάρχει αυτή η φαινομενική έλλειψη, καταβάλλει κάθε προσπάθεια, η απόδοσή του είναι στο υψηλότερο δυνατό επίπεδο και αυτό αναγνωρίζεται απ’ όλους. Εμείς δεσμευόμαστε να καταβάλουμε όσο το δυνατόν μεγαλύτερη προσπάθεια, ώστε αυτές τις ελλείψεις να τις καλύψουμε. 
      Θα σας πω ότι και με αυτό το προσωπικό…
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα έχω την ευκαιρία στη δευτερολογία μου να αναφερθώ. 
      Ήθελα όμως να πω ότι η απόδοση, η οποία υπάρχει σήμερα από το νοσηλευτικό προσωπικό και από τον εξοπλισμό, ο οποίος είναι σύγχρονος και της τελευταίας τεχνολογίας, ξεπερνά το 94%, ποσοστό που θα το ζήλευε και το πλέον σύγχρονο, το πλέον οργανωμένο θεραπευτήριο. 
      Περισσότερα στοιχεία θα σας δώσω στη δευτερολογία, κυρία συνάδελφε.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Κανέλλη έχει το λόγο. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Κύριε Υπουργέ, δεν είμαι εδώ για να αμφισβητήσω προθέσεις, αλλά ο καρκίνος μπορεί να κτυπήσει οποιοδήποτε σπίτι. Πάω στοίχημα κατ’ ευθείαν, με το Θεό θέλετε, με το διάολο θέλετε, άμα γυρίσω πίσω μου και ρωτήσω οποιονδήποτε εδώ μέσα, αποκλείεται να μην έχει συναντήσει τον καρκίνο σε κάποιο οικείο πρόσωπο. Δεν υπάρχει περίπτωση. Και ο καρκίνος δεν είναι κάτι το οποίο μπορεί να περιμένει, πιστέψτε με ούτε τις προσλήψεις ούτε το ένα ούτε το άλλο. 
      Μου λέτε ότι θα καλύψετε τα κενά. Εκατό και πλέον άτομα λείπουν από το νοσηλευτικό προσωπικό. Και θα σας πω κάτι δραματικό για τα εξωτερικά ιατρεία.  Θυμίζω ότι είναι ιδιαίτερο το καθεστώς του Αγίου Σάββα. Στην πραγματικότητα, ανήκει στην Ελληνική Αντικαρκινική Εταιρεία. Δεν είναι καν δημόσιο. Και ο γιγαντισμός των δωρεών προς την Ελληνική Αντικαρκινική Εταιρεία δεν αντανακλάται στο νοσοκομείο. Οι δωρεές προς το νοσοκομείο δεν ξεπερνούν τα 20.000 ευρώ συνολικά. Άρα έχετε ένα νοσοκομείο στ’ αλήθεια πρωτοποριακό, κανείς δεν θα το αμφισβητήσει αυτό- το οποίο δεν μπορεί να λειτουργήσει. Τα εξωτερικά ιατρεία λειτουργούν με τρία άτομα. Ξέρετε τι πάει να πει εξωτερικό ιατρείο στο αντικαρκινικό νοσοκομείο; 
      Η δική μας θέση, η γνώμη μου, αν θέλετε ως Βουλευτής του Κ.Κ.Ε., είναι ότι έπρεπε  να έχουμε επτά «Άγιους Σάββες» στη χώρα και όχι έναν. Γιατί να έρθει από τη Θράκη, από τα νησιά, από παντού ένας άνθρωπος στην Αθήνα, για να κάνει μια θεραπεία, κυριολεκτικά σαν Διγενής «στα ψηλά αλώνια», απέναντι στον καρκίνο; 
      Ξέρετε με πόσους ψυχολόγους και κοινωνιολόγους λειτουργεί η εξωτερική μονάδα; Έναν! Έναν, για ανθρώπους με ιδιαιτερότητες εκ φύσεως ασθενείας και τόπου αφίξεως. Και έχετε οκτώ κτήρια –αυτό είναι το μείζον για το οποίο, απαιτώ και σας παρακαλώ- οκτώ διατηρητέες, ιστορικής σημασίας πολυκατοικίες, οι οποίες απέχουν από την πόρτα του «Αγίου Σάββα» είκοσι μέτρα με τα πόδια. Δύο από αυτές τις ζητούν.
      Υπάρχει ένας όμιλος εθελοντών, κύριε Πρόεδρε, εξαιρετικά συγκινητικός από πρώην καρκινοπαθείς, ο οποίος είναι στα πεζοδρόμια και δεν είναι ούτε η πρώτη φορά ούτε η δεύτερη ούτε η τρίτη ούτε η τέταρτη. Πότε η Κτηματική του δημοσίου, πότε το ένα, πότε το άλλο, δεν μπορούν να πάρουν αυτά τα δύο κτήρια.
       Ξέρετε τι σημαίνει να κατεβαίνεις από τη Δράμα, να έχεις την μάνα σου, τον πατέρα σου, το παιδί σου, που πρέπει να κάνει ακτινοβολίες και να καθίσει έναν μήνα στην Αθήνα και να πρέπει να πας να βρεις ένα ξενοδοχείο αίσχιστης κατηγορίας για να στεγάσεις τον πόνο σου και την αγωνία σου; Είναι απέναντι το κτήριο. Ξενώνες είναι. Και γιατί να λειτουργούν αυτά με εθελοντικό προσωπικό, που τους παίρνουν και τους μαζεύουν για να τους ενισχύσουν ψυχικά;
      Αν αγαπάει κανείς τους ανθρώπους κάθε τόπου και όχι το χωράφι ως τόπο, δεν μπαίνει στη διαδικασία της μικροαριθμητικής, παραδείγματος χάριν «θα πάρετε είκοσι δύο» και «θα πάρετε είκοσι πέντε». Έπρεπε να σας περισσεύουν και να έχετε πλεονάζον προσωπικό. Ένας να γλίτωνε από το πλεονάζον προσωπικό, το οποίο θα εξοντωθεί και αυτό γιατί αν δουλεύεις με καρκινοπαθείς, οι συνθήκες δεν είναι ίδιες με την άλλη νοσηλευτική ιατρική, ακόμα και στο επίπεδο του εξωτερικού ιατρείου, ακόμα και σε αυτόν που έρχεται να κάνει θεραπείες. Ποιος μπορεί να το χειριστεί; Εδώ μία ποίηση και ένας πολιτισμός δεν μπορεί να χειριστεί έναν καρκινοπαθή κι έχετε ανθρώπους εργαζόμενους να χειριστούν τους Διγενήδες της κάθε μέρας; Σας παρακαλώ πάρα πολύ, σε διάστημα. Λιγότερο από το τέλος του χρόνου να έλθετε εδώ από το Υπουργείο και να πείτε ότι παραχωρείτε…
      (Στο σημείο αυτό κτυπάει το κουδούνι λήξεως της ομιλίας της κυρίας Βουλευτή)
      Σας παρακαλώ, κύριε Πρόεδρε, ο συνάδελφος πήρε τεσσεράμισι λεπτά. Ο καρκίνος βαδίζει με τέτοιο ρυθμό και ο λαός πάσχει σε τέτοιον βαθμό, που ένα λεπτό μπορώ να έχω παραπάνω γι’ αυτό το θέμα.
      ΠΡΟΕΔΡΕΥΩΝ (Γεώργιος Σούρλας): Εάν υπήρχε έστω και η ελάχιστη περίπτωση να τον αντιμετωπίσουμε, θα σας έδινα πολλά λεπτά!
      ΛΙΑΝΑ ΚΑΝΕΛΛΗ: Τελειώνω, κύριε Πρόεδρε. Μισό λεπτό θέλω μόνο.
      Μέχρι το τέλος του χρόνου, οι δύο πολυκατοικίες, που λέει το νοσοκομείο ότι είναι σε θέση από τα «έσοδα» -ντρέπομαι που τη λέω τη λέξη- να τις ανακαινίσει μόνο του -φράγκο δεν θέλει- να έλθετε να μας πείτε ότι δίνονται ως ξενώνες, για να μπορεί να βρίσκει στέγη ένας πόνος και μία γενναιότητα. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν θα διαφωνήσω στα περισσότερα από αυτά που είπατε, κυρία Κανέλλη και τα προσυπογράφω. Δεν υπάρχει καμμία αμφιβολία ότι η απειλή από τις κακοήθειες, όπως ανέφερε, για τις κοινωνίες μας είναι πάρα πολύ μεγάλη. Και θα σας πω ότι εκεί οφείλεται μερικές φορές η δυσκολία στο να μπορούν να εξυπηρετηθούν άμεσα οι ασθενείς και όχι στην ανεπάρκεια προσωπικού ή υποδομών. Και αυτό ειλικρινά θέλω να το πιστέψετε.
      Θα πω ακόμη ότι το τελευταίο διάστημα έγιναν πάρα πολλά βήματα. Οι μονάδες βραχείας νοσηλείας που εξυπηρετούσαν σαράντα ως σαράντα πέντε άτομα, εξυπηρετούν αυτήν την στιγμή περισσότερα από ενενήντα και οι ανάγκες είναι ακόμα μεγαλύτερες. Αντιλαμβάνομαι και προσυπογράφω αυτά που είπατε.
      Ακόμη, θέλω να πω ότι παρά το γεγονός πως ο χρόνος αναμονής για τη νοσηλεία μακράς διάρκειας, ο οποίος ήταν πάρα πολύ μεγάλος και έχει υποτετραπλασιαστεί, έχει φθάσει στις δεκατέσσερις μέρες περίπου και πάλι δεν μας ικανοποιεί. Και πάλι προς αυτήν την κατεύθυνση κινούμαστε με γοργούς ρυθμούς και πιστεύουμε ότι βάζοντας σε προτεραιότητα αυτόν τον τομέα, θα έχουμε τα θετικά αποτελέσματα, που πρέπει να έχουμε. 
      Για το δεύτερο θέμα των ξενώνων γιατί πέραν από το θεραπευτικό επίπεδο δεν θα πρέπει να παραβλέπουμε, βέβαια, και όλα τα άλλα επίπεδα μίας αντικαρκινικής εκστρατείας, ενημέρωση, πρόληψη, θεραπεία, αποκατάσταση, ψυχολογική στήριξη και κοινωνική, θέλω να πω ότι είναι πάρα πολύ σημαντικό.
      Όσον αφορά τη δημιουργία ξενώνων, η πολιτική ηγεσία του Υπουργείου από την πρώτη στιγμή έχει εκφραστεί δημόσια και είναι υπέρ αυτής της άποψης, την οποία καταθέτετε και μάλιστα έχει κινηθεί με γοργούς ρυθμούς ώστε να μπορέσουμε το συντομότερο να την υλοποιήσουμε. Ήδη έχει ανατεθεί με απόφαση στη Δ.ΕΠ.Α.ΝΟ.Μ. η εκπόνηση σχετικής μελέτης σκοπιμότητας και βιωσιμότητας και ήδη είμαστε σε διαπραγματεύσεις με την Κτηματική Εταιρεία του Δημοσίου, του Υπουργείου Οικονομικών, ώστε να προχωρήσουμε σ’ αυτή την υλοποίηση. 
      Εδώ εμπλέκεται και το Υπουργείο Πολιτισμού λόγω του ότι τα κτίσματα αυτά και δικαιολογημένα, έχουν μια ιστορική σημασία. Υπάρχουν κάποιες πλευρές, υπάρχουν κάποιες κοινωνικές ομάδες που το υποστηρίζουν και μάλιστα με φανατισμό. Εγώ δεν θα διαφωνήσω, αλλά είμαι υποχρεωμένος κι αυτό να το θέσω. Θα πρέπει επομένως και προς αυτή την κατεύθυνση να κινηθούμε.
      Σας λέω ότι έχω εδώ, στο φάκελό μου, στοιχεία για το ποιο στάδιο βρίσκεται κάθε μια απ’ αυτές τις πολυκατοικίες. Δύο, που πράγματι χαρακτηρίζονται διατηρητέες και για αστική χρήση, είναι που βρίσκονται δίπλα στο Νοσοκομείο «Άγιος Σάββας». Αυτές μπορούν να χρησιμοποιηθούν. 
      Είμαι υποχρεωμένος ακόμη να πω ότι υπάρχουν και προσφορές. Και έχω, όχι σαν πολιτικός, αλλά σαν πολίτης και σας ηπειρώτης μια ιδιαίτερη ευαισθησία με το θέμα των δωρεών και των ευεργεσιών. Να πω ότι υπάρχει από πλευράς του Προέδρου του Ιδρύματος του Μείζονος Ελληνισμού σημαντική προσφορά να αναλάβει εξ ολοκλήρου -τιμώντας την προσφυγική καταγωγή του κ. Εφραίμογλου- όλη την ανακατασκευή, τον εξοπλισμό και να παραδώσει το νοσοκομείο «με το κλειδί στο χέρι».
      Οι διαδικασίες είναι χρονοβόρες και η πίεση, όσο μεγαλύτερη είναι, τόσο το καλύτερο. Θα αναλάβω πρωτοβουλία και με εκπροσώπους όλων των κομμάτων -ξέρω ότι κανείς δεν θα το αρνηθεί- ώστε να προχωρήσουμε το συντομότερο δυνατό, για να αντιμετωπίσουμε αυτό το μεγάλο θέμα. 
      Στο νέο ανεγειρόμενο ογκολογικό νοσοκομείο των Αγίων Αναργύρων προβλέπουμε τη δημιουργία σύγχρονου ξενώνα, ώστε εξαρχής αυτό να αντιμετωπιστεί. Και είναι εξίσου σοβαρό πρόβλημα για την οικογένεια αυτή η κατάσταση, όπως για τον ασθενή τον ίδιο η ασθένεια.
      Μακριά από μας η οποιαδήποτε σκέψη και στο συγκεκριμένο τομέα για εμπορευματοποίηση και για ιδιωτικοποίηση. Καταβάλλουμε κάθε προσπάθεια και κινούμαστε με ανάλογους ρυθμούς, που ειλικρινά πείθουν ότι η βούλησή μας είναι προς αυτή την κατεύθυνση.
      Να προσθέσω και ένα προσωπικό στοιχείο. Και σαν γιατρός και σαν συνδικαλιστής και σήμερα από τη θέση αυτή, σαφέστατα είμαι υπέρ της ενίσχυσης του δημόσιου χαρακτήρα του συστήματος υγείας, διότι αυτή είναι η βάση του σύγχρονου κοινωνικού κράτους, που εμείς επαγγελλόμαστε. Ο Πρωθυπουργός Κώστας Καραμανλής το έχει τονίσει.
      Και μία αναφορά στον παρευρισκόμενο Πρόεδρο τον κ. Σούρλα. Επί της υπουργίας του κ. Σούρλα άλλαξε το καθεστώς και μεταφέρθηκε στο Εθνικό Σύστημα Υγείας το Νοσοκομείο «Άγιος Σάββας». Είναι ενταγμένο πλήρως στο Εθνικό Σύστημα Υγείας. Μπορεί να παρέχει σήμερα, με την εμπειρία και με την παράδοση που φέρνει μαζί του –δεν υπάρχει καμμία αντίρρηση προς αυτό- τις υπηρεσίες στο μέγιστο δυνατό βαθμό.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, υπάρχει μια εκκρεμότητα για όλα τα αντικαρκινικά νοσοκομεία και στους Αγίους Αναργύρους και στο «Άγιος Σάββας» και στο «Μεταξά» και της Θεσσαλονίκης, για την παραμονή των συγγενών αλλά και των νοσηλευομένων. Ίσως θα πρέπει να δείτε το σύνολο, όπως πολύ σωστά είπατε, με τη συμμετοχή των εκπροσώπων όλων των κομμάτων. Αν όλα τα κόμματα αποφασίσουν, πιστεύω ότι κάποια τυπικά εμπόδια εν ονόματι αυτών των ανθρώπων που ζουν δύσκολες καταστάσεις, θα ξεπεραστούν.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής και στις εκθέσεις με θέματα: α. «Οι Έλληνες στη Διασπορά 15ος-21ος» και β. «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα τρεις μαθητές και μαθήτριες και δύο συνοδοί-δάσκαλοι από το 11ο Δημοτικό Σχολείο Αργυρούπολης.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Θα συζητηθεί η τρίτη, με αριθμό 240/20.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Εσωτερικών, σχετικά με την Παραίτηση-Διαμαρτυρία του Προέδρου των μελών της Αρχής Προστασίας Δεδομένων Προσωπικού Χαρακτήρα κ.λπ..
      Αναλυτικότερα στην επίκαιρη ερώτησή του ο κ. Δραγασάκης αναφέρει:
      «Δύο ημέρες μετά τον εορτασμό του Πολυτεχνείου παραιτήθηκε ο Πρόεδρος και πέντε μέλη της Επιτροπής Προστασίας Προσωπικών Δεδομένων επειδή, παρά την απαγόρευση της Αρχής, κάμερες της ΕΛ.ΑΣ. παρακολούθησαν την πορεία του Πολυτεχνείου.
      Η εν λόγω Αρχή με σχετική παλαιότερη απόφασή της είχε χαρακτηρίσει παράνομη την παρακολούθηση πανεκπαιδευτικού συλλαλητηρίου και επέβαλε πρόστιμο στο Υπουργείο Δημόσιας Τάξης. Παρ’ όλα αυτά, ο Εισαγγελέας του Αρείου Πάγου με εγκύκλιό του επέτρεπε και προέτρεπε αναρμοδίως την Αστυνομία να καταγράφει με κάμερες συγκεντρώσεις και διαδηλώσεις και τούτο παρόλο που η όλη υπόθεση σχετικά με τη χρήση των μηχανημάτων παρακολούθησης εκκρεμοδικεί στο Συμβούλιο της Επικρατείας.
      Τα παραπάνω γεγονότα καταδεικνύουν σοβαρές πολιτικές ευθύνες της Κυβέρνησης, αφού η χρησιμοποίηση από την Ελληνική Αστυνομία των καμερών για την παρακολούθηση των διαδηλωτών της πορείας του Πολυτεχνείου συνιστά ευθεία υπονόμευση του έργου της Ανεξάρτητης Αρχής, προσβολή του κύρους της, των δικαιωμάτων και ελευθεριών των πολιτών, αλλά και της Δικαιοσύνης και συγκεκριμένα του Συμβουλίου της Επικρατείας, ενώπιον του οποίου εκκρεμεί η υπόθεση.
      Κατόπιν των ανωτέρω ερωτάται ο κύριος Υπουργός:
      Εάν η Κυβέρνηση θεωρεί ότι με την παρακολούθηση της πορείας του Πολυτεχνείου με τη χρήση καμερών υπήρξε ή όχι παραβίαση της απόφασης της Αρχής Προστασίας Προσωπικών Δεδομένων ως προς τους όρους λειτουργίας των καμερών σε δημόσιους χώρους.
      -Ποιος έδωσε τη συγκεκριμένη εντολή να χρησιμοποιηθούν κάμερες για την παρακολούθηση των διαδηλωτών, παρά την αντίθετη απόφαση της Αρχής Προστασίας Προσωπικών Δεδομένων και παρά το ότι η υπόθεση εκκρεμεί στο Συμβούλιο της Επικρατείας;».
      Στην επίκαιρη ερώτηση του κ. Δραγασάκη θ’ απαντήσει ο Υφυπουργός Εσωτερικών κ. Χηνοφώτης.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
    Κυρίες και κύριοι Βουλευτές, οπωσδήποτε όλοι ενθυμείστε ότι ο κ. Χατζηγάκης, ο αρμόδιος Υπουργός Δικαιοσύνης, απάντησε στις 19 Νοεμβρίου στην επίκαιρη ερώτηση του συναδέλφου του Κομμουνιστικού Κόμματος Ελλάδας κυρίου Κανταρτζή, καθώς επίσης και σήμερα στη συζήτηση που έλαβε χώρα και όπου ήσασταν όλοι παρόντες.
    Απλά και μόνο θα ήθελα να προσθέσω ορισμένα στοιχεία γιατί θα μπορούσα να επικαλούμαι τις απαντήσεις που έχουν δοθεί. Αυτό ας μην θεωρηθεί ως υπεκφυγή, αλλά ως περαιτέρω διευκρίνιση επί των ζητουμένων.
    Στις 17 Νοεμβρίου κατά τις εκδηλώσεις για την επέτειο του Πολυτεχνείου η όλη διαχείριση των ληφθέντων μέτρων που λάμβαναν χώρα από το κέντρο επιχειρήσεων της Γενικής Αστυνομικής Διεύθυνσης γινόταν υπό την εποπτεία και κατεύθυνση τριών εισαγγελέων οι οποίοι βέβαια είχαν οριστεί ειδικά για το συγκεκριμένο σκοπό. Οι εν λόγω εισαγγελικοί λειτουργοί παρίσταντο καθ’ όλη τη διάρκεια και παρακολουθούσαν την εκδήλωση. Αξίζει όμως να επισημανθεί και να συγκρατηθεί ότι κατά τη διάρκεια της πορείας ουδεμία καταγραφή έγινε, ουδεμία συλλογή έλαβε χώρα και κατ’ επέκταση και ουδεμία επεξεργασία στοιχείων που να αφορούν σε θέματα προσωπικών δεδομένων πολιτών και επ’ αυτού θέλω να είμαι κατηγορηματικότατος.
    Επίσης μέλη της Αρχής Προστασίας Δεδομένων Προσωπικού Χαρακτήρα επισκέφθηκαν την ημέρα εκείνη το κέντρο επιχειρήσεων της Γ.Α.Δ.Α., της Γενικής Αστυνομικής Διεύθυνσης, όπου άσκησαν ακώλυτα τα καθήκοντά τους και διενήργησαν τους ελέγχους αρμοδιότητάς τους στο χώρο διαχείρισης του συστήματος εικονοληπτών ασφαλείας. 
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Δραγασάκης έχει το λόγο.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, αν οι κάμερες εξασφάλιζαν την ασφάλεια των πολιτών το θέμα θα είχε κάποιο ενδιαφέρον αλλά, απ’ ό,τι διαβάζουμε στον τύπο, υπάρχουν χώρες όπου ήδη αναλογεί μία κάμερα ανά δέκα πολίτες και οι χώρες αυτές κάθε άλλο παρά ασφαλείς νιώθουν. 
    Προσθέτω ότι αναπτύσσονται σοβαρά οικονομικά συμφέροντα γύρω από τα συστήματα ασφαλείας. Το ζήσαμε ως χώρα και με τους Ολυμπιακούς Αγώνες. Βεβαίως δεν είναι αυτή η σημαντικότερη πλευρά, αλλά κάποιοι θέλουν να πουλούν κάμερες. Δεν είναι η σημαντικότερη πλευρά, αλλά την αναφέρω και αυτή.
      Πράγματι άκουσα και την απάντηση του Υπουργού Δικαιοσύνης κ. Χατζηγάκη. Είμαστε πάρα πολύ ανήσυχοι γι’ αυτά που ακούσαμε. 
      Μας είπατε, κύριε Υφυπουργέ, ότι καμμία καταγραφή δεν έγινε, τίποτε το κακό δεν έγινε. Μα, αυτά πρέπει να μας τα πει η Αρχή Προστασίας Προσωπικών Δεδομένων. Γι’ αυτό έγινε αυτή η Αρχή, για να ενημερώνει υπεύθυνα και να προστατεύει τους πολίτες έναντι ακόμα και παραβάσεων του κράτους. Εδώ άκουσα ότι η Αρχή Προστασίας Προσωπικών Δεδομένων υπάρχει, για να θωρακίζει το κράτος. Έγινε για να θωρακίζει το κράτος ή το Σύνταγμα και τα δικαιώματα του πολίτη, κύριε Υφυπουργέ; Μακάρι και κ. Παυλόπουλος που κάθεται δίπλα σας να μπορούσε να τοποθετηθεί εδώ. Πρόκειται για θεμελιώδη διαφωνία. Για τη θωράκιση του κράτους έγινε η Αρχή αυτή; Το κράτος δεν κάνει παραβάσεις, δεν εγκληματεί έναντι των πολιτών; Αν αυτή είναι η θέση της Κυβέρνησης, πραγματικά τίθεται μείζον θέμα. Η Αρχή Προστασίας Προσωπικών Δεδομένων έγινε για την προστασία των δικαιωμάτων του πολίτη, όπως κατοχυρώνονται στο Σύνταγμα, για την προστασία του Συντάγματος γενικότερα έναντι παραβιάσεων και παραβάσεων και του ίδιου του κράτους. Και γι’ αυτό εμείς είπαμε ως κόμμα, επειδή το θέμα πήρε και ένα συμβολικό χαρακτήρα, πέρα από τον ουσιαστικό, να μη γίνει αποδεκτή η παραίτηση του Προέδρου και των άλλων μελών, κάτι βεβαίως το οποίο έχει να κάνει με τη Βουλή και όχι με το Υπουργείο.
      Για μας, επομένως, το θέμα είναι πάρα πολύ σοβαρό, είναι θέμα που αφορά τη λειτουργία της δημοκρατίας, την κατεύθυνση της δημοκρατίας. Και ήθελα να είμαστε σαφείς στο εξής: Αν η Κυβέρνηση θέλει να το αλλάξει, να φέρει αλλαγές. Με το υφιστάμενο πλαίσιο απαγορεύεται η παρακολούθηση της πορείας από κάμερες. Όχι μόνο απαγορεύεται, προηγούμενη παρακολούθηση προκάλεσε πρόστιμο της Αρχής προς την ΕΛ.ΑΣ. Εκκρεμοδικεί βεβαίως η υπόθεση στο Συμβούλιο της Επικρατείας. Κι επειδή εκκρεμοδικεί, γι’ αυτό είναι παράνομα όλα αυτά τα οποία γίνονται, ή επιχειρήθηκε να γίνουν.
      Και επίσης, κύριε Υπουργέ, παραμένει το ερώτημα: ποιος έδωσε την εντολή; Αν την εντολή υπαινίσσεστε ότι  την έδωσαν οι εισαγγελείς, η εντολή αυτή είναι παράνομη. Έχει δικαίωμα ο όποιος εισαγγελέας, ή η όποια άλλη μορφή εξουσίας, να δίνει εντολή όταν υπάρχει ήδη ένα πλαίσιο –υπάρχει ένα πλαίσιο, αν το αλλάξετε, θα το δούμε- που ορίζεται από το Σύνταγμα και την Αρχή Προστασίας Προσωπικών Δεδομένων, η οποία έγινε με βάση το Σύνταγμα για να τηρεί και να χαράξει αυτό το πλαίσιο;
      Θα ήθελα να κάνω μία τελευταία επισήμανση  γενικότερη, που πρέπει να τη λάβει υπ’ όψιν της η Κυβέρνηση. Η απάντηση σε τυχόν αυθαιρεσίες της εξουσίας, δεν είναι πάντα η υπακοή και η υποταγή. Η ιστορία διδάσκει ότι αν οι λαοί βλέπουν ότι εξουσίες αυθαιρετούν, υπάρχει και η απάντηση της ανυπακοής, ακόμα και της αυτοδικίας. Επομένως δεν είναι κάτι για το οποίο κάνουμε ό,τι μπορούμε, ή παραβιάζουμε τα όποια δικαιώματα επειδή βρήκαμε την ευκαιρία, ή επειδή νομίζουμε ότι η κοινωνία μπορεί να νομιμοποιήσει πράξεις παρακολούθησης μέσω καμερών. Είμαστε, λοιπόν, πάρα πολύ προβληματισμένοι και πρέπει τέλος η Κυβέρνηση να λάβει υπ’ όψιν της ότι αυτές οι πράξεις, δηλαδή αν όντως οι εισαγγελείς έδωσαν εντολή να ανοίξουν οι κάμερες κατά παράβαση αντίθετης άποψης και απόφασης της Αρχής Προστασίας Προσωπικών Δεδομένων, έχουν και περαιτέρω δικονομικές  συνέπειες. Εμείς δεν μπορούμε να εμποδίσουμε τους πολίτες που θα θελήσουν να καταφύγουν στα ελληνικά, ή και τα ευρωπαϊκά, δικαστήρια.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, έχετε το λόγο.
      ΠΑΝΑΓΙΩΤΗΣ  ΧΗΝΟΦΩΤΗΣ ( Υφυπουργός  Εσωτερικών):  Ευχαριστώ, κύριε Πρόεδρε.
      Θα ήθελα να υπενθυμίσω ότι τα περισσότερα από τα θέματα τα οποία  τέθηκαν ήδη, έχουν απαντηθεί  από τον αρμόδιο Υπουργό Δικαιοσύνης κ. Χατζηγάκη. Από την άλλη πλευρά, όμως, να επισημάνω ότι προς τούτο μετέβησαν εκεί εκπρόσωποι της Αρχής Προστασίας Προσωπικών Δεδομένων, προκειμένου να κάνουν αυτούς τους ελέγχους και τους οποίους έκαναν και τεκμαίρεται  ότι δεν έγινε ουδεμία καταγραφή, ουδεμία συλλογή στοιχείων, ουδεμία επεξεργασία στοιχείων. Να σας πω και κάτι άλλο: δεν υπάρχει και λόγος. Ίσως να απομυθοποιήσω και ορισμένες καταστάσεις, διότι οπωσδήποτε είναι μία εκδήλωση η οποία είχε συγκεκριμένο χαρακτήρα και δεν υπήρχε λόγος να χρησιμοποιηθούν υπό την έννοια που θέτετε, οι κάμερες, οι εικονολήπτες.
      Τελειώνω, λέγοντας το εξής: Η Αρχή Προστασίας Προσωπικών Δεδομένων ως αρχή είναι ένα σημαντικό δημοκρατικό βήμα. Δεν το αμφισβητεί κανείς. Είναι σεβαστή καθ’ όλα. Ουδείς επιδιώκει να την ευτελίσει και να την ευνουχίσει. Από την άλλη πλευρά, αυτό δεν σημαίνει ότι θα μειωθεί το κύρος  και ο σεβασμός προς τις αποφάσεις των δικαστικών αρχών.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Η με αριθμό 244/20.11.2007 επίκαιρη ερώτηση του Βουλευτή του  Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εσωτερικών, σχετικά με τους σχολικούς τροχονόμους κ.λπ., δεν θα συζητηθεί κατόπιν συνεννόησης του κυρίου Βουλευτή με τον κύριο Υπουργό. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ:  Συγγνώμη, κύριε Πρόεδρε, αλλά θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας):  Ορίστε, κύριε Αϊβαλιώτη, έχετε το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ:  Θα ήθελα να εκφράσω την έκπληξή μου γι’ αυτό το γεγονός, διότι βλέπω ότι είναι παρόν σχεδόν το σύνολο της ηγεσίας του Υπουργείου Εσωτερικών. Πληροφορήθηκα από το συνάδελφο κ. Ροντούλη ότι είχε επικοινωνία με το Υπουργείο Εσωτερικών, όπου τον ενημέρωσαν ότι δεν θα υπάρχει κανείς να του απαντήσει και βλέπω εδώ αξιόλογους πολιτικούς, την ηγεσία του Υπουργείου Εσωτερικών.
      ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, εγώ δεν μπορώ να αμφισβητήσω τα όσα λέει ο κ. Ροντούλης σχετικά με το ότι συνεννοήθηκε με τον κύριο Υπουργό.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ:  Κύριε Πρόεδρε, ο κ. Ροντούλης υπέβαλε την ερώτηση για να απαντηθεί σήμερα. Μπήκε στο πρόγραμμα και βλέπω ότι είναι παρούσα η ηγεσία του Υπουργείου Εσωτερικών και δεν απαντάται η ερώτηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Ας πάρει το λόγο, μια και παρίσταται ο κύριος Υπουργός, για να απαντήσει ο ίδιος. Ας μην εκπροσωπούμε ούτε εσείς ούτε εγώ τον κ. Ροντούλη. 
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, οφείλω μία εξήγηση στον κύριο συνάδελφο. 
      Στο Υπουργείο Εσωτερικών, όπως και σε όλα τα Υπουργεία, ακριβώς επειδή δεν υπάρχουν τυπικές ιεραρχίες, υπάρχει μια κατανομή αρμοδιοτήτων και μια αρμονική καθημερινή συνεργασία μεταξύ Υπουργού και Υφυπουργών. Ο κ. Νάκος είναι αρμόδιος να απαντήσει γι’ αυτά, γι’ αυτό και έκανε τη συνεννόηση. Παρακάλεσε ο κ. Νάκος, επειδή είναι στη Θεσσαλονίκη αυτήν τη στιγμή για υπηρεσιακό λόγο, εάν είναι δυνατόν να αναβληθεί για να απαντήσει ο ίδιος. Εάν ήθελε να επιμείνει ο κύριος συνάδελφος, μπορούσε να πει «όχι, δεν το δέχομαι» και θα είμαστε εδώ. Τον παρακάλεσε ο κ. Νάκος, γιατί χειρίζεται αυτός το θέμα. 
      Σας διαβεβαιώ ότι δεν θέλαμε διόλου να υποβαθμίσουμε την ερώτηση. Ίσα-ίσα, επειδή το χειρίζεται ο ίδιος και έχει πλήρη στοιχεία θα είχε μεγαλύτερη σημασία η απάντηση. Γιατί σας τονίζω ότι σε μια κυβέρνηση, σε ένα Υπουργείο σημασία έχει και η κατανομή των αρμοδιοτήτων. Σας διαβεβαιώ ότι δεν είχε καμμία διάθεση ο κ. Νάκος να κάνει κάτι διαφορετικό. Γι’ αυτό και σας είπα ότι παρακάλεσε τον κ. Ροντούλη να αναβληθεί η συζήτηση της επίκαιρης ερώτησης. Μπορούσε να επιμείνει ο κύριος συνάδελφος, εάν ήθελε να συζητηθεί και θα ήμουν πάλι εδώ. 
      Πάντως, οφείλω αυτήν την εξήγηση να σας την κάνω.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ήταν πιστεύω ικανοποιητική η απάντηση που έδωσε ο Υπουργός Εσωτερικών. Γι’ αυτό είπα ας μην ερμηνεύουμε εμείς, εσείς ή εγώ, τα όσα ο κ. Ροντούλης συνεννοήθηκε με τον κ. Νάκο.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, πριν εισέλθουμε στη συζήτηση της επερώτησης, θα μου επιτρέψετε να εκφράσω στην Εθνική Αντιπροσωπεία τη δυσαρέσκειά μου για την άδικη επίθεση που δέχθηκα προεδρεύοντας χθες, η οποία αφορούσε το γεγονός περί δήθεν φίμωσης Βουλευτή στο να εκφραστεί ελεύθερα στην Εθνική Αντιπροσωπεία. 
      Η αλήθεια και η πραγματικότητα είναι ότι δεν έκανα τίποτα περισσότερο από το να εφαρμόσω τον Κανονισμό. Επειδή αυτό οι επικριτές, ενδεχομένως, να μην το γνωρίζουν –αυτό θα ήθελα να πιστεύω- αλλά και επειδή οι Βουλευτές θα πρέπει να το θυμούνται, να πω ότι ο Προεδρεύων έχει υποχρέωση να εφαρμόσει τον Κανονισμό. 
      Ο Κανονισμός στο άρθρο 66, παράγραφος 8 αναφέρει: «Αγορητής δεν μπορεί να απομακρύνεται από το υπό συζήτηση θέμα» -αυτό που καθορίζει η ημερήσια διάταξη- «διαφορετικά ο Πρόεδρος τον καλεί να επανέλθει σ' αυτό. Εάν δεν συμμορφωθεί, ο Πρόεδρος τον προειδοποιεί ότι θα του αφαιρέσει το λόγο. Εάν και μετά τη νέα αυτή επισήμανση ο αγορητής δεν επανέλθει στο θέμα, ο Πρόεδρος του αφαιρεί το λόγο». 
      Ο Προεδρεύων επιεικώς φέρθηκε και δεν αφαίρεσε το λόγο. Δεν μπορεί ο καθένας για ό,τι σκέφτεται ή για ό,τι ενδεχομένως θα πάρει δημοσιότητα να χρησιμοποιεί το Βήμα της Βουλής και να απομακρύνεται από το θέμα της ημερήσιας διάταξης, γιατί έτσι υποβαθμίζουμε τη διαδικασία, το νομοθετικό έργο ή το έργο του Κοινοβουλευτικού Ελέγχου.
      Και λέει, επίσης, και η παράγραφος 9 τα εξής: «Εάν ο Βουλευτής αναφέρεται σε ζητήματα άσχετα και έξω από το συζητούμενο θέμα ημερήσιας διάταξης, τότε ο Πρόεδρος του αφαιρεί το λόγο». 
      Αυτό για την αποκατάσταση της αλήθειας. Έχω είκοσι πέντε χρόνια στο Κοινοβούλιο. Ήμουν μέσα στα πλαίσια που ο Κανονισμός όριζε και τώρα περισσότερο πρέπει να εφαρμοστεί. 
      Παρακαλώ, επίσης, και οι κύριοι δημοσιογράφοι και τα Μέσα Ενημέρωσης που αποτελούν εξουσία και πιστεύουν ότι είναι η μοναδική εξουσία, να είναι πιο προσεκτικοί και να συμβάλλουν και αυτοί στην αναβάθμιση του Κοινοβουλίου και όχι να δράττονται της ευκαιρίας για να κάνουν επιθέσεις στον τρόπο λειτουργίας του Κοινοβουλίου.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
Θα συζητηθεί η υπ’ αριθμόν 4/29.10.2007 επερώτηση ενενήντα επτά Βουλευτών του ΠΑ.ΣΟ.Κ. κ.κ. Κωνσταντίνου Ρόβλια, Χρήστου Αηδόνη, Αλέξανδρου Αθανασιάδη, Αθανάσιου (Νάσου) Αλευρά, Ιωάννη Αμοιρίδη, Δημητρίου (Μίμη) Ανδρουλάκη, Αντωνίας (Τόνιας)Αντωνίου, Μαρίας - Ελένης (Μιλένας) Αποστολάκη, Χρυσής Αράπογλου, Ευάγγελου Αργύρη, Δημητρίου Βαρβαρίγου, Χρίστου Βερελή, Μιλτιάδη Βέρρα, Κωνσταντίνου (Ντίνου) Βρεττού, Κωνσταντίνου Γείτονα, Βασιλείου Γερανίδη, Σοφίας Γιαννακά, Αγγελικής (Άντζελας) Γκερέκου, Λεωνίδα Γρηγοράκου, Μαρίας Δαμανάκη, Ιωάννη Δημαρά, Ιωάννη Διαμαντίδη, Άννας Διαμαντοπούλου, Θάλειας Δραγώνα, Ιωάννη Δριβελέγκα, Βασιλείου Έξαρχου, Πέτρου Ευθυμίου, Ροδούλας Ζήση, Νικολάου Ζωίδη, Ευδοξίας (Εύας) Καϊλη, Ηλία Καρανίκα, Κωνσταντίνου Καρτάλη, Μιχάλη Καρχιμάκη, Μιχάλη Κατρίνη, Λούκας Κατσέλη, Απόστολου Κατσιφάρα, Βασιλείου Κεγκέρογλου, Σπύρου Κουβέλη, Δημητρίου Κουσελά, Ευστάθιου Κουτμερίδη, Ιωάννη Κουτσούκου, Ηλία Λαμπίρη, Γεωργίου Λιάνη, Δημητρίου Λιντζέρη, Ανδρέα Λοβέρδου, Ιωάννη Μαγκριώτη, Ιωάννη Μανιάτης, Τσετίν, Μαντατζή, Αθανασίας (Σούλας) Μερεντίτη, Παναγιώτη, Μπεγλίτη, Μάρκου Μπόλαρη, Αθανάσιου (Θάνου) Μωραϊτη, Έκτορα Νασιώκα, Γεωργίου Νικητιάδη, Γρηγορίου Νιώτη, Γεωργίου Ντόλιου, Μαρίας - Ελίζας (Μαριλίζας) Ξενογιαννακοπούλου, Βασιλείου Οικονόμου,  Θεόδωρου Πάγκαλου, Μιχάλη Παντούλα, Γεωργίου Παπαγεωργίου, Γεωργίου Παπαδημητρίου, Αλέξανδρου (Αλέκου) Παπαδόπουλου, Γεωργίου Παπακωνσταντίνου, Βασιλικής (Βάσως) Παπανδρέου, Ευάγγελου Παπαχρήστου, Χρήστου Παπουτσή, Αικατερίνης Περλεπέ-Σηφουνάκη, Γεωργίου Πεταλώτη, Φίλιππου Πετσάλνικου,  Ιωάννη Ραγκούση,  Αναστασίας – Συλβάνας Ράπτη,  Δημητρίου Ρέππα, Παναγιώτη Ρήγα, Σοφίας Σακοράφα, Φίλιππου Σαχινίδη,  Παναγιώτη Σγουρίδη, Νικολάου Σηφουνλακη,  Αναστάσιου Σιδηρόπουλου,  Εμμανουήλ Σκουλάκη, Ιωάννη Σκουλά, Μαρίας Σκραφνάκη, Κωνσταντίνου Σπηλιόπουλου,  Εμμανουήλ Στρατάκη, Θεοδώρας Τζάκρη, Μιχάλη Τιμοσίδη, Βασιλείου Tόγια, Θεοχάρη Τσιόκα, Δημητρίου Τσιρώνη, Ελπίδας Τσουρή, Γεωργίου Φλωρίδη, Χρήστου Χάιδου, Αχμέτ Χατζή Οσμάν, Παρασκευής (Εύης) Χριστοφιλοπούλου, Μιχάλη Χρυσοχοϊδη, Τηλέμαχου Χυτήρη και Χαράλαμπου Καστανίδη προς τους Υπουργούς Εσωτερικών, Οικονομίας και Οικονομικών, Εθνικής Άμυνας, Ανάπτυξης, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών, Εμπορικής Ναυτιλίας, Αιγαίου και Νησιωτικής Πολιτικής, σχετικά με τις προσλήψεις στο δημόσιο και το Α.Σ.Ε.Π.. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Ντόλιο. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο τον Βουλευτή κ. Δρίτσα. 
      Το λόγο έχει ο πρώτος επερωτών κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κύριοι Υπουργοί, βλέπω ότι είστε για ακόμη μια φορά πρόθυμοι να σηκώσετε τις αμαρτίες δώδεκα Υπουργείων, διότι η επερώτηση απευθύνεται σε δώδεκα Υπουργεία με τεκμηριωμένα στοιχεία, διότι είναι όλη η Κυβέρνηση αυτή, η οποία επί τριάμισι χρόνια εφάρμοσε ένα μεθοδευμένο και οργανωμένο σχέδιο για ουσιαστική κατάργηση του αντικειμενικού συστήματος προσλήψεων. Επί τριάμισι χρόνια, κύριοι Υπουργοί, διαλύετε και αποδομείτε το «νόμο Πεπονή» και το Α.Σ.Ε.Π., επί τριάμισι χρόνια προσλαμβάνονται υμέτεροι με απίθανες μεθοδεύσεις και επινοήσεις. Ας θυμηθούμε μερικές. 
      Πρώτα-πρώτα είναι η βαθμολογούμενη «γαλάζια» συνέντευξη, οι φωτογραφικοί διαγωνισμοί, τα πλαστά πιστοποιητικά, η παραποίηση στοιχείων, οι παράνομοι πίνακες διορισμών και βεβαίως, η παράκαμψη του Α.Σ.Ε.Π., η οποία τις περισσότερες φορές δυστυχώς γίνεται με κανονιστικές ρυθμίσεις της Κυβέρνησής σας. 
      Θέλω να θυμίσω τους φορείς που εμπλέκονται σε όλες αυτές τις διαδικασίες που ευνοούν τους ημέτερους. Είναι το Υπουργείο Δημόσιας Τάξης, που θυμάστε πολύ καλά ότι στο διαγωνισμό για φρουρούς της Τράπεζας της Ελλάδος διαγωνιζόμενοι με βαθμό στα απολυτήρια λυκείου «19» και «20» πήραν «10» και «11» στην προφορική συνέντευξη, ενώ διαγωνιζόμενοι με απολυτήρια λυκείου «10» και «11» αρίστευσαν, πήραν «20» στην προφορική συνέντευξη και επελήφθη και ο αρμόδιος εισαγγελέας για το θέμα. 
      Ας θυμηθούμε τον Οργανισμό Λιμένα Πειραιά, τους πίνακες κατάταξης του οποίου ακύρωσε το Α.Σ.Ε.Π. και μάλιστα παρ’ ότι τους ακύρωσε, ο Ο.Λ.Π. δεν συμμορφώθηκε σε πρώτη φάση, αλλά μετά από έντονα διαβήματα του Α.Σ.Ε.Π.. 
      Ας θυμηθούμε τι έγινε στην Ε.ΘΕ.Λ.. Εκεί αυτό το οποίο έγινε ονομάστηκε «πάρτι γαλάζιων προσλήψεων» και έφθασε στο σημείο το Α.Σ.Ε.Π. να ακυρώσει τις εκατόν εβδομήντα πέντε από τις διακόσιες πενήντα θέσεις, λόγω πλαστών πιστοποιητικών και παραποίησης στοιχείων. 
      Τα ίδια συνέβησαν και στις προσλήψεις των νοσοκομείων «Ελπίς» και «Σισμανόγλειο». 
      Υπήρξε πλήρης αδιαφάνεια στο Ταχυδρομικό Ταμιευτήριο. Έφθασαν να γίνουν διορισμοί με μισθούς 9.000 ευρώ το μήνα. 
      Υπήρξε φωτογραφικός διαγωνισμός στη Γενική Γραμματεία Ολυμπιακής Αξιοποίησης για εκατόν εξήντα θέσεις. Καταθέτουμε ερωτήσεις ζητάμε στοιχεία, αλλά καμμία απάντηση, κανένας σεβασμός στον κοινοβουλευτικό έλεγχο. 
      Είναι άγνωστος ο αριθμός προσλήψεων στον Ε.Ο.Τ. πάλι με φωτογραφικές διατάξεις. Και εκεί καταθέτουμε ερωτήσεις και δεν παίρνουμε απαντήσεις. 
      Έχουμε εκατοντάδες προσλήψεις στο Υπουργείο Αγροτικής Ανάπτυξης, με πρόσχημα τη γρίπη των πουλερικών. Διερωτόμαστε: Τι χρειάζονται οι καθαρίστριες και οι χειριστές ηλεκτρονικών υπολογιστών, για να αντιμετωπίσουν άραγε τη γρίπη των πουλερικών;
      Υπάρχει απόλυτο κομματικό όργιο με τα προγράμματα «STAGE», είναι χιλιάδες ευνοούμενοι. Είναι ένα σκαλοπάτι μονιμοποίησης και είναι όλα ελεγχόμενα κεντρικά από το Υπουργείο. 
      Έχουμε προσλήψεις στον Ο.Π.Α.Π. χωρίς προκήρυξη και έχει το θράσος ο Ο.Π.Α.Π. να απαντά ότι «δεν χρειάζεται προκήρυξη, για να κάνουμε προσλήψεις στον Ο.Π.Α.Π.». 
      Ακόμη και τους εργάτες που χρησιμοποιούνται στις ανασκαφές στο Υπουργείο Πολιτισμού, αυτούς που επί χρόνια προσλάμβαναν οι έφοροι αρχαιοτήτων, τώρα τους προσλαμβάνουν οι γενικοί διευθυντές των Υπουργείων. Είναι απόλυτα εξαρτώμενοι επί των ημερών σας από τους Υπουργούς. 
      Βεβαίως, ας μην ξεχνάμε την απίστευτη διαδικασία που έγινε στον Ο.Τ.Ε., όπου συμμετείχαν είκοσι επτά χιλιάδες διαγωνιζόμενοι για οκτακόσιες πενήντα τρεις θέσεις και δεν έχει ανακοινωθεί πίνακας κατάταξης, δεν έχουν βγει αποτελέσματα ούτε στον Ο.Τ.Ε. ούτε στο διαδίκτυο, πουθενά. Έχουμε την απόλυτη αδιαφάνεια. 
      Μην ξεχνάμε τις χίλιες εκατόν ογδόντα μία προσλήψεις του Υπουργείου Μεταφορών, της προηγούμενης πολιτικής ηγεσίας, εκτός Α.Σ.Ε.Π.. Συγκεκριμένα στο «ΤΡΑΜ» είναι τριακόσιοι ογδόντα δύο αορίστου χρόνου και διακόσιοι πενήντα οκτώ ορισμένου χρόνου, στον «ΠΡΟΑΣΤΙΚΟ» διακόσιοι πενήντα μόνιμοι ή ορισμένου χρόνου και εκατόν εξήντα δύο εποχικοί και στο «ΑΤΤΙΚΟ ΜΕΤΡΟ ΕΤΑΙΡΕΙΑ ΛΕΙΡΟΥΡΓΙΑΣ» εκατόν είκοσι μόνιμοι. 
      Αυτό είναι ένα μικρό, αν θέλετε μια περίληψη των όσων συμβαίνουν επι των ημερών σας, κύριε Υπουργέ.
      Να θυμηθούμε λίγο και τη συνέντευξη; Είχε το ΠΑ.ΣΟ.Κ. συνέντευξη; Για πείτε μου. Είχε το ΠΑ.ΣΟ.Κ. συνέντευξη στους δημοτικούς αστυνομικούς και δεν το ενθυμούμεθα; Είχε το ΠΑ.ΣΟ.Κ. μήπως συνέντευξη στους πυροσβέστες και το ξεχάσαμε; Μήπως είχε το ΠΑ.ΣΟ.Κ. συνέντευξη στις προσλήψεις στη Δ.Ε.Η. και μας διέφυγε και αυτό; Μήπως είχε το ΠΑ.ΣΟ.Κ. συνέντευξη στους φρουρούς φυλακών και το λησμονήσαμε; Μήπως είχε το ΠΑ.ΣΟ.Κ. συνέντευξη στον Ο.Λ.Π. ή στους Επαγγελματίες Οπλίτες; Πουθενά δεν είχε το ΠΑ.ΣΟ.Κ. συνέντευξη, κύριε Υπουργέ. Είναι δική σας επινόηση, είναι δικό σας κατασκεύασμα, είναι ένα κατασκεύασμα που προσβάλλει και τους εξεταστές και τους εξεταζόμενους, που ανατρέπει τη σειρά κατάταξης που προκύπτει από τα μόρια. Και σας θυμίζω ότι στο διαγωνισμό για τους Επαγγελματίες Οπλίτες υπήρχε ειδικότητα που η σειρά κατάταξης ανετράπη 98% εξαιτίας της περιβόητης συνέντευξης, μιας συνέντευξης που είναι αντίθετη και στο Σύνταγμα.
      Όσον αφορά τις ερωτήσεις τις θυμόμαστε όλοι. «Τι δουλειά κάνουν οι γονείς σου;», «Τι δουλειά θα κάνεις αν δεν προσληφθείς στο Στρατό;», ή «Τι ομάδα είσαι;». Και διερωτώμαι ποιος εχέφρων εξεταστής θα μπορούσε να βαθμολογήσει την οποιαδήποτε απάντηση σε τέτοιου επιπέδου ερωτήσεις.
      Ας έλθουμε όμως και στο Α.Σ.Ε.Π.. Περίτεχνα απεργάζεστε την αποδόμησή του και τα έχετε καταφέρει μια χαρά. Σήμερα, που μιλάμε, το Α.Σ.Ε.Π. έχει ενενήντα τέσσερις κενές οργανικές θέσεις στις τριακόσιες μία. Δηλαδή, το 1/3 περίπου των οργανικών θέσεων του Α.Σ.Ε.Π. είναι κενές. Καταθέτω στα Πρακτικά το έγγραφο με αριθμό 40100/30-10-2007 του Α.Σ.Ε.Π.. 
      (Στο σημείο αυτό ο Βουλευτής κ. Ρόβλιας, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και προσέξτε τώρα, επειδή έχει κενές οργανικές θέσεις, τι εκκρεμότητες υπάρχουν. Διακόσιες σαράντα έξι προκηρύξεις για έλεγχο, σαράντα τέσσερα αιτήματα φορέων για έκδοση προκήρυξης. 
      Καταθέτω το έγγραφο της Διεύθυνσης Προκηρύξεων.
      (Στο σημείο αυτό ο Βουλευτής κ. Ρόβλιας, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πάνω από διακόσες εκκρεμότητες οριστικοποίησης αποτελεσμάτων σε διαγωνισμούς Δ.Ε.Κ.Ο., ασφαλιστικών ταμείων, Επιμελητηρίων, Νοσοκομείων και Ο.Τ.Α.. Πάνω από εβδομήντα πέντε εκκρεμότητες οριστικοποίησης αποτελεσμάτων για εποχικό προσωπικό και εκκρεμότητα σε τέσσερις διαγωνισμούς για ειδικό επιστημονικό προσωπικό.
      Καταθέτω τα αντίστοιχα έγγραφα των αντίστοιχων Διευθύνσεων του Α.Σ.Ε.Π..
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συνολικά, πάνω από εκατό χιλιάδες άνεργοι, πάνω από εκατό χιλιάδες διαγωνιζόμενοι βρίσκονται σε ομηρία, περιμένουν αποτελέσματα επί μήνες, και επί χρόνια από το Α.Σ.Ε.Π.. Αν αυτό δεν είναι απαξίωση, σας παρακαλώ, όταν θα μιλήσετε, πείτε μου ποια είναι η απαξίωση.
      Αλλά δεν είναι μόνο αυτό. Είναι και η συνεχής παράκαμψη του Α.Σ.Ε.Π. και του αντικειμενικού συστήματος προσλήψεων με νομοθετήματα δικά σας. Να τα θυμηθούμε λίγο. Νόμος 3498/2006. Αφορά το Υπουργείο Τουριστικής Ανάπτυξης. Προβλέπει την πρόσληψη υπαλλήλων εκτός Α.Σ.Ε.Π. –προσέξτε- με εφαρμογή, λέει, του ν. 1958/91. Πήγατε μόνο δεκαέξι χρόνια πίσω! Πάλι καλά! Θα μπορούσατε να είχατε πάει τριάντα έξι χρόνια.
      Υπουργείο Μεταφορών, στο νομοσχέδιο, ήδη νόμο, για τα σλοτς , στελέχωση μιας νέας διοικητικής αρχής με υπουργική απόφαση εκτός Α.Σ.Ε.Π.. 
      Υπουργείο Οικονομικών, νόμος 3492/2006. Διακόσιες πενήντα έξι θέσεις δημοσιονομικών ελεγκτών εκτός Α.Σ.Ε.Π. με επιτροπή του Υπουργείου. Πέντε μέλη του Υπουργείου μεταξύ των οποίων ο Γενικός Γραμματέας, ο Γενικός Διευθυντής κ.λπ., και μόνο δύο μέλη από το Α.Σ.Ε.Π.. Και βεβαίως με τις γνωστές υπουργικές αποφάσεις του Οκτωβρίου του 2006 και του Αυγούστου του 2007 λίγες ημέρες πριν της εκλογές, είκοσι πέντε Δ.Ε.Κ.Ο. ουσιαστικά εκτός Α.Σ.Ε.Π.. 
      Έτσι, αποδομείτε το Α.Σ.Ε.Π., με τις κενές οργανικές θέσεις, με την νομοθετική παράκαμψή του, αλλά και με τη μη συμμόρφωση προς υποδείξεις, όπως για παράδειγμα υποδείξεις που έκανε στον Ε.Ο.Τ., στη Δ.Ε.Η., στον Ο.Λ.Π., στο Υπουργείο Αγροτικής Ανάπτυξης και έγραψαν το Α.Σ.Ε.Π. στα παλιά τους τα παπούτσια. Υποβιβάζετε το Α.Σ.Ε.Π. όπως υποβιβάζετε όλες τις ανεξάρτητες αρχές, γιατί ας μην ξεχνάμε ότι απαγορεύετε στο Συνήγορο του Πολίτη να επισκεφθεί τις φυλακές . Ας μην ξεχνάμε ότι αφήσατε την Α.Δ.Α.Ε. στο σκοτάδι για τις υποκλοπές επί ένα χρόνο. Ας μην ξεχνάμε τις κάμερες σχετικά με την Αρχή Προστασίας Δεδομένων Προσωπικού Χαρακτήρα που οδήγησε στην παραίτηση της πλειοψηφίας των μελών, αν δεν απατώμαι. Πολεμάτε τις Ανεξάρτητες Αρχές, φοβάστε τις Ανεξάρτητες Αρχές, δεν θέλετε να έχετε καμμία σχέση με την προστασία των δικαιωμάτων του πολίτη και μάλιστα των συνταγματικά κατοχυρωμένων.
      Ας δούμε όμως, τι κάνατε και μετά τις εκλογές, πώς συνεχίζετε. Φέρατε ένα νομοσχέδιο και καθιερώσατε τους «γαλάζιους» εξεταστές. Δεν σας έφτανε η «γαλάζια» συνέντευξη, τώρα θα μπορούν να είναι εξεταστές σ’ αυτούς οι οποίοι διαγωνίζονται για να προσληφθούν, ακόμα και συνταξιούχοι δημόσιοι υπάλληλοι.
      Προσπαθήσατε με το ίδιο νομοσχέδιο να μονιμοποιήσετε δεκάδες μετακλητούς υπαλλήλους του πολιτικού γραφείου του Πρωθυπουργού. Το πήρατε πίσω μετά τις αποκαλύψεις και την κατακραυγή και συστήσατε την εταιρεία «ΔΗΜΟΣ Α.Ε.» για το Δ΄ Κοινοτικό Πλαίσιο Στήριξης, όπου υπολογίζετε ότι θα γίνουν τρεισήμισι χιλιάδες προσλήψεις με διαδικασίες εκτός Α.Σ.Ε.Π.. Και βεβαίως με υπουργική απόφαση της 17/10/2007 στο Φ.Ε.Κ. 2117/31-10-2007 βγάλατε την «ΟΛΥΜΠΙΑΚΗ» έξω από οποιοδήποτε σύστημα προσλήψεων. Στην «ΟΛΥΜΠΙΑΚΗ» πλέον θα κάνουν ό,τι θέλουν. Αναμένεται και η περιβόητη διαδικασία προσλήψεων στη Δ.Ε.Η., όπου δεκάδες χιλιάδες υποψήφιοι περιμένουν αποτελέσματα. Τι αποτελέσματα να περιμένουν αφού θα περάσουν μέσα από τη συνέντευξη; Συνεχίζετε δηλαδή ακάθεκτοι χωρίς αιδώ, χωρίς πολιτική ηθική. Είναι μία συστηματική πολιτική της Κυβέρνησής σας, είναι ένας συντονισμός των Υπουργείων για την απαξίωση, για την ουσιαστική κατάργηση του αντικειμενικού συστήματος προσλήψεων. Είναι η τρίτη φορά που συζητάμε αυτό το θέμα εδώ, κύριε  Υπουργέ.
      Ελέχθησαν πολλές ανακρίβειες, πολλά ψέματα στις προηγούμενες συνεδριάσεις. Έχω επιλέξει έξι από αυτά για να σας προλάβω για να μην τα ξαναπείτε, διότι είμαι βέβαιος ότι θα τα ξαναπείτε. Έξι ψέματα δικά σας, προσωπικά για το θέμα των προσλήψεων και του Α.Σ.Ε.Π.. Είπατε στη συζήτηση που έγινε εδώ στην Ολομέλεια στις 7 Νοεμβρίου 2005, ότι δήθεν η συνέντευξη είχε καθιερωθεί επί ΠΑ.ΣΟ.Κ., με μία υπουργική απόφαση του κ. Ρωμαίου, σχετικά με προσλήψεις φρουρών για δημόσιους οργανισμούς. Έχω αυτήν την απόφαση εδώ, κύριε  Υπουργέ, και λυπάμαι πάρα πολύ γι’ αυτό το οποίο είπατε τότε χωρίς να ενημερώσετε το Σώμα για την πραγματικότητα.
      Τι λέει αυτή η απόφαση; Λέει ότι θα γίνει έλεγχος καταλληλότητας των επιτυχόντων επί των ψυχοτεχνικών δεδομένων τους. Είναι ο έλεγχος που γίνεται πάντοτε σε όλους τους διαγωνισμούς ανέκαθεν, γιατί εσείς το έχετε πει, μη τυχόν και παρεισφρήσει στο δημόσιο κάποιος που δεν έχει σώας τας φρένας του. Δεν είναι βαθμολογούμενη συνέντευξη αυτό, κύριε  Υπουργέ, είναι τα ψυχοτεχνικά τεστ τα οποία υπήρχαν και υπάρχουν. Η βαθμολογούμενη συνέντευξη είναι μόνο δική σας. Καταθέτω την υπουργική απόφαση του κ. Ρωμαίου, η οποία έχει αριθμό 7012 και είναι το Φ.Ε.Κ. 479/19-3-1998.
      (Στο σημείο αυτό ο Βουλευτής κ. Κωνσταντίνος Ρόβλιας                        καταθέτει για τα Πρακτικά την προαναφερθείσα υπουργική απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το δεύτερο μεγάλο ψέμα αφορά τον ισχυρισμό σας ότι δήθεν επί ΠΑ.ΣΟ.Κ. είχε απαγορευθεί η ένσταση επί συνέντευξης. Πρώτα-πρώτα επί ΠΑ.ΣΟ.Κ. δεν υπήρχε συνέντευξη, και αναφέρεσθε στο ν.2527/1999. Αυτός ο νόμος όμως αφορά το ειδικό επιστημονικό προσωπικό για το οποίο το ίδιο το Σύνταγμα επιτρέπει τη συνέντευξη. Γιατί, κύριε  Υπουργέ, αποκρύψατε την αλήθεια από την Αίθουσα αυτή τότε, όταν τα λέγατε αυτά, πάλι την ίδια ημερομηνία στις 7 Νοεμβρίου 2005; 
      Καταθέτω στα Πρακτικά το άρθρο 4 του ν.2527/1999 από το οποίο προκύπτει ότι η συνέντευξη εκείνη αφορούσε το ειδικό επιστημονικό προσωπικό.
      (Στο σημείο αυτό ο Βουλευτής κ. Κωνσταντίνος Ρόβλιας                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είπατε πάλι στις 7 Νοεμβρίου 2005, επί λέξει: «Όποια νομοθετική ρύθμιση και να έρθει η αρμοδιότητα του Α.Σ.Ε.Π. για τα θέματα των Δ.Ε.Κ.Ο. δεν πρόκειται να θιγεί κατ’ ελάχιστο». Και έρχεσθε με δικές σας υπογραφές σε είκοσι πέντε υπουργικές αποφάσεις και βγάζετε είκοσι πέντε Δ.Ε.Κ.Ο. ουσιαστικά εκτός Α.Σ.Ε.Π.. Πάλι ψέματα. 
      Μας λέγατε σε παρόμοια συζήτηση με τη σημερινή, εδώ στην Ολομέλεια, ότι το Α.Σ.Ε.Π. επί ΠΑ.ΣΟ.Κ. είχε μόνο δέκα ημέρες προθεσμία να εγκρίνει τις προκηρύξεις και εμείς τις κάναμε είκοσι. Μπράβο! Με αυτές τις ίδιες αποφάσεις –θα τις καταθέσω στα Πρακτικά- με τις δικές σας υπογραφές, έρχεσθε και τις είκοσι μέρες τις ξανακάνετε δέκα. Αν δεν είναι έτσι, διαψεύστε με. Πάλι ψέματα είπατε.
      (Στο σημείο αυτό ο Βουλευτής κ. Κωνσταντίνος Ρόβλιας                        καταθέτει για τα Πρακτικά τις προαναφερθείσες υπουργικές αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πέμπτο ψέμα, δικό σας, 30 Ιουνίου 2006, εδώ στην Ολομέλεια: «Κλείνουμε τις κερκόπορτες του Α.Σ.Ε.Π.» και τις ανοίξατε διάπλατα με τις είκοσι πέντε Δ.Ε.Κ.Ο. που βγάλατε εκτός Α.Σ.Ε.Π. με τις δικές σας υπουργικές αποφάσεις. Τις ανοίξατε διάπλατα με το νόμο που αφορά το Υπουργείο Τουριστικής Ανάπτυξης που σας προανέφερα. Τις ανοίξατε διάπλατα για τους δημοσιονομικούς ελεγκτές και για εκατοντάδες άλλους.
      Τέλος, είχατε πάει επίσκεψη στο Α.Σ.Ε.Π. στις 22 Μαρτίου 2004 και είπατε πάλι επί λέξει: «Θα δοθούν όλα τα μέσα στο Α.Σ.Ε.Π. για να ασκήσει τις αρμοδιότητές του, προσωπικό, οικονομικά μέσα κ.λπ.». Σαράντα τέσσερις μήνες μετά την υπόσχεσή σας, κύριε  Υπουργέ, έχουμε ενενήντα τέσσερις κενές οργανικές θέσεις στο Α.Σ.Ε.Π., περίπου το 1/3.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Δυστυχώς, το Υπουργείο σας ειδικεύεται σε τέτοιου είδους συμπεριφορές. Είναι γνωστές οι μεγάλες κοροϊδίες της Κυβέρνησής σας, που σχετίζονται με το Υπουργείο σας, προς τον ελληνικό λαό. Κοροϊδέψατε τους συμβασιούχους. Κοροϊδέψατε την Τοπική Αυτοδιοίκηση για τα οικονομικά της. Κοροϊδέψατε τους άνεργους νέους με τις «γαλάζιες» προσλήψεις. Κοροϊδέψατε τους πολίτες με τη φαρσοκωμωδία της επανίδρυσης του κράτους. Κοροϊδέψατε για τη δημόσια ασφάλεια. Κοροϊδεύετε με τον ΚΑΠΟΔΙΣΤΡΙΑ 2 και την διοικητική ανασυγκρότηση της χώρας και θα έρθει η ώρα να τα πούμε αυτά στην Επιτροπή. Κοροϊδεύετε με τον εκλογικό νόμο, κύριε Υπουργέ. Γυρνάτε τη χώρα στη δεκαετία του ’50.
      Θέλω να συνεχίσω με δυο αποσπάσματα από ομιλίες του κ. Καραμανλή, σχετικές με το θέμα και ένα απόσπασμα από την ειδική έκθεση του Συνηγόρου του Πολίτη για τις προσλήψεις στο δημόσιο τομέα. Είπε ο κ. Καραμανλής στις 11 Σεπτεμβρίου 2005 στη Διεθνή Έκθεση Θεσσαλονίκης, όταν έδινε συνέντευξη τύπου: «Θέλω να το ξεκαθαρίσω μια και καλή. Ό,τι ισχύει, θα ισχύει και με το νέο καθεστώς. Ο ρόλος του Α.Σ.Ε.Π. δεν αλλάζει». Έτσι είπε ο κ. Καραμανλής. Και σας διαβάζω τι είπε η Ολομέλεια του Α.Σ.Ε.Π. στις 6 Απριλίου 2006, λίγους μήνες μετά: «Η Ολομέλεια του Α.Σ.Ε.Π. αποφαίνεται ότι η εταιρεία με την επωνυμία «ΕΛΛΗΝΙΚΑ ΠΕΤΡΕΛΑΙΑ, μετά το νόμο για τις Δ.Ε.Κ.Ο.», αυτόν το νόμο στον οποίο αναφερόταν ο κ. Καραμανλής και έλεγε ότι δεν θα αλλάξει τίποτα, «δεν υπάγεται στο σύστημα προσλήψεων του Α.Σ.Ε.Π.».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώστε λίγο χρόνο από τη δευτερολογία μου σας παρακαλώ;
      ΠΡΟΕΔΡΕΥΩΝ (Αναστάσιος Νεράντζης): Θα σας αφαιρέσω χρόνο από τη δευτερολογία σας. 
      ΚΩΝΣΤΑΝΤΙΝΟΣ ΡΟΒΛΙΑΣ: Να θυμίσω τι έλεγε ο κ. Καραμανλής και εδώ στη Βουλή στις 24 Φεβρουαρίου 2001 σχετικά με τις προσλήψεις. «Τι έχουν να πουν», έλεγε ο κ. Καραμανλής, «οι επικεφαλής αυτών των μεθοδεύσεων στις εκατοντάδες χιλιάδες νέους που παραμερίστηκαν, επειδή δεν είχαν την κάρτα του κυβερνητικού κόμματος; Ως πότε θα υπάρχουν παιδιά διαφορετικά θεών σε αυτό τον τόπο;» Αυτό ρωτάμε και εμείς, κύριε Πρωθυπουργέ, κύριε Καραμανλή. Μήπως μπορείτε να το απαντήσετε, κύριε Υπουργέ, στον Πρωθυπουργό σας; Πέρασαν έξι χρόνια από τότε, αλλά μυαλό δεν βάλατε ούτε ως Κυβέρνηση ούτε ως παράταξη. 
      Και αναφέρομαι και στην Ειδική Έκθεση του Συνηγόρου του Πολίτη για τις προσλήψεις στον δημόσιο τομέα, του Δεκεμβρίου του 2006, πριν από έντεκα μήνες. Λέει επί λέξει τα εξής ο Συνήγορος του Πολίτη: «Ο Συνήγορος του Πολίτη έχει γίνει δέκτης πολλών σχετικών παραπόνων από την έναρξη της λειτουργίας του. Οι πολίτες παραπονούνται για μεροληψία, έλλειψη αντικειμενικότητας, παραβίαση νομοθετικών ρυθμίσεων, έλλειψη διαφάνειας κ.λπ.. Αλλά και ο αριθμός των σχετικών αναφορών διαρκώς εμφανίζει αυξητική τάση». Σας προβληματίζει αυτό καθόλου, κύριε Υπουργέ; 
      Και θέλω να κλείσω με τις προτάσεις του ΠΑ.ΣΟ.Κ. Θα σας πω τι θα έπρεπε να κάνετε, αν πραγματικά θέλατε ένα αντικειμενικό σύστημα προσλήψεων. Βέβαια, κάνετε τελείως τα αντίθετα. Εγώ οφείλω να τα καταθέσω ως ΠΑ.ΣΟ.Κ., να τα ξανακαταθέσω. Πρώτον, πρέπει να καταργήσετε αμέσως την απαράδεκτη διαβλητή βαθμολογούμενη συνέντευξη, τη ντροπή –επαναλαμβάνω- για εξεταστές και εξεταζόμενους. Δεύτερον, να καλύψετε κατά άμεση προτεραιότητα όλες τις ανάγκες του Α.Σ.Ε.Π. σε προσωπικό και να προβλέψετε περισσότερες οργανικές θέσεις. Τέλος, πρέπει να γίνει υπαγωγή στο Α.Σ.Ε.Π. όλων των προσλήψεων όλου του ευρύτερου δημόσιου τομέα χωρίς τις γνωστές εξαιρέσεις που εισήγαγε η Κυβέρνηση σας. 
      Κυρίες και κύριοι συνάδελφοι, καταθέτω στα Πρακτικά το απόσπασμα από την Έκθεση του Συνηγόρου του Πολίτη. 
      (Στο σημείο αυτό ο Βουλευτής κ. Κωνσταντίνος Ρόβλιας, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν είμαι ιδιαίτερα αισιόδοξος ότι η Κυβέρνηση θ’ αλλάξει συμπεριφορά μετά τη σημερινή επερώτηση. Εμείς ως Αντιπολίτευση, οφείλουμε να αναδεικνύουμε το θέμα, να ενημερώνουμε τον ελληνικό λαό για όλα αυτά τα οποία απεργάζεται η Κυβέρνηση Καραμανλή. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Χρήστος Χάιδος. 
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
      Θα πάρω τώρα και τη δευτερολογία. 
      Κύριε Υπουργέ, κύριοι συνάδελφοι, οι λέξεις «διαφάνεια» και «αξιοκρατία»   κατείχαν περίοπτη θέση στις προεκλογικές υποσχέσεις της Νέας Δημοκρατίας, αλλά εξακολουθούν να επαναλαμβάνονται συχνά και μετεκλογικά από τους Υπουργούς της Κυβέρνησης και προσωπικά από τον ίδιο τον Πρωθυπουργό. Όμως, όπως μας διδάσκει ο Ευριπίδης ο τραγικός, οι πολιτικοί δεν πρέπει να αναδεικνύονται με τα λόγια που λένε, αλλά με τις πράξεις που κάνουν. Τι γίνεται λοιπόν, καθημερινά στην πράξη στο στενό και ευρύτερο δημόσιο τομέα; Τι κάνει η Κυβέρνηση στο ζήτημα των προσλήψεων; 
Διεπόμενη από την παλαιοδεξιά λογική, σε αντίθεση με τις εξαγγελίες, καταργεί κανόνες αξιοκρατίας, όπως περιέγραψε και ο προηγούμενος ομιλητής, καταργεί κανόνες διαφάνειας και θεσπίζει τρόπους εξυπηρέτησης μικροκομματικών σκοπιμοτήτων και τακτοποίησης «γαλάζιων ημετέρων». Σε κάποιες περιπτώσεις μάλιστα η κραυγαλέα παραβίαση κείμενων διατάξεων προκαλεί αντιδράσεις εκ των ένδον της Νέας Δημοκρατίας, όπως αυτή της τέως Προέδρου της Βουλής,  όταν επιχειρήθηκε να τακτοποιηθούν οι μετακλητοί υπάλληλοι του Πρωθυπουργικού Γραφείου με μετάταξη στην Υπηρεσία της Βουλής. Και δεν ήταν βέβαια αγράμματοι αυτοί που εισηγήθηκαν αυτήν τη ρύθμιση, όπως τους χαρακτήρισε η κ. Μπενάκη. Έμαθαν και στα νύχια γράμματα κι έγιναν αετονύχηδες του ρουσφετιού, της αδιαφάνειας και της συναλλαγής. Και για να κάνουν καλύτερα τη δουλειά τους, για να τακτοποιηθούν ευκολότερα τα «γαλάζια παιδιά», για να ολοκληρωθεί ανενόχλητα το «όργιο» των ρουσφετολογικών προσλήψεων πρέπει να απαξιωθεί και να καταργηθεί, στην ουσία, το Α.Σ.Ε.Π.. 
      Καταθέτω για τα Πρακτικά την Έκθεση του Συνηγόρου του Πολίτη όπου επιβεβαιώνεται ότι εβδομήντα χιλιάδες προσλήψεις έγιναν το 2006 από το «παράθυρο». 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό κάνει η Κυβέρνηση τέσσερα χρόνια τώρα με διάφορους τρόπους, γι’ αυτό ο συνολικός αριθμός υπερβαίνει -σύμφωνα με τις δημοσιογραφικές πληροφορίες, γιατί αναλυτικά στοιχεία δεν δίνετε- τις διακόσιες πενήντα χιλιάδες.
      Ειπώθηκαν πολλά γι’ αυτό το ζήτημα, για τον τρόπο που η Κυβέρνηση αποδυναμώνει το Α.Σ.Ε.Π.. Αποκαλύπτονται περισσότερα καθημερινά από τα Μέσα Μαζικής Ενημέρωσης. Τα βιώνουν οι πολίτες στο πετσί τους, τα υφίστανται με απαράδεκτες και ανάλγητες μεθόδους οι άνεργοι νέοι. 
      Εγώ σήμερα θα περιοριστώ σε αρμοδιότητες δύο Υπουργείων, αυτών της Υγείας και της Απασχόλησης, αναφερόμενος σε χαρακτηριστικές περιπτώσεις σκανδαλωδών προκηρύξεων, λαθροχειριών σε φακέλους υποψηφίων, σε αδιαφανείς προσλήψεις για απόκτηση προϋπηρεσίας, όπως οι επικουρικοί εργαζόμενοι στο Ε.Σ.Υ., «σκοτεινές» εντάξεις στα προγράμματα του Ο.Α.Ε.Δ., αυτά της απόκτησης εργασιακής εμπειρίας, τα λεγόμενα «STAGE».
      Καταθέτω για τα Πρακτικά, για να αποδείξω και του λόγου το αληθές, την προκήρυξη του Ι.Κ.Α. για την πρόσληψη τριακοσίων τριάντα εργαζομένων, χωρίς κριτήρια και χωρίς να περιγράφει τη διαδικασία επιλογής. «Ανακοίνωση» τιτλοφορείται η προκήρυξη. «Ανάθεση έργου με μίσθωση» χαρακτηρίζεται η εργασία των τριακοσίων τριάντα υποψηφίων. «Ανάδοχοι» ονομάζονται οι εργαζόμενοι. Δηλαδή η διοίκηση του Ι.Κ.Α. από θεσμός συμπεριφέρεται ως «νονός» και «βαφτίζει» τους εργαζόμενους σαν ανάδοχους. Έγιναν δώδεκα χιλιάδες αιτήσεις γι’ αυτήν την προκήρυξη. Τόσους αιχμαλωτίσατε προεκλογικά. Τι θα κάνετε τώρα; Πρέπει να πάρετε μόνο τους τριακόσιους τριάντα απ’ αυτούς. Συμφωνείτε μ’ αυτήν την προκήρυξη; Σας παρακαλώ να τη μελετήσετε και να έχω την άποψή σας. Οι συνδικαλιστές προσέφυγαν στη δικαιοσύνη για την ακύρωσή της.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Καταθέτω επίσης  για τα Πρακτικά έγγραφα του Α.Σ.Ε.Π. που επιβεβαιώνουν τις λαθροχειρίες και την αλλοίωση των φακέλων των υποψηφίων από αετονύχηδες ινστρούχτορες με τη μέθοδο του ριφιφί. Αφορούν το «Σισμανόγλειο» και το «Ελπίς». 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έκανα ερώτηση προ τριετίας για το «Ελπίς». Αλήθεια, πού βρίσκεται αυτή η υπόθεση, κύριε Υπουργέ; Τι έγινε; Τιμωρήθηκε κανείς; Με διαβεβαιώνατε τότε, απαντώντας μου ως Κυβέρνηση μέσω του αρμοδίου τότε  Υπουργού Υγείας, ότι θα με ενημερώσετε μετά το πέρας του ελέγχου που διατάξατε. Πέρασαν τρία χρόνια. Ακόμη σιωπή. Ένοχη σιωπή! Γιατί αν μπορούσατε να μου απαντήσετε όπως πρέπει, θα μου είχατε απαντήσει τρία ολόκληρα χρόνια.
      Στο Υπουργείο Υγείας προσλαμβάνονται χωρίς κριτήρια και διαφάνεια χιλιάδες επικουρικοί γιατροί, νοσηλευτές και άλλο προσωπικό. Τακτοποιούνται για ένα διάστημα και μετά αποκτούν προϋπηρεσία και προσόντα, για να μονιμοποιηθούν εις βάρος άλλων που δεν είχαν μέσο και περιμένουν να διοριστούν από τα Σ.Κ.Ε.Ι.Ο.Π.Ν.Ι. οι γιατροί και από το Α.Σ.Ε.Π. οι νοσηλευτές και οι άλλοι. Υπολογίζεται ότι σήμερα απασχολούνται στα νοσοκομεία τρεις χιλιάδες περίπου επικουρικοί εργαζόμενοι, από τους οποίους οι δύο χιλιάδες είναι λοιπό προσωπικό και οι χίλιοι περίπου γιατροί, ενώ έως τώρα τα τρία χρόνια εκτιμάται ότι τακτοποιήθηκαν γύρω στις δέκα χιλιάδες γιατροί, νοσηλευτές και λοιπό προσωπικό. 
      Κάναμε ερωτήσεις γι’ αυτό. Δεν μας δίνετε στοιχεία για τον αριθμό. Νομιμοποιούμαστε λοιπόν, να εκτιμούμε και με βάση τα δικά μας στοιχεία να καταθέτουμε και να ισχυριζόμαστε αυτούς τους αριθμούς. Ξεπερνάνε τις δέκα χιλιάδες τα τρία τελευταία χρόνια αυτοί που τακτοποιήθηκαν ως επικουρικοί στα νοσοκομεία.
    Στον Ο.Α.Ε.Δ. γίνεται όργιο κομματικής εκμετάλλευσης με τα προγράμματα απόκτησης εργασιακής εμπειρίας. Παλιά γινόταν δημοσιοποίηση του προγράμματος με προκήρυξη, απαιτούνταν κάποια κριτήρια, εξετάζονταν από τριμελή επιτροπή οι φάκελοι για την επιλογή των υποψηφίων. Συμμετείχε στην επιτροπή ένας εκπρόσωπος του φορέα, ένας εκπρόσωπος του Ο.Α.Ε.Δ. και ένας εκπρόσωπος του Εργατικού Κέντρου. 
    Σήμερα σκοτάδι, άκρατος σκοταδισμός και ρουσφετολογία. Κανείς δεν γνωρίζει τίποτε. Ούτε οι τοπικοί Ο.Α.Ε.Δ., ούτε οι φορείς υλοποίησης, ούτε οι ενδιαφερόμενοι άνεργοι. Πάει κάποιος, χωρίς να ξέρει κανένας τίποτε. Συγκεκριμένα στο Νοσοκομείο Τρικάλων δεν ξέρει η διεύθυνση τίποτε, παρουσιάζεται κάποιος με ένα χαρτί από τον κεντρικό Ο.Α.Ε.Δ. στην Αθήνα και λέει «γεια σας, ήρθα εδώ να δουλέψω μέσω του Ο.Α.Ε.Δ.». «Μα, πώς, τι, πού, εμείς δεν ζητήσαμε τέτοια θέση, εμείς δεν ξέρουμε!» του απαντούν. Λέει «Δεν ισχύει αυτό» και διορίζονται και δουλεύουν με αυτόν τον τρόπο. 
    Πρέπει, βέβαια, κάποιοι που δέχονται αυτήν την τακτική να ντρέπονται πολιτικά γι’ αυτό. Μόνο τα «γαλάζια» παιδιά μπορούν να τακτοποιηθούν με αυτόν τον τρόπο και αποκτούν προϋπηρεσία και προηγούνται έναντι των άλλων και με τα άλλα κόλπα παράκαμψης του Α.Σ.Ε.Π. που ανέφερε και ο κ. Ρόβλιας προηγουμένως, τακτοποιούνται μόνιμα μετά. Υπολογίζονται σε εκατό έως εκατόν πενήντα χιλιάδες αυτοί που επωφελήθηκαν απ’ αυτήν τη σκοτεινή δράση των παραγόντων της Νέας Δημοκρατίας. 
    «Της νύχτας, όμως, τα καμώματα τα βλέπει η μέρα και γελά». Και ευφυείς πολίτες χαρακτηρίζουν ευρηματικά και σκωπτικά τον Ο.Α.Ε.Δ. ως Όμιλο Αποκατάστασης Ένθερμων Δεξιών και όχι Οργανισμό Αποκατάστασης Εργατικού Δυναμικού. 
    Μήπως κατ’ αναλογία, μετά από όσα εσείς κάνετε στον Α.Σ.Ε.Π., νομιμοποιούμαι και εγώ να αναρωτηθώ, αν στη θέση του Ανωτάτου Συμβουλίου Επιλογής Προσωπικού θέλετε να εγκαταστήσετε ένα άλλο Α.Σ.Ε.Π. που θα σημαίνει Αδιαφανές Σύστημα Εξυπηρέτησης Πελατών; Δεν θα μπορέσετε να το κάνετε. Θα αντιδράσουν οι άνεργοι νέοι, θα αντιδράσει η κοινωνία.
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και γιατί τηρήσατε και το χρόνο, κύριε συνάδελφε.
    Η συνάδελφος κ. Θεοδώρα Τζάκρη έχει το λόγο.
    ΘΕΟΔΩΡΑ ΤΖΑΚΡΗ: Κύριε Υπουργέ, όπως διεξήχθη μέχρι τώρα η συζήτηση ανέδειξε, θα έλεγα, μάλιστα με τον πιο αποκαλυπτικό και τον πιο γλαφυρό τρόπο ότι η κυβερνητική σας πολιτική στον κρίσιμο τομέα της Δημόσιας Διοίκησης διακρίνεται, αφ’ ενός μεν από την έλλειψη οποιουδήποτε μεταρρυθμιστικού σχεδίου και από την άλλη διαπερνάται από βαθειά αναχρονιστικές, αλλά και επικίνδυνες, θα έλεγα, πρακτικές και αντιλήψεις της παράταξής σας για το ρόλο της, καθώς και για το ρόλο του κράτους και των θεσμών.
    Αποδεικνύεται πως το μόνο σχέδιο που έχετε για τη Δημόσια Διοίκηση είναι αυτό της άλωσης του κράτους. Δεν στηρίζετε ούτε την αξιοκρατία ούτε βέβαια την ισοπολιτεία ούτε και την ισονομία. Κατ’ αρχάς, δεν κτίζετε πάνω σε ό,τι πετύχαμε με προσπάθειες πάρα πολλών χρόνων. Και αυτό που σας χαρακτηρίζει είναι βεβαίως η διγλωσσία. Μιλάτε δήθεν για αξιοκρατία και για διαφάνεια, θεσμοθετώντας, όμως, τη συνέντευξη για τις προσλήψεις στο δημόσιο και στον ευρύτερο δημόσιο τομέα μέσω της οποίας μπορεί να ανατραπεί η σειρά των επιτυχόντων στον πίνακα κατάταξης, το μόνο που πετυχαίνετε είναι να σαρώσετε στη συνείδηση των πολιτών κάθε έννοια αξιοπιστίας, κάθε έννοια αντικειμενικότητας, κάθε έννοια δικαιοσύνης και διαφάνειας για τις προσλήψεις στο δημόσιο, καθώς και να βάλετε φουρνέλο ουσιαστικά στην αξιοπιστία του ίδιου του πολιτικού μας συστήματος.
    Για ποια αξιοκρατία να μιλάμε, όταν οι μεθοδεύσεις που ακολουθείτε καθημερινά και όταν τα δημοσιεύματα και τα γεγονότα που έρχονται καθημερινά στο φως της δημοσιότητας ρίχνουν σε βαθειά κατάθλιψη, βαθειά απογοήτευση τους νέους μας, οι οποίοι διαπιστώνουν ότι το «12» και το «13» ως βαθμός απολυτηρίου μετρά περισσότερο από το «19» ή το «20» ή ακόμη, αν θέλετε, και από το να πάρουν μεταπτυχιακό συν μια ξένη γλώσσα και συν ακόμα και από μια προϋπηρεσία τεσσάρων ετών. 
    Θα αναφερθώ χαρακτηριστικά στην προκήρυξη του Υπουργείου Πολιτισμού για την κάλυψη εκατόν σαράντα έξι θέσεων στη Γενική Γραμματεία Ολυμπιακής Αξιοποίησης, όπου εκεί τίθεται ως αποφασιστικό κριτήριο η συνέντευξη η οποία μάλιστα προσμετράται συν-πλην κατά 30%. Και βεβαίως, αντιλαμβάνεστε ποιοι μπορούν να ωφεληθούν απ’ αυτήν την υποκειμενική διαδικασία που διεξάγεται από μια δοτή επιτροπή. Και σωρευτικά σ’ αυτήν μοριοδοτείται μ’ έναν σκανδαλώδη θα έλεγα, τρόπο, την προϋπηρεσία που αποκτήθηκε από κάποιους για ένα συγκεκριμένο χρονικό διάστημα και αναφέρεται, βεβαίως, στο διάστημα μετά το 2004, ώστε αυτοί να ξεπερνούν συνυποψηφίους τους ακόμη και με διδακτορικά και με μεταπτυχιακά και με τίτλους και περγαμηνές.
      Θέλω να σας θυμίσω ότι από το 1994 που συνεστήθη το Α.Σ.Ε.Π. και για μια δεκαετία ολόκληρη δεκάδες χιλιάδες παιδιά χωρίς να ενδιαφέρει κανέναν σε  ποια πολιτική παράταξη ανήκουν, χωρίς να υποχρεωθούν να περάσουν  από κανένα πολιτικό γραφείο, εισήχθησαν στο δημόσιο με το σπαθί τους και μάλιστα  σε υπηρεσίες στις οποίες με τη βαθιά αντίληψη τη συντηρητική που είχε αναπτυχθεί στον Έλληνα ψηφοφόρο, ήταν αδιανόητο να υπάρχει συμμετοχή χωρίς την κυβερνητική παρέμβαση. Και αναφέρομαι βεβαίως στο στενό πυρήνα του κράτους, αναφέρομαι στο Στρατό, στην Αστυνομία, στην Πυροσβεστική. Διορίστηκαν στο δημόσιο και εργάζονται ακόμα εκεί και άρχισε να ταυτίζεται στην αντίληψη της ελληνικής κοινωνίας το Α.Σ.Ε.Π. με την αξιοκρατία και τη δικαιοσύνη. Άρχισε να ταυτίζεται στην αντίληψη της ελληνικής κοινωνίας ότι, προσπαθώ και τα καταφέρνω μόνο με τις ικανότητές μου και τα προσόντα μου και όχι γιατί πάω σε ένα πολιτικό γραφείο και εξευτελίζομαι παρακαλώντας. 
      Σήμερα όμως σε ολόκληρη την ελληνική επικράτεια σε όποιο γραφείο σε όποιο καφενείο σε όποια γειτονιά ανοίξει κανείς τη συζήτηση  όταν βλέπουμε κάποιον να ζητάει δουλειά το πρώτο που του λέμε είναι «μέσον έχεις;». Θα αναφερθώ για παράδειγμα στα δημοσιεύματα που έρχονται κατά καιρούς στο φως και αναφέρονται στις προσλήψεις σε όλο τον ευρύτερο δημόσιο τομέα και στις Δ.Ε.Κ.Ο. είτε πρόκειται για τα ΕΛ.ΤΑ., είτε πρόκειται για την Ε.ΘΕ.Λ. στην οποία θα αναφερθούν και συνάδελφοι, είτε πρόκειται για την ίδια τη Δ.Ε.Η. Και τι λένε αυτές οι προκηρύξεις; Θα αναφερθώ στην τελευταία προκήρυξη την πολύπαθη για την κάλυψη χιλίων πεντακοσίων πενήντα θέσεων για την πρόσληψη τεχνικού προσωπικού η οποία αφού υποβλήθηκε στο Α.Σ.Ε.Π. για έλεγχο τον Αύγουστο του 2006, με την ελπίδα βέβαια ότι θα παρέλθει άπρακτο το δεκαήμερο και η Κυβέρνηση θα περάσει τους όρους που θέλει, δημοσιεύθηκε τελικά το Μάρτιο του 2007 στα sites της Δ.Ε.Η., στον Τύπο, στα διάφορα υποκαταστήματα και άρχισε η υποβολή των αιτήσεων χωρίς να έχει δημοσιευθεί στο ΦΕΚ στο τεύχος του Α.Σ.Ε.Π.. Υποβλήθηκαν οι αιτήσεις και στη συνέχεια υποχρεώθηκαν οι υποψήφιοι να υποβάλουν καινούργιες αιτήσεις –μάλλον σωρευτικά υποβλήθηκαν καινούργιες-  για να φθάσουμε σήμερα να βρισκόμαστε ενάμιση χρόνο μετά στο σημείο της αντιστοίχισης των στοιχείων του φακέλου με τις αιτήσεις των υποψηφίων για να ακολουθήσει στη συνέχεια ο καταρτισμός των επιτροπών όπου θα περάσει από συνέντευξη τους υποψηφίους για να μπορούμε στη συνέχεια να περάσουμε στην τελική κατάταξη. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε,  θα κάνω και εγώ χρήση της δευτερολογίας μου. 
      Ουσιαστικά λοιπόν, αυτή είναι η ιστορία μιας πολύπαθης προκήρυξης για να εισαχθεί μόνο το στοιχείο της συνέντευξης εις βάρος και με καπηλεία των αναγκών της Δ.Ε.Η. η οποία καθημερινά απαξιώνεται, αποδιαρθρώνεται και αποδιοργανώνεται εξαιτίας της μεγάλης έλλειψης του τεχνικού προσωπικού. Όμως οφείλω να σας διαβεβαιώσω κύριε Υπουργέ, ότι η συνέντευξη  υπήρξε αντικείμενο «προεκλογικού παζαριού» σε όλα τα πολιτικά γραφεία όλων των συναδέλφων της Νέας Δημοκρατίας είτε των Βουλευτών είτε των πολιτευτών. 
      Να πάω παρακάτω λέγοντας ότι οι μεθοδεύσεις σας και οι διάφοροι μηχανισμοί που μετέρχεστε δεν σταματούν εδώ. Και θέλω να αναφερθώ σ’ ένα παράδειγμα που έλαβε χώρα στην εκλογική μου περιφέρεια. Πολίτης ο οποίος ήταν επιτυχών του Α.Σ.Ε.Π. σε διαγωνισμό για νοσηλευτές όταν παρουσιάστηκε στο νοσοκομείο της Έδεσσας για να αναλάβει υπηρεσία του είπαν, ναι μεν η θέση προκηρύχθηκε μέσω του Α.Σ.Ε.Π., ναι μεν διεξήχθη ο διαγωνισμός, ναι μεν ήταν ο ίδιος επιτυχών, αλλά η θέση του καλύφθηκε από παράνομη μετάταξη από άλλο Υπουργείο. Βεβαίως υπέβαλα ερώτηση στα αρμόδια Υπουργεία, στο Υπουργείο Εσωτερικών και στο Υπουργείο Υγείας για να απαντήσει το ένα ότι είναι αρμόδιο το άλλο και να κάνει μπαλάκι τον πολίτη και να τον εξαναγκάσουν να πάει στα διοικητικά δικαστήρια για να αναζητήσει το δίκιο του. 
      Σίγουρα δεν είναι αυτές οι μοναδικές περιπτώσεις, το ζούμε καθημερινά. Υπάρχουν και άλλες περιπτώσεις κύριε Πρόεδρε, κύριε Υπουργέ, που έχουν να κάνουν με τον κατακερματισμό των προκηρύξεων του Α.Σ.Ε.Π. όπου ναι μεν μειώνεται ο αριθμός των υποψηφίων –βέβαια είναι λιγότερες και οι υπό κατάληψη θέσεις- αυξάνονται όμως δε τα έξοδα και η ταλαιπωρία  των πολιτών που θέλουν να καταλάβουν τις θέσεις αυτές. Βεβαίως θα αναφερθώ και στις περιπτώσεις λαθροχειρίας που έχουν έλθει στο φως της δημοσιότητας. Για κάποιες από αυτές μάλιστα επιλήφθηκε και ο εισαγγελέας. Επιπλέον θα αναφερθώ και στις δημόσιες παρεμβάσεις πολιτικών ανθρώπων του Υπουργείου Υγείας, ο οποίος θέλησε να προχωρήσει στη διαδικασία πρόσληψης  νοσηλευτών εκτός του Α.Σ.Ε.Π.. Σίγουρα όμως αν είναι προκηρύξει έστω και μια θέση από το 2004 που είναι στη Κυβέρνηση θα είχε καλυφθεί και το μεγάλο πρόβλημα της έλλειψης νοσηλευτικού προσωπικού στα νοσοκομεία και στα ιδρύματα της χώρας μας, όμως δεν έχει κάνει μέχρι τώρα, απολύτως, τίποτα. 
      Θέλω εδώ να σας ρωτήσω, κύριε Υπουργέ, αν έχετε την εντύπωση  ότι όταν ο Πρωθυπουργός μιλούσε για αξιοκρατία και διαφάνεια είχε στο μυαλό του αυτά, ακριβώς, τα περιστατικά και αν νομίζετε ότι η τωρινή κυβέρνηση ωφελεί την κοινωνία και τη λειτουργία του ίδιου του πολιτικού συστήματος μετερχόμενη τέτοιες πρακτικές και τέτοιες μεθοδεύσεις.
      Έχετε κάποια απάντηση για τα παιδιά και τις οικογένειές τους οι οποίοι αγωνίζονται καθημερινά, ξοδεύονται, αγκομαχούν για να αποκτήσουν τίτλους, να αποκτήσουν πτυχία, ξένες γλώσσες, μεταπτυχιακά; Και θα τους πείτε στη συνέχεια ότι αυτά τα προσόντα δεν είναι αυτά που μετρούν, αλλά είναι κάποια διαφορετικά που αφορούν τη σχέση με κάποιους πολιτικούς ανθρώπους. Και τα προτρέπετε έτσι με αυτόν τον τρόπο να συνωστίζονται στα πολιτικά γραφεία, να εξευτελίζονται και να παρακαλούν για μία θέση στο δημόσιο και στον ευρύτερο δημόσιο τομέα. 
      Νομίζω ότι μία τέτοια μοίρα, μία τέτοια προοπτική δεν αξίζει στα παιδιά μας. Εμείς, κύριοι της Κυβέρνησης, έχουμε μία άλλη αντίληψη και πιστεύουμε ότι… 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, έχετε εξαντλήσει και το χρόνο της δευτερολογίας σας. 
      ΘΕΟΔΩΡΑ ΤΖΑΚΡΗ: …για την οποία αγωνιστήκαμε και για την οποία θα αγωνιστούμε, στιγματίζοντας κάθε τι που είναι αντίθετο σ’ αυτήν την πρακτική και σε αυτή την αντίληψη. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κυρία Τζάκρη. 
      Παρακαλώ το συνάδελφο κ. Γεώργιο Νικητιάδη, Βουλευτή του ΠΑ.ΣΟ.Κ, να λάβει το λόγο. 
      ΓΕΩΡΓΙΟΣ ΝΙΚΗΤΙΑΔΗΣ: Κύριε Πρόεδρε, κυρίες και κύριοι συνάδελφοι, θα μου επιτρέψετε, ειδικώς, εσείς της Νέας Δημοκρατίας να σας υπενθυμίσω ένα πολύ μικρό κομμάτι από το Πρόγραμμα του 2004 της Νέας Δημοκρατίας για τη Δημόσια Διοίκηση και την Τοπική Αυτοδιοίκηση. Και αναφέρομαι στο 2004 διότι το 2007 δεν υπήρξε κάποιο νεότερο πρόγραμμα, οπότε εικάζω ότι αυτό συνεχίζει να ισχύει. 
      Αναφέρομαι στο σύστημα προσλήψεων, στο κεφάλαιο «Αξιοκρατία στις προσλήψεις», όπου λέτε ότι αποτελεί κορυφαία εθνική ανάγκη και επιταγή η θέσπιση ενός σύγχρονου και σταθερού συστήματος προσλήψεων προσωπικού στο δημόσιο τομέα που να εγγυάται την αξιοκρατική και μόνο επιλογή του. Οι προσλήψεις πρέπει να γίνονται με τις πλέον κατάλληλες διαγωνιστικές δοκιμασίες και αξιολογήσεις που να αντικαταστήσουν τις παντοειδείς πελατειακές πρακτικές. 
      Υποθέτω ότι το συνυπογράφετε και σήμερα, όπως άλλωστε το συνυπογράφουμε όλοι μας. 
      Θέλω, όμως, να προβληματιστούμε λίγο, όταν διαπιστώνουμε μία τεράστια απόσταση λόγων και έργων. 
      Θα αναφερθώ σε ένα συγκεκριμένο παράδειγμα, αυτό της Ε.ΘΕ.Λ., κυρίως επειδή μετά την έκδοση της απόφασης του Β΄ Τμήματος του Α.Σ.Ε.Π. και όσα αυτή αναφέρει, δεν έγινε συζήτηση στη Βουλή. Στο διαγωνισμό αυτό έλαβαν μέρος τέσσερις χιλιάδες πενήντα τέσσερις υποψήφιοι για διακόσιες πενήντα θέσεις. Αμέσως μετά το διαγωνισμό, σειρά δημοσιευμάτων, σειρά καταγγελιών! Αναφέρεται σ’ ένα «γαλάζιο» όργιο παρατυπιών! Η κατακλίδα, χίλιες επτακόσιες  παραβιάσεις φακέλων. 
      Επιλαμβάνεται το Α.Σ.Ε.Π.. Όλα αυτά, βέβαια, έγιναν πριν από τις τελευταίες εκλογές. Δυστυχώς, η απόφαση του Β΄ Τμήματος του Α.Σ.Ε.Π., η 2467, εκδόθηκε μετά τις εκλογές. 
      Τι λέει το Α.Σ.Ε.Π.; Λέει ότι σ’ αυτό το διαγωνισμό, στους διακόσιους πενήντα διοριστέους επιλαμβανόμαστε και διορθώνουμε εκατόν εβδομήντα πέντε υποθέσεις από αυτούς. Δηλαδή, για το 70% αυτών που κρίθηκαν ως διοριστέοι, έρχεται το Α.Σ.Ε.Π. και λέει: «κακώς, διότι εδώ υπήρχε μία σειρά διορθώσεων που έπρεπε να γίνουν». Παραλλήλως, δέχεται ογδόντα πέντε ενστάσεις. 
      Εγώ θέλω, κύριε Υπουργέ, πραγματικά να θυμηθείτε και να μου αναφέρετε μία αντίστοιχη περίπτωση στην ελληνική πολιτική ζωή από τότε που καθιερώθηκε ο ν.2190, ο περίφημος «νόμος Πεπονή» και το Α.Σ.Ε.Π..
	Θέλω πραγματικά να αναρωτηθείτε κατά πόσο αυτό το όργιο των «γαλάζιων» προσλήψεων…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε πρόεδρε, αν μου επιτρέπετε, θα κάνω χρήση και της δευτερολογίας μου. 
      ΠΡΟΕΔΡΕΥΩΝ (Αναστάσιος Νεράντζης): Βεβαίως, κύριε Νικητιάδη. 
      ΓΕΩΡΓΙΟΣ ΝΙΚΗΤΙΑΔΗΣ: …αποτελεί υλοποίηση της κορυφαίας εθνικής ανάγκης και επιταγής, όπως την περιέγραψε ο Αρχηγός στο πρόγραμμά σας, εάν αυτό ήταν όντως η εθνική επιταγή, την ίδια ώρα που γίνονται όλα αυτά. 
      Παρατηρούμε ότι στη συγκεκριμένη εταιρεία –γιατί πρέπει να παρακολουθούμε και την πραγματική ζωή, πέρα από τις προσλήψεις και τον πόνο όσων ενδιαφέρονται να προσληφθούν- το 1/4 των λεωφορείων είναι ακινητοποιημένα, τα δρομολόγια μειώνονται καθημερινώς, υπάρχουν καταγγελίες για «ανταλλακτικά μαϊμού» που αγοράζονται από χώρες εκτός της Ευρωπαϊκής Ένωσης και «τρελές» πορείες λεωφορείων που οδηγούν σε τραυματισμούς επιβατών και σε μεγάλες υλικές ζημίες. 
      Πρέπει να θυμίσω ότι η αποκέντρωση που έγινε στο Α.Σ.Ε.Π. με νόμους του ΠΑ.ΣΟ.Κ., έγινε για να διευκολυνθεί το Α.Σ.Ε.Π. και όχι για να διευκολυνθεί η Νέα Δημοκρατία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και υποθέτω πως αντιλαμβάνεστε ότι δεν μπορεί να έρθει η Κυβέρνηση και να πει ότι δεν έχω εγώ ευθύνη για τους διαγωνισμούς που έγιναν στην ΕΘΕΛ, διότι οι διοικήσεις είναι διορισμένες από τη Νέα Δημοκρατία, διότι οι διοικήσεις αυτές παραμένουν. 
      Κύριε Ζώη, θέλω να απευθυνθώ κυρίως σε εσάς –και συγγνώμη που αυτήν τη στιγμή είστε συμπτωματικώς απασχολημένος- όχι επειδή θέλω να απαξιώσω τον παριστάμενο Υπουργό, αλλά απλώς επειδή είστε νεότερος στην Κυβέρνηση και νέος συνάδελφος. Ο κ. Παυλόπουλος έχει μια μακρά πορεία και δεν ξέρω πια αν μπορεί να ακολουθήσει μια αντίστροφη πορεία. Εσείς, όμως, ως νέος άνθρωπος, φαντάζομαι ότι δεν μπορεί να μην ευαισθητοποιείστε περισσότερο από την αγωνία των τεσσάρων χιλιάδων ανθρώπων, υποψηφίων στην ΕΘΕΛ που διαπίστωσαν ότι χίλιοι επτακόσιοι φάκελοι παραβιάστηκαν. Δεν μπορεί να μη συμμερίζεστε την αγωνία των ανθρώπων που έμειναν έξω και ουδείς πιστεύει ότι δικαίως έμεινε έξω. 
      Κλείνω εδώ, κυρίες και κύριοι συνάδελφοι, γιατί δεν θέλω να επεκταθώ. Είναι προφανές ότι η Νέα Δημοκρατία είχε σχεδιάσει την πορεία της απαξίωσης των Ανεξάρτητων Αρχών. Αν παρακολουθήσετε το Πρόγραμμά της, του 2004, στο οποίο αναφέρομαι, ελάχιστα γίνονται και δημοσιοποιούνται σε σχέση με την ενίσχυση των υφιστάμενων τότε ανεξάρτητων αρχών και εκείνο που τονίζεται είναι η δημιουργία πολλών νέων τέτοιων ανεξάρτητων αρχών. Είναι προφανές ότι ήταν ένας σχεδιασμός, προφανώς επειδή οι ανεξάρτητες αρχές, οι κατοχυρωμένες σήμερα από το Σύνταγμα, έγιναν από το ΠΑ.ΣΟ.Κ. και προφανώς επειδή αυτές δεν μπορούσαν να εξυπηρετήσουν τις κομματικές σκοπιμότητες της Νέας Δημοκρατίας.
      Σας ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε και εμείς, κύριε συνάδελφε.
      Το λόγο έχει ο, τελευταίος εκ των επερωτώντων, Βουλευτής Λασιθίου του ΠΑ.ΣΟ.Κ. κ. Μιχάλης Καρχιμάκης.
      Κύριε Καρχιμάκη, θέλετε και εσείς το χρόνο της δευτερολογίας σας;
      ΜΙΧΑΛΗΣ ΚΑΡΧΙΜΑΚΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Ορίστε, έχετε το λόγο.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, είναι πλέον προφανές ότι η Κυβέρνηση Καραμανλή απεχθάνεται την αξιοκρατία. Απεχθάνεται οτιδήποτε εγγυάται την ανεξαρτησία και την αξιοπρέπεια των πολιτών. Θέλει πολίτες εξαρτημένους, πολίτες ανασφαλείς τις συνειδήσεις των οποίων μπορεί να εξαγοράσει. 
      Η αξιοκρατία για την Κυβέρνηση Καραμανλή είναι έννοια μιας χρήσης. Τη χρησιμοποιεί πριν τις εκλογές για να υφαρπάξει την ψήφο του λαού και μετά την πετάει. Να σας θυμίσω τις υποκριτικές μεγαλοστομίες του Πρωθυπουργού στη Βουλή ότι χρειάζεται αναβάθμιση το Α.Σ.Ε.Π., για να καλύψει και τα εναπομείναντα «παράθυρα» για εκτός διαδικασιών προσλήψεις.
      Τότε, έφταιγαν τα δήθεν «παράθυρα» και τώρα «γκρεμίζονται» και οι τοίχοι. Γκρεμίζετε το ίδιο το Α.Σ.Ε.Π., την αξιοκρατία που ενσαρκώνει. Διότι σας εμποδίζει το Α.Σ.Ε.Π. στα «μαγειρέματά» σας, σας  ξεμπροστιάζει, όπως πρόσφατα έγινε –όπως ανέφερε και ο συνάδελφος κ. Νικητιάδης- με το 70% όσων περιλάβατε στους επιτυχόντες ενός ακόμα στημένου διαγωνισμού, αυτήν τη φορά στην Ε.ΘΕ.Λ., αλλά και σε διάφορα νοσοκομεία.
    Παραποιήσεις στοιχείων πλαστογραφίες, παρατυπίες, πλασματικά μόρια. Είναι άραγε περήφανος ο Πρωθυπουργός για την επανίδρυση του κράτους που επαγγέλθηκε; Είναι περήφανη η Κυβέρνηση για τα μαθήματα δημοκρατίας και αξιών που δίνει στους ‘Ελληνες πολίτες; Τους διδάσκετε ότι το εισιτήριο για την επαγγελματική αποκατάσταση είναι το «παζάρι» της ψήφου οι πλαστογραφίες οι αλλοιώσεις και οι παραποιήσεις. Και μετά τι περιμένετε; Αυτοί οι άνθρωποι να στελεχώσουν θέσεις δημοσίων λειτουργών, θέσεις υπαλλήλων σε εταιρείες δημόσιου ενδιαφέροντος και να εργαστούν με ζήλο δημιουργικότητα και εντιμότητα; ‘Όταν εσείς οι ίδιοι τους εξαναγκάσατε να αφήσουν την αξιοπρέπειά τους τις αρχές, τις αξίες τους έξω από το κατώφλι της επιχείρησης. «Γαλάζια» επαγγελματική αποκατάσταση! 
    Δεν αντέχετε την αξιοκρατία δεν αντέχετε την ισότητα στις ευκαιρίες. Δεν μπορούσατε να ανταπεξέλθετε στη δημοκρατική σας υποχρέωση να διαχειριστείτε το κράτος σεβόμενοι ότι είναι περιουσία του ελληνικού λαού. Για να δικαιολογήσετε τη δική σας αδυναμία να λειτουργήσετε δημοκρατικά και με διαφάνεια τη δική σας αδυναμία να σεβαστείτε τα δικαιώματα των πολιτών αρχίσατε να δυσφημείτε το Α.Σ.Ε.Π. ότι δήθεν σας εμποδίζει να κάνετε γρήγορες προσλήψεις. Αλλά εσείς είστε αυτοί που ευθύνεστε για τις αργές ταχύτητες του Α.Σ.Ε.Π. εσείς είστε αυτοί που σκόπιμα καθυστερείτε την κάλυψη των αναγκών σε προσωπικό για να έχετε άλλοθι για όσους διορίζετε από το «παράθυρο» και άλλοθι για τις θέσεις που αφήνετε κενές σε νοσοκομεία και σχολεία αποδεικνύοντας την παντελή έλλειψη κοινωνικής ευαισθησίας που χαρακτηρίζει την Κυβέρνησή σας. 
    Κάποτε οι διορισμοί κάλυπταν οργανικές ανάγκες. Σήμερα οι πραγματικές οργανικές ανάγκες σε υπηρεσίες κοινής ωφέλειας ιδίως της περιφέρειας μένουν ακάλυπτες για να καλύπτονται κυρίως σε κεντρικό επίπεδο οι κομματικές σας ανάγκες σε διορισμούς «ημετέρων» από το παράθυρο. Εσείς οι δήθεν πολέμιοι της αδιαφάνειας είστε αυτοί που στήσατε τις «παράγκες» δανεισμού υπαλλήλων σε υπηρεσίες του δημόσιου τομέα καταστρατηγώντας τους νόμους που απαγορεύουν τον δανεισμό και επιβάλλουν την ισχύ των αντικειμενικών κριτηρίων του Α.Σ.Ε.Π.. Με τη διαδικασία της ενοικίασης εργαζομένων, εταιρείες ουσιαστικά του δημοσίου όπως τα Ελληνικά Αμυντικά Συστήματα προσλαμβάνονται απόφοιτοι Ι.Ε.Κ. ή λυκείου με υψηλά κόστη. 
    Ακόμη αναπάντητα μένουν τα κοινοβουλευτικά μας ερωτήματα για τις σκανδαλώδεις προσλήψεις των Επαγγελματιών Οπλιτών. Ακόμη να μας εξηγήσετε τι θέση έχει σε μια δήθεν αξιοκρατική διαδικασία η ερώτηση: «τι ομάδα είσαι» στο νέο Έλληνα και την  Ελληνίδα μια ελπίδα να βρει μια δουλειά με την αξία του. Ακόμη να μας δοθούν εξηγήσεις για τα πλαστά πιστοποιητικά που χρησιμοποιήθηκαν. Και όταν ζητούσαμε να γίνει έλεγχος από τις εκδούσες αρχές των πιστοποιητικών αυτών όλοι εδώ μέσα οι αρμόδιοι Υπουργοί «έκαναν το παγώνι». 
    Ακόμη και τις πλαστογραφίες υπό αυτήν την έννοια ευλόγησε με την ανοχή του ο Πρωθυπουργός, της δήθεν μηδενικής ανοχής της διαφθοράς και της αδιαφάνειας. Και δεν μιλάμε μόνον για ευλογία, μιλάμε και για επιβράβευση. Τραγικό παράδειγμα είναι η Ε.Α.Β.. Σε ποια λογική διαφάνειας και αξιοκρατίας υπάκουε η διοίκηση της Ε.Α.Β. και η επιτροπή διαγωνισμού προσλήψεων να διαρρεύσει με SMS τα θέματα στα δικά σας παιδιά; Αυτή είναι η αναβάθμιση του Α.Σ.Ε.Π. για να ενισχύσετε την αξιοκρατία στις προσλήψεις; 
    Δυστυχώς αυτά επαγγελθήκατε και όχι μόνον αυτό. Επιβραβεύσατε και τους έχοντες την ευθύνη της διαρροής. Τους πληρώσατε με 20.000.000 δραχμές περίπου ενώ ήταν σε εξέλιξη η Ε.Δ.Ε. δίνοντας το ντροπιαστικό μήνυμα σε όσους συμμετέχουν σε επιτροπές· «κάντε διαρροές, καταπατήστε κάθε έννοια αξιοκρατίας και θα πληρωθείτε και από πάνω!» Για τη στελέχωση δε θέσεων προϊσταμένων υιοθετήσατε τη διαβόητη προφορική συνέντευξη με προφανείς αδιαφανείς σκοπούς. Σχεδόν καθημερινά γίνονται επιλεκτικές μετακινήσεις προσωπικού με μοναδικό κριτήριο την νεοδημοκρατική ταυτότητα. 
    Και ενώ τα έσοδα της εταιρείας μειώνονται αυξάνετε τα οργανογράμματα. Οι διευθυντές από δεκαεπτά έγιναν τριάντα. Οι τομεάρχες από πενήντα οκτώ έγιναν ενενήντα για να βολέψετε τα «γαλάζια» παιδιά αδιαφορώντας για το κόστος των προαγωγών αυτών για την εταιρεία. Μόνο στην Ε.Α.Β. οι αναξιοκρατικές επιλογές σας κοστίζουν 500.000 ευρώ, κατασπατάληση δημοσίου χρήματος, χρήματος Ελλήνων πολιτών. 
    Ποιες περικοπές σπατάλης και εξοικονόμηση πόρων εννοούσατε όταν αυξάνατε τις θέσεις ευθύνης τμηματαρχών και διευθυντών στα Ελληνικά Αμυντικά Συστήματα. Από διακόσιες ενενήντα τέσσερις σε τετρακόσιες δεκαέξι και χωρίς να υπάρχει ουσιαστικό αντικείμενο εργασιών γιατί οι αμυντικές βιομηχανίες όπως όλοι ξέρουμε έχουν υποβαθμιστεί και έχουν αποδρομηθεί. Το εξωφρενικό είναι ότι η αλόγιστη κατά 88% αύξηση έγινε σε θέσεις στην κεντρική διοίκηση και όχι σε μονάδες παραγωγής ενώ η γενική αύξηση ήταν 42%. 
    Προσλήψεις «ημετέρων» και στην «Ο.Π.Α.Π. Α.Ε.» Το κόστος δεν σας ενδιαφέρει ο ελληνικός λαός πληρώνει. Κορυφαίο παράδειγμα συγκεκριμένης καθηγήτριας πανεπιστημίου με πάμπτωχο βιογραφικό προσλαμβάνεται με μηνιαία αντιμισθία 36.000 ευρώ. Μια και μόνο «γαλάζια» πρόσληψη κοστίζει στον ελληνικό λαό πάνω από 450.000.000 ευρώ το χρόνο. Εβδομήντα σύμβουλοι στον Ο.Π.Α.Π. ενώ, προηγουμένως, υπήρχαν έξι επί δικής μας διακυβέρνησης κοστίζουν 4.000.000 ευρώ το χρόνο. Σπατάλη και «ημετεροκρατία». 
    Ακόμη και στην ευνοιοκρατία σας υπάρχουν δύο μέτρα και δύο σταθμά. Χρησιμοποιείτε το κράτος για να βολεύετε τους πολύ δικούς σας με όρους πολυτελείας αλλά και να κρατάτε σε ομηρία όλους εκείνους που δεν είναι δικοί σας αλλά επιθυμείτε την ψήφο τους. Με τον αδιαφανή τρόπο που διαχειρίζεστε το «STAGE». Εγκλωβίζετε χιλιάδες νέους ανθρώπους και τις οικογένειές τους στην εξάρτηση και στην ανασφάλεια. Με το «καρότο» της μονιμότητας τους επιβάλλεται εκβιαστικά διλήμματα συνδέοντας τη δική τους αποκατάσταση με τη δική σας παραμονή στην εξουσία. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    Μισό λεπτό, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Έχετε ήδη εξαντλήσει και το χρόνο της δευτερολογίας σας. 
      ΜΙΧΑΛΗΣ ΚΑΡΧΙΜΑΚΗΣ: Αγαπητοί συνάδελφοι είναι πια επικίνδυνος ο τρόπος που οι κυβερνήσεις Καραμανλή παίζουν με αξίες και λέξεις παίζουν με τις συνειδήσεις ενός ολόκληρου λαού. Το πλήγμα που επιφέρετε στην αξιοπιστία της πολιτικής είναι τεράστιο. Δεν αδικείτε μόνο μεμονωμένους πολίτες με την απροκάλυπτη ευνοιοκρατία που εφαρμόζετε. Αδικείτε μια ολόκληρη κοινωνία καταδικάζοντάς την στον κυνισμό, την εξάρτηση, την οπισθοδρόμηση. Δεν σας αγγίζει που σε όλο και περισσότερες συνειδήσεις το κράτος απαξιώνεται που έννοιες, όπως «αξιοκρατία» και «διαφάνεια» ευτελίζονται. Οι λέξεις όπως «πολιτική» γίνονται συνώνυμες του «παζαριού» και του ψεύδους. Και δεν σας προβληματίζει που όλοι και περισσότεροι νέοι άνθρωποι απογοητεύονται, γίνονται κυνικοί, απομακρύνονται από την πολιτική. Είναι αυτή η εξάρτηση αυτή η απογοήτευση, αυτή η παραίτηση των πολιτών, που, προφανώς, σας βολεύει. Σας βολεύει γιατί όπως κάθε μέρα αποδεικνύεται η Κυβέρνησή σας στερείται πολιτικής και οραμάτων. Δεν μπορεί να εμπνεύσει και αγωνίζεται να κρατηθεί στην εξουσία με παραγοντιλίκια, παζαρέματα, επικοινωνιακά τερτίπια και μηχανισμούς εξάρτησης των ψηφοφόρων της. Απροκάλυπτα πια επιδεικνύετε το κράτος που θεωρείτε ότι σας ανήκει ως λάφυρο, λάφυρο που μοιράζετε με ανταλλάγματα ψήφους. Εξαγοράζοντας ψήφους εξάρτησης γιατί αδυνατείτε να κερδίσετε ψήφους εμπιστοσύνης. Απέναντι στις εκβιαστικές πρακτικές θα βρείτε τη δημοκρατική πλειοψηφία του ελληνικού λαού που ζητά ένα νέο όραμα μέσα από δημοκρατικές αξίες μέσα από την αυτονομία της πολιτικής μέσα από καθαρές λύσεις αξιοπρέπειας διαφάνειας και αξιοκρατίας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Ο πρώην Πρόεδρος της Βουλής, κ. Απόστολος Κακλαμάνης, έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πριν από είκοσι ακριβώς χρόνια, ζωή να έχω και ζωή να έχουμε όλοι εδώ, ήμουν στη θέση που κάθεται τώρα, ο Καθηγητής μας, ο κ. Παυλόπουλος. Ειλικρινά σας λέω σήμερα δεν θα ήθελα με τίποτα να κάθομαι στην ίδια θέση. Και φυσικά, με Κυβέρνηση της Νέας Δημοκρατίας όχι μόνον γιατί είμαι απέναντι στη Νέα Δημοκρατία, αλλά γιατί κύριε Υπουργέ, δεν θα μπορούσα να διαβάζω και να ακούω τεκμηριωμένα όσα βαρύνουν σήμερα την Κυβέρνηση με πρωταρχική ευθύνη του πρώτου τη τάξει Υπουργού στην υπόθεση αυτή των προσλήψεων στον δημόσιο τομέα σε στενή και ευρύτερη έννοια.
      Αλλά και αν η μοίρα με οδηγούσε οπωσδήποτε στην ίδια καρέκλα, κύριε Υπουργέ, ειλικρινά σας λέω θα φρόντιζα να μην είμαι στη θέση αυτή του βαρύτατα κατηγορουμένου πολιτικά και κατ’ ανάγκη απολογουμένου. Γι’ αυτό, κύριε Υπουργέ, σας το είπα πάλι μια μέρα από το Βήμα, ότι εγώ είμαι υπερήφανος γιατί εισηγήθηκα το ν.1735/1987, ο οποίος εφαρμόστηκε αμέσως στα τρία μεγάλα πανεπιστημιακά νοσοκομεία. Έγινε ο πανελλήνιος διαγωνισμός για τις οκτώ χιλιάδες θέσεις που προκηρύχθηκαν και δυστυχώς, η πρώτη πράξη της κυβέρνησης της Νέας Δημοκρατίας, κύριε Πρόεδρε, το 1990, ήταν η ρητή κατάργηση αυτού του νόμου.
      ‘Όταν το ΠΑ.ΣΟ.Κ. επανήλθε με την εντολή του λαού στη διακυβέρνηση της χώρας, νομοθέτησε με εισήγηση του τότε Υπουργού Προεδρίας του κ. Πεπονή το ν.2190/1994. 
      Θα ήταν ευθύτερο, ειλικρινέστερο, πολιτικά εντιμότερο, αν κάνατε, ακριβώς, ό,τι κάνατε με το ν.1735/1987. Αυτός ο ευτελισμός, διότι περί ευτελισμού πρόκειται, της Δημόσιας Διοίκησης, αυτή η ειλικρινά κατάσταση απόγνωσης στην οποία έχουν περιέλθει όσοι νέοι, με τα όποια προσόντα τους διεκδικούν μια θέση εργασίας, εργασίας που το Σύνταγμα κατοχυρώνει ως δικαίωμα του πολίτη, ειλικρινά πιστεύω ότι θα βαρύνει πολύ, κύριε Υπουργέ, στην κρίση του εκλογικού σώματος στις εκλογές που βλέπω ότι θα έχουμε πολύ σύντομα, μπροστά στα αδιέξοδα που βρίσκεται η πολιτική σας, σε όλους τους τομείς, αφού απεδείχθη ότι δεν είχατε καν προετοιμαστεί, απλώς επισπεύσατε τις εκλογές, διότι καταρρέατε. Προτιμήσατε να κάνετε εκλογές, μέσα στον καύσωνα του Αυγούστου με τις πυρκαγιές, επικαλούμενοι την ανάγκη κατάρτισης ενός προϋπολογισμού, που είδαμε από το προσχέδιο και το ίδιο το σχέδιο που κατετέθη, τα χάλια του και τα αδιέξοδά του.
      Αλλά, κύριε Υπουργέ, κάνατε τις εκλογές. Στις επόμενες εκλογές, θα εισπράξετε τα επίχειρα των λαθών σας και μιας πολιτικής που έβλαψε και βλάπτει τον τόπο. Και δεν θα είναι τότε μονοθεματική η εκλογική αναμέτρηση. Από την καλή σας διάθεση θα μπορούσατε να οδηγήσετε τους Έλληνες ψηφοφόρους με μαύρα περιβραχιόνια στις εκλογές, για το πένθος, το οποίο α λά Μπους, θέλησε και ο κύριος Πρωθυπουργός να εμφανιστεί ότι τον διακατέχει. Στην πραγματικότητα είχατε εκμεταλλευθεί αυτό το γεγονός, που ήταν φυσικό να απασχολεί και τα Μέσα Μαζικής Ενημέρωσης και πήρατε τις εκλογές. Τι τις κάνατε τώρα; Και τι θα πείτε σε λίγους μήνες αφού ψηφίσετε τον εκλογικό νόμο στον ελληνικό λαό; Ότι πρέπει να επικροτήσει τη «φαυλεπίφαυλη» φαυλότητά σας; 
      Εκατόν ογδόντα χρόνια ελεύθερου Κοινοβουλευτικού Βίου –μάλλον λιγότερα χρόνια- κρατικής ύπαρξης τηρουμένων και των αναλογιών, μόνο ο αείμνηστος Τζουμπές μπορεί να σας συναγωνιστεί.
      Άκουσα τον κ. Ρόβλια, που μίλησε εκτενέστατα, την κ. Τζάκρη, τον κ. Χάϊδο, τον κ. Νικητιάδη, τον κ. Καρχιμάκη, που σας τα είπαν. Είμαι βέβαιος, κύριε Πρόεδρε, ότι δεν θα απαντηθεί και αυτή η επερώτηση και κανένα από τα κατηγορητήρια που ανέπτυξαν οι συνάδελφοι.
      Για άλλα θα πούμε, όχι για την ουσία, που είναι απλή και ξεκάθαρη. 
      Θέλουμε να προχωρήσει αυτός ο τόπος και ο πολιτικός κόσμος, αφού ισχυριζόμαστε ότι είμαστε χώρα ευρωπαϊκή πλέον, όχι Βαλκάνια, όχι Aνατολική Mεσόγειος; Θέλουμε να προχωρήσει αυτός ο τόπος πάνω σε κάποιες αρχές που όλοι θα τις αποδεχόμαστε, θα τις πιστεύουμε και θα τις εφαρμόζουμε; 
      Γιατί κάναμε με την Αναθεώρηση του Συντάγματος το 2001 Aνεξάρτητη Aρχή το Ανώτατο Συμβούλιο Επιλογής Προσωπικού; Γιατί θέλαμε με ένα όργανο, η σύνθεση του οποίου έγινε ομοφώνως, να κατοχυρώσουμε το αδιάβλητο των προσλήψεων, την αντικειμενικότητα των διαδικασιών, επιτέλους, για να ασχολείται ο πολιτικός κόσμος και με κάτι πιο παραγωγικό και πιο σημαντικό για τον τόπο. Όχι οι Βουλευτές του εκάστοτε κόμματος της Πλειοψηφίας να έχουν ως πρώτο ενδιαφέρον τους, αναγκαστική απασχόλησή τους σε ποια «τρύπα» με κάποιο πρόγραμμα του Οργανισμού Απασχόλησης Εργατικού Δυναμικού, το «STAGE», με ποια μανούβρα εξαίρεσης από το νόμο του Α.Σ.Ε.Π., με ποια ψευτοδιαδικασία ψευτοσυνεντεύξεων, θα στείλουν κάπου κάποια παιδιά. Και νομίζετε ότι αυτά τα παιδιά σας ευγνωμονούν; Είναι δυνατόν να σας ευγνωμονούν οι νέοι άνθρωποι που εξευτελίζονται για ένα κομμάτι ψωμί;
      Κύριε Πρόεδρε, διαβάζω τα ακόλουθα που είναι κάθε περίπτωση και ένα καρφί, κατά τη γνώμη μου, σε βάρος της πολιτικής της Κυβέρνησης, είναι μια καταδικαστική απόφαση για την Κυβέρνηση. Ελληνικά Αμυντικά Συστήματα, Μεταλλουργική Βιομηχανία Ηπείρου, Εταιρεία Τουριστικής Ανάπτυξης, Αγροτουριστική, Ελληνικό Φεστιβάλ, Διεθνής Έκθεση Θεσσαλονίκης, Ελληνικές Εκθέσεις «HELEXPO», Εταιρεία Υδρεύσεως και Αποχετεύσεως Θεσσαλονίκης, Οργανισμός Διαχείρισης Δημόσιου Υλικού, Ελληνική Αεροπορική Βιομηχανία, Κτηματική Εταιρεία του Δημοσίου, Οργανισμός Προώθησης Εξαγωγών, Ελληνικές Αλυκές, Ελληνικό Κέντρο Επενδύσεων, Κοινωνία της Πληροφορίας, Παρατηρητήριο Απασχόλησης, Ερευνητική Πληροφορική, Επαγγελματική Κατάρτιση, Ελληνικός Οργανισμός Τυποποίησης, Ελληνικός Οργανισμός Μικρών και Μεσαίων Επιχειρήσεων και Χειροτεχνίας, Οργανισμός Κεντρικής Αγοράς Αθηνών, Κεντρική Αγορά Θεσσαλονίκης, Ελληνικό Κέντρο Αργιλλομάζης, Ελληνικό Κέντρο Αργυροχρυσοχοΐας, Κέντρο Ελληνικής Γούνας, Ελληνικό Κέντρο Δέρματος και δεν ξέρουμε πόσες άλλες περιπτώσεις ακολουθούν, όπου το Α.Σ.Ε.Π. έχει καταργηθεί. Υποτίθεται ότι κάνει κάποιοι έλεγχο χωρίς να έχει τα δεδομένα. 
      Οι επιτροπές που διεξάγουν υποτίθεται αυτές τις διαδικασίες με το νόμο που έφερε, προχθές, ο κύριος Υπουργός κατά πλειοψηφία, θα είναι από πρόσωπα που θα ορίζει η Κυβέρνηση. Το ίδιο το Α.Σ.Ε.Π. –κι αυτό είναι κυριολεκτικά ευτελισμός των αρχών και απορώ πώς ορισμένα από τα μέλη τους ανέχονται αυτό τον ευτελισμό- αναγκάστηκε να έρχεται να ζητάει για να απαλλαγεί απ’ αυτό το βάρος. Επειδή νομίζει ο κόσμος ότι είναι διαδικασίες τις οποίες ελέγχει το Α.Σ.Ε.Π., αναγκάζετε να ζητάει: «βάλτε οποιουσδήποτε άλλους πρώην Α.Σ.Ε.Π., στελέχη από τη Δημόσια Διοίκηση για να μη νομίζει ο κόσμος ότι είμαστε εμείς το Α.Σ.Ε.Π.».
      Δεν μπορεί, κύριε Υπουργέ, να συνεχιστεί αυτή η κατάσταση. Ο Πρωθυπουργός καλά έκανε στη διαδικασία των ερωτήσεων και δεν έμεινε πέντε λεπτά εδώ για να ακούσει την κριτική για την τύχη που έχετε επιφυλάξει σε όλες τις ανεξάρτητες αρχές. Κάνατε και κάτι άλλο, ακριβώς, για να τις ευτελίσετε τελείως. Ονομάσατε πλήθος άλλων διοικητικών υπηρεσιών σαν ανεξάρτητες, για να υπάρχει και η σύγχυση στην κοινή γνώμη. Ο κόσμος ακούει την Επιτροπή Ανταγωνισμού, ακούει την Εθνική Αρχή του κ. Ζορμπά, ακούει την Επιτροπή για την Τηλεφωνία και τα Ταχυδρομεία και νομίζει ότι είναι ανεξάρτητες αρχές.
Δεν ξέρει  για την περίπτωση, αίφνης, της τελευταίας ότι ενώ ο νόμος όριζε ότι τα μέλη της ελέγχονται και διορίζονται από τη  Διάσκεψη των Προέδρων, τώρα διορίζονται από την Κυβέρνηση; Είναι κρίμα πραγματικά, πρόκειται περί κατολίσθησης του δημόσιου βίου της χώρας. Εγώ πιστεύω ότι η Κυβέρνηση, αν πράγματι, σεβόταν και το ρόλο του Κοινοβουλίου, θα έπρεπε εκείνη να ζητήσει εξεταστική επιτροπή για όλο αυτό το χάλι, για όλο αυτό το χάος. Δυστυχώς, είναι και αυτό που θα βαρύνει την επόμενη κυβέρνηση του ΠΑ.ΣΟ.Κ.. Μία εξεταστική επιτροπή της Βουλής θα αποκαλύψει όλο αυτό το όργιο παρανομίας, κομματισμού και φαυλότητας των τελευταίων τεσσάρων, ελπίζω λίγο ακόμη μηνών, ετών.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ, κύριε Πρόεδρε.
      Το λόγο έχει ο Υπουργός Εσωτερικών κ. Παυλόπουλος.
      ΠΡΟΚΟΠΗΣ  ΠΑΥΛΟΠΟΥΛΟΣ ( Υπουργός Εσωτερικών):  Ευχαριστώ, κύριε Πρόεδρε.
      Κύριοι συνάδελφοι, όταν στερείσαι επιχειρημάτων, ακολουθείς δύο μεθόδους, ιδίως όταν έχεις την ιστορική διαδρομή του ΠΑ.ΣΟ.Κ.. Η πρώτη,  εκτρέπεσαι σε ύβρεις. Και η δεύτερη, χρησιμοποιείς ανακρίβειες, για να μπορέσεις να κρύψεις την πραγματικότητα, την οποία όμως κρίνει ο ελληνικός λαός, όπως μας κρίνει όλους μας. Φθάσαμε επιπλέον στο σημείο, πέραν των ύβρεων, πέραν των ανακριβειών, να μέμφονται κάποιοι τον ελληνικό λαό γιατί αυτή είναι η ετυμηγορία του και να έρχονται να ανακοινώσουν τι πρόκειται να κάνουν όταν θα κερδίσουν τις εκλογές! Έβγαλαν το συμπέρασμα για πράγματα τα οποία οι ίδιοι απλώς ισχυρίζονται. Η σημερινή σας παρουσία, κύριοι συνάδελφοι του ΠΑ.ΣΟ.Κ., είναι  η έκφραση καθεστωτικής νοοτροπίας, η οποία σας διέκρινε και σας διακρίνει όλα αυτά τα χρόνια.  Έτσι συνηθίζατε. Και ξέρετε γιατί υπάρχει αυτού του είδους η αντίδραση εκ μέρους σας; Υπάρχει, γιατί ξέρετε ότι αυτή η Κυβέρνηση, η Κυβέρνηση Καραμανλή και ο ίδιος ο κ. Καραμανλής βγάζει μία, μία τις ρίζες της κομματικής νοοτροπίας που επικράτησαν χρόνια ολόκληρα στο δημόσιο βίο της Χώρας και στο επίπεδο των προσλήψεων. Καθιερώνονται αδιάβλητες διαδικασίες και σκέφτεστε, με την ελπίδα ότι κάποτε θα γυρίσετε στην εξουσία, τι μπορεί να κάνετε, άραγε, γιατί αυτό που σας νοιάζει. Είναι το ρεσάλτο στην εξουσία και το ρεσάλτο σε ό,τι αφορά τα θέματα των προσλήψεων. Αυτό κάνατε χρόνια ολόκληρα. Τι πιστεύετε; Και ευτυχώς υπάρχει το Κανάλι της Βουλής -και ανεξάρτητα τι θα παίξει γενικότερα από άλλες πλευρές- που μας βλέπουν και μας ακούν. Αυτοί που μας βλέπουν και μας ακούν, δεν ξέρουν τι ήταν το ΠΑ.ΣΟ.Κ. όλα αυτά τα χρόνια; Δεν ξέρουν ποιοι ήταν εκείνοι που κατέστησαν το κομματικό ρουσφέτι μέθοδο διακυβέρνησης; Δεν το θυμούνται;  Δεν ξέρουν ποιοι διαίρεσαν την Ελλάδα σε «μπλε» και «πράσινα» καφενεία; Δεν ξέρουν ότι το μόνο προσόν πρόσληψης χρόνια ολόκληρα ήταν το αν ήσουν γραμμένος σε μία τοπική του ΠΑ.ΣΟ.Κ. -αυτά τα ξέχασε ο ελληνικός λαός νομίζετε- και προσπαθείτε με το να κάνετε αυτού του είδους την Αντιπολίτευση μέσα σε αυτή την Αίθουσα να κρύψετε αυτή την πραγματικότητα; 
      Χρησιμοποιήσατε βαρύτατες εκφράσεις για «φαυλότητες» και άλλα. Εγώ θα σας πω μία κουβέντα. Είστε οι εκπρόσωποι της λογικής της στρουθοκαμήλου. Έχετε κρύψει το κεφάλι μέσα στην άμμο της πολιτικής της ανυπαρξίας και νομίζετε ότι δεν σας βλέπει ο ελληνικός λαός για το πώς πορεύεστε γενικότερα. Δικό του θέμα είναι τι θα αποφασίσει. Εγώ δεν βγάζω κανένα συμπέρασμα. Ποτέ δεν αισθάνθηκα βέβαιος για το ποιος θα κερδίσει τις εκλογές. Διερωτώμαι, όμως, πώς δεν διδαχθήκατε τίποτα εσείς, που από εκείνα τα Έδρανα ως κυβέρνηση μας λέγατε «θα μείνετε στο χρονοντούλαπο της ιστορίας, ποτέ δεν θα γίνετε κυβέρνηση». Προηγούμενα ήσασταν βέβαιοι ότι θα κερδίσετε τις εκλογές. Μέχρι προχθές, παραμονές των εκλογών, βέβαιοι. Τα ίδια λέγατε. Δεν τις κερδίσατε. Δεν ξέρω τι θα κάνει ο ελληνικός λαός στις επόμενες εκλογές που, ειρήσθω εν παρόδω, θα γίνουν στην ώρα τους. Αλλά εσείς πώς είστε τόσο βέβαιοι ότι θα κερδίσετε τις εκλογές –σας διέψευσε κάτι όλα αυτά τα χρόνια- και γιατί ψάχνετε να βρείτε μέχρι και τώρα ακόμη δικαιολογίες οι οποίες δεν υπάρχουν; Φθάσατε στο σημείο να επικαλείστε εσείς ως αιτία διαφόρων δεινών που δέρνουν την παράταξή σας τους ίδιους εκείνους που σας λιβάνιζαν στην κυριολεξία μέχρι την παραμονή των εκλογών.
      Τέτοιες αντιφάσεις στην πολιτική δεν έχουν θέση ξέρετε, δεν αναβαθμίζουν τον δημόσιο βίο. Και αυτά που ακούστηκαν εδώ από τις ανακρίβειες μέχρι τις ύβρεις, σας χαρακτηρίζουν και θα σας χαρακτηρίζουν εάν συνεχίσετε έτσι. Φαίνεται, δεν διδαχτήκατε από το γεγονός ότι ο ελληνικός λαός εκτός από την πράξη των κομμάτων κρίνει και το ύφος τους. Εάν θεωρείτε ότι το ύφος των λόγων και των πράξεων μέσα σε αυτό το Κοινοβούλιο σας δίνουν δυνατότητες να προχωρήσετε, αυτό είναι δικό σας θέμα. 
      Κάτι άλλο. Επειδή ακούστηκαν τόσα μέσα σε αυτήν την Αίθουσα για τις προσλήψεις και για το Α.Σ.Ε.Π., είναι η τρίτη, η τέταρτη –δεν θυμάμαι κι εγώ- επερώτηση που κάνετε με τα ίδια ανύπαρκτα στοιχεία, με την ίδια λογική, με την ίδια νοοτροπία. 
      Εξέφραζα πάντοτε μία απορία και την εκφράζω και τώρα. Υπάρχει η Επιτροπή Θεσμών και Διαφάνειας, η οποία είναι αρμόδια για τον Kοινοβουλευτικό ΄Ελεγχο και επί θεμάτων Ανεξάρτητων Αρχών. Και ποιόν δεν έχετε καλέσει με προτάσεις σας εκεί. Σας προκαλώ χρόνια τώρα και δεν κάνετε τον κόπο μία φορά να καλέσετε εκεί μέσα το Α.Σ.Ε.Π.. Δεν το καλείτε, για να έλθει να μας πει το ίδιο το Α.Σ.Ε.Π. τι συμβαίνει. Κάθε έναν τον καλείτε κι εμείς τον δεχόμαστε -αναρμόδιους, ανθρώπους που δεν έχουν σχέση- και δεν καλείτε το Α.Σ.Ε.Π.. Δεν το κάνετε, γιατί ξέρετε τι θα ακούσετε. Κάντε το! Τι έρχεστε με τα ίδια στοιχεία που είναι ψευδέστατα; Θα σας το αποδείξω στην πορεία. 
      Υπάρχει ύστερα και κάτι άλλο, που λέτε για την αξιοκρατία την οποία εγκαθιδρύσατε. Είτε το θέλετε, είτε όχι, θα σας ακολουθεί αυτό το πράγμα. Να το γνωρίζετε. Μέχρι το 1990, δηλαδή από το 1981 μέχρι το 1990 τι κάνατε στις προσλήψεις, το ξέρει όλος ο ελληνικός λαός. 
      Θεσπίσατε τον ν.2190 το 1994. Ξεχάσατε να μας πείτε ότι ο νόμος αυτός άφηνε το μεγαλύτερο μέρος του ευρύτερου δημόσιου τομέα απ’ έξω. Και αφού το γεμίσατε με τις πόρτες και τα παράθυρα από προσλήψεις, τραπεζικό τομέα, τα πάντα, μετά από πίεση σ’ αυτήν τη Βουλή μέσα το 1997 ολοκληρώθηκε το πλέγμα και μπήκαν στο Α.Σ.Ε.Π. πάλι με τρύπες τότε. Και λίγο αργότερα άρχισε το ξήλωμα. Αφού μαζί με τον Αλέκο τον Παπαδόπουλο εδώ μαζί και με τον Σταύρο τον Μπένο είχαμε συναποφασίσει να μπουν όλα μέσα, όταν άλλαξε το καθεστώς στο Υπουργείο Εσωτερικών μετά τις εκλογές το 2000 και το τι δεν έγινε από εκεί και πέρα. Ξανάρχισαν πάλι οι εκπτώσεις, που μας λέτε από το 1994 μέχρι το 1997. ‘Όμως, γιατί αφήσατε το μεγαλύτερο μέρος του ευρύτερου δημόσιου τομέα έξω από τον ν.2190; Ακριβώς για να κάνετε τις προσλήψεις όπως τις κάνατε. 
      Πώς καταντήσατε την Ολυμπιακή Αεροπορία; Πώς καταντήσατε τις Δ.Ε.Κ.Ο.; Δεν το ξέρετε; Δεν το βλέπετε; Δεν είστε εσείς που παίρνατε από τις πόρτες και τα παράθυρα και φορτώσατε το ελληνικό δημόσιο με αναξιοκρατικές διαδικασίες με χιλιάδες προσλήψεων, για να κρύψετε από τη μία πλευρά την ανεργία που κάλπαζε και από την άλλη για να κάνετε τα κομματικά σας παιχνίδια; Και ύστερα τι επικαλείστε τον ν.2190; 
      Σας το έχω πει, ο ν. 2190 έχει δύο όψεις: Πριν από το άρθρο 25 και μετά το άρθρο 25. Μετά το άρθρο 25 κάνετε το μεγαλύτερο «κομματικό ρεσάλτο» στη Δημόσια Διοίκηση. Και σας το έλεγε τότε ο Μάνεσης, ο Κουμάντος, μιας και συνηθίζετε να επικαλείστε την Επιστημονική Υπηρεσία της Βουλής, ότι αυτά δεν ταιριάζουν σε κόμμα το οποίο διοικεί την Ελλάδα επί δημοκρατικού καθεστώτος. 
      Το καταθέτω. Το ξαναδίνω και πάλι. Αυτοί είστε. Νομίζετε ότι θα το ξεχάσουμε;  
      (Στο σημείο αυτό ο Υπουργός Εσωτερικών κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεν ξεχνάει ο Ελληνικός λαός. Σας ξέρει ποιοι είστε. Γιατί για να κάνεις κριτική, πρέπει να είσαι αξιόπιστος. Και είσαι αναξιόπιστος όταν έχεις αυτήν την πορεία και πολύ περισσότερο όταν σήμερα διαστρεβλώνεις προκλητικά την πραγματικότητα. 
      Υπάρχει και κάτι δεύτερο όμως, γιατί τι δεν ακούστηκε σήμερα σε αυτήν την Αίθουσα από πλευράς Κοινοβουλευτικού Ελέγχου. Το ανέφερε και ο πρώτος επερωτών από την πλευρά του ΠΑ.ΣΟ.Κ.. Είπε, ότι υποβαθμίζονται οι Ανεξάρτητες Αρχές. 
      Έτσι νομίζετε ότι υποβαθμίζονται οι Ανεξάρτητες Αρχές; Κάνετε λάθος. Δεν υπάρχει καμμία υποβάθμιση. Τις στηρίξαμε και τις στηρίζουμε τις Ανεξάρτητες Αρχές.
      Καταθέτω –θα τα πω και στη συνέχεια βέβαια- τα δέκα μέτρα με τα οποία στηρίξαμε το Α.Σ.Ε.Π. ακριβώς για να τα έχουν οι συνάδελφοι από την ημέρα που ανέλαβα τα καθήκοντά μου.
      (Στο σημείο αυτό ο Υπουργός Εσωτερικών κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Καταθέτω τα οκτώ μέτρα παραδείγματος χάριν για το Συνήγορο του Πολίτη. Τυχαίνει να είναι τα μέτρα τα οποία ανήκουν σε Ανεξάρτητες Αρχές οι οποίες βρίσκονται στο πλαίσιο αρμοδιότητας του Υπουργείου Εσωτερικών. 
      (Στο σημείο αυτό ο Υπουργός Εσωτερικών κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επειδή όμως κάτι ανέφερε ο πρώτος επερωτών και για τα θέματα της Επιτροπής Προστασίας Προσωπικών Δεδομένων για τα οποία ελέχθησαν κάμποσα σήμερα, απήντησε από την πλευρά του Υπουργείου Εσωτερικών ο κ. Χηνοφώτης. Εμείς σεβόμαστε την Ανεξάρτητη Αρχή Προστασίας Προσωπικών Δεδομένων όπως κάθε Ανεξάρτητη Αρχή και ιδίως συνταγματικώς, κατοχυρωμένες Ανεξάρτητες Αρχές. Τις σεβόμαστε, απολύτως, όπως σεβόμαστε και την ανεξάρτητη δικαιοσύνη. 
      Είναι γνωστό ότι η Ελληνική Αστυνομία ενήργησε όπως όφειλε να κάνει εκτελώντας εισαγγελικές οδηγίες και εντολές. Ο κ. Χηνοφώτης τόνισε ότι δεν υπήρξε ούτε μία λήψη ούτε μία επεξεργασία. Ήταν ανοιχτή η κάμερα με εντολή εισαγγελέα αλλά, όπως ξέρετε, η ανοιχτή κάμερα όταν δεν παίρνει και δεν επεξεργάζεται, δεν παραβιάζει προσωπικά δεδομένα κατά τη γνώμη του εισαγγελέα του οποίου την άποψη εκτέλεσαν τα αρμόδια όργανα. Αν δεν την εκτελούσαν, τότε θα διέπρατταν παράβαση καθήκοντος. 
	Ακούω όμως το ΠΑ.ΣΟ.Κ. να μου μιλάει και να κόπτεται για το ότι επειδή –λέει- ακολούθησαν τον εισαγγελέα και όχι την Ανεξάρτητη Αρχή, παραβιάστηκε το κύρος της Ανεξάρτητης Αρχής. Με συγχωρείτε πολύ, αλλά φαίνεται ότι η μνήμη το έχει αφήσει το ΠΑ.ΣΟ.Κ.. 
      Εδώ είμαστε, στη Βουλή. Μήπως θέλετε να θυμηθούμε, κύριοι συνάδελφοι, τους όρους με τους οποίους παραιτήθηκαν δύο Πρόεδροι του Εθνικού Συμβουλίου Ραδιοτηλεόρασης επί ΠΑ.ΣΟ.Κ., ο Γιώργος Κασιμάτης και ο Παύλος Σούρλας; Ξέρετε γιατί παραιτήθηκαν; Όχι γιατί η κυβέρνηση είχε να κάνει ανάμεσα σε μία ανεξάρτητη αρχή και σ’ έναν εισαγγελέα. Παραιτήθηκαν –και ιδίως ο Παύλος Σούρλας παραιτήθηκε- καταγγέλλοντας σε όλα τα forα και μέσα στη Βουλή και στην Επιτροπή Θεσμών και Διαφάνειας και στον Πρωθυπουργό και παντού το ότι έστελνε αποφάσεις του Εθνικού Συμβουλίου Ραδιοτηλεόρασης που επέβαλαν κυρώσεις στον τότε Υπουργό ο οποίος δεν είχε καμμία αρμοδιότητα και ο Υπουργός δεν πέρναγε τις αποφάσεις αυτές, δεν τις εκτελούσε. Ήταν αποφάσεις εναντίον Μέσων Μαζικής Ενημέρωσης. Φαίνεται ότι τότε ήταν αρεστοί όλοι εκείνοι που κρίνονται σήμερα από τον Αρχηγό της Αξιωματικής Αντιπολίτευσης ότι τον υπονομεύουν και μάλιστα ανακάλυψε τα συμφέροντα, όπως είπα και άλλοτε, μετά τις εκλογές. Πριν δεν τα ήξερε. Όσο καιρό σύμπαντες ήταν δίπλα του και τον θεωρούσαν ως τον επόμενο Πρωθυπουργό της Ελλάδος, όλα «καλά και άγια». 
	Εγώ όμως είμαι υποχρεωμένος να καταθέσω εδώ μερικά πράγματα για να «φρεσκάρουμε» τη μνήμη κάποιων για ορισμένα θέματα. Σας είπα τι γινόταν τότε. Έβγαζε αποφάσεις το Εθνικό Συμβούλιο Ραδιοτηλεόρασης, πήγαιναν στον Υπουργό και ο Υπουργός αυτές τις αποφάσεις δεν τις επικύρωνε ενώ ήταν υποχρεωμένος να το κάνει, με αποτέλεσμα να μην εκτελούνται. Κατήργησε το Εθνικό Συμβούλιο Ραδιοτηλεόρασης με το «έτσι θέλω» και για να μην μπουν πρόστιμα σε Μέσα Μαζικής Ενημέρωσης. 
	Τι έλεγε ο Παύλος Σούρλας τότε, μέσα στη Βουλή, στην Επιτροπή Θεσμών και Διαφάνειας, παντού; «Ξεχείλισε το ποτήρι», είχε πει τότε ο Πρόεδρος. Έλεγε: «Η ενέργεια αυτή του Υπουργού συνιστά κατάφωρη υπέρβαση εξουσίας. Ο νόμος προβλέπει ότι οι αποφάσεις επιβολής κυρώσεων λαμβάνονται από το Εθνικό Συμβούλιο Ραδιοτηλεόρασης. Ο Υπουργός ασκεί μόνο τον έλεγχο νομιμότητας και εκδίδει πράξεις επιβολής κυρώσεων. Ως εκ τούτου, ο Υπουργός όφειλε αν είχε αντιρρήσεις να τις διατυπώσει και να παίρνει τις αποφάσεις το Συμβούλιο. Πήρε όμως αποφάσεις που είναι αρμοδιότητα του Συμβουλίου, πράγμα που δεν δικαιούται να κάνει». Θα το καταθέσω για να μην σας κουράζω.
	(Στο σημείο αυτό ο Υπουργός Εσωτερικών κ. Παυλόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Λέει στο τέλος: «Αυτό για μένα είναι πολύ σοβαρό». Και καταλήγει: «Αδυνατώ να συμπράξω έστω και δια της ανοχής μου σε μία πρακτική αυθαίρετου περιορισμού των αρμοδιοτήτων του Εθνικού Συμβουλίου Ραδιοτηλεόρασης. Δεν έχω άλλη οδό από την παραίτηση» και παραιτήθηκε. 
	Αυτά δεν τα θυμούνται στο ΠΑ.ΣΟ.Κ. και σας λέω πως δεν ήταν ότι ο κ. Σούρλας ως Πρόεδρος του Εθνικού Συμβουλίου Ραδιοτηλεόρασης είχε αντίρρηση με κάποια άλλη ανεξάρτητη αρχή και μάλιστα με μία από τις τρεις εξουσίες που κατοχυρώνεται από το Σύνταγμα όπως είναι η Δικαιοσύνη. Εγώ δεν παίρνω θέση ποιος έχει δίκιο ή όχι, εγώ λέω ότι έχω δύο αρχές που οφείλω να τις σεβαστώ. Ο Υπουργός παραβίαζε κατάφωρα τις διατάξεις περί Εθνικού Συμβουλίου Ραδιοτηλεόρασης για να μην επιβάλει κυρώσεις σε κανάλια. Έτσι οδηγήθηκαν σε παραίτηση δύο Πρόεδροι, την εποχή εκείνη. 
	Τι λέει σήμερα το ΠΑ.ΣΟ.Κ.; Για ποια υποβάθμιση μιλάει; Καταθέτω λοιπόν το έγγραφο. Δεν είναι συνήθειά μου, αλλά είμαι υποχρεωμένος να το κάνω επειδή έχουν κατατεθεί εδώ διάφορες εφημερίδες κ.λπ. από εκείνη την εποχή. Όποιος θέλει μπορεί να δει και τα Πρακτικά της Επιτροπής Θεσμών και Διαφάνειας για να ξέρουμε τι μας γίνεται.
	(Στο σημείο αυτό ο Υπουργός Εσωτερικών κ. Παυλόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
	Αυτή είναι η αλήθεια, αυτό είναι το ΠΑ.ΣΟ.Κ. που κόπτεται εδώ και λέει «αξιοκρατία στις προσλήψεις», το ΠΑ.ΣΟ.Κ. των προσλήψεων με κομματική «σφραγίδα» για το σεβασμό των Ανεξάρτητων Αρχών, το ΠΑ.ΣΟ.Κ. το οποίο καταργούσε Προέδρους με το «έτσι θέλω». 
      Είναι αξιόπιστη κριτική αυτή; Θεωρείτε ότι μ’ αυτόν τον τρόπο μπορείτε να βλάψετε μία Κυβέρνηση η οποία αγωνίζεται χρόνια ολόκληρα, ακριβώς, να κλείσει όλες αυτές τις «τρύπες» αντιθεσμικών συμπεριφορών του παρελθόντος; 
	Ας έλθουμε στα πράγματα όπως έχουν τώρα. Έδωσα, προηγουμένως, ορισμένα στοιχεία για το θέμα του Α.Σ.Ε.Π..
Σας είπα και πάλι ότι εγώ περιμένω να το καλέσετε  για να δούμε ποιος πήρε μέτρα υπέρ του Α.Σ.Ε.Π., ποιος δεν πήρε και τι συνέβαινε. 
      Ας πούμε, όμως, ορισμένα πράγματα. Θα μιλήσει και ο κ. Ζώης και θα δώσει περισσότερα στοιχεία στην πορεία. Όταν πήρα το Α.Σ.Ε.Π., ήταν υποστελεχωμένο, όπως ήταν γνωστό τοις πάσι. Τα στοιχεία είναι εδώ. Τα έχω καταθέσει, θα τα καταθέσουμε και πάλι. Το 2004 οι οργανικές θέσεις ήταν τριακόσιες μία, όσες είναι και τώρα. Οι υπηρετούντες ήταν εκατόν εβδομήντα οκτώ. Οι κενές θέσεις ήταν εκατόν είκοσι τρεις και οι αποσπασμένοι υπάλληλοι τριάντα επτά. 
      Επί των ημερών μου στις τριακόσιες μία οργανικές θέσεις από εκατόν εβδομήντα οκτώ υπηρετούντες, είναι διακόσιες είκοσι. Οι κενές οργανικές θέσεις μειώθηκαν από εκατόν είκοσι τρεις σε ογδόντα δύο και οι αποσπασμένοι υπάλληλοι αυξήθηκαν από τριάντα επτά σε σαράντα, διότι οι αποσπάσεις αυτές, όπως ξέρετε, δεν γίνονται από εμένα. Τις προτείνει το Α.Σ.Ε.Π. και εγώ, ακολουθώ τις αποφάσεις του Α.Σ.Ε.Π..
      Έτσι, λοιπόν, αυτή τη στιγμή βλέπουμε ένα ΠΑ.ΣΟ.Κ. το οποίο εσκεμμένα άφηνε υποστελεχωμένο το Α.Σ.Ε.Π.. Δεν θυμάστε μέσα σ’ αυτήν την Αίθουσα, για να μην πλήττω μνήμες, Υπουργό του ΠΑ.ΣΟ.Κ.  σε θεσμικό Υπουργείο να λέει ότι πρέπει να καταργηθεί το Α.Σ.Ε.Π.; Το ξεχάσατε; Εδώ μέσα γινόταν η συζήτηση και έσπευδαν από εδώ και από εκεί να τον καλύψουν. Έλεγε «Τι το χρειαζόμαστε;». Τι να το χρειάζονται; Δεν τους έφτανε που το έφτιαξαν και άφησαν το μισό δημόσιο τομέα απέξω για να διορίζουν όπως θέλουν, ήθελαν το καταργήσουν και από πάνω, γιατί ήταν εμπόδιο σε όλη αυτή τη νοοτροπία.
      Κάποιοι πράγματι, στο ΠΑ.ΣΟ.Κ., θέλησαν να επιφέρουν ορισμένες τομές, όπως ο Σάκης Πεπονής. Έλα, όμως, που δεν τον άφησαν τον άνθρωπο! Δεν θυμάστε πως εκπαραθυρώθηκε από την κυβέρνηση; Ούτε Βουλευτής δεν βγήκε. Ούτε Βουλευτής! Ο εμπνευστής του ν.2190 ξέρετε γιατί δεν βγήκε Βουλευτής; Διότι εκείνοι οι οποίοι ψηφίζουν τους συναδέλφους στο χώρο του ΠΑ.ΣΟ.Κ. άλλη νοοτροπία έχουν. 
      Σκεφθείτε ότι ο Σάκης Πεπονής κατάφερε να επιβάλει το Α.Σ.Ε.Π. μόνο σε ένα μέρος και υποχρεώθηκε την εποχή εκείνη να ψηφίσει και τις διατάξεις των άρθρων είκοσι πέντε επόμενα για να μπορέσει να περάσει το πρώτο μέρος του ν.2190, το οποίο επέτρεπε την κομματική άλωση της Δημόσιας Διοίκησης σε επίπεδο Τμηματαρχών, Διευθυντών και Γενικών Διευθυντών κατά απαράδεκτο τρόπο. Επέτρεπε την επαναφορά των πάντων μέσα από τις κομματικές διαδικασίες. 
      Έγιναν όλα αυτά και αυτός ο άνθρωπος δεν βγήκε ούτε Βουλευτής και εκπαραθυρώθηκε από την κυβέρνηση μετά από λίγο, γιατί αυτή είναι η νοοτροπία με την οποία δουλεύει αυτό το κόμμα, είτε είναι στην κυβέρνηση είτε είναι στην Αντιπολίτευση. Από αυτούς γίνεται η κριτική μέσα σ’ αυτήν την Αίθουσα και έτσι πιστεύουν ότι γίνονται αξιόπιστοι.
      Φέρνω, λοιπόν, το πρώτο στοιχείο το οποίο αφορά τις οργανικές θέσεις και δείχνει πώς εμείς προχωρήσαμε στις οργανικές θέσεις από πλευράς κάλυψης.
      Δεύτερον, τόνισα μέσα στα μέτρα που πήρα το εξής. Κάναμε τη δυνατότητα του ελέγχου από δέκα μέρες σε είκοσι μέρες και καταργήσαμε τη δυνατότητα που υπήρχε. Ξέρετε, όταν το Α.Σ.Ε.Π. δεν προλάβαινε να κάνει τον έλεγχο, όπου πήγαινε για έλεγχο, για το θέμα των αποτελεσμάτων μπορούσαν να προσλαμβάνουν ανθρώπους στο μεταξύ χρονικό διάστημα για τις ανάγκες της υπηρεσίας. Αντιλαμβάνεστε τι σημαίνει αυτό το πράγμα. Όλα αυτά καταργήθηκαν. Και ύστερα έρχονται και μας λένε για τους ελέγχους σε ό,τι αφορά τις υπαίτιες παραβάσεις που έχουν γίνει. 
      Ας το δούμε, κυρίες και κύριοι συνάδελφοι, διότι και εδώ είναι τα στοιχεία του Α.Σ.Ε.Π.. Όταν δημιουργήθηκε το Α.Σ.Ε.Π., έκανε ελέγχους, όπως αυτός που είπατε για την Ε.ΘΕ.Λ. –θα έρθω στο θέμα αυτό- και έβρισκε πόσες υπαίτιες παραβάσεις υπάρχουν. Ακούστε τα ποσοστά διαχρονικά, από το 1994 έως τώρα. Ακούστε πόσες υπαίτιες παραβάσεις έβρισκε και τι γινόταν. Έχουν σημασία και οι ημερομηνίες. Τι να κάνουμε; 
      Πρώτη χρονιά, το 1994, το ποσοστό των θετικών διαπιστώσεων, δηλαδή των υπαίτιων παραβάσεων που διαπίστωσε το Α.Σ.Ε.Π. από τους ελέγχους που έκανε, έπειτα από ενστάσεις που του έγιναν –του γίνονταν ενστάσεις και το Α.Σ.Ε.Π. έκρινε- ήταν 62%. Το 1995 ήταν 83%. Το 1996 ήταν 75%. Το 1997 ήταν 63%. Το 1998 ήταν 56%. Το 1999 –προσέξτε, προεκλογική χρονιά πριν από το 2000- πετάγεται στο 75%. Το 2000 πάει στο 88,5%. Το 2001 ήταν 73,7%. Το 2002 ήταν 68%. Το 2003 ήταν 50% και το 2004 πέφτει κάθετα και φθάνουμε στο 35%. Το 2005 ήταν στο 32% κ.ο.κ.
      Τι αποδεικνύει αυτό; Ότι επί των ημερών μας εκείνο το οποίο βλέπει το Α.Σ.Ε.Π., είναι να υπάρχουν παραβάσεις και τις αποκαλύπτει, μόνο που είναι το μισό και λιγότερο από εκείνο που έβρισκε από τις μέρες του ΠΑ.ΣΟ.Κ.
     Ξανακαταθέτω τα στοιχεία του Α.Σ.Ε.Π. σε ό,τι αφορά  και το θέμα των παραβάσεων και σε ό,τι αφορά το θέμα των οργανικών θέσεων, ακριβώς όπως είναι σταλμένα από το ίδιο το Α.Σ.Ε.Π.. 
       (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ελέχθη προηγουμένως πάλι για το θέμα της Ε.ΘΕ.Λ.. Άκουσα και κάτι πράγματα για την Ελληνική Αεροπορική Βιομηχανία. Καλά, δεν ξέρετε ότι στο θέμα της Ε.ΘΕ.Λ. η ίδια η Κυβέρνηση και ο ίδιος ο αρμόδιος Υπουργός ζήτησε να γίνει αυτός ο έλεγχος; Κρύψαμε εμείς τίποτα; Είπαμε εμείς ότι δεν υπάρχουν οι συγκεκριμένες παραβάσεις, πολλές φορές; 
     Η τεράστια διαφορά ανάμεσα στο ΠΑ.ΣΟ.Κ. και τη Νέα Δημοκρατία  είναι η εξής: Το ΠΑ.ΣΟ.Κ. το ήξερε, το συγκάλυπτε, γιατί γινόταν με κυβερνητική επίνευση. Εμάς, όπου γίνεται, είναι η εξαίρεση. Και επιπλέον αυτό γίνεται γιατί εμείς το ζητάμε. Δεν ξέρετε ότι αυτό το θέμα το αποκαλύψαμε εμείς και όπου αλλού χρειάζεται θα αποκαλυφθεί; 
     Μπορεί όμως το ΠΑ.ΣΟ.Κ. –επειδή αναφέρθηκε προηγουμένως ο αξιότιμος κύριος Πρόεδρος για την Ελληνική Αεροπορική Βιομηχανία- να ρίξει μια ματιά σ’ αυτό το πόρισμα του 1997 για την Ελληνική Αεροπορική Βιομηχανία για το όργιο των παράνομων προσλήψεων, με βάση τον έλεγχο που είχε γίνει την εποχή εκείνη από το Σώμα Επιθεωρητών Ελεγκτών Δημόσιας Διοίκησης και να μας πε τι συνέβαινε; 
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Και έρχομαι στα στοιχεία, τα οποία εξετέθησαν σχετικά με την υποβάθμιση του Α.Σ.Ε.Π., όπως ακριβώς ελέχθη προηγουμένως. Μα, κύριοι συνάδελφοι, δεν μπορώ να καταλάβω ορισμένα πράγματα. 
     Πρώτα-πρώτα, έγινε λόγος για το θέμα της συνέντευξης. Τι συμβαίνει με τη συνέντευξη; Για τη συνέντευξη του ιδίου του Α.Σ.Ε.Π.. Μάλιστα, εδώ θα καταθέσω πάλι τα Πρακτικά της συζήτησης -όταν είχε έλθει ως φορέας, για μένα δεν είναι φορείς οι ανεξάρτητες αρχές, αλλά έτσι αποφασίστηκε την εποχή εκείνη- για το τι ελέχθη και για το θέμα της συνέντευξης κ.λπ. και από τον κ. Καμίνη και από τον κ. Μπακόπουλο ,από πλευράς του συνηγόρου του πολίτη και από πλευράς Α.Σ.Ε.Π., όπως επίσης τι ελέχθη και για την πρόταση νόμου που έκανε το ΠΑ.ΣΟ.Κ. και για την οποία θα μιλήσω στη συνέχεια και θα πω δυο λόγια. 
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ερωτώ το εξής, πολύ απλά, σε ό,τι αφορά  τα θέματα για τα οποία μιλάμε εδώ. Πρώτον, η συνέντευξη, όπως θεσμοθετήθηκε για τις συνεντεύξεις που αφορούν τους διαγωνισμούς του Α.Σ.Ε.Π., γίνεται από το Α.Σ.Ε.Π. και όταν το θέλει το Α.Σ.Ε.Π.. Αν το Α.Σ.Ε.Π. πει στον οποιονδήποτε Υπουργό ότι δεν μπορεί να γίνει συνέντευξη, δεν γίνεται. Κατόπιν τούτου, για ποια συνέντευξη μου λέτε; 
     ΚΩΝΣΤΑΝΤΙΝΟΣ ΡΟΒΛΙΑΣ: Σας είπαμε δεκαπέντε περιπτώσεις. 
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε συνάδελφε, μη διακόπτετε. Εσάς δεν σας διέκοψε κανένας. 
     ΚΩΝΣΤΑΝΤΙΝΟΣ ΡΟΒΛΙΑΣ: Μα, δεν απαντά στα ερωτήματά μας. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Απαντώ, αλλά δεν σας βολεύει. Εδώ θα ακούγονται όλα. Αλώσατε όλα αυτά τα χρόνια, κομματικά, το κράτος. Όσο και αν σας πονάει, θα τα ακούτε. Και να το ξέρετε ότι θα τα ακούτε. Με ψέματα πολιτική δεν γίνεται. Κοινοβουλευτικός έλεγχος με ανακρίβειες δεν μπορεί να γίνει. Θα ακούτε, λοιπόν, την αλήθεια. Και η αλήθεια είναι απλή. 
     Τη συνέντευξη την είχατε θεσμοθετήσει εσείς με το ν. 2190. Επεκτάθηκε σε ορισμένες περιπτώσεις που τις επικροτεί το Α.Σ.Ε.Π. και γίνεται μόνο όπου θέλει το Α.Σ.Ε.Π.. Και όπου δεν προβλέπεται Α.Σ.Ε.Π., είναι γιατί και σεις είχατε θεσμοθετήσει την εποχή εκείνη διαδικασίες συνέντευξης εκτός Α.Σ.Ε.Π.. Και ακούστε λογική. Ενώ επί των ημερών μας η συνέντευξη είναι στοιχείο μέσα από το οποίο προκύπτει η βαθμολόγηση -δηλαδή δεν μπορεί να κοπείς από τη συνέντευξη, απλώς λαμβάνεται υπ' όψιν- επί ΠΑ.ΣΟ.Κ., επί υπουργίας Ρωμαίου, για την απόφαση για την οποία μιλήσαμε προηγουμένως, γι’ αυτές τις λεγόμενες «ψυχοσωματικές έρευνες» -για σκεφθείτε τι ανακάλυψαν!- ήταν και αιτία αποκλεισμού! 
     ΚΩΝΣΤΑΝΤΙΝΟΣ ΡΟΒΛΙΑΣ: Μα, τι λέτε; Αυτά τα κάνετε εσείς. Λέτε ψέματα. 
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε συνάδελφε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σκεφθείτε δηλαδή την απόλυτη  διαστροφή της πραγματικότητας. Ήταν συνεντεύξεις που τις είχαν θεσμοθετήσει εκτός Α.Σ.Ε.Π. –συνεντεύξεις κανονικές- τις βάφτιζαν «ψυχοσωματικά» -σκεφθείτε σε τι προσωπικά δεδομένα μπορείς να μπεις μ’ αυτό τον τρόπο και τι  μπορεί να γίνει- και μέσω αυτού αποκλείονταν εντελώς οι υποψήφιοι! Κι εμείς τις βάζουμε ως στοιχείο βαθμολόγησης. Και μέσα από αυτόν τον τρόπο είμαστε και κατηγορούμενοι! Για σκεφθείτε. Με αυτά τα στοιχεία έρχονται να κάνουν κριτική! 
     Πραγματικά, είναι να ντρέπεται κάποιος για το πώς γίνεται ο κοινοβουλευτικός έλεγχος από ορισμένους, οι οποίοι χρόνια ολόκληρα άλωσαν κομματικά το κράτος –το τονίζω για μία ακόμη φορά, και το ξέρουν αυτοί που μας βλέπουν και μας ακούν- και τολμούν να μιλούν για «γαλάζια» παιδιά. 
Με αυτήν την νοοτροπία σκέπτονται, με κομματικά χρώματα. Αυτό είναι το μεγάλο πρόβλημα. 
      Κάποιος μου είπε ότι πρέπει να ντρέπομαι που είμαι Υπουργός. Είμαι περήφανος που είμαι Υπουργός της Κυβέρνησης Καραμανλή. Θα ντρεπόμουν, εάν βρισκόμουν στη θέση των συναδέλφων της Αξιωματικής Αντιπολίτευσης, οι οποίοι προσπαθούν να πείσουν τον ελληνικό λαό να ξεχάσει και αυτό το οποίο υπήρξαν και αυτό το οποίο μεταξύ τους λένε ότι είναι κάμποσοι. Το ακούσαμε πρόσφατα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)   
      Τελειώνω, κύριε Πρόεδρε, γιατί υποθέτω ότι θα χρειαστεί να δευτερολογήσω. 
      Άκουσα και άλλα. Εισήγαγε, λέει, αυτή η Κυβέρνηση την ενοικίαση των εργαζομένων. Η ενοικίαση των εργαζομένων εισήχθη με το ν.3174/2003. Η ενοικίαση των εργαζομένων, αυτό το άγος και το αίσχος, είναι δημιούργημα του ΠΑ.ΣΟ.Κ.. Στη μερική απασχόληση το κατήργησα εγώ μέσα σε αυτήν τη Βουλή και κατηγορούν αυτήν την Κυβέρνηση οι αρχιτέκτονες της ενοικίασης των εργαζομένων; Το ξέρει η Αριστερά εδώ. Θυμάμαι τη συζήτηση που είχε γίνει.
      Σκεφθείτε ότι ακόμη και τώρα το Υπουργείο Πολιτισμού υποφέρει από την εποχή του Βαγγέλη Βενιζέλου. Ξέρετε τι έγινε εκείνη την εποχή; Μέσω εργολάβων προσέλαβαν ανθρώπους. Στο Υπουργείο Πολιτισμού υπάρχουν αυτήν τη στιγμή εργαζόμενοι που τους προσέλαβαν εργολάβοι, που έκαναν εργολαβικά τη δουλειά και οι οποίοι έκαναν δουλειά για το Υπουργείο Πολιτισμού. Ναι ή όχι; Ποιος τους προσέλαβε αυτούς; 
      Το ΠΑ.ΣΟ.Κ., μάλιστα, έφερε πρόταση τότε, να γίνουν μόνιμοι και αυτοί με το «διάταγμα Παυλόπουλου», δηλαδή αυτοί που προσελήφθησαν από τρίτους, αλλά εργάζονταν, λέει, για λογαριασμό του Υπουργείου Πολιτισμού. Είναι χιλιάδες άτομα. Αυτό το ΠΑ.ΣΟ.Κ., μου ζητά αξιοκρατία; 
      Το ΠΑ.ΣΟ.Κ. προχθές, εδώ μέσα, διά του εισηγητού του μου έλεγε να περάσω διάταξη, για να νομιμοποιήσω παρανομίες δημάρχων, όχι απλώς και μόνο ανθρώπους που είχαν προσλάβει παράνομα αλλά ανθρώπους που είχαν de facto έννομη σχέση. Δηλαδή τους πήραν, δεν είχαν καν έννομη σχέση και ακούστηκε –επειδή έφυγαν μερικοί συνάδελφοι- ότι εκεί είναι «καλή τη πίστη». Όμως, εάν ακούσω από συναδέλφους που ξέρουν και νομικά: «Ε, τι να κάνουμε, δεν περνάμε μια διάταξη εκεί πέρα για την παρανομία του δημάρχου, που χρησιμοποίησε από την πίσω πόρτα ανθρώπους, που δεν τους είχε κάνει ούτε σύμβαση, να τους τη νομιμοποιήσουμε». Εκεί τι να κάνουμε; Εργαζόμενοι είναι, αλλά η αξιοκρατία πάει περίπατο και κατά τα λοιπά, λέτε για την Κυβέρνηση. Ακούς εκεί, ενοικίαση εργαζομένων η Κυβέρνηση Καραμανλή!
      Έρχομαι στα «STAGE», στα οποία αναφερθήκατε προηγουμένως. Ποιος τα θεσμοθέτησε; Είναι ο ν.2738/1999. Αυτός ο νόμος θεσμοθέτησε το πρόγραμμα «STAGE». 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι κακό τα «STAGE».
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κατόπιν τούτου, τι έρχεστε αυτήν τη στιγμή να πείτε; Το γεγονός ότι άνθρωποι, οι οποίοι έχουν προγράμματα «STAGE», μοριοδοτούνται; Δεν είναι εργαζόμενοι, δεν είναι εμπειρία; Τι μοριοδοτούμε; Τι πρέπει να μοριοδοτείται;
      Εν πάση περιπτώσει, σας το είπα και πάλι ότι, για να κάνεις Αντιπολίτευση και κοινοβουλευτικό έλεγχο, που είναι δικαίωμά και χρέος σου, πρέπει να είσαι αξιόπιστος με αυτά που λες, γιατί οι κυβερνήσεις και λάθη κάνουν και καλύτερες πρέπει να γίνονται. Με τόσες ανακρίβειες, όμως, που είναι αυταπόδεικτες ανακρίβειες, με ύβρεις και κραυγές δεν μπορεί να υπάρξει –σας διαβεβαιώ, κύριοι συνάδελφοι- αξιόπιστος κοινοβουλευτικός έλεγχος.
      Έρχομαι στα θέματα, τα οποία αφορούν το Α.Σ.Ε.Π. και είναι η κατακλείδα. Θα διαβάσω ορισμένα πράγματα από την απάντηση, την οποία έστειλε το Α.Σ.Ε.Π. τον Ιανουάριο του 2007 στον κ. Βαγγέλη Βενιζέλο, μετά από ερώτηση και αίτηση κατάθεσης εγγράφων που είχε κάνει εκείνη την εποχή. Του είχε στείλει απάντηση το Α.Σ.Ε.Π., το οποίο ήταν αρμόδιο για ορισμένα πράγματα. Αναφερόταν, λοιπόν, στο νόμο περί Δ.Ε.Κ.Ο. και του έλεγε το Α.Σ.Ε.Π. εκείνη την εποχή ότι «δεν θα πρέπει να λησμονείτε ότι μετά το ν.3429/2005 για τις λεγόμενες Δ.Ε.Κ.Ο., οι επιχειρήσεις του ευρύτερου δημόσιου τομέα στις οποίες το δημόσιο διαθέτει ποσοστό άνω του 50% του μετοχικού κεφαλαίου είναι ουσιαστικά ιδιωτικοποιημένες» κ.λπ.. 
      Επίσης, του λέει το Α.Σ.Ε.Π., «με το ν. 2947/2001» –δικός του νόμος- «προβλέφθηκε η έκδοση απόφασης του Υπουργού Πολιτισμού για τον καθορισμό των προσόντων της διαδικασίας συγκρότησης των επιτροπών αξιολόγησης με ανοιχτή διαδικασία, της στάθμης των προσόντων και κάθε άλλο σχετικό θέμα για την κάλυψη, μεταξύ άλλων, θέσεων διοικητικού, τεχνικού και βοηθητικού προσωπικού στο Υπουργείο Πολιτισμού, στη Γενική Γραμματεία Ολυμπιακών Αγώνων και στη Γενική Γραμματεία Αθλητισμού ή σε εποπτευόμενα νομικά πρόσωπά τους, δημόσιου ή ιδιωτικού δικαίου». Στο νόμο αυτό που, όπως και ο προηγούμενος, εκδόθηκε υπό την ισχύ των άρθρων 101Α και 118 παράγραφος 6 του Αναθεωρηθέντος το έτος 2001 Συντάγματος, προβλέφθηκε ότι το πρακτικό αξιολόγησης απλώς αποστέλλεται στο Α.Σ.Ε.Π., στο οποίο όμως δεν ανατίθεται κανένας έλεγχος. 
      Δεν το λέω εγώ, το Α.Σ.Ε.Π. το λέει, απαντώντας στον κ. Βενιζέλο. Διαμαρτύρεται ο κ. Βενιζέλος προς το Α.Σ.Ε.Π. για τη διαδικασία και το Α.Σ.Ε.Π. του απαντά ότι «σχετικά με τους νόμους αυτούς καμμία απολύτως φωνή δεν ακούστηκε μήπως τυχόν υπονομεύουν και ταπεινώνουν το Α.Σ.Ε.Π.». 
      Επί αιτήσεων δε ακυρώσεως αποτυχόντων υποψηφίων που ασκήθηκαν ενώπιον των Διοικητικών Εφετείων αποβλήθηκε, ξέρετε –θα το καταθέσω για να το έχετε- από τη σχετική διαδικασία στο Α.Σ.Ε.Π. γιατί δεν ήταν διάδικος, λέει, επομένως τι δουλειά έχει; Δηλαδή, έρχεται και σου λέει ότι 2001, μετά την Αναθεώρηση του Συντάγματος και τις πρόσθετες εγγυήσεις που είχαμε βάλει, φτιάχνουν νόμο με τον οποίο παρακάμπτουν πλήρως το Α.Σ.Ε.Π.. Και τότε δεν είχε γίνει καμμία κουβέντα. Και δεν τα λέω εγώ, τα λέει η ανεξάρτητη αρχή.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι σέβονται, φαίνεται, κάποιοι τις ανεξάρτητες αρχές, κυρίες και κύριοι συνάδελφοι, με αυτόν τον τρόπο και με αυτά τα στοιχεία έρχονται εδώ να μας κάνουν κοινοβουλευτικό έλεγχο! 
      Ξέρω ότι κάνουμε λάθη, τα οποία πρέπει να διορθώσουμε, μόνο που τα λάθη αυτά είναι ακούσια, είναι πολύ λίγα και γίνονται στο πλαίσιο μίας τεράστιας συνολικής προσπάθειας για την εμπέδωση της αξιοκρατίας. 
      Το ξαναλέω, όσοι χύνουν κροκοδείλια δάκρυα για όποια προβλήματα υπάρχουν, διαστρεβλώνοντάς και μεγαλοποιώντας τα, απλώς  και μόνο θυμούνται τις μέρες τους, νοσταλγούν τις μέρες τους. Ευτυχώς που μέχρι τώρα ο ελληνικός λαός έχει δείξει ούτε αυτούς νοσταλγεί, ούτε τα έργα, ούτε τις ημέρες τους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι τρεις υπομονετικοί και σοβαροί μαθητές και μαθήτριες και δύο συνοδοί-δάσκαλοι από το 45ο Δημοτικό Σχολείο Πατρών, καθώς και είκοσι μαθητές και μαθήτριες και τέσσερις συνοδοί δάσκαλοι από το ιδιωτικό Δημοτικό Σχολείο «Άγιος Γεώργιος» Ερμούπολης Σύρου.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Γεώργιος Ντόλιος.
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, κύριοι συνάδελφοι, δεν βλέπω τον κ. Παυλόπουλο, αλλά θα πρέπει να πούμε, παρά την απουσία του ότι είναι δύσκολα αντιμετωπίσιμος. Έχει μία εξαιρετική τακτική, εξαιρετικά προσόντα. Το πρώτο προσόν του είναι να επιλέγει τα επιχειρήματα αυτά που  τον βολεύουν και να κρύβει τα επιχειρήματα της άλλης πλευράς. Το δεύτερο είναι να μην απαντάει επί των θεμάτων που θέτουν οι άλλοι αγορητές. Δεν απάντησε σε κανένα από τα ζητήματα τα οποία έθεσαν οι αγορητές μας. Το μεγαλύτερο, όμως, προσόν του είναι ότι πείθει πρώτα τον εαυτό του.
      Είναι απίστευτο αυτό που γίνεται εδώ πέρα. Πραγματικά, νιώθω να με πνίγει το δίκιο. Πολλές φορές έχω νιώσει αυτό το συναίσθημα ακούγοντας τον κ. Παυλόπουλο να αγορεύει. Παραποιεί την πραγματικότητα. Δεν είπε έξι ψέματα, κύριε Ρόβλια. Παραποιεί μονίμως την πραγματικότητα. Έχει μπει αυτό το ζήτημα στα γονίδιά του, στο DNA του και θα πρέπει να το έχουμε πάντα υπ’ όψιν όταν κάνουμε αντιπαράθεση με το συγκεκριμένο Υπουργό. 
      Βέβαια, είναι χρήσιμος Υπουργός για τον κ. Καραμανλή. Εξάλλου, δεν είναι και πολλοί οι χρήσιμοι. Τρεις είναι οι Υπουργοί του, ο κ. Παυλόπουλος, ο κ. Αλογοσκούφης και ο υπερυπουργός, κ. Ρουσόπουλος. Όλοι οι άλλοι, Υφυπουργοί είναι. Έτσι θα πορευτεί η Νέα Δημοκρατία σ’ αυτήn την τετραετία.
      Θα προσπαθήσω να επαναφέρω τη συζήτηση σε λογική βάση. Πού συμφωνούμε, πού συμφωνεί όλη η Βουλή, πού συμφωνεί η Νέα Δημοκρατία; Ότι το Α.Σ.Ε.Π. είναι μία μεγάλη θεσμική τομή, ήταν μία κατάκτηση του πολιτικού συστήματος της χώρας και σ’ αυτό συμφωνούμε όλοι. Η επιλογή αυτής της τομής ήταν της κυβέρνησης του ΠΑ.ΣΟ.Κ. και χρειαζόταν γενναιότητα το 1994 για να επιχειρήσει κάποιος αυτήν τη τομή. Γιατί το έτος 1994 ήταν η αρχή της διακυβέρνησης και απεμπόλησε ένα εθιμικό δικαίωμα που είχαν όλες οι κυβερνήσεις σε αυτήν τη Χώρα -από τον πόλεμο και μετά και πριν ακόμα απ’ αυτόν- να διαχειρίζονται το κράτος για κομματικό όφελος. Υπήρξε λοιπόν γενναιότητα, αλλά υπήρξε γενναιότητα και για έναν άλλο λόγο: Ότι το 1994 ήταν η χρονιά η οποία ακολούθησε μία διακυβέρνηση της χώρας από τον κ. Μητσοτάκη και τη Νέα Δημοκρατία, η οποία διακρίθηκε ιδιαίτερα στα ρουσφέτια και στα μπαξίσια. 
      Γι’ αυτόν το λόγο, η γενναιότητα είναι δύο φορές μεγαλύτερη, είναι γενναιότητα στο τετράγωνο. Αυτό είναι κοινός τόπος και θα πρέπει επιτέλους να το αποδώσουν στην Κυβέρνηση εκείνη και στο συγκεκριμένο πρόσωπο που είχε την πρωτοβουλία. 
      Εδώ μίλησε ο κ. Παυλόπουλος για ύβρεις και θα ήθελα να ήταν εδώ για να ανακαλέσει. Είπε ότι οι ψηφοφόροι του ΠΑ.ΣΟ.Κ. ψηφίζουν με κάποια δικά τους κριτήρια και ότι γι’ αυτό δεν βγήκε και ο κ. Πεπονής. Θα ήθελα, λοιπόν, να ανακαλέσει και να του πω ότι οι ψηφοφόροι του ΠΑ.ΣΟ.Κ. είναι δημοκρατικοί Έλληνες πολίτες, όπως όλοι οι πολίτες αυτής της χώρας, όπως οι ψηφοφόροι όλων των κομμάτων και να σταματήσει να αποδίδει ύβρεις στους ομιλητές του ΠΑ.ΣΟ.Κ., όταν ο ίδιος υβρίζει ξεδιάντροπα ένα μεγάλο κομμάτι της ελληνικής κοινωνίας. 
      Κοινός τόπος, λοιπόν, είναι αυτή η κατάκτηση. Αυτή η κατάκτηση, όμως, ήταν η κορύφωση μιας προσπάθειας. Δεν γεννήθηκε εκ του μηδενός. Δεν αποφάσισε το ΠΑ.ΣΟ.Κ. και ο κ. Πεπονής το 1994  ξαφνικά να κάνει τον εν λόγω νόμο. Υπήρξαν προηγούμενα βήματα πολύ σημαντικά. Να θυμηθούμε, κύριοι συνάδελφοι, ποιοι και πώς γίνονταν Έλληνες αξιωματικοί; Ποια ήταν τα πρώτα βήματα της διακυβέρνησης του ΠΑ.ΣΟ.Κ. της δεκαετίας του 1980; 
      ΑΠΟΣΤΟΛΟΣ ΚΑΚΛΑΜΑΝΗΣ: Το 1982. 
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, τα πρώτα βήματα, ήταν να εντάξει τη Σχολή Ευελπίδων στο σύστημα των πανελλαδικών εξετάσεων. Δεν είναι μόνο αποκατάσταση της δικαιοσύνης και αποκατάσταση της αξιοκρατίας. Είναι διάσωση του Σώματος των Ελλήνων Αξιωματικών. Έχει καμμία σχέση το σημερινό επίπεδο των Ελλήνων αξιωματικών με το παλαιότερο επίπεδο; Δεν είναι μεγάλα βήματα αυτά; Ήταν το μοναδικό βήμα; 
      Στη συνέχεια εντάξαμε στο σύστημα των πανελλαδικών εξετάσεων τις Σχολές Υπαξιωματικών και τη Σ.Τ.Υ.Α. και τη Σ.Μ.Υ.. Μείναμε μόνο σ’ αυτά; Προχωρήσαμε πάρα πέρα. Εντάξαμε στο σύστημα των πανελλαδικών εξετάσεων τις Σχολές Αστυφυλάκων. Ποιοι γίνονταν χωροφύλακες σ’ αυτήν τη χώρα; Να μη θυμηθώ, δηλαδή και άλλα βαρύτερα πράγματα. 
      Θέλω να σας πω ότι κατάγομαι από ένα νομό, του οποίου και οι Βουλευτές δεν κατάγονταν από το νομό τους και αυτό είναι γνωστό. Έτσι στελεχώθηκε το κράτος για δεκαετίες ολόκληρες. Βήμα-βήμα έγινε αυτή η προσπάθεια και φθάσαμε στο γνωστό νόμο του «Πεπονή», το ν.2190/1994. Αυτά ήταν τα προηγούμενα βήματα. 
      Υπήρξαν, όμως, και επόμενα βήματα, κύριοι συνάδελφοι. Ήταν μία καλά σχεδιασμένη πολιτική. Οι ΕΠ.ΟΠ. δεν ήταν ενταγμένοι στο Α.Σ.Ε.Π.. Εμείς, όμως, καθιερώσαμε τη μοριοδότηση και μάλιστα αυστηρή μοριοδότηση, έτσι ώστε να αρχίσει να εμπεδώνεται στον ελληνικό λαό ότι η αξιοκρατία στο δημόσιο αρχίζει να γίνεται πλέον στη χώρα μας καθεστώς. 
      Συνοριοφύλακες. Πώς προσλήφθηκαν οι συνοριοφύλακες; Δεν ήταν στο Α.Σ.Ε.Π.. Με αυστηρή διαδικασία μορίων, με απόλυτα αντικειμενικό σύστημα. Οι συνοριοφύλακες είναι υπαρκτοί, το γνωρίζουν όλοι, μπορούμε να το διαπιστώσουμε και ελπίζω να μας ακούνε. Και βεβαίως, η μοριοδότηση ισχύει πέραν του Α.Σ.Ε.Π., πέραν του νόμου, σε μία σειρά διαγωνισμών στο δημόσιο: στο Λιμενικό, στην Πυροσβεστική κ.λπ..
      Αυτό ήταν το πνεύμα της προηγούμενης κυβέρνησης σε σχέση με το σύστημα προσλήψεων στο δημόσιο. Επειδή ο κ. Παυλόπουλος παραποιώντας την πραγματικότητα μίλησε πολλές φορές, αναφέροντας ότι μετά από το ν.2190 έγιναν διάφορες νομοθετικές παρεμβάσεις προς την κατεύθυνση της απαξίωσης του νόμου, θέλω να πω ότι έγινε ακριβώς το αντίθετο. Όλες οι νομοθετικές παρεμβάσεις γίνονται προς την κατεύθυνση της κατοχύρωσης των λειτουργιών του Α.Σ.Ε.Π.. Όλες οι νομοθετικές παρεμβάσεις γίνονται προς την κατεύθυνση της ακόμα μεγαλύτερης αντικειμενικότητας στο σύστημα των προσλήψεων. Μπορώ να αναφερθώ σε πολλές. Θα κάνω μία αναφορά μόνο στο ότι το Α.Σ.Ε.Π. κατοχυρώνεται συνταγματικά το 2001 με την Αναθεώρηση, αλλά και με μία σειρά παρεμβάσεων, στις οποίες δεν θέλω να αναφερθώ. Προτάσεις του Α.Σ.Ε.Π. γίνονται αποδεκτές από την τότε κυβέρνηση και κατοχυρώνονται νομικά. 
      Για να δούμε ποιο είναι το πνεύμα της σημερινής Κυβέρνησης, που το άλλαξε εντελώς ο κ. Παυλόπουλος. Κατ’ αρχάς, και η προσέγγιση στα ζητήματα των προσλήψεων έγινε με τη λογική της επανίδρυσης του κράτους. Η Νέα Δημοκρατία κέρδισε την Κυβέρνηση για δύο – τρία πράγματα. Ένας πολύ σοβαρός λόγος ήταν, γιατί έπεισε τον ελληνικό λαό ότι θα επανιδρύσει το ελληνικό κράτος προς την κατεύθυνση της μεγαλύτερης αποτελεσματικότητας, προς την κατεύθυνση της αξιοκρατίας, προς την κατεύθυνση του περιορισμού των δαπανών και της σπατάλης.
      Για να δούμε, για την αποτελεσματικότητα. Θα αναφέρω ένα παράδειγμα που με ενδιαφέρει και άμεσα και πιστεύω ότι πρέπει να απασχολήσει για μία ακόμη φορά την ελληνική Βουλή. Τι γίνεται στον Έβρο σήμερα; Κακώς βρίσκομαι εδώ. Ο Έβρος πλημμυρίζει για τρίτη συνεχή χρονιά. Το έργο επαναλαμβάνεται με τον ίδιο τρόπο. Ή μάλλον όσον αφορά το θεατρικό του μέρος επαναλαμβάνεται κατά καλύτερο τρόπο. Μας έστειλε Ε.Μ.Α.Κ. ο κ. Παυλόπουλος. Δεν έχει καμμία δουλειά. Δεν υπάρχει κανένα απολύτως ενδεχόμενο να χρειαστούμε στις πλημμύρες του ποταμού Έβρου Ε.Μ.Α.Κ.. Ανακοίνωσε 3.000 ευρώ για τους πλημμυροπαθείς. Δεν υπάρχει κάποιος πλημμυροπαθής, κανένα σπίτι. Κανένα απολύτως σπίτι! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Για τον Έβρο λέτε;
      ΓΕΩΡΓΙΟΣ ΝΤΟΛΙΟΣ:  Για τον Έβρο μιλάμε. 
      Βεβαίως αν πλημμυρίσουν κάποια σπίτια τα ξέρουμε ποια είναι, ξέρουμε τα συγκεκριμένα σπίτια, γιατί ξέρουμε ποιες είναι οι πηγές, τα σημεία από τα οποία πλημμυρίζουν και τα οποία βεβαίως δεν αντιμετωπίστηκαν. 
      Θέλω να σας πω, κύριε Υπουργέ, για τα αναχώματα. Θυμάστε μία συζήτηση άλλης επερώτησης πέρυσι εδώ; Λέγαμε τότε για αναθέσεις, λέγαμε για πλημμελή έργα. Παρενέβη και ο εισαγγελέας. Σας λέω λοιπόν ότι τα αναχώματα έσπασαν  ακριβώς στα ίδια σημεία, τα οποία ανακατασκευάστηκαν πέρυσι. Είναι ένα ζήτημα που σας καλώ να το ψάξετε. Έχει πραγματικά ενδιαφέρον. 
      Έχω την γνώμη ότι κουνάτε το κεφάλι σας με έναν τρόπο αρνητικό. Εγώ θα έλεγα, κύριε Υπουργέ, να το ψάξετε με ένα θετικό τρόπο. Θα είναι μεγάλη προσφορά και για την Κυβέρνησή σας, θα είναι μεγάλη προσφορά και για τη χώρα. Επομένως, να το ψάξετε καλά και με θετική προδιάθεση. Είναι ένα πολύ μεγάλο ζήτημα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα το ψάξω πάρα πολύ καλά, σας διαβεβαιώ, μέχρι τέλους. 
      ΓΕΩΡΓΙΟΣ ΝΤΟΛΙΟΣ: Επί της ουσίας, κύριε Υπουργέ, για τις πλημμύρες στον Έβρο δεν έγινε απολύτως τίποτα. Εκθέτετε και τον Πρωθυπουργό πολλές φορές. Το κάνατε και την προηγούμενη φορά, το κάνετε και τώρα.
      Πριν από έναν - ενάμισι χρόνο πήγε στη Βουλγαρία και είπε ότι ξεκινάει μία συζήτηση με τη Βουλγαρία για να υιοθετηθεί μία πρόταση, να καταλήξουμε σ’ έναν κοινό τόπο, για να δώσουμε μία μόνιμη λύση επιτέλους στο πρόβλημα. Πού βρισκόμαστε; Στο απόλυτο μηδέν! Δεν έχει γίνει απολύτως τίποτα, παρά μόνον επικοινωνιακού χαρακτήρα κινήσεις.
      Να θυμηθούμε, κύριε Παυλόπουλε, ένα βιβλίο που παρουσιάσατε εδώ στην Αθήνα για την ιδανική αντιμετώπιση μιας κρίσης, για παράδειγμα, στον Έβρο; Να το ξαναπαρουσιάσουμε εκείνο το βιβλίο στον Έβρο σήμερα; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Συνέβη τίποτα στον Έβρο…
      ΓΕΩΡΓΙΟΣ ΝΤΟΛΙΟΣ: Να θυμηθούμε κι άλλα πράγματα; Να θυμηθούμε εκείνο το απίστευτο σύστημα μέτρησης της στάθμης του ποταμού, το οποίο το κάνατε κυρίαρχο και το οποίο δεν έχει καμμία απολύτως αξία και που, παρά αυτή την επισήμανση, δεν λειτούργησε ακόμη; Πόσα πράγματα θέλετε να θυμηθούμε; Είμαστε μ’ αυτό το «αποτελεσματικό» κράτος στο απόλυτο μηδέν. Δεν έχει γίνει καμμία απολύτως κίνηση. Δεν αξιοποιούμε και νέα εργαλεία και δυνατότητες που έχουμε, όπως ν.3199/2003, προσαρμογή στην κοινοτική νομοθεσία που αφορά τη διαχείριση των διασυνοριακών υδρολεκανών. Ακόμη δεν συστάθηκαν οι τεχνικές επιτροπές, για να μπορέσουν να κάνουν μία επιστημονική προσέγγιση, όσον αφορά τις αιτίες που προκαλούν τα ζητήματα αυτά. 
      Να επανέλθω όμως στο περιεχόμενο της επερώτησής μας. Ήθελα να αναφερθώ για την αποτελεσματικότητα του κράτους στο συγκεκριμένο παράδειγμα.
      Για να αναφερθούμε τώρα στο πνεύμα της Κυβέρνησης σε σχέση με τις παρεμβάσεις της στο Α.Σ.Ε.Π.. Πρώτη και κορυφαία παρέμβαση: προφορική συνέντευξη. Μπορούμε να συμφωνήσουμε στο ότι η προφορική συνέντευξη αποτέλεσε ένα πλήγμα στο Α.Σ.Ε.Π.; Πραγματικά, πιστεύετε, κύριε Υπουργέ, ότι ο ελληνικός λαός, οι Έλληνες πολίτες σήμερα πιστεύουν ότι η προφορική συνέντευξη βελτίωσε την αντικειμενικότητα του συστήματος; Πραγματικά το πιστεύετε αυτό; Αποτελεί ένα πλήγμα σε μία μεγάλη κοινωνική κατάκτηση. 
      Βεβαίως, αυτή η προφορική συνέντευξη επεκτάθηκε και πέραν του Α.Σ.Ε.Π.. Επεκτάθηκε στους Ε.Π.Ο.Π., παραδείγματος χάριν, στο Στρατό. Επειδή κατάγομαι από έναν ακριτικό νομό, σας λέω το εξής παράδειγμα: Δύο παιδιά είναι συμμαθητές. Μένουν σε διπλανά διαμερίσματα. Παίζουν μέρα νύχτα μαζί. Τέλειωσαν μαζί το σχολείο. Πήγαν μαζί στρατιώτες. Έχουν τον ίδιο βαθμό. Πήγαν για προφορική συνέντευξη. Ο ένας μπήκε στο Στρατό. Ο άλλος δεν μπήκε. Σας ρωτώ: Πώς θα ζήσουν αυτές οι οικογένειες σε διπλανά διαμερίσματα; Αυτό κάνατε.
      Να σας πω τα αποτελέσματα της προφορικής συνέντευξης; Υπάρχουν 30% απώλειες από τους εισαχθέντες στο Στρατό. Ξέρετε πόσες ήταν οι απώλειες πριν από την προφορική συνέντευξη; Ήταν 10%. Τι κάνει σήμερα ο κ. Μεϊμαράκης; Προσανατολίζεται στο να αλλάξει το σύστημα. Απέτυχε, ομολογουμένως, από Υπουργό της Κυβέρνησής σας και βεβαίως μετά από επισημάνσεις των Ελλήνων αξιωματικών. 
      Βεβαίως, πέραν του Α.Σ.Ε.Π., επεκτάθηκε η προφορική συνέντευξη –αναφέρθηκε ο εισηγητής μας και άλλοι συνάδελφοι εδώ- στη Δημοτική Αστυνομία, στους φύλακες φυλακών. 
      Αλλά δεν είναι μόνο τα θέματα της προφορικής συνέντευξης. Νομοθετούμε στη Βουλή, κύριοι συνάδελφοι, με τέτοιο τρόπο για να ξεπερνάμε το Α.Σ.Ε.Π.. 
      Θα πω ένα παράδειγμα και σημειώστε το, κύριε Υπουργέ. Εθελοντισμός. Καλοκαίρι του 2005, Θερινό Τμήμα. Ψηφίζουμε ένα νομοσχέδιο, δημιουργούμε ένα Νομικό Πρόσωπο Ιδιωτικού Δικαίου υπό την επωνυμία «Έργο Πολιτών». Συγκεκριμένο άρθρο λέει «πηγές χρηματοδότησης, κρατικός προϋπολογισμός, Προγράμματα της Ευρωπαϊκής Ένωσης κ.λπ.» Δεν φαίνεται από πού προκύπτει η κυρίως χρηματοδότηση, ότι ο κρατικός προϋπολογισμός είναι η αποκλειστική και όχι μόνο το 50% των πηγών χρηματοδότησης.
      Παρακάτω στις προσλήψεις λέει για έναν πρόεδρο που επιλέγεται από τον Υπουργό και δύο άλλα μέλη τα οποία επιλέγονται από τον πρόεδρο. Οι προσλήψεις του προσωπικού, που είναι σαράντα πέντε, εξαιρούνται από τις διαδικασίες του Α.Σ.Ε.Π. και του δημόσιου λογιστικού, για να μπορέσουμε να κινηθούμε γρήγορα, να κάνουμε ένα ευέλικτο όργανο. Αυτός είναι νόμος τον οποίο ψήφισε η ελληνική Βουλή. 
      Και επειδή πολλές αναφορές γίνονται για την Επιστημονική Υπηρεσία της Βουλής, εγώ θέλω να το επισημάνω σε αυτήν την Αίθουσα και να το ξαναδεί η Επιστημονική Υπηρεσία, το τι πραγματικά συμβαίνει καμμιά φορά χωρίς να το αντιληφθεί κανένας. Αυτό είναι το πνεύμα με το οποίο αντιμετωπίζει το σύστημα των προσλήψεων η Κυβέρνηση της Νέας Δημοκρατίας.
      Στην πραγματικότητα τι έχει πετύχει; Έχουμε χάσει μία μεγάλη πολιτική κατάκτηση. Είναι ένα πλήγμα στο αξιακό σύστημα της κοινωνίας, είναι μία συμβολή σε έναν κατήφορο που έχει πάρει η πολιτική ζωή της χώρας, τον οποίο καλούμαστε, κύριε  Υπουργέ και  κύριοι συνάδελφοι, όλοι μαζί να τον ανακόψουμε, να τον ανατρέψουμε. 
      Εμείς αισθανόμαστε μεγάλη ευθύνη, γιατί δεν το καταφέραμε μέχρι τώρα. Εμείς αισθανόμαστε μεγάλη την ευθύνη, επιτέλους, να το κατορθώσουμε. Είναι ένας κατήφορος που αφορά όλους μας, που αφορά το πολιτικό σύστημα της χώρας, που αφορά τα ελληνικά κόμματα, που αφορά την ανυποληψία όλων των θεσμών, της Τοπικής Αυτοδιοίκησης, των συνεταιρισμών, της Γ.Σ.Ε.Ε., αν θέλετε. Υπάρχει μία ανυποληψία γενικότερη που μας αφορά όλους και καλούμαστε όλοι να κάνουμε τις μεγάλες ανατροπές, να αντιστρέψουμε αυτό το κλίμα.
      Φοβάμαι ότι η χειρότερη συμβολή προς την κατεύθυνση αυτή είναι δυστυχώς του συγκεκριμένου Υπουργού, του κ. Παυλόπουλου, ο οποίος ανέλαβε την ευθύνη για λογαριασμό του κ. Καραμανλή και της Νέας Δημοκρατίας να επανιδρύσει το κομματικό κράτος της παλιάς κοπής Δεξιάς, στην Ελλάδα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε  συνάδελφε.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα πέντε μαθητές και μαθήτριες και τέσσερις συνοδοί-καθηγητές από το  Β΄ Γυμνάσιο Ξυλοκάστρου Κορινθίας.
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής) 
       Το λόγο έχει ο Κοινοβουλευτικός Εκπρόσωπος της Νέας Δημοκρατίας, τέως Υπουργός, κ. Παναγιώτης Παναγιωτόπουλος.
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε  Πρόεδρε.
      Κυρίες και κύριοι συνάδελφοι, φοβάμαι ότι το περιεχόμενο της υπό συζήτηση επερωτήσεως των συναδέλφων του ΠΑ.ΣΟ.Κ. συνιστά πολιτικό παραλογισμό. Και το λέω με απόλυτο σεβασμό στους συναδέλφους και στη διαδικασία κοινοβουλευτικού ελέγχου που ασκείται, με βάση το Σύνταγμα και τον Κανονισμό της Βουλής.
      Γιατί; Διότι ο τρόπος με τον οποίο διατυπώνουν τα επιχειρήματά τους και κυρίως τα στοιχεία, με πλήρως ελεγχόμενη ακρίβεια, που παραθέτουν, προσβάλλουν τη συλλογική μνήμη του ελληνικού λαού. 
      Σε κάθε περίπτωση θα έλεγα «ουδέν κακόν, αμιγές καλού». Διότι ήρθε ο καιρός να κατατεθούν όλες εκείνες οι απαντήσεις που χρειάζονται για να καταρριφθούν επιτέλους οι μυθοπλασίες που διακινούνται στα Μέσα Μαζικής Επικοινωνίας, αλλά και ευρύτερα στην ελληνική κοινή γνώμη, περί του κράτους των «γαλάζιων» παιδιών.
      Θέλω να ευχαριστήσω και να συγχαρώ τον Υπουργό Εσωτερικών, τον κ. Παυλόπουλο για τον εμπεριστατωμένο τρόπο με τον οποίο δόθηκαν οι απαντήσεις και για τα στοιχεία, τεκμηριωμένα και εξακριβωμένα, που κατέθεσε στα Πρακτικά της Βουλής.
    Θέλω να πω δε ότι θεωρώ απολύτως δικαιολογημένη την αγανάκτηση που διετύπωσε από το Βήμα της Βουλής, αισθανόμενος ότι και ο ίδιος αδικείται από τις υπερβολές και τις πολιτικές αμετροέπειες που ακούστηκαν και εκφράστηκαν από το Βήμα του Κοινοβουλίου κατά τη διάρκεια της άσκησης του συγκεκριμένου Κοινοβουλευτικού Ελέγχου.
    Η αλήθεια είναι μία, δεν παραποιείται, δεν αλλοιώνεται, μόνο δυστυχώς, κακοποιείται σήμερα σ’ αυτή την Αίθουσα από τους επερωτώντες συναδέλφους του ΠΑ.ΣΟ.Κ. και αυτή η κακοποίηση προσβάλλει πρωτίστως τη συλλογική μνήμη του ελληνικού λαού, ο οποίος θυμάται. Και τι θυμάται; Θυμάται ότι από το 1981 σημειώθηκε μία πρωτοφανής, για τα ελληνικά μεταπολιτευτικά χρονικά, εισβολή του «πράσινου κομματικού στρατού» που ισοδυναμούσε με επιχείρηση άλωσης του ελληνικού δημοσίου. Από την εποχή εκείνη δημιουργήθηκε για πρώτη φορά στην Ελλάδα και σε παγκόσμια αποκλειστικότητα ο θεσμός των «κατεψυγμένων» δημοσίων υπαλλήλων σε όλα τα επίπεδα. Εκατοντάδες χιλιάδες Έλληνες πολίτες που ήταν επιλογή τους, δικαίωμά τους, να μην ανήκουν στις «πράσινες» κλαδικές και να μην είναι ψηφοφόροι του κομματικού μηχανισμού του ΠΑ.ΣΟ.Κ. και των κυβερνήσεων του ΠΑ.ΣΟ.Κ., μετατέθηκαν, διώχθηκαν, προπηλακίστηκαν, καριέρες χαντακώθηκαν και ισοπεδώθηκαν, προσωπικές και υπηρεσιακές σταδιοδρομίες οδηγήθηκαν σε αδιέξοδο. Άνθρωποι και οικογένειες δοκίμασαν μία πρωτοφανή ταλαιπωρία. Σωρεία περιπτώσεων μέσα σε τρία χρόνια μπόρεσαν να πάρουν τα υπάρχοντά τους και άκοντες για υπηρεσιακούς λόγους και με κομματικές εντολές να διατρέξουν όλη την ελληνική επικράτεια, από την Αλεξανδρούπολη μέχρι το Ταίναρο και από τα ακρότατα όρια των νήσων του Ιονίου μέχρι τα ακριτικά νησιά του Αιγαίου Πελάγους. Αυτή είναι η πραγματικότητα!
    Ακούστηκαν κατηγορίες περί των Ενόπλων Δυνάμεων. Μα, τι να θυμηθούμε; Να θυμηθούμε ότι φτάσαμε στο σημείο επί ΠΑ.ΣΟ.Κ. ο Αρχηγός του Γ.Ε.ΕΘ.Α. να είναι μέλος της Κεντρικής Επιτροπής του ΠΑ.ΣΟ.Κ. και να κατεβάζει και ντιρεκτίβα κομματική τόσο στις Ένοπλες Δυνάμεις όσο και στα πλαίσια των διαδικασιών των συλλογικών οργάνων του κινήματος; 
    Οι περιπτώσεις είναι πολλές και ο κοινοβουλευτικός χρόνος δεν μας δίνει τα περιθώρια να τις επαναλάβουμε όλες ή εν πάση περιπτώσει κάποιες περισσότερο αντιπροσωπευτικές, αλλά θα έλεγα ότι θα ματαιοπονούσαμε, διότι η κατάσταση που επικράτησε τότε έχει γραφτεί στο DNA των Ελλήνων. Και όχι μόνο αυτό, έχει οδηγήσει και το σημερινό ΠΑ.ΣΟ.Κ. σε μία διαδικασία αυτοκριτικής. Γιατί ακούω πολλές φορές και συνάδελφοι του ΠΑ.ΣΟ.Κ. αναρωτιούνται, διότι όλοι έχουμε δημόσιο λόγο και ο δημόσιος λόγος δεν αναπτύσσεται, κυρίες και κύριοι συνάδελφοι, μόνο στο Κοινοβούλιο ή εκτός Κοινοβουλίου ή στα Μέσα Μαζικής Ενημέρωσης, αλλά αναπτύσσεται και μέσα στα κομματικά όργανα και δικαίως αναρωτιόσαστε: «Γιατί χάσαμε;». Να, ένας από τους λόγους που η εικόνα των κυβερνήσεων του ΠΑ.ΣΟ.Κ. συγκροτεί μία απωθητική εικόνα στα μάτια του μέσου πολίτη, ακόμη και στα μάτια των συμπολιτών μας που σας ψήφισαν στο παρελθόν και ήταν δικαίωμά τους. Αισθάνθηκαν και αυτοί ότι μόνο οι παράκλητοι, οι πατρίκιοι των κομματικών οργανώσεων, οι εκλεκτοί των κομματικών ελίτ του ΠΑ.ΣΟ.Κ. ήταν εκείνοι στους οποίους άνοιγαν διάπλατα οι πόρτες του δημοσίου, ανεξάρτητα από τα προσωπικά και υπηρεσιακά τους προσόντα. Αυτή είναι η αλήθεια. 
    Δεν είπε κανείς ότι δεν υπήρξε το 1981 ένα πλέγμα παραδοσιακού πελατειακού κράτους που αφορούσε όλα τα πολιτικά κόμματα πριν από τη δικτατορία στην Ελλάδα. Δεν το είπε κανείς αυτό, αλλά άλλο αυτό, άλλο οι παραδοσιακές πελατειακές σχέσεις τις οποίες έπρεπε να διαρρήξουμε όλοι για να βαδίσουμε προς πλέον προηγμένα σύγχρονα ευρωπαϊκά διεθνή πρότυπα και άλλο η εισβολή του κομματικού «στρατού» που επιχειρήθηκε το 1981 και ακολουθήθηκε με συνέπεια στη συνέχεια από τις κομματικές ελίτ και τα όργανα καθοδήγησης της Χαριλάου Τρικούπη!
      Μεγάλο παράδειγμα, πολύ μεγάλο παράδειγμα, είναι η ιστορία των συμβασιούχων. Να θυμηθούμε τι έγινε με τους συμβασιούχους; Οι σημερινοί κατήγοροι, οι σημερινοί συνάδελφοι που ενδύονται την τήβεννο του εισαγγελέως της δημόσιας ζωής και κουνούν απειλητικά το δείκτη των χεριών τους στην ηγεσία του Υπουργείου Εσωτερικών, θα πρέπει να θυμηθούν τι έγινε με τους συμβασιούχους. Εκατοντάδες χιλιάδες συμπολίτες μας και οι οικογένειές τους, υπήρξαν για πολλές δεκαετίες όμηροι, αιχμάλωτοι των πολιτικών και προεκλογικών σκοπιμοτήτων των κυβερνήσεων του ΠΑ.ΣΟ.Κ.. Και από τετραετία σε τετραετία, ελάμβαναν υποσχέσεις που έμεναν στα λόγια ότι θα τακτοποιηθούν. 
      Καi αυτό το βάρος το σήκωσε ο Πρωθυπουργός Κώστας Καραμανλής, το σήκωσε η Κυβέρνηση και η πολιτική ηγεσία του Υπουργείου Εσωτερικών και δευτερευόντως η πολιτική ηγεσία του Υπουργείου Απασχόλησης –είχαμε μία εξαιρετική συνεργασία, κύριε Παυλόπουλε- και προχωρήσαμε στην τακτοποίηση των περισσοτέρων, εκεί που συνέτρεχαν λόγοι. 
      Και γνωρίζετε πολύ καλά –και είναι κοινό μυστικό για όλους τους «παροικούντες στα πολιτικά μας Ιεροσόλυμα»- ποια είναι η πολιτική προέλευση της μεγάλης πλειοψηφίας των συμβασιούχων που έχουν τακτοποιηθεί. Να θυμίσω ότι από το 1994 μέχρι το 2004, έγιναν σαράντα εννέα τροποποιήσεις του ν.2190/1994, οι οποίες δημιούργησαν σαράντα εννέα «κερκόπορτες», για να μπορέσει το ΠΑ.ΣΟ.Κ. να ικανοποιήσει τα πελατειακά κομματικά του αιτήματα. Αυτό αναφέρθηκε άλλωστε και στην έκθεση του Α.Σ.Ε.Π. για το 2003.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Και σε ό,τι αφορά τη συνέντευξη –δεν έχω περισσότερο χρόνο- υπογράμμισε πολύ σωστά ο κ. Παυλόπουλος ότι η συνέντευξη προβλέπεται από τον ιδρυτικό νόμο του Α.Σ.Ε.Π. και αφορά μία παράμετρο της δοκιμασίας και της βαθμολόγησης, ενώ επί των ημερών του ΠΑ.ΣΟ.Κ. αποτελούσε στοιχείο που μπορούσε να οδηγήσει σε απομάκρυνση και αποκλεισμό του υποψηφίου. 
      Σωστά δε υπενθύμισε ο Υπουργός ότι όπου έγιναν συνεντεύξεις εκτός Α.Σ.Ε.Π. –διότι όλο το σύστημα των συνεντεύξεων έχει τεθεί υπό τον ασφυκτικό έλεγχο του Α.Σ.Ε.Π.- αυτές οι συνεντεύξεις, οι εκτός Α.Σ.Ε.Π. έγιναν βάσει διατάξεων που θέσπισε το ΠΑ.ΣΟ.Κ., όπως συνέβη στην περίφημη διαδικασία των προσλήψεων στην Τράπεζα της Ελλάδος, με την έκδοση της υπουργικής απόφασης στις 19.5.1998, ΦΕΚ 479/Β που φέρει την υπογραφή του τότε Υπουργού Δημοσίας Τάξεως κ. Γεωργίου Ρωμαίου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και στη συγκεκριμένη απόφαση υπάρχει και το μνημείο κομματικής φαυλότητας –γιατί περί αυτού πρόκειται- της πρόβλεψης της έλλειψης «ψυχοπνευματικών προσόντων» –ακούσατε!- βάσει της οποίας θα μπορούσε όχι να βαθμολογηθεί αρνητικά, αλλά να αποκλειστεί ο υποψήφιος. 
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, σας παρακαλώ, κύριε συνάδελφε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Τελειώνω, κύριε Πρόεδρε, με μία φράση.
      Πίσω, λοιπόν, από την έλλειψη «ψυχοπνευματικών προσόντων», μια πολύ περίεργη έννοια και πολύ επικίνδυνη για τη σημερινή μας δημοκρατία, έκρυψε το ΠΑ.ΣΟ.Κ. και την εποχή εκείνη στις κομματικές σκοπιμότητες για την άλωση του δημοσίου. 
      Μετά απ’ όλα αυτά, κυρίες και κύριοι συνάδελφοι, εγώ δεν αμφισβητώ το ενδιαφέρον της νεότερης γενιάς των πολιτικών του ΠΑ.ΣΟ.Κ. για την αποτελεσματικότητα του δημοσίου και την ποιότητα αυτού. Όμως, καλό είναι πρώτα να αναλογιστείτε αυτά που έκανε το κόμμα σας και οι ηγετικές ελίτ του ΠΑ.ΣΟ.Κ. στο παρελθόν και μετά να έρθετε όλοι μαζί να παρακολουθήσετε το βηματισμό της Κυβέρνησης που δομεί και οικοδομεί καθημερινά μία Δημοσία Διοίκηση σύγχρονη, θεραπαινίδα του Έλληνα πολίτη, είτε ψηφίζει ΠΑ.ΣΟ.Κ., είτε Νέα Δημοκρατία, είτε τα υπόλοιπα κόμματα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Οι Βουλευτές κ.κ. Γεώργιος Παπαδημητρίου και Αλέξανδρος Αθανασιάδης ζητούν ολιγοήμερη άδεια απουσίας τους στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια. 
      Το λόγο έχει τώρα ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Θεόδωρος Δρίτσας.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θα ήθελα πρώτα να κάνω ένα σχόλιο. Τόσο ο αξιότιμος Υπουργός κ. Παυλόπουλος, όσο και ο Κοινοβουλευτικός Εκπρόσωπος της Πλειοψηφίας κ. Παναγιωτόπουλος, επέλεξαν, κατά τη γνώμη μου, έναν λάθος τρόπο να προσεγγίσουν αυτό το θέμα. 
      Νομίζω ότι πρόκειται για ηθελημένα λάθος τρόπο, γιατί είναι ο τρόπος που βοηθά στο να κρύψουμε το πρόβλημα. Επέλεξαν τον τρόπο να απαντήσουν στους επερωτώντες συναδέλφους της Αξιωματικής Αντιπολίτευσης ως εκπροσώπων μιας παράταξης που επίσης φέρει πάρα-πάρα πολλές ευθύνες για όλα αυτά τα ζητήματα στο παρελθόν. Και όντως φέρει. 
      Δεν έκαναν, όμως, τον κόπο να προσεγγίσουν το θέμα καθόλου, ως να ομιλούσαν –και νομίζω ότι είχαν υποχρέωση να το κάνουν- προς τους Έλληνες πολίτες και ιδιαίτερα προς τους νέους Έλληνες πολίτες. Διότι όλα αυτά τα πράγματα που θέτουν και οι συνάδελφοι της Αξιωματικής Αντιπολίτευσης με την επερώτησή τους, αλλά και που τίθενται συχνά από όλες τις πτέρυγες της Βουλής σ’ αυτήν την Αίθουσα, δεν συζητιούνται μόνο εδώ μέσα και πολύ περισσότερο, δεν συζητιούνται σήμερα ή κακώς συζητιούνται στα τηλεοπτικά παράθυρα -και εννοώ με κακή ποιότητα- αλλά συζητιούνται με πραγματικούς όρους και με πάρα πολύ σαφείς τεκμηριώσεις στην καθημερινότητα των πολιτών και με τα βιώματα που εκείνοι αντιμετωπίζουν.
      Κυρίες και κύριοι συνάδελφοι, ο Συνασπισμός Ριζοσπαστικής Αριστεράς δεν είναι δυνατόν να προσεγγίσει ένα τέτοιο θέμα μόνο με τα κριτήρια τα οποία τίθενται και έχουν τεθεί μέχρι τώρα. Δεν μπορεί να αποκοπεί, δηλαδή, αυτό το πολύ σημαντικό θέμα της αξιοκρατίας, της διαφάνειας και της ισονομίας, από τις γενικότερες οικονομικές και θεσμικές επιλογές που γίνονται ιδιαίτερα τα τελευταία είκοσι χρόνια στη χώρα μας και για τις οποίες οφείλουν να απολογούνται και η τωρινή Κυβέρνηση, αλλά και οι παλαιότερες κυβερνήσεις. 
      Θέτω, δηλαδή, το ζήτημα της συρρίκνωσης του δημόσιου τομέα της οικονομίας, του δημόσιου ελέγχου, του δημόσιου χώρου, της δημόσιας λειτουργίας του πολιτεύματος με διαφάνεια, με όρους πραγματικής δημοκρατικής συμμετοχής των πολιτών. 
      Και από αυτήν την άποψη, οι συνεχείς ιδιωτικοποιήσεις οι οποίες δεν οδήγησαν σε ανάπτυξη, αλλά αντίθετα όξυναν το πρόβλημα της ανεργίας, έφεραν νέες μορφές επισφαλούς εργασίας και δημιούργησαν σχέσεις εργασίας πολύ περίεργες που δεν υπήρχαν πριν, όπως τις «ενοικιάσεις εργαζομένων», τα «STAGE», τα δελτία παροχής, τους συμβασιούχους με τη σημερινή μορφή, αν θέλετε, και τους «οκταμηνίτες». Και όλα αυτά έχουν δημιουργήσει το εκρηκτικό αυτό μίγμα νέων ανθρώπων που αναζητούν θέσεις εργασίας, αξίζουν, αλλά μπαίνουν σε εξευτελιστικές διαδικασίες για να βρουν μια εργασία, αλλά και των παλαιότερων που νόμιζαν ότι είχαν εξασφαλίσει τη ζωή τους και τα παιδιά τους και ξαφνικά βρίσκονται στο δρόμο και δεν έχουν καμμία δυνατότητα να απορροφηθούν.
      Και απ’ αυτήν την άποψη ακριβώς, υπήρξε μία προσπάθεια και των κομμάτων εξουσίας να υπερβούν το κράτος των παραδοσιακών πελατειακών σχέσεων μέσα και από τις εξελίξεις ένταξης στην Ευρωπαϊκή Ένωση και από το γενικότερο πλαίσιο. Όντως, λοιπόν, υπήρξε μία τέτοια προσπάθεια και απότοκο αυτής της προσπάθειας ήταν και ο «νόμος Πεπονή» και πολλές άλλες ρυθμίσεις εκείνης της εποχής. Και όμως, οδηγήθηκαν –και αυτό πρέπει να το επισημάνουμε- σ’ ένα σύγχρονο κράτος πελατειακών σχέσεων που μπορεί να μην είναι παραδοσιακών πελατειακών σχέσεων, αλλά είναι πραγματικών τέτοιων πελατειακών σχέσεων, σύγχρονων βεβαίως.
      Η Κυβέρνηση δεν αντέχει να απαντήσει σε πραγματικά ερωτήματα και σε πραγματικές καταστάσεις, οι οποίες προκύπτουν από όλες αυτές τις διαδικασίες. Για παράδειγμα, θα είχε ενδιαφέρον να μάθουμε και για το θέμα των συνεντεύξεων, το οποίο είναι ένα σοβαρότατο ζήτημα και έχει ήδη διαμορφώσει ένα πεδίο φαλκίδευσης της αξιοκρατίας και της διαφάνειας. Και επειδή το επικαλέστηκε ο κύριος Υπουργός, θα ήταν ενδιαφέρον να μάθουμε πόσες φορές ζήτησε το Α.Σ.Ε.Π. να αποκλειστεί η συνέντευξη.
Υπάρχουν τέτοια περιστατικά; Πόσα είναι αυτά συγκρινόμενα με τις προκηρύξεις; Εισάγεται η συνέντευξη ως ένα κριτήριο, που τελικά όλοι βλέπουμε ότι επηρεάζει; 
      Είδαμε ότι αυτή η περίφημη συνέντευξη είναι «μαγικό φίλτρο» για να εξασφαλιστεί το γαλάζιο χρώμα. Και το είδαμε όχι μόνο στα θέματα που συζητάμε για τις προλήψεις, αλλά προ ημερών στην Αίθουσα αυτή στη διαδικασία των επίκαιρων ερωτήσεων, ο συνάδελφος κ. Κουράκης έφερε αδιάσειστα στοιχεία, τα οποία παραδέχθηκε ο κύριος Υφυπουργός Παιδείας για την αξιοκρατία στις κρίσεις των διευθυντών της εκπαίδευσης. Και εκεί η συνέντευξη ανεβάζει και κατεβάζει άξιους και ανάξιους. Και συνήθως τους δίνει γαλάζιο χρώμα. Τι να κάνουμε;
      Εάν αυτά τα μέσα τα χρησιμοποιήσει μια «πράσινη κυβέρνηση» θα τους δώσει πράσινο χρώμα. Τώρα, όμως, τους δίνει «γαλάζιο» χρώμα. Κι από αυτή την άποψη αυτές οι επιλογές είναι που οδηγούν πραγματικά στην υποβάθμιση των ονείρων της νεολαίας και στην υποβάθμιση και των φιλοδοξιών και των εγγυήσεων που υποσχέθηκε ο ν.2190/94, ο οποίος κινδυνεύει να οδηγηθεί πλέον σε μια πλήρη απαξίωση.
      Η θεσμοθέτηση της συνέντευξης, τελικώς, ίσως να αποτέλεσε αναγκαία λύση νομιμοφανούς παρανομίας, παρά μιας ανεξέλεγκτης γενικευμένης παρανομίας. Δεν έχουν σχέση όλα αυτά με την επανίδρυση του κράτους, δεν έχουν καμμία σχέση με τη χρηστή διοίκηση, δεν έχουν καμμία σχέση με τον εκσυγχρονισμό. Είναι τόσο υποκριτικά, τόσο στην παλιά όσο και στη νέα τους εκδοχή. Απ’ αυτή την άποψη δεν ταιριάζουν με εξαγγελίες κοινωνικής ευαισθησίας, αλληλεγγύης στους νέους ανθρώπους που μαζεύουν τα βιογραφικά τους και τους τίτλους σπουδών και θέλουν να πιστεύουν ότι διεκδικούν ένα κράτος και μία κοινωνία συναγωνισμού μεταξύ ίσων. 
      Ο συμψηφισμός με το τι έκανε το ΠΑ.ΣΟ.Κ. όσο κι αν είναι εύστοχος κι αν πουλάει, είναι κυνισμός επί του προκειμένου, μετά απ’ όλα αυτά. Δεν αντέχει άλλο η κοινωνία στον εθισμό και στο ρεαλισμό ενός τέτοιου εθιστικού αμοραλισμού. Θέλει να έχει ελπίδες, θέλει να έχει δεσμεύσεις, θέλει να έχει εγγυήσεις και θέλει να πιστεύει στο αύριο. Απ’ αυτήν την άποψη δεν μπορείτε να καταναλώνεστε άλλο, σε τέτοιου είδους επιχειρήματα. 
      Δώστε απαντήσεις στην κοινωνία, πρώτα απ’ όλα και στους νέους της κοινωνίας αυτής. Αφήστε αυτές τις αναφορές στο παρελθόν και μην καλύπτεστε απ’ αυτές. Διαφορετικά να ξέρετε ότι πλέον ο κόσμος θυμώνει και ο θυμός αυτός και η οργή αυτή γίνεται δράση και αυτή η δράση θα εκφραστεί με πολλαπλούς τρόπους. Τότε, να μη μιλάτε για ανθρώπους που διαταράσσουν την ομαλότητα του τόπου. Θα έχετε προκαλέσει εσείς, με όλα αυτά, τις έντονες αγανακτισμένες διεκδικήσεις των πολιτών.
      Ευχαριστώ.
      (Χειροκροτήματα από την πτέρυγα του ΣΥ.ΡΙ.ΖΑ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Κωνσταντίνος Αϊβαλιώτης. 
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
    Κυρίες και κύριοι Βουλευτές, είμαι νέος Βουλευτής. Συμπληρώνω δύο μήνες στη Βουλή των Ελλήνων. Έχω πραγματικά εκπλαγεί απ’ αυτήν την αποθέωση της πολιτικής υποκρισίας με την κατάθεση αυτής της επερώτησης από ένα κόμμα που δημιούργησε μία τεράστια κομματική πελατεία διορισμένη στο δημόσιο με κάθε τρόπο τις δεκαετίες του 1980 και του 1990. Μιλάω για το ΠΑ.ΣΟ.Κ. Τα παιδιά, οι συνομήλικοί μου που δεν ήταν αφισοκολλητές του ΠΑ.ΣΟ.Κ. βρίσκονται επί είκοσι πέντε χρόνια στο περιθώριο, παρ’ όλα τα προσόντα τους, παρ’ όλες τις σπουδές τους, παρ’ όλη την προσπάθεια που κατέβαλαν.
      Ένιωθαν λοιπόν και νιώθουν πολίτες δεύτερης κατηγορίας, πολίτες δεύτερης διαλογής. Θα έλεγε κανείς ότι κυριαρχούσε όλα αυτά τα χρόνια που ήταν το ΠΑ.ΣΟ.Κ. στην κυβέρνηση ένας ιδιότυπος πολιτικός ρατσισμός.  Μιλάμε για το κράτος του πρασινοφρουρού, παγκόσμια πρωτοτυπία, το μονοκομματικό πράσινο κράτος που απέκλειε από το δημόσιο κάθε Έλληνα που δεν ήταν ΠΑ.ΣΟ.Κ.. 
      Τη δεκαετία, λοιπόν, του ’80 και του ’90 είχαμε την αποθέωση των πράσινων κομματικών ευγενών, είχαμε διώξεις στο δημόσιο, είχαμε ανθρώπους που πλήρωσαν την ιδεολογία τους διωκόμενοι, στέλνοντάς τους  σε διάφορες θέσεις στα τέσσερα άκρα της Ελλάδας, είχαμε τοποθετήσεις σε θέσεις «ψυγεία», κύριοι συνάδελφοι. 
      ΚΩΝΣΤΑΝΤΙΝΟΣ ΡΟΒΛΙΑΣ: …. Δεν ακούστηκε. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε! 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ακόμα και με το Α.Σ.Ε.Π., που ενοχλήστε, κύριε συνάδελφε, ελάχιστα πράγματα άλλαξαν. Ήταν πάμπολλες οι καταγγελίες των πολιτών για τις πρακτικές του και για τον τρόπο που και το ίδιο στελεχώθηκε, πάλι με κυριαρχία του ΠΑ.ΣΟ.Κ. και εκεί. Δεν θα ήθελα να αναφέρω όλες τις κοινοβουλευτικές ερωτήσεις οι οποίες έχουν υποβληθεί στην Κομισιόν μέσω του Ευρωπαϊκού Κοινοβουλίου για την ανεπάρκεια και τις πρακτικές του Α.Σ.Ε.Π., το οποίο απέδειξε ότι δεν είναι τελικά ένας πετυχημένος θεσμός. Δεν θέλω να αναφέρω τις ερωτήσεις στην Κομισιόν για συγγενείς στελεχών του Α.Σ.Ε.Π. που προσλήφθηκαν, εξάλλου έχουν απασχολήσει και τηλεοπτικές εκπομπές. 
      Τώρα το να μιλάει το ΠΑ.ΣΟ.Κ. για ευνοιοκρατία, είναι πρόκληση. Αφήνουμε, λοιπόν, τώρα τις ευθύνες του ΠΑ.ΣΟ.Κ. που είναι δεδομένες, το πράσινο κομματικό κράτος εδραιωμένο, το ΠΑ.ΣΟ.Κ. στην εξουσία είκοσι χρόνια. 
      Παρέλαβε, λοιπόν, η Νέα Δημοκρατία αυτό το ξεχαρβαλωμένο κράτος. Τι κατάφερε να κάνει; Απλώς διαιώνισε αυτό το διαλυμένο κράτος, αυτό το πράσινο κομματικό κράτος, το οποίο παρέλαβε, με τις προκλητικές αδικίες εναντίον της πλειοψηφίας του ελληνικού λαού που στο κάτω- κάτω το οποίο δεν ψήφισε ΠΑ.ΣΟ.Κ.. Επαναλαμβάνω, διαιώνισε τις αδικίες που παρέλαβε η Νέα Δημοκρατία. Δεν διόρθωσε καμμία αδικία. Ο κ. Παυλόπουλος δεν είναι στην Αίθουσα αλλά είναι σεβαστός καθηγητής της Νομικής. Η Νομική ασχολείται με το δίκαιο. Δίκαιο. λοιπόν, δεν υπήρξε με τη Νέα Δημοκρατία. Καμμία επανόρθωση, αδικίας δεν έχει καταγραφεί. Έτσι, λοιπόν, η πλειοψηφία των Ελλήνων που δεν ψηφίζει ΠΑ.ΣΟ.Κ. συνεχίζει να μένει στο περιθώριο. 
      Ας έρθουμε τώρα στο θέμα της περίφημης, διαβόητης θα έλεγα εγώ συνέντευξης. Νέοι επιστήμονες, λοιπόν, με ένα σωρό προσόντα και πτυχία, άνθρωποι που πέρασαν τη ζωή τους και έλιωσαν τα παντελόνια τους στα έδρανα των πανεπιστημίων, των σχολείων, πέρασαν δεκάδες συνεντεύξεις και εξετάσεις. Αναγκάζονται, λοιπόν, να έρχονται τώρα για να προσληφθούν στο δημόσιο, να περνούν μία διαβλητή συνέντευξη μπροστά σε μία επιτροπή, η οποία τουλάχιστον δεν αποτελείται εξ ολοκλήρου από εν ενεργεία δικαστές, ώστε να υπάρχει και κάποιος στοιχειώδης έλεγχος. Είναι πραγματικά εντυπωσιακό ότι η ρύθμιση αυτής της συνέντευξης συνεχίζεται. Παρ’ όλη την αντίδραση, παρ’ όλο ότι υπάρχουν καταγγελίες ότι είναι διαβλητή, ότι είναι απαράδεκτη, ότι αδικείται κόσμος, συνεχίζετε να έχετε τη διαδικασία της συνέντευξης. Καταργήστε την επιτέλους! Καταργήστε αυτήν τη διαδικασία της συνέντευξης. Εξάλλου είστε τόσο σίγουροι ότι στο Α.Σ.Ε.Π. γίνεται σοβαρός έλεγχος για τη γνησιότητα των πιστοποιητικών που υποβάλλονται; Θα πρέπει να το σημειώσετε αυτό. Γίνεται σοβαρός έλεγχος για τη γνησιότητα των πιστοποιητικών που υποβάλλονται; 
      Με όλα αυτά, λοιπόν, που κάνατε, κάνατε το ΠΑ.ΣΟ.Κ τιμητή της στελέχωσης του δημοσίου. Αυτό είναι το μέγεθος της ανεπάρκειάς σας και της παράλυσης σας. Δεν κάνατε, λοιπόν, τίποτα τη δεκαετία του ’80 και του ’90 που ήσασταν αντιπολίτευση για να σταματήσετε αυτή την αναίσχυντη κομματικοποίηση του κράτους. Αποτύχατε ως αντιπολίτευση να εμπεδώσετε την αξιοκρατία, τη δημοκρατική διαφάνεια στο δημόσιο και λέτε ότι θα πετύχετε ως Κυβέρνηση. Ήσαστε αποτυχημένη αντιπολίτευση και φυσικά δεν μπορείτε να είστε πετυχημένη Κυβέρνηση, ούτε να ισχυριστείτε σοβαρά ότι εκεί που αποτύχατε ως αντιπολίτευση θα πετύχετε ως εξουσία. 
      Κοιτάξτε την κατάντια του Α.Σ.Ε.Π.. Το σημερινό «ΕΘΝΟΣ» γράφει «σε ομηρία εκατόν δέκα χιλιάδες υποψήφιοι του Α.Σ.Ε.Π. και ενώ κενό παραμένει το 1/3 των οργανικών θέσεων του Α.Σ.Ε.Π.». Είπε ο κ. Παυλόπουλος πριν ότι κάλυψε λέει τις θέσεις του Α.Σ.Ε.Π.. Εδώ γράφει το «ΕΘΝΟΣ» σήμερα ότι είναι ενενήντα τέσσερις θέσεις κενές μετά από τέσσερα χρόνια εξουσίας της Νέας Δημοκρατίας. Γράφει επίσης ότι εκατόν δέκα χιλιάδες υποψήφιοι προς διορισμό στο δημόσιο αναμένουν την οριστική διεκπεραίωση διακοσίων σαράντα μίας προκηρύξεων του στενού και ευρύτερου δημόσιου τομέα. Επαναλαμβάνω ότι είναι από το «ΕΘΝΟΣ» στις 23-11-2007 και θα το καταθέσω στα Πρακτικά. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά τα προαναφερθέντα δημοσιεύματα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ένας υποψήφιος μπορεί να περιμένει μέχρι και έναν ολόκληρο χρόνο για την πρόσληψή του. Φαίνεται τελικά, κύριε Υπουργέ, ότι η επανίδρυση του κράτους και η νέα διακυβέρνηση δεν έχει φτάσει ούτε στο Α.Σ.Ε.Π.. 
      Κοιτάξτε τώρα την αποθέωση κοινωνικού ρατσισμού και της περιθωριοποίησης των ατόμων με ειδικές ανάγκες. Έχω μπροστά μου και θα το καταθέσω το γράμμα που εστάλη στον κ. Παυλόπουλο και σε σας, κύριε Υφυπουργέ, στον κ. Μαγγίνα και στην κ. Καλαντζάκου με αριθμό πρωτοκόλλου 1538/2-10-2007 από την Ομοσπονδία Κωφών Ελλάδος.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Διαβάζω: «Δυστυχώς διαπιστώνουμε με λύπη μας ότι όχι μόνο δεν έγινε τίποτε απολύτως, αλλά το προσόν της ξένης γλώσσας γενικεύεται πλέον για το διορισμό σε θέσεις του δημοσίου τομέα, γεγονός το οποίο αποκλείει πλέον τους κωφούς και  βαρήκοους, ακόμη και την προστασία του ν.2643/1998. Πρέπει να γίνει αντιληπτό το παγκόσμιο, πασίδηλο, ότι οι βαρήκοοι αδυνατούν να μιλήσουν ακόμη και τη μητρική τους γλώσσα και γι’ αυτό  υπάρχει νοηματική. Πώς είναι δυνατόν να απαιτείται από αυτούς η γνώση ξένης γλώσσας ως υποχρεωτικού προσόντος; Είναι, λοιπόν» –και σας έχουν προσκομίσει και σχετικό σχέδιο τροπολογίας- «άμεση και επείγουσα ανάγκη οι  κωφοί και οι βαρήκοοι, όχι μόνο να εξαιρεθούν από την απαίτηση αυτή που έχει γενικευτεί, αλλά και για να μη βρεθούν σε χειρότερη μοίρα κατά τη μοριοδότησή τους, προκειμένου για το διορισμό τους με βάση το ν.2643/1998 ή μέσω του Α.Σ.Ε.Π. σε σχέση με τους υπόλοιπους συνυποψηφίους αναπήρους και μη, να πριμοδοτούνται με τον απαιτούμενο για την ξένη γλώσσα αριθμό μορίων».
      Τι γίνεται, όμως, και με τις προσλήψεις πολυτέκνων, παραπληγικών, τετραπληγικών, σπαστικών; Γίνονται, άραγε, κατά προτεραιότητα και άμεσα; Εδώ καταγγέλλουν οι άνθρωποι ότι περιμένουν χρόνια και η περίφημη επανίδρυση του κράτους τίποτε δεν έχει καταλάβει από τις ανησυχίες τους. Όλη η αυστηρότητα εξαντλείται, απ’ ό,τι φαίνεται, στους κωφούς και τα άτομα με ειδικές ανάγκες, αφού δεν δίνονται σε όλους και αυτόματα συμβάσεις αορίστου χρόνου, όπως καταγγέλλει κωφός, ο οποίος δούλεψε στον Ο.Π.Α.Π. –μου τα κατήγγειλε η συνάδελφος κ. Αράπογλου, η οποία μου έδωσε και τις αναφορές από την Ομοσπονδία Κωφών της Ελλάδος- με οκτάμηνη σύμβαση και απολύθηκε. Αυτή είναι η τρυφερότητα του κράτους που έχετε δημιουργήσει κι εσείς και οι κύριοι του ΠΑ.ΣΟ.Κ.! Αυτά είναι τα δύο παλιά, παμπάλαια, κόμματα εξουσίας, αυτή είναι η κοινωνική τους ευαισθησία! Καμμία ευρυχωρία, λοιπόν, για τους συνανθρώπους μας που υποφέρουν και βιώνουν τον κοινωνικό ρατσισμό! Κύριε Υπουργέ, δώστε έμπρακτα δείγματα κτυπήματος αυτού του κοινωνικού ρατσισμού και της περιθωριοποίησης. Επανορθώστε, επιτέλους, τις απίστευτες αδικίες μίας εικοσιπενταετίας. Μιλάμε για ανθρώπους που έμειναν στην κατάψυξη, έμειναν στο ψυγείο είκοσι πέντε ολόκληρα χρόνια και ακόμα περιμένουν να επανορθωθούν οι αδικίες. Δεν είχαν, δυστυχώς, «πράσινο» μπάρμπα στην Κορώνη όλα αυτά τα χρόνια και βλέπουν με τα κιάλια ακόμη και σήμερα, με την επανίδρυση του κράτους, το δημόσιο, παρά τα προσόντα τους και παρά τα διπλώματά τους. Υλοποιήστε, λοιπόν, αυτά που όλοι θυμούνται ότι υποσχόταν η Νέα Δημοκρατία ως αντιπολίτευση. Δικαιώστε, επιτέλους, τους αδικημένους και σταματήστε την τακτοποίηση «κουμπάρων» και συγγενών στελεχών της Νέας  Δημοκρατίας.
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ, κύριε συνάδελφε.
      Εισερχόμαστε στις δευτερολογίες.
      Το λόγο έχει ο κ. Κωνσταντίνος Ρόβλιας.
      ΚΩΝΣΤΑΝΤΙΝΟΣ  ΡΟΒΛΙΑΣ: Ευχαριστώ, κύριε Πρόεδρε.
      Κύριε Υπουργέ, θέλω να παραπονεθώ για το εξής. «Εντάξει αντιπαράθεση, εντάξει αναφορές στο παρελθόν»,  θα τα πούμε στη συνέχεια. Σας κάναμε όμως κάποιες προτάσεις. Σας λέμε να τελειώνει αυτή η ιστορία. Ενισχύστε το Α.Σ.Ε.Π., αυξήστε τις οργανικές θέσεις -και όχι απλώς καλύψτε τα  κενά-  δώστε του αρμοδιότητες πλήρεις για όλες τις προσλήψεις του ευρύτερου δημόσιου τομέα και αφαιρέστε τη συνέντευξη της ντροπής. Αντιλαμβάνομαι αυτό που λέτε για το Α.Σ.Ε.Π.. Εκεί υπάρχουν κάποιες στοιχειώδεις δικλίδες –για μας ανύπαρκτες, για σας στοιχειώδεις. Στον  υπόλοιπο όμως ευρύτερο δημόσιο τομέα, στις τουλάχιστον έντεκα περιπτώσεις που σας ανέφερα, δεν υπάρχει τίποτα και γίνονται ερωτήσεις του επιπέδου  «τι ομάδα είσαι και τι δουλειά κάνουν οι γονείς σου». Σας κάναμε κάποιες προτάσεις προς θετική κατεύθυνση. Δεν απαντήσατε καθόλου. Τι μας είπατε, τι κατάλαβα εγώ: κύριοι συνάδελφοι –αυτό μας είπατε με άλλα λόγια-  η Νέα Δημοκρατία πράγματι είναι μία κακή Κυβέρνηση στο θέμα που συζητάμε σήμερα, αλλά, ξέρετε, το ΠΑ.ΣΟ.Κ. ήταν χειρότερη. Είναι αυτό επιχειρηματολογία; Είναι αυτό συζήτηση; Θα μπορούσατε να πείτε πολύ απλά ότι πράγματι η Νέα Δημοκρατία οργιάζει με τις «γαλάζιες» προσλήψεις, το ΠΑ.ΣΟ.Κ. έκανε χειρότερα. Έτσι δεν προχωράμε, έτσι δεν προχωράει, αν θέλετε, η βελτίωση της πολιτικής ζωής της χώρας. 
      Και κάτι άλλο: μας κατηγορήσαμε εμάς τους ομιλητές για καθεστωτική νοοτροπία και για Υπουργεία και  ό,τι άλλο είπατε. Κύριε Παυλόπουλε, είμαστε πέντε νέοι Βουλευτές. Δεν έχουμε συμπληρώσει ούτε την πρώτη τετραετία για να πάρουμε σύνταξη, για να αναφερθώ και στο θέμα των ημερών. Δεν μας απασχολεί βέβαια. Κάθε άλλο.
      Δεν έχουμε  περάσει από  Υπουργείο, ούτε έχουμε καμμία καθεστωτική νοοτροπία. Έχουμε τη δυνατότητα να ελέγχουμε την Κυβέρνηση. Φυσικά, δεν απεμπολούμε το παρελθόν, αλλά στο παρόν ζούμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Υπάρχουν και άλλοι. 
      ΚΩΝΣΤΑΝΤΙΝΟΣ  ΡΟΒΛΙΑΣ: Εγώ μιλάω για τους πέντε ομιλητές και τον Κοινοβουλευτικό Εκπρόσωπο. Είμαστε νέοι Βουλευτές όλοι. Δεν είμαστε καθεστώς. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Είχε και άλλους προηγουμένως. 
      ΚΩΝΣΤΑΝΤΙΝΟΣ  ΡΟΒΛΙΑΣ: Σας πείραξε η φαυλεπίφαυλη φαυλότητα που σας είπε ο κ. Κακλαμάνης. Μα, μετά από όλα αυτά που ακούσαμε σήμερα εδώ, εγώ θα έλεγα ότι πρόκειται για αμετανόητη υπέρ φαυλεπίφαυλη φαυλότητα. Τι άλλο να πω; Σας αναφέρουμε δεκάδες περιπτώσεων συγκεκριμένες και δεν απαντάτε σε τίποτα. Τα κρύβετε κάτω από το χαλί. Σας λέμε προσέξτε, κύριοι Υπουργοί –δεν είστε εσείς ο υπεύθυνος σαφώς γι’ αυτά- γίνονται όργια στις συνεντεύξεις που γίνονται εκτός Α.Σ.Ε.Π., σε αυτές που δεν γινόντουσαν επί ΠΑ.ΣΟ.Κ. και εσείς λέτε «δεν άκουσα τι είπατε», «δεν ακούω». Λέμε «συνεντεύξεις» και εσείς εξακολουθείτε να λέτε «δεν ακούω» και αναφέρεστε στις συνεντεύξεις του Α.Σ.Ε.Π.. Μα, έχουμε και άλλες έντεκα περιπτώσεις δημοσίων οργανισμών και υπηρεσιών  που χρησιμοποιούν τη συνέντευξη με άθλιο τρόπο ευτελίζοντας, για να μην πω ξευτιλίζοντας, εξεταστές και εξεταζόμενους με σημειώματα. Δεν έχετε να  πείτε τίποτα; Εσείς εκπροσωπείτε την Κυβέρνηση. Εσείς είστε εδώ σήμερα καλώς ή  κακώς, δυστυχώς για σας, για δώδεκα Υπουργούς και  σας έχω προσωπική συμπάθεια και θέλω να το πω αυτό άσχετα από την πολιτική αντιπαράθεση. Είναι κρίμα, γιατί για μια ακόμα φορά επωμίζεστε όλα αυτά που γίνονται σε όλη την Κυβέρνηση και τα επωμίζεστε μόνος σας σαν Υπουργείο με τον Υφυπουργό μαζί. 
      Είπατε για την Ε.ΘΕ.Λ.. Δεν το ξέρετε το θέμα και θέλετε να απαντήσετε. Τουλάχιστον ενημερωθείτε. Το αποκάλυψε είπατε η Κυβέρνηση. Ποια Κυβέρνηση, κύριε Παυλόπουλε; Εγώ κατέθεσα στον εισαγγελέα, εγώ έκανα καταγγελίες μαζί με τους συνδικαλιστές. Το ΠΑ.ΣΟ.Κ. ανέδειξε το θέμα, πήγα ο ίδιος προσωπικά να δω το διευθύνοντα σύμβουλο της Ε.ΘΕ.Λ. όταν απεκαλύφθη ότι άνοιξαν χίλιοι εφτακόσιοι φάκελοι. Μετά από όλα αυτά το Α.Σ.Ε.Π. έκανε έναν εμπεριστατωμένο έλεγχο και βρήκε ότι το 70% ήταν παράνομες οι προσλήψεις. Έχετε  κουράγιο να μας απαντήσετε γι’ αυτό; Ενημερωθείτε πρώτα. 
      Αυτό που μου κάνει εντύπωση είναι που επανέρχεστε στην υπουργική απόφαση Ρωμαίου και εσείς και ο κ. Παναγιωτόπουλος. Και διερωτώμαι μήπως ζείτε αλλού; Μήπως δεν είστε Υπουργός αυτής της Κυβέρνησης; Δεν ξέρετε ότι σε όλες τις προσλήψεις ανέκαθεν υπάρχει ο έλεγχος καταλληλότητας των προσλαμβανομένων; Αυτά είναι τα ψυχοτεχνικά. Θέλετε να τα καταργήσετε; Καταργήστε τα, Υπουργός είστε. Αυτά τα εφαρμόζετε εσείς, αυτά εφαρμόζονταν ανέκαθεν. Αυτό το ονομάζετε «συνέντευξη», να κοροϊδεύουμε τον ελληνικό λαό, να κοροϊδευόμαστε μεταξύ μας, να χαιρόμαστε γιατί μιλάμε ωραία, χρησιμοποιούμε ωραίες φράσεις και πομπώδεις εκφράσεις;  Για όνομα του Θεού! Δεν  υπήρχε συνέντευξη επί ΠΑ.ΣΟ.Κ.. Δεν είναι ντροπή να το παραδεχθείτε αυτό το πράγμα. Η βαθμολογούμενη συνέντευξη είναι επινόηση της Νέας Δημοκρατίας, δεν υπάρχει αμφιβολία γι’ αυτό το πράγμα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Άρθρο 19 του ν. 2190.
      ΚΩΝΣΤΑΝΤΙΝΟΣ ΡΟΒΛΙΑΣ: Λάθος κάνετε. Είναι το ειδικό επιστημονικό προσωπικό. Η συνέντευξη που υπήρχε επί ΠΑ.ΣΟ.Κ ήταν μόνο για το ειδικό επιστημονικό προσωπικό, πράγμα που το επιτρέπει το Σύνταγμα. Το ξέρετε πολύ καλά, είστε συνταγματολόγος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Είπα εγώ ότι το απαγορεύει; 
      ΚΩΝΣΤΑΝΤΙΝΟΣ ΡΟΒΛΙΑΣ: Αναφερθήκατε μέχρι και στον Αρχηγό του Γ.Ε.ΕΘ.Α. επί ΠΑ.ΣΟ.Κ. και λέτε ότι ήταν μέλος της Κεντρικής Επιτροπής του ΠΑ.ΣΟ.Κ.. Ο άνθρωπος ήταν μέλος της Κεντρικής Επιτροπής του ΠΑ.ΣΟ.Κ. όταν αποστρατεύθηκε, άσχετα αν ξαναγύρισε στο στρατό. Εσείς τον Αρχηγό Γ.Ε.ΕΘ.Α. τον κάνατε Βουλευτή Επικρατείας με στολή. Μόνο με τη στολή δεν ήλθε να ορκιστεί. Για όνομα του Θεού! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν τον επαναφέραμε Αρχηγό των Ενόπλων Δυνάμεων! 
      ΚΩΝΣΤΑΝΤΙΝΟΣ ΡΟΒΛΙΑΣ: Και το αναδεικνύετε αυτό το πράγμα; Μα αυτό που κάνετε εσείς είναι χειρότερο, αλλά, εν πάση περιπτώσει, δεν θέλουμε να θίξουμε τον κ. Χηνοφώτη. Προσωπικά θεωρώ ότι είναι ένας σοβαρός  άνθρωπος, αλλά όχι να σηκώνετε σημαίες για το τι γινόταν επί ΠΑ.ΣΟ.Κ. όταν τώρα γίνονται χειρότερα για το ίδιο θέμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.  Καταχρώμαι της ανοχής σας. 
      ΠΡΟΕΔΡΕΥΩΝ (Αναστάσιος Νεράντζης): Είναι απλή κατάχρηση! 
      ΚΩΝΣΤΑΝΤΙΝΟΣ ΡΟΒΛΙΑΣ:  Πολύ μικρή θα είναι, σας το υπόσχομαι. 
      Και, τέλος, θα κλείσω μ' αυτό. Θα κάνω άλλη μια προσωπική επίθεση.  Είπατε ότι ο κακομοίρης ο Πεπονής έφτιαξε το νόμο και δεν εξελέγη Βουλευτής. Ξέρετε τι σκέφτομαι, κύριε Υπουργέ; Ότι φοβάστε να μην έχετε την τύχη του κ. Πεπονή, γι’ αυτό,  αποδομήσατε το νόμο Πεπονή. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε. 
      Ο κύριος Υπουργός  έχει το  λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Ρόβλια, είναι έξυπνο αυτό που είπατε, μόνο που δεν καταλάβατε τι είπα: πόση διαφορά υπάρχει ανάμεσα στα κομματικά στελέχη τα δικά σας και τα κομματικά στελέχη της Νέας Δημοκρατίας. Της Νέας Δημοκρατίας τα κομματικά στελέχη δεν προσδοκούν προσλήψεις και εκλέγουν τους Βουλευτές και όταν δεν κάνουν προσλήψεις. 
      ΓΕΩΡΓΙΟΣ ΝΤΟΛΙΟΣ: Από τους ψηφοφόρους βγαίνουν οι Βουλευτές, όχι από τα στελέχη. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εσάς τα δικά σας στελέχη απέπεμψαν τον Σάκη Πεπονή, γιατί η μόνη νοοτροπία που επικρατεί στον κομματικό σας χώρο είναι «ζήτω το ρουσφέτι!». Αυτή είναι η μεγάλη διαφορά.
      ΠΡΟΕΔΡΕΥΩΝ (Αναστάσιος Νεράντζης): Το χιούμορ επικράτησε της αυστηρότητας του Κανονισμού!
      Ο Υφυπουργός Εσωτερικών κ. Ζώης έχει το λόγο.
      ΧΡΗΣΤΟΣ ΖΩΗΣ (Υφυπουργός Εσωτερικών): Η αλήθεια είναι ότι ξεκίνησαν λίγο επιθετικά οι συνάδελφοι σήμερα στην προσπάθειά τους να τοποθετηθούν και να θέσουν ξανά ένα θέμα που πολλές φορές έχει απασχολήσει και την προηγούμενη Βουλή, αυτό των προσλήψεων στο δημόσιο τομέα, στο στενότερο και στον ευρύτερο δημόσιο τομέα. 
      Αλλά παρακολουθούμε, κύριε Πρόεδρε –μου επιτρέπετε να απευθύνομαι σε σας, αν και δεν το προβλέπει ο Κανονισμός- ότι περνώντας τα λεπτά, τρέχοντας η ώρα, χαλαρώνουν και οι ίδιοι έναντι της αρχικής τους επιθετικής διάθεσης και ανακαλύπτουν το χιούμορ. Και αυτό έχει να κάνει προφανώς με την τελευταία τοποθέτηση που ένιωσε την ανάγκη να κάνει ο κ. Ρόβλιας, μια τοποθέτηση που έκανε σαφή διαχωρισμό μεταξύ του χθες και του σήμερα, του ΠΑ.ΣΟ.Κ. του χθες,  που δεν εκπροσωπήθηκε, όπως ο κ. Ρόβλιας ανέφερε σήμερα στη συζήτηση.
       ΠΡΟΕΔΡΕΥΩΝ (Αναστάσιος Νεράντζης): Μην κάνετε προσωπικές αναφορές, για να μην προκαλείτε και την ανταπάντηση, κύριε Υφυπουργέ!
      ΧΡΗΣΤΟΣ ΖΩΗΣ (Υφυπουργός Εσωτερικών): Κύριε Πρόεδρε, μου επιτρέπετε, είναι στοιχείο του διαλόγου, όπως αυτός διεξήχθη μέχρι τώρα και είναι δικαίωμά μου να κάνω τις παρατηρήσεις μου και να κάνω τέτοιου είδους αναφορές. Διότι όταν εγκαλούμαστε να μην προχωρούμε σε συμψηφισμούς, όταν ζητείτε από τους συναδέλφους του ΠΑ.ΣΟ.Κ. να αναφερθούμε στο παρόν και στο μέλλον, όταν νιώθουν την ανάγκη να κάνουν μία υπέρβαση και να μας καλέσουν να δούμε το μέλλον που απασχολεί –και ορθώς πρέπει να απασχολεί όλους μας, όλους όσοι συμμετέχουμε στα πολιτικά δρώμενα και δίνουμε λόγο στους πολίτες, τους οποίους εκπροσωπούμε εδώ μέσα- θα πρέπει την ίδια στιγμή που απευθύνεται αυτή η πρόσκληση-παράκληση για υπέρβαση, να εγκαταλείψουμε τους συμψηφισμούς στο διάλογο που διεξάγεται εντός της Βουλής και να υπάρχει και το στοιχείο της αυτοκριτικής. Και η αυτοκριτική, δυστυχώς, δεν είναι από εκείνα που χαρακτηρίζουν το ΠΑ.ΣΟ.Κ., δεν είναι από εκείνα που το χαρακτήρισαν στην προηγούμενη θητεία του στα έδρανα της Αξιωματικής Αντιπολίτευσης. Και λυπάμαι προσωπικά, διότι ακόμα και μετά τις τελευταίες εκλογές, μετά το ηχηρό μήνυμα που έστειλε ο ελληνικός λαός στο ΠΑ.ΣΟ.Κ., η αυτοκριτική δεν είναι παρούσα και σε αυτήν τη Βουλή, τουλάχιστον δεν είναι παρούσα σε αυτές τις πρώτες τοποθετήσεις των συναδέλφων του ΠΑ.ΣΟ.Κ.. Εκτός και αν κανείς θελήσει με μία δόση καλής διάθεσης να διαγνώσει έστω και με υπαινικτικά μέσα από την τοποθέτηση του κ. Ρόβλια αυτήν την αυτοκριτική, αλλά καλό είναι όταν υπάρχει αυτή η διάθεση, να αφήνουμε τους υπαινιγμούς και να την κάνουμε ανοικτά, με τρόπο σαφή, σταθερό, φωναχτά, για να εισπράττουμε από τους πολίτες αυτό που ζητούμε όταν νιώθουμε την ανάγκη να προβούμε σε αυτοκριτική.
      Η αλήθεια είναι ότι κανείς δεν προσέρχεται στον κοινοβουλευτικό διάλογο για να κάνει συμψηφισμούς. Αλλά η αλήθεια είναι ότι όταν ασκείται σκληρή κριτική, καμμία φορά υπερβολική -δεν θα πω συκοφαντική- πρέπει να υπάρχει και απάντηση. Και η απάντηση υπήρξε ικανοποιητική βεβαίως σε όλα τα επίπεδα από τον κύριο Υπουργό, ο οποίος αναφέρθηκε εξαντλητικά σε όλα τα ζητήματα που αφορούσαν στην επερώτησή σας.
Βεβαίως δεν μπήκε σε περιπτωσιολογία. Εδώ είμαι για να κάνω και αυτήν την αναφορά στις περιπτώσεις εκείνες που νομίζετε ότι δεν θέλαμε να υπεισέλθουμε ή γιατί νομίζετε ότι δεν έχουμε τη γενναιότητα να το κάνουμε ή γιατί νομίζετε ότι έχουμε κάτι να κρύψουμε. Δεν έχουμε να κρύψουμε τίποτα, δεν φοβόμαστε τίποτα, διότι έχουμε αποδείξει ότι είμαστε αυτοί που όποτε χρειαστεί απευθυνόμαστε στις ανεξάρτητες αρχές, απευθυνόμαστε στη δικαιοσύνη και ζητούμε να έλθουν και να πιστοποιήσουν με τον πιο ξεκάθαρο τρόπο αυτά που εμείς δρομολογούμε, κάνουμε και παρακολουθούμε ως υπεύθυνη Κυβέρνηση. 
	Κύριοι συνάδελφοι, δυστυχώς παρακολουθήσαμε μία συρραφή επίκαιρων ερωτήσεων και επερωτήσεων που κατατέθηκαν και την προηγούμενη τετραετία σ’ αυτήν εδώ τη Βουλή. Αυτό φάνηκε όχι μόνο από την ανάγνωση της επερώτησης αλλά δυστυχώς φάνηκε και κατά τη διάρκεια της προφορικής ανάπτυξης της επερώτησης σήμερα σ’ αυτήν τη συζήτηση. Κάθε Βουλευτής πήρε από μία Δ.Ε.Κ.Ο. ή από μία συγκεκριμένη προκήρυξη διαγωνισμού και έκανε εκτενή αναφορά. Η αλήθεια όμως είναι ότι όλα αυτά έχουν απαντηθεί στο παρελθόν κι έχουν απαντηθεί εξαντλητικά και διεξοδικά από τους αρμόδιους Υπουργούς. 
      Θέλω να πιστεύω ότι η προσπάθεια που κάνετε μετά τη νέα αρχή στις 11 Νοεμβρίου, προσπάθεια την οποία υπόσχεστε πρώτα απ’ όλα στους ψηφοφόρους σας και βεβαίως με την οποία απευθύνεστε σ’ όλον τον ελληνικό λαό, θα δώσει καλύτερα δείγματα γραφής στο μέλλον και δεν θα επανέλθετε σε πρακτικές του παρελθόντος που έχουν ήδη καταδικαστεί, πρακτικές τις οποίες κι εσείς καταδικάσατε. Χάρηκα που σας άκουγα να κάνετε τέτοιου είδους αναφορές στην εσωκομματική προεκλογική περίοδο κι εσείς οι ίδιοι καταδικάσατε και απορρίψατε και πολλές φορές το κάνατε με πολύ σκληρό τρόπο, ο οποίος υπερέβαινε ακόμη και την αντιπαράθεση μεταξύ ημών και υμών εντός της Αιθούσης. Συνεπώς εγώ προσωπικά δεν θίγομαι από φράσεις του στυλ «φαυλεπίφαυλοι» και «φαυλότητα» διότι άκουσα πολύ ηχηρότερα, πολύ πιο απαξιωτικά να λέγονται, να εκστομίζονται στο μεταξύ σας εσωκομματικό «διάλογο».
      Γίνονται συνεχείς αναφορές, κύριοι συνάδελφοι, για τη συνέντευξη. Αναρωτιέμαι και το έλεγα ως Βουλευτής, το έλεγα αργότερα ως Κοινοβουλευτικός Εκπρόσωπος της πλειοψηφίας, το λέω και σήμερα από τη θέση του Υφυπουργού: Ποια είναι η λογική αυτής της πρακτικής, αυτής της προσπάθειας; Το «λέγε, λέγε» ελπίζετε ότι κάτι θα αφήσει; Με το «λέγε, λέγε» έχετε την εντύπωση ότι θα πείσετε αυτούς που δεν σας άκουσαν την πρώτη φορά, δεν σας άκουσαν τη δεύτερη φορά, σας προσπέρασαν την τρίτη, σας γύρισαν την πλάτη την τέταρτη φορά ή μήπως πιστεύετε ότι όσο περισσότερες είναι οι υπερβολές, όλο και κάτι θα μείνει; Δεν θα σας το επιτρέψουμε. Αν νομίζετε ότι μ’ αυτήν την προσπάθεια μπορείτε να καταφέρετε τους επιδιωκόμενους σκοπούς σας, δεν θα σας το επιτρέψουμε. Είμαστε εδώ για να επισημαίνουμε κάθε φορά, όσο και αν είναι μονότονο, όσο και αν είναι κουραστικό. Είναι υποχρέωσή μας να το κάνουμε και θα το κάνουμε, κύριε Νικητιάδη, γιατί κάνατε και μία προσωπική αναφορά σε μένα προσπαθώντας εξ αντιδιαστολής να κρίνετε τον Υπουργό κ. Παυλόπουλο. Ο κ. Παυλόπουλος δεν έχει ανάγκη συνηγόρου υπεράσπισης. Έχει την επιστημονική και επαγγελματική επάρκεια και μία διαδρομή ζωής ικανή να απαντήσει σε σας για όσα εξ αντιδιαστολής προσπαθήσατε να του προσάψετε. Εγώ τον θεωρώ ακαδημαϊκό και κοινοβουλευτικό μου δάσκαλο. Θεωρώ ότι είναι τύχη και τιμή για μένα να είμαι δίπλα του, βοηθός του σ’ αυτήν την τιτάνια προσπάθεια που γίνεται στο όνομα της Κυβέρνησης Καραμανλή να επανιδρυθεί το κράτος, να ξαναφτιάξουμε ένα κράτος το οποίο θα μπορεί να ανταποκριθεί στις υψηλές απαιτήσεις όχι μόνο των πολιτών αλλά και της εποχής. Θα σας πω ότι είμαστε εδώ ακούραστα να επαναλαμβάνουμε αυτά που πρέπει να ακούει ο Έλληνας πολίτης για να αίρουμε κάθε είδους παρεξηγήσεις, για να σηκώνουμε την ομίχλη που τεχνητά προσπαθείτε να ρίξετε κάθε φορά που συζητάτε για τη συνέντευξη.
	Τι είναι η συνέντευξη; Δεν είναι κάτι καινούργιο. Το έχετε εισάγει –σας το είπε ο κύριος Υπουργός, το παραδέχεστε κι εσείς, κανείς δεν το αρνείται πλέον- πρώτοι εσείς με νόμο κι εμείς ερχόμαστε…
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, είστε σοβαρός άνθρωπος. 
     ΧΡΗΣΤΟΣ ΖΩΗΣ (Υφυπουργός Εσωτερικών): Έτσι είναι, κύριε Ρόβλια. Μη διαμαρτύρεστε. Αυτή είναι η αλήθεια. Είναι ένα στοιχείο αξιοκρατικό, το οποίο αποδέχεται και το Α.Σ.Ε.Π. και ο Συνήγορος του Πολίτη. Εισπράξατε ηχηρές επισημάνσεις-απαντήσεις και από τον κ. Καμίνη και από τον κ. Πακόπουλο το καλοκαίρι στην πρόταση νόμου που φέρατε για τις προσλήψεις στο δημόσιο. Δεν πήρατε το μάθημά σας; Δεν καταλάβατε τίποτα μέχρι σήμερα, όχι επειδή μεσολάβησαν εκλογές αλλά γιατί οφείλουμε να εντρυφήσουμε στα κείμενα, να παρακολουθούμε τα Πρακτικά. Δεν είναι δείγμα έλλειψης θάρρους να μετατοπιζόμαστε, να αλλάζουμε θέση και να αποδεχόμαστε τα σφάλματά μας.
      Η αλήθεια είναι ότι η συνέντευξη είναι ένα στοιχείο που μας βοηθά να καταλάβουμε ποια είναι η προσωπικότητα του συνεντευξιαζόμενου. Με συντελεστή 1,3 προσέρχονται οι υποψήφιοι για να καλύψουν τις θέσεις για πρόσληψη στο δημόσιο τομέα. Να το ξεκαθαρίσουμε αυτό. Το ακούν οι Έλληνες νέοι, που παρακολουθούν αυτή τη συζήτηση, οι οποίοι πληροφορούνται από τα μέσα ενημέρωσης μισές αλήθειες και δημιουργείται μια τεράστια σύγχυση, που απαξιώνει όχι μόνο το σύστημα προσλήψεων αλλά όλους μας ως πολιτικό σύστημα. 
     Εκατό θέσεις προκηρύσσονται. Δέκα είναι αυτοί που με την απαρίθμηση των τυπικών προσόντων βρίσκονται μπροστά. Δεκατρείς προσκαλούνται για να περάσουν τη διαδικασία της συνέντευξης. Μπορούν 20% συν, 20% πλην επί του συνόλου των υπόλοιπων μορίων να αυξήσουν τη βαθμολογία τους από τη συνέντευξη, η οποία εποπτεύεται σε κάθε περίπτωση, τουλάχιστον κατά τα 2/3 της, από στελέχη του Α.Σ.Ε.Π., ενώ στις περισσότερες περιπτώσεις εγγυάται κατά 100% από στελέχη του Α.Σ.Ε.Π.. 
     Αυτή είναι η αλήθεια. Κρατήστε αυτές τις αλήθειες. Και σας παρακαλώ να μην επαναλαμβανόμαστε. Να μη χρειάζεται να ερχόμαστε στη Βουλή για να λέμε τα ίδια και τα ίδια. Εγώ σας λέω ότι ακούραστα μπορούμε να ερχόμαστε και να τα επαναλαμβάνουμε, αλλά δεν είναι καλό για το πολιτικό μας σύστημα. Δεν μας τιμά. Δεν απαντούμε στις ανάγκες της κοινωνίας. Δεν απαντούμε στις ανάγκες που έχει η κοινωνία από την πολιτική. 
     Άφησα τελευταία μία αναφορά για το θέμα που έθεσε ο Κοινοβουλευτικός Εκπρόσωπος του Συνασπισμού, ο οποίος είναι αλήθεια ότι απέφυγε τις υπερβολές που ακούστηκαν από τους συναδέλφους της Αξιωματικής Αντιπολίτευσης κατά κόρον. 
      Η αλήθεια είναι ότι, ναι, υπάρχουν, κύριε συνάδελφε, περιπτώσεις κατά τις οποίες το Α.Σ.Ε.Π. αρνήθηκε την προφορική συνέντευξη. Δεν είμαι πρόχειρος να σας πω τον αριθμό αυτών των περιπτώσεων, όμως δεν έχετε παρά να ακολουθήσετε τη διαδικασία του κοινοβουλευτικού ελέγχου και θα σας απαντήσουμε. Η αλήθεια είναι, λοιπόν, ότι υπήρξαν τέτοιες περιπτώσεις. Έχουν καταγραφεί και είμαστε στη διάθεσή σας για να σας δώσουμε λεπτομερείς απαντήσεις. 
     Σε κάθε περίπτωση, ακολουθήστε επιτέλους, εάν νομίζετε ότι έχετε σκοτεινά σημεία, τα οποία πρέπει να απαντηθούν, την πρόσκληση, την παράκλησή μας να ζητήσετε από το Α.Σ.Ε.Π. να προσέλθει -όπως μπορείτε και έχετε τη δυνατότητα να κάνετε- στην Επιτροπή Θεσμών και Διαφάνειας της Βουλής. Είμαι σίγουρος ότι πολλά έχετε εσείς να μάθετε, έχετε πολλά να διδαχθείτε, αλλά έχει πολύ περισσότερα ο ελληνικός λαός να μάθει, ο οποίος θα παρακολουθήσει αυτή τη συνέντευξη και τα πρακτικά της, εάν μας κάνουν την τιμή τα μέσα ενημέρωσης να τα δημοσιεύσουν με όλες τους τις λεπτομέρειες. Πολλά έχει ο ελληνικός λαός να καταλάβει και θα αρθούν επιτέλους οι παρεξηγήσεις και οι συγχύσεις που μας απαξιώνουν όλους. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ. 
     ΚΩΝΣΤΑΝΤΙΝΟΣ ΡΟΒΛΙΑΣ:  Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο. 
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, θα ήθελα το λόγο επί προσωπικού. 
     ΠΡΟΕΔΡΕΥΩΝ (Αναστάσιος Νεράντζης): Πού είναι το προσωπικό; Αναλύστε το προσωπικό. 
     ΚΩΝΣΤΑΝΤΙΝΟΣ ΡΟΒΛΙΑΣ:  Εννοώ προσωπικό εντός εισαγωγικών. 
     ΠΡΟΕΔΡΕΥΩΝ (Αναστάσιος Νεράντζης): Επικαλείστε προσωπικό και θα έχετε το λόγο. Δεν υπάρχει διάκριση στο Κανονισμό για προσωπικό εντός εισαγωγικών. Είστε νομικός και το ξέρετε. Έχετε να επικαλεστείτε προσωπικό; 
     ΚΩΝΣΤΑΝΤΙΝΟΣ ΡΟΒΛΙΑΣ:  Ναι.
     ΠΡΟΕΔΡΕΥΩΝ (Αναστάσιος Νεράντζης): Αναλύστε το για ένα λεπτό. 
     ΚΩΝΣΤΑΝΤΙΝΟΣ ΡΟΒΛΙΑΣ: Είπα το εντός εισαγωγικών για την οικονομία. 
     ΠΡΟΕΔΡΕΥΩΝ (Αναστάσιος Νεράντζης): Εντάξει, αλλά να μην αποβαίνουμε ανοικονόμητοι. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Το αποδεχόμαστε, κύριε Πρόεδρε.
     ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Ρόβλια, έχετε το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Ζητώ το λόγο επί προσωπικού για να μην υπάρξει καμμία παρερμηνεία. 
     Η Κοινοβουλευτική Ομάδα του ΠΑ.ΣΟ.Κ. αποτελείται από παλαιούς και έμπειρους συναδέλφους Βουλευτές, οι οποίοι έχουν διατελέσει Υπουργοί επιτυχημένοι και έχουν αφήσει την πολιτική τους ιστορία ο καθένας και αποτελείται και από νέους Βουλευτές, όπως είμαστε εμείς. Είπα ότι σήμερα ειδικά οι ομιλητές και ο Κοινοβουλευτικός Εκπρόσωπος είμαστε νέοι Βουλευτές, που δεν έχουμε διατελέσει  Υπουργοί. Άρα, σε θεωρητική τελείως βάση, δεν μπορείτε να μας κατηγορήσετε για καθεστωτισμό. 
      ΠΡΟΕΔΡΕΥΩΝ (Αναστάσιος Νεράντζης): Απουσιάζει εντελώς το προσωπικό στοιχείο. Ευχαριστώ, κύριε Ρόβλια.
      Το λόγο έχει ο κ. Ντόλιος.
      ΓΕΩΡΓΙΟΣ ΝΙΚΗΤΙΑΔΗΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο. Ήδη έχω δώσει το λόγο στον ομιλητή.
      ΓΕΩΡΓΙΟΣ ΝΙΚΗΤΙΑΔΗΣ: Μα, παρερμήνευσε απολύτως ό,τι είπα ο Υπουργός.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πολύ, κύριε Νικητιάδη. Το Προεδρείο διευθύνει, έχω δώσει το λόγο στο συνάδελφό σας.
      Κύριε Ντόλιο, έχετε το λόγο.
      ΓΕΩΡΓΙΟΣ ΝΤΟΛΙΟΣ: Κοιτάξτε, φαίνεται ότι θα ξαναζήσουμε και σ’ αυτήν την τετραετία μία συνηθισμένη τακτική εκ μέρους της Κυβέρνησης, να επιχειρηματολογεί με κύριο στοιχείο την κυβερνητική διαδρομή του ΠΑ.ΣΟ.Κ. στα είκοσι χρόνια. Θα πρέπει να ξαναθυμίσω ότι το ΠΑ.ΣΟ.Κ. κέρδισε πέντε εκλογικές μάχες και νομίζω ότι και τις πέντε φορές ο ελληνικός λαός ζύγισε τα αρνητικά και τα θετικά, βρήκε βαρύτερα τα θετικά και έτσι κέρδισε τις εκλογές. Φαντάζομαι ότι αυτό το δημοκρατικό αξίωμα θα το αποδέχεστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Για εμάς ισχύει το ίδιο;
      ΓΕΩΡΓΙΟΣ ΝΤΟΛΙΟΣ: Βεβαίως. Και θα σας το πω, κύριε Υπουργέ.
      Εάν γίνεται προσπάθεια σε κάθε συζήτηση να αθροιστούν τα λάθη, οι παραλείψεις, οι αρνητικές στιγμές, οι κακές συμπεριφορές, τότε πραγματικά η εικόνα, την οποία διαμορφώνουμε, είναι αρνητική. Θα πρέπει να το αποφύγετε και να το αποφύγουμε, ιδιαίτερα εάν έχουμε σαν στόχο κάθε φορά ο διάλογος να καταλήγει σε ένα καλό, σε ένα θετικό συμπέρασμα.
      Έτσι, λοιπόν, θέλω να πω ότι εμείς, εκτός από τις πέντε εκλογικές νίκες, είχαμε και δύο ήττες. Εκείνο το οποίο από την αρχή κάναμε όλοι μας στο ΠΑ.ΣΟ.Κ. και ιδιαίτερα ο Πρόεδρός μας είναι ότι δεν αποδώσαμε ευθύνες στους Έλληνες πολίτες, στον ελληνικό λαό. Αναλάβαμε εξ ολοκλήρου τις ευθύνες μας, είπαμε ότι πρέπει να αλλάξουμε, ότι πρέπει να κάνουμε μεγάλες ανατροπές μέσα στο ΠΑ.ΣΟ.Κ. και να μπορέσουμε μέσω αυτών των ανατροπών να επικοινωνήσουμε με την κοινωνία, για να ξανακληθούμε να κυβερνήσουμε.
      Πιστεύω, όμως, ότι σ’ αυτές τις εκλογές, τις τελευταίες τουλάχιστον, η Νέα Δημοκρατία δεν μπορεί να πανηγυρίζει για νίκη. Υπάρχει και το σπέρμα της ήττας στο αποτέλεσμα το οποίο έφερε και θα πρέπει, κύριε Υπουργέ, να το δείτε αυτό το ζήτημα.
      Για το συγκεκριμένο ζήτημα που συζητάμε, για το Α.Σ.Ε.Π., στη σημερινή συζήτηση θέλω να πω ότι συμφωνούμε όλοι ως προς το εξής, ότι το Α.Σ.Ε.Π. είναι μία θετική, θεσμική παρουσία. Θα πρέπει να το προστατεύουμε. Το θέλει ο ελληνικός λαός. Συμφωνούμε σ’ αυτό.
      Πού δεν συμφωνούμε; Εμείς λέμε ότι το καίριο πλήγμα στην αξιοπιστία του Α.Σ.Ε.Π. είναι η συνέντευξη. Εγώ δεν θέλω να σας πω ότι εσείς αδίκως υπερασπίζεστε τη συνέντευξη. Μπορούμε, όμως, να συμφωνήσουμε στο εξής: ότι η συνέντευξη δεν έχει περάσει θετικά στη συνείδηση του ελληνικού λαού. 
      Επομένως θα πρέπει να ξαναδείτε την πιθανότητα, τη δυνατότητα να αφαιρεθεί αυτό το μέτρο. Είναι προς την κατεύθυνση της προστασίας του Α.Σ.Ε.Π..
      Σε ποιο άλλο ζήτημα θα μπορούσαμε να συμφωνήσουμε; Θα μπορούσαμε να συμφωνήσουμε σε σχέση με τη στελέχωση. Εμείς είπαμε ότι το ένα τρίτο των οργανικών θέσεων παραμένουν κενές. Εσείς είπατε ότι το ’94 οι κενές οργανικές θέσεις ήταν περισσότερες. Δεν νομίζω δα ότι είναι και τόσο μεγάλη η διαφωνία! 
      Σήμερα η δουλειά του Α.Σ.Ε.Π. είναι πολύ μεγαλύτερη, έχουν προστεθεί και από τις προηγούμενες κυβερνήσεις του ΠΑ.ΣΟ.Κ. και από εσάς νέες αρμοδιότητες, νέοι ρόλοι και, επομένως, το θέμα της στελέχωσης αποτελεί ένα ζήτημα στο οποίο συμφωνούμε ως προς την κατεύθυνση της προστασίας του Α.Σ.Ε.Π..
      Βεβαίως, εκείνο στο οποίο θα πρέπει να συμφωνήσουμε είναι ότι κάθε φορά που συζητάμε γι’ αυτόν το θεσμό, εφόσον θεωρούμε ότι γίνεται αποδεκτός από τον ελληνικό λαό, η προσέγγιση των επί μέρους θεμάτων θα πρέπει να γίνεται με πολύ μεγάλη προσοχή. Σε έναν από τους τελευταίους νόμους που φέρατε στη Βουλή σε σχέση με την επιλογή από μία μεγάλη ομάδα ανθρώπων, ακόμη και συνταξιούχων, υπαλλήλων, πανεπιστημιακών κ.λπ., ως ανθρώπων οι οποίοι θα μπορούν να διαχειριστούν διαγωνισμούς είναι ένα ζήτημα το οποίο δημιουργεί επισφάλειες, ενδοιασμούς, αμφισβητήσεις. Να πούμε, λοιπόν, ότι στη σημερινή συζήτηση μπορούμε να καταλήξουμε σε κάποια πράγματα. 
      Θα πω ένα αρνητικό παράδειγμα για τα STAGE, συγκεκριμένο και όχι γενικό. Θα αναφερθώ στις νοσηλεύτριες του Νοσοκομείου Αλεξανδρούπολης. Είναι εκατό απασχολούμενες νοσηλεύτριες με το STAGE. Φαντάζομαι ότι τέτοιοι αριθμοί περίπου θα υπάρχουν σε όλα τα μέρη της χώρας. Όλοι αντιλαμβάνονται εδώ ότι οι προκηρύξεις για μόνιμες θέσεις δεν πρόκειται σε καμμία περίπτωση να γίνονται με την ίδια ταχύτητα που βγαίνουν τα προγράμματα STAGE. Εάν σκεφθούμε τη μοριοδότηση αυτών των παιδιών, νοσηλευτών και νοσηλευτριών που παίρνουν από το STAGE, τότε δεν υπάρχει κανένα απολύτως ενδεχόμενο να μπει κάποιος σε μόνιμη θέση νοσηλευτού στο δημόσιο, εάν δεν έχει περάσει προηγουμένως από πρόγραμμα STAGE.
    Πώς γίνονται  οι επιλογές για τα STAGE; Ε, εδώ δεν νομίζω να υπάρχει διαφωνία. Είναι κοινός τόπος. Πρέπει να περάσουν τα παιδιά αυτά από τα γραφεία των Βουλευτών της Νέας Δημοκρατίας ή άλλων τοπαρχών της Νέας Δημοκρατίας. Είναι μια ξεκάθαρη καταστρατήγηση του θεσμού του Α.Σ.Ε.Π.. Είναι ένας ξεκάθαρος τρόπος που επέλεξε το κόμμα της Νέας Δημοκρατίας για να βοηθήσει τα δικά της παιδιά.
    Περνάνε και κάποια άλλα παιδιά; Βεβαίως. Συγκοινωνούντα δοχεία είναι τα κόμματα, κύριε Υπουργέ. Και δικά μας παιδιά και συγγενείς μας ακόμη προστρέχουν –έτσι έχουμε και αποδεικτικά στοιχεία- στα γραφεία Βουλευτών της Νέας Δημοκρατίας για να πάρουν μια θέση STAGE με στόχο να μπουν στο δημόσιο. Και σας λέγω ότι δεν υπάρχει το ενδεχόμενο να βρεθούν θέσεις απασχόλησης στο ιδιωτικό τομέα για να έχουν κάποια μοριοδότηση από άλλου είδους εργασίας κάποια παιδιά, μπορεί στην Αθήνα να υπάρχουν αλλά στην ελληνική περιφέρεια δεν υπάρχουν ιδιωτικές κλινικές. Ελάχιστες είναι οι θέσεις. Οι νοσηλευτές και οι νοσηλεύτριες που θα μπουν σε μόνιμες θέσεις θα προέρχονται όλες από προγράμματα STAGE. 
    Να, λοιπόν, και ένα άλλο ζήτημα στο οποίο μπορούμε να συμφωνήσουμε. Και νομίζω ότι όσοι με ακούνε, αν το ακούνε, τα παιδιά που έχουν πτυχίο νοσηλευτού ή νοσηλεύτριας ξέρουν καλά το τι εννοώ. 
    Να κλείσω όμως αυτήν την τοποθέτησή μου κάνοντας μια αναφορά στην τοποθέτηση του συναδέλφου του ΛΑ.Ο.Σ.! Έχω τη γνώμη ότι ο ΛΑ.Ο.Σ. φαίνεται από τη δίμηνη παρουσία του εδώ στη Βουλή ότι δεν έχει ξεπεράσει ακόμη τις ενοχές  για το πρόβλημα το οποίο δημιούργησε στην πολιτική του μήτρα. Και κατά καιρούς και σε κάθε ευκαιρία θα προσπαθεί να ξεπερνάει ή να ελαφραίνει αυτές τις ενοχές του επιχειρηματολογώντας με επιχειρήματα τα οποία δανείζεται από τη Νέα Δημοκρατία. Εάν ο συνάδελφος του ΛΑ.Ο.Σ. έκανε κάτι παράλληλο, χρησιμοποιούσε και κάποια από τα λογικά επιχειρήματα τα οποία εγώ ανέφερα τότε πραγματικά θα αντιλαμβανόμασταν ότι έχει μια αντικειμενικότητα στις τοποθετήσεις του. Αυτή την επισήμανση την κάνω για να αποτελέσει προηγούμενο για να ξέρουμε ποια θα είναι η τακτική αυτού του κόμματος σ’ αυτόν το χώρο για τη νέα τετραετία. 
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Τη συζήτηση θα κλείσει ο Υπουργός Εσωτερικών κ. Παυλόπουλος.
      Ορίστε, κύριε Υπουργέ, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Κύριε Πρόεδρε, μια διευκρίνιση για το θέμα των προγραμμάτων STAGE και μια αναφορά στο θέμα του ‘Εβρου γιατί δεν πρόλαβα να σας απαντήσω. Πήρατε το λόγο μετά από εμένα, κύριε Ντόλιο, αλλά σας οφείλω αυτήν την εξήγηση. 
      Σε ό,τι αφορά τα προγράμματα STAGE, δεν κατάλαβα γιατί θεωρείτε ότι η μοριοδότηση έχει κάποιο πρόβλημα. Ξέρετε όλοι ότι ο νόμος που εισήγαγα εγώ –άλλωστε η έννοια της μοριοδότησης είχε εισαχθεί προηγουμένως- καθιέρωσε κάτι το οποίο είναι δίκαιο και αφορά και τα προγράμματα STAGE. Είπα ότι επειδή δεν μπορούν να γίνουν πλέον αορίστου χρόνου –ό,τι έγινε, έγινε με το διάταγμα 164/2004- οι υπόλοιποι μοριοδοτούνται είτε πριν είτε μετά για να υπάρχει δικαιοσύνη και βεβαίως γιατί η επαγγελματική προϋπηρεσία, όποια και αν είναι αυτή, πρέπει να μοριοδοτείται. Όπως μοριοδοτούνται και χιλιάδες άνθρωποι που προσλήφθηκαν επί των ημερών σας ακόμη και τώρα. 
      Και, δεύτερον, γιατί άραγε θεωρείτε ότι η μόνη μοριοδότηση που ισχύει για κάποιον που πάει για νοσηλευτής στο χώρο του ευρύτερου δημόσιου τομέα στα νοσοκομεία προέρχεται από προγράμματα STAGE; Μπορεί να γίνει και από πολλές άλλες περιπτώσεις, διότι η ειδικότητα αποκτάται και σε πολλές άλλες περιπτώσεις συμβάσεων και όχι μόνον από προγράμματα STAGE. Άρα είναι ανακριβές αυτό που είπατε. 
    ΓΕΩΡΓΙΟΣ ΝΤΟΛΙΟΣ: Ελάχιστες είναι οι περιπτώσεις.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Θα έπρεπε όμως να σας προβληματίσει κάτι άλλο, γιατί αν δείτε, πολύ μεγαλύτερη σημασία σ’ αυτά τα θέματα, έχει ο βαθμός απολυτηρίου. 
    ΓΕΩΡΓΙΟΣ ΝΤΟΛΙΟΣ: Τα έχω δει πολύ καλά.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και δεν πρέπει να σας έκανε εντύπωση εκείνα τα περίφημα εικοσάρια εκατοντάδων αποφοίτων συγκεκριμένων επί των ημερών σας –είναι στον εισαγγελέα η υπόθεση- Ι.Ε.Κ. τα οποία έδιναν, επαναλαμβάνω, συγκεκριμένα εικοσάρια; Αντί να κοιτάμε αυτά, κοιτάμε το θέμα των STAGE επειδή κατά τη γνώμη σας –πάντα κατά τη γνώμη σας τονίζω- αυτό γίνεται μέσω Βουλευτών που δεν γίνεται μέσω Βουλευτών και το ξέρετε πολύ καλά; 
    Θέλω δηλαδή να τονίσω ότι δεν μπορεί με τέτοιου είδους αναφορές που είναι ανακριβείς, να πείσουμε κανέναν ότι η κριτική είναι αξιόπιστη. Ούτε τα STAGE γίνονται κομματικά ούτε τα STAGE είναι το μόνο μέσο μοριοδότησης για τους νοσηλευτές. Αλλού είναι τα προβλήματα με τους νοσηλευτές. Είναι σ’ αυτήν την κατάντια στην οποία έχει περιέλθει το εκπαιδευτικό σύστημα, να βλέπεις αυτά τα οργανωμένα κέντρα, πριν από το 2004, που έδιναν εικοσάρια σε συγκεκριμένους ανθρώπους οι οποίοι πήγαιναν να φοιτήσουν.
      Ήταν εμπόριο, στην κυριολεξία, της αγωνίας. Και να πω ότι δεν το έβλεπαν; Έπρεπε να φθάσουν στις ημέρες μας, για να φθάσει στον εισαγγελέα η υπόθεση; Δεν το έβλεπαν όλοι εκείνοι, που έχουν την ευθύνη της εκπαίδευσης. Πώς γίνεται και δεν υπήρχε άνθρωπος που πήγαινε σε συγκεκριμένα Ι.Ε.Κ., που να μην έχει εικοσάρι. Ε, δεν γίνεται. Κάπου και το Υπουργείο Παιδείας έπρεπε να τα βλέπει. Κάποιος περιφερειακός διευθυντής έπρεπε να τα βλέπει.
      Έρχομαι και στο δεύτερο, που αφορά τον Έβρο. Κύριε Ντόλιο, στον Έβρο έχουν σημειωθεί από πλευράς αντιμετώπισης των πλημμυρών του Έβρου άλματα μέσα σε τριάμισι χρόνια και αυτό το ξέρετε. 
      Πρώτον, ξέρετε ότι το θέμα των πλημμυρών στον Έβρο δεν οφείλεται στον Έβρο αυτόν καθ’ εαυτόν από τα ελληνικά σύνορα και μέσα. Υπάρχουν δύο πράγματα, τα οποία επί των ημερών σας ήταν γνωστά, αλλά η πίεση δεν υπήρξε τόση εκεί που έπρεπε. Πρώτα-πρώτα, ξέρετε ότι είναι φερτό το πρόβλημα, όταν η Βουλγαρία με τα φράγματά της και ιδίως με το Iβαΐλοβγκραντ έχει πρόβλημα, όπου υπάρχουν στιγμές που μας στέλνει και δυόμισι χιλιάδες κυβικά μέτρα το δευτερόλεπτο. Εκεί δημιουργείται το ζήτημα.
      Δεύτερον, υπάρχει το θέμα της διευθέτησης της κοίτης του Έβρου, το οποίο είχε βαλτώσει και το οποίο απαιτούσαν να γίνει κάτι ο Μολυβιάτης, η Ντόρα Μπακογιάννη. Μετά από δική μου εισήγηση προσπαθούμε να το ρυθμίσουμε για τη διευθέτηση της κοίτης του Έβρου. Εσείς που τον ξέρετε καλά τον Έβρο, ξέρετε ότι θα μπορούσε να λύσει πάμπολλα προβλήματα από αυτά που υπάρχουν. 
      ΓΕΩΡΓΙΟΣ ΝΤΟΛΙΟΣ: Δεν έχει γίνει καμμία μελέτη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τρίτον, επειδή, λοιπόν, ήταν έτσι τα πράγματα, δεν ξέρετε τι τεράστια προσπάθεια έγινε με τα αναχώματα; Με πέντε και δέκα μέτρα ύψος το Πύθιο, ο Έβρος πλημμύρισε το 2003. Και τώρα φθάνουμε στο σημείο να έχουμε και 6,85, όπως έφθασε το Πύθιο προχθές, και παρ’ όλα αυτά οι πλημμύρες ήταν ελάχιστες σε σχέση με αυτά που είχαν δει τα μάτια μας τα προηγούμενα χρόνια. 
      Το κυριότερο, κύριε Ντόλιο, ήταν η άψογη συνεργασία κεντρικού κράτους, Τοπικής Αυτοδιοίκησης, 4ου Σώματος Στρατού, Ε.Μ.Α.Κ., που ήταν όλοι εκεί. Δεν κινδύνευσε ένας άνθρωπος. Στη Βύσσα, στο Πλαγκί, στους Πετράδες, δεν κινδύνευσε ούτε ένας. Ούτε κοπάδι ζώων δεν κινδύνευσε. Ξέρετε χθες, όταν έγινε η θραύση στο ανάχωμα στο Ωοειδές, πώς έγινε η εκκένωση ακόμα και των κοπαδιών εκεί πέρα. Ξέρετε πώς φθάσαμε στο σημείο, άνθρωπος που αρρώστησε να πάρει ο στρατός και η Ε.Μ.Α.Κ. το κοπάδι του και να το βγάλουν έξω, πράγματα που ήταν αδιανόητα, δείχνοντας με πόση ευαισθησία και προβλεπτικότητα σήμερα μπορούμε να φθάνουμε στο σημείο αντιμετώπισης των κρίσεων. Αντί να τα βλέπετε αυτά και να λέτε ότι κάτι γίνεται, έρχεστε και κάνετε κριτική.
      Ως προς το άλλο, εγώ θα συμφωνήσω μαζί σας. Ούτε εμένα μου άρεσε καθόλου και ζήτησα έρευνα -η οποία δεν μπορεί να γίνει, γιατί είναι πλημμυρισμένο το Ωοειδές επάνω- για να δω, εάν πραγματικά η θραύση στο ανάχωμα για το οποίο μιλάτε –προφανώς μιλάτε για το ανάχωμα-11 στην Ορεστιάδα- είναι στο ίδιο σημείο που επισκευάστηκε ή στο διπλανό, γιατί είναι ένα εκτενές, όπως ξέρετε, ανάχωμα. Είτε είναι στο ίδιο είτε στο άλλο, μου κάνει εντύπωση πώς αυτό δεν βρέθηκε. Εάν είναι στο ίδιο, εδώ είμαστε –σας διαβεβαιώ και με ξέρετε καλά- και δεν πρόκειται να αφήσω τίποτα να πέσει κάτω, είτε αφορά το κέντρο είτε την περιφέρεια είτε την Τοπική Αυτοδιοίκηση είτε οτιδήποτε άλλο. Γιατί και εμένα με προβληματίζει, μετά από τόση δουλειά που έγινε τον περασμένο χειμώνα που μας το επέτρεψαν οι καιρικές συνθήκες, να έχει σπάσει το ανάχωμα με μία πλημμύρα σημαντική μεν, αλλά όχι των εκτάσεων που είχαν γίνει στο παρελθόν, στο ίδιο σημείο ακριβώς. Εδώ είμαι και σας διαβεβαιώ ότι δεν πρόκειται να το αφήσω. Το παρακολουθώ από πάνω τέσσερα χρόνια και εσείς ξέρετε ότι είμαι πάνω από αυτό το πρόβλημα. Δεν πρόκειται να το αφήσω μέχρι να τελειώσουμε, γιατί δεν χρωστάνε τίποτα οι κάτοικοι του Έβρου, να αντιμετωπίζουν κάθε χρόνο το ίδιο πρόβλημα.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος έως 21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα τέσσερις μαθητές και μαθήτριες και τρεις συνοδοί καθηγητές από το Γυμνάσιο Βαρθολομιού Ηλείας.
      Η Βουλή τους καλωσορίζει, εκφράζοντας για μία ακόμη φορά τη συμπάθειά της στην οδυνηρή περιπέτεια που πέρασε η μείζων περιοχή μετά από τις πρόσφατες πυρκαγιές.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 9 Νοεμβρίου 2007 και της Δευτέρας 12 Νοεμβρίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της Παρασκευής 9 Νοεμβρίου 2007 και της Δευτέρας 12 Νοεμβρίου 2007 επικυρώθηκαν. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 4/29.10.2007 επερωτήσεως Βουλευτών του ΠΑ.ΣΟ.Κ. προς τους Υπουργούς Εσωτερικών, Οικονομίας και Οικονομικών, Εθνικής Άμυνας, Ανάπτυξης, Απασχόλησης και  Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας, Αιγαίου και Νησιωτικής Πολιτικής, σχετικά με τις προσλήψεις στο δημόσιο και το Α.Σ.Ε.Π.. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.05’ λύεται η συνεδρίαση για την προσεχή Δευτέρα 26 Νοεμβρίου 2007 και ώρα 18:00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΟΛΟΜΕΛΕΙΑ   23/11/07	ΣΕΛ.3

