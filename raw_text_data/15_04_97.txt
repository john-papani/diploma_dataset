Σελίδα 5681 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΡΙΣΤ'

Τρίτη 15 Απριλίου 1997

Αθήνα σήμερα, στις 15 Απριλίου 1997, ημέρα Τρίτη και ώρα 18.30', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου της Βουλής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ(Απόστολος Κακλαμάνης): Κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

( Ανακοινώνεται προς το Σώμα από τη Βουλευτή Α'Αθηνών κα Ελένη Ανουσάκη τα ακόλουθα:

ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία οι Ξενοδοχειακές Επιχειρήσεις Κέρκυρας ζητούν τη ρύθμιση των ληξιπρόθεσμων οφειλών τους.

2) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία οι Αλιευτικοί Σύλλογοι του Νομού Μεσσηνίας ζητούν την τροποποίηση του ΒΔ 917/1966 περί κανονισμού της δια μηχανοτράτων αλιείας.

3) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Δημοτική Επιχείρηση 'Υδρευσης - Αποχέτευσης Καλαμάτας ζητεί τη μείωση των επιτοκίων της ΔΕΥΑ Καλαμάτας για την εξασφάλιση της βιωσιμότητάς της.

4) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Δήμος Μεσσήνης ζητεί χρηματοδότηση για την εκτέλεση έργων υποδομής στην περιοχή του.

5) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Δήμος Καλαμάτας ζητεί τη δρομολόγηση πλοίου στη γραμμή Καλαμάτας - Καστελλίου.

6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Λακεδαίμονος ζητεί χρηματοδότηση για την ανέγερση του 6ου Δημοτικού Σχολείου Σπάρτης.

7) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Αγροτικός Επαγγελματικός Σύλλογος Αμαλιάδας "Η ΔΗΜΗΤΡΑ" διαμαρτύρεται για το υψηλό αρδευτικό κόστος του ΤΟΕΒ της περιοχής του.

8) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Οργανισμός Ελέγχου Ενισχύσεων Ελαιολάδου καταθέτει τα στοιχεία της πορισματικής έκθεσης της 14.1.93 της Επιτροπής σχετικά με τον έμπορο Νικόλαο Ιωακείμ Χρονόπουλο.

9) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Γενική Γραμματέας του Υπουργείου Οικονομικών ζητεί από τις ΔΕΣ-ΔΟΥ να επισπευθούν οι τακτικοί φορολογικοί έλεγχοι στις επιχειρήσεις τυποποίησης ελαιολάδου.

10)Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Χοιροκτηνοτροφικός Σύλλογος Μεσσήνης και Περιχώρων "Η Αναγέννηση" ζητεί τη ρύθμιση των οφειλών των μελών του προς την ΑΤΕ.

11)Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Καλαμάτας ζητεί να υπάρξει τη φετεινή τουριστική περιόδο ακτοπλοϊκή σύνδεση Κρήτης - Καλαμάτας.

12)Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο κ. Δημήτριος Ξανθόπουλος, Σύμβουλος Β.Ε.Α., Δ.Σ. ΙΚΑ Αθηνών διαμαρτύρεται για τα υψηλά επιβαλλόμενα τέλη του ΟΤΕ.

13)Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Ειδικό Μικτό Συνεργείο Ελέγχου Επιχειρήσεων Ελαιολάδου ζητεί να καταλογισθεί ο ΦΠΑ στους χρήστες των εικονικών τιμολογίων του εμπόρου κ.Αθανασίου Βασ. Αθανασόπουλου και να κατατεθεί μηνυτήρια αναφορά στον αρμόδιο εισαγγελέα.

14)Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Δ.Σ. του Οργανισμού Ελέγχου Ενισχύσεων Ελαιολάδου υποβάλλει πληροφορίες για τα φορολογικά στοιχεία του εμπόρου κυρίου Ιωακείμ Χρονόπουλου.

15)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Μύτικα του Νομού Αιτωλ/νίας ζητεί διευκρινήσεις σχετικά με τις προϋποθέσεις χορήγησης ειδικού σήματος λειτουργίας ενοικιαζομένων δωματίων και ενοικιαζομένων διαμερισμάτων.

16)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η τοπική εφημερίδα "Ρουμελιώτικη Ελευθερία" ζητεί οικονομική ενίσχυση για την κυκλοφορία της.

17)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Νεάπολης 

Σελίδα 5682 

του Νομού Αιτωλ/νίας ζητεί οικονομική ενίσχυση για την προμήθεια απορριμματοφόρου οχήματος.

18)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία οι γεωργοκτηνοτρόφοι της Αμφιλοχίας του Νομού Αιτωλ/νίας ζητούν την καταβολή της εξισωτικής οικονομικής ενίσχυσης του 1995.

19)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Ομοσπονδία Κτηνοτροφικών και Γαλακτοκομικών Συνεταιρισμών του Νομού Αιτωλ/νίας ζητεί την επίλυση των οικονομικών προβλημάτων που αντιμετωπίζουν οι αιγοπροβατοτρόφοι του Νομού Αιτωλ/νίας.

20)Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Ελληνικών Μεσολογγίου διαμαρτύρεται για την απομάκρυνση της γραμματέως της κυρίας Βιολέττας Βλαχοπούλου.

21)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι γονείς των παιδιών που αθλούνται στο νέο κολυμβητήριο του Εθνικού Αθλητικού Κέντρου Νεάπολης ζητούν την άμεση χρηματοδότηση για την απρόσκοπτη λειτουργία του κολυμβητηρίου Νεάπολης Θεσ/νίκης.

22)Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Πολιτιστική και Οικολογική Κίνηση Κοσμά Κυνουρίας ζητεί οικονομική ενίσχυση για τη λειτουργία του πολιτιστικού συλλόγου.

23)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κοινότητα Καλοχωρίου του Νομού Θεσ/νίκης ζητεί την αναβάθμισή της σε Δήμο.

24)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων του Ιδρύματος Περιθάλψεως Ανιάτων Παίδων "Ο 'Αγιος Δημήτριος" ζητεί την επίσπευση των διαδικασιών για να λειτουργήσει το "Αναπτυξιολογικό Κέντρο" του Ιπποκράτειου Νοσοκομείου Θεσ/νίκης.

25)Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Κοινοτικό Συμβούλιο Κροκίου Μαγνησίας προτείνει τη σύσταση αρμόδιας επιτροπής για την επάνδρωση του πολιτικού αεροδρομίου στη θέση "Παλιάμπελα" της κτηματικής περιφέρειας Κροκίου.

26)Η Βουλευτής Πειραιώς κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία οι Μαθητές του Λυκείου 'Υδρας διαμαρτύρονται για την κατάργηση του εξεταστικού κέντρου του νησιού.

27)Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η 'Ενωση Γονέων και Κηδεμόνων του 4ου Δημοτικού Διαμερίσματος Αθηνών ζητεί την απαλλοτρίωση χώρου για την κατασκευή κλειστού γηπέδου μπάσκετ.

28)Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία ο Σύνδεσμος Χειριστών και Βοηθών Εκσκαπτικών Ανυψωτικών και Φορτωτικών Μηχανημάτων παντός τύπου ζητεί την επίλυση των συνταξιοδοτικών προβλημάτων του κλάδου του.

29)Η Βουλευτής Πειραιώς κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Πανελλήνιος Σύλλογος Φυσικοθεραπευτών και η Πανελλήνια 'Ενωση Εργαστηριούχων Φυσικοθεραπευτών ζητούν την αλλαγή της διαδικασίας σύναψης συμβάσεων με το ΙΚΑ για τα μέλη τους.

30)Η Βουλευτής Πειραιώς κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία η 'Ενωση Εργαζομένων ΗΣΑΠ ζητεί την ανανέωση του τροχαίου υλικού και την πρόσληψη οδηγών στα "πράσινα" λεωφορεία.

ΠΡΟΕΔΡΟΣ(Απόστολος Κακλαμάνης): Κύριοι συνάδελφοι έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης,16ης Απριλίου 1997.

Α. Επίκαιρες Ερωτήσεις Πρώτου Κύκλου.

1. Η με αριθμό 1041/10-4-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κυριάκου Σπυριούνη προς τον Υπουργό Δικαιοσύνης, σχετικά με τις προθέσεις της Κυβέρνησης να καθορίσει το μισθολογικό και συνταξιοδοτικό πλαίσιο των μελών του Δικαστικού Σώματος των Ενόπλων Δυνάμεων κ.λπ.

2. Η με αριθμό 1042/78/10-4-97 επίκαιρη ερώτηση της Βουλευτού της Νέας Δημοκρατίας κας Θεοδώρας Μπακογιάννη προς τον κύριο Πρωθυπουργό, σχετικά με τις προθέσεις της Κυβέρνησης για αλλαγή του εκλογικού νόμου κ.λπ.

3. Η με αριθμό 1061/14-4-97 επίκαιρη ερώτηση της Βουλευτού του Κομμουνιστικού Κόμματος Ελλάδος κας Μαρίας Μπόσκου προς τον Υπουργό Μεταφορών και Επικοινωνιών, σχετικά με τις απεργιακές κινητοποιήσεις των εργαζομένων στον Οργανισμό Σιδηροδρόμων Ελλάδος (Ο.Σ.Ε.), τη λήψη μέτρων επίλυσης των αιτημάτων τους κ.λπ.

4. Η με αριθμό 1048/79/11-4-97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον κύριο Πρωθυπουργό, σχετικά με τη λήψη των αναγκαίων μέτρων, ώστε να εκλείψουν τα φαινόμενα παραβάσεων του ν. 2190/94 για προσλήψεις προσωπικού στο Δημόσιο κ.λπ.

5. Η με αριθμό 1057/14-4-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Εθνικής Οικονομίας και Οικονομικών, σχετικά με την απόφαση της Υπηρεσίας Συντάξεων του Δημοσίου να μην αναγνωρίσει ως συντάξιμο τον εκτός υπηρεσίας χρόνο, υπαλλήλων που έχουν απολυθεί ή εξαναγκασθεί σε παραίτηση κατά την περίοδο της δικτατορίας και επανήλθαν στην υπηρεσία κ.λπ.

Β. Επίκαιρες Ερωτήσεις Δεύτερου Κύκλου.

1. Η με αριθμό 1039/10-4-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Τζανή προς τον Υπουργό Γεωργίας, σχετικά με τη λήψη των αναγκαίων μέτρων κατανομής της καλλιέργειας βιομηχανικής τομάτας, την επανεξέταση του ανώτατου ορίου παραγωγής ανά οικογενειακή εκμετάλλευση κ.λπ.

2. Η με αριθμό 1054/14-4-97 επίκαιρη ερώτηση του Βουλευτή της Νέας Δημοκρατίας κ. Αναστάσιου Παπαληγούρα προς τον Υπουργό Εθνικής Οικονομίας και Οικονομικών, σχετικά με την απόκλιση των δημοσίων εσόδων από τους στόχους του Προϋπολογισμού, την αναθεώρηση της οικονομικής πολιτικής κ.λπ. 

3. Η με αριθμό 1062/14-4-97 επίκαιρη ερώτηση της Βουλευτού του Κομμουνιστικού Κόμματος Ελλάδος κας Μαρίας Μπόσκου προς τον Υπουργό Εθνικής Παιδείας και Θρησκευμάτων, σχετικά με ατυχήματα σε σχολεία λόγω των κακοτεχνιών και της προχειρότητας των κατασκευών, τον κίνδυνο για τη ζωή και των μαθητών και εκπαιδευτικών κ.λπ.

4. Η με αριθμό 1049/11-4-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με δημοσιεύματα εφημερίδων αναφερόμενα στα προβλήματα που δημιουργήθηκαν στη διαδικασία επιλογής και στελέχωσης του προσωπικού του Σώματος Διώξης Οικονομικού Εγκλήματος (ΣΔΟΕ) κ.λπ.

5. Η με αριθμό 1056/14-4-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων ώστε να καταβληθούν τα δεδουλευμένα στους εργαζόμενους της εταιρείας "ΛΑΥΡΕΩΤΙΚΗ ΑΒΕΕ" κ.λπ.

Σελίδα 5683 

 

ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των

ΑΝΑΦΟΡΩΝ ΚΑΙ ΕΡΩΤΗΣΕΩΝ

Α. Αναφορές - Ερωτήσεις Πρώτου Κύκλου

Πρώτη στην ημερήσια διάταξη είναι η με αριθμό 890/22-11-96 ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Δικαιοσύνης, σχετικά με την κάλυψη θέσεων δικαστών και διοικητικού προσωπικού των Ειρηνοδικείων Ρόδου, Κω, Καρπάθου-Κάσου και Σύμης κ.λπ.

Η ερώτηση του κ. Καραμάριου έχει ως εξής:

"Στα Ειρηνοδικεία Ρόδου, Καρπάθου και Κω, προβλέπονται από μία οργανική θέση ειρηνοδίκη. Σήμερα, όμως, στο μεν Ειρηνοδικείο Ρόδου "φέρονται" ότι υπηρετούν τρεις (3) ειρηνοδίκες, στα δε Ειρηνοδικεία Καρπάθου και Κω, κανένας.

Ειδικότερα, ένας (1) ειρηνοδίκης της Ρόδου, εκτελεί χρέη ειρηνοδίκη και πταισματοδίκη στο Ειρηνοδικείο Καρπάθου, ένας (1) στο Πταισματοδικείο Κάσου και ένας (1) στο Ειρηνοδικείο Σύμης, κι αυτό γιατί η διορισθείσα Ειρηνοδίκης Σύμης αποσπάσθηκε προσωρινά στο Ειρηνοδικείο της Κω. Δηλαδή οι τρεις (3) ειρηνοδίκες της Ρόδου, που έπρεπε κανονικά να υπηρετούν στη Ρόδο, είναι αναγκασμένοι να πηγαίνουν και στα νησιά της Καρπάθου, Κάσου και Σύμης.

Επίσης, ενώ οργανικώς, για το Ειρηνοδικείο της Ρόδου προβλέπονται πέντε (5) θέσεις υπαλλήλων, σήμερα ένας (1) βρίσκεται σε αναρρωτική άδεια από τον Απρίλιο του 1996, μία θέση είναι κενή και ένας (1) συνταξιοδοτείται τον Ιανουάριο του 1997. Δηλαδή στην ουσία, το Ειρηνοδικείο Ρόδου θα μείνει με δύο (2) μόνον υπαλλήλους, τον Εμμανουήλ Γαλανάκη και τη Χαρούλα Παναγέα, που μόνοι τους σήμερα διεκπεραιώνουν όλες τις εργασίες του ειρηνοδικείου και των άλλων ειρηνοδικείων - πταισματοδικείων που προαναφέρθησαν, οι οποίες ενδεικτικά ανέρχονται σε δικόγραφα μέχρι τις 18-10-1996 στις 1.128, και σε επιμέρους υποθέσεις, τακτικής διαδικασίας, ειδικής και ασφαλιστικών μέτρων και εκθέσεων - πράξεων και απογράφων σε ανάλογους αριθμούς.

Πέραν των παραπάνω προβλημάτων, εξαιτίας τη μη προμήθειας ενός εκτυπωτή δεν μπορούν να λειτουργήσουν τα τέσσερα computer που προμηθεύτηκαν για το Ειρηνοδικείο Ρόδου.

Για όλους αυτούς τους λόγους, ερωτάται ο κύριος Υπουργός και παρακαλείται να απαντήσει:

α. Πώς σκέπτεται να αντιμετωπίσει αυτό το σοβαρό πρόβλημα της λειτουργίας των Ειρηνοδικείων Ρόδου, Κω, Καρπάθου - Κάσου και Σύμης.

β. Αν θα διατάξει την άμεση αγορά ενός εκτυπωτή για τη λειτουργία των computer".

Ο Υπουργός Δικαιοσύνης έχει το λόγο.

Η ερώτηση μου θυμίζει ότι την έχουμε ξανασυζητήσει. 'Η κάνω λάθος και είναι άλλη;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Αλλη. Αλλά οι συνάδελφοι, που πράγματι αντιμετωπίζουν ελλείψεις στις περιφέρειες τους, έχουν καθήκον και δικαίωμα να βλεπόμαστε κάπου-κάπου εδώ πέρα.

Απάντηση: 'Εχουμε έλλειψη από πταισματοδίκες, από ειρηνοδίκες, από δικαστικούς υπαλλήλους και από λοιπά μέσα. 'Ηδη κινήθηκε η διαδικασία της πρόσληψης σαράντα πέντε ειρηνοδικών. Η υπόθεση βρίσκεται ενώπιον του Υπουργικού Συμβουλίου για την τελική έγκριση. Η πίστωση οπωσδήποτε προβλέπεται, αλλά θα λειτουργήσουν όλες αυτές οι διαδικασίες από 1ης Ιανουαρίου 1998. Θα προκηρύξουμε, δηλαδή, διαγωνισμό, ο οποίος θα γίνει εντός του έτους. Η πρόσληψη θα γίνει εντός του έτους, ώστε και οι πέντε αυτές θέσεις, τις οποίες ζητάτε, κύριε Καραμάριε, να συμπληρωθούν οπωσδήποτε.

Επίσης κινείται μία διαδικασία προσλήψεων υπαλλήλων, που έχει πολλά στάδια να περάσει, όπως γνωρίζετε, εξαιτίας του ν. 2190/1994, ο οποίος άλλα υποσχέθηκε, άλλα πρόβλεψε και αλλιώς εκτελούνται ή τηρούνται οι διαδικασίες αυτές, ώστε να είναι "δεμένα" τα χέρια και τα πόδια της Διοικήσεως και να μην μπορεί να συμπληρώσει τα κενά εκείνη. Ελπίζω κάποτε να λυθούν και αυτά τα θέματα.

'Οσον αφορά δε τον εκτυπωτή, κύριε Καραμάριε, να επισκεφθείτε το Υπουργείο Δικαιοσύνης, να συναντηθείτε με τον κύριο Γενικό Γραμματέα και θα σας δώσει χρήματα να τον πάρετε τον εκτυπωτή αμέσως, ώστε να λειτουργήσει.

Κατά τα άλλα, όπως είπαμε -και εύχομαι να μη με "κουβαλήσετε" πάλι εδώ για θέματα της Δωδεκανήσου- να κάνετε υπομονή και θα τα πούμε όλα το Σεπτέμβριο.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, ευχαριστώ τον κύριο Υπουργό για μια ακόμα φορά. Επειδή, όμως, το θέμα έχει ξανασυζητηθεί εδώ στη Βουλή, εδώ και τρεις μήνες, και τότε, όπως ξέρετε, κύριε Υπουργέ, είπαμε πράγματι ότι παρά τις προσπάθειες που καταβάλατε -και καταβάλλετε ακόμα- δεν έχει γίνει τίποτε σε ό,τι αφορά την πλήρωση αυτών των θέσεων. Αρκεί να σας πω ότι στη Ρόδο αυτήν τη στιγμή υπάρχει ένας ειρηνοδίκης στην ουσία, γιατί ο άλλος είναι "μεταβατικός" δεδομένου ότι είναι υποχρεωμένος να πηγαίνει στην Κάρπαθο για να εκτελεί χρέη πταισματοδίκη και ειρηνοδίκη Καρπάθου και Κάσου. Στην Κάρπαθο, η μοναδική υπάλληλος που υπάρχει, πρέπει να σημειώσω, κύριε Υπουργέ, ότι εκτελεί χρέη γραμματέως Ειρηνοδικείου, γραμματέως Μονομελούς Πρωτοδικείου, Μονομελούς Πλημμελειοδικείου, Τριμελούς Πρωτοδικείου, Τριμελούς Πλημμελειοδικείου, Μονομελούς Διοικητικού Πρωτοδικείου, Τριμελούς Διοικητικού Πρωτοδικείου. Σ' όλα αυτά τα μεταβατικά δικαστήρια, τα χρέη εκτελεί η γραμματέας αυτή. Αντιλαμβάνεσθε πόσο ανάγκη υπάρχει για τη σύσταση μιας θέσης ακόμα.

Στο Ειρηνοδικείο της Ρόδου, αντί πέντε θέσεων γραμματέων, όπως είπατε, υπάρχει μία στην ουσία και όλη η υπηρεσία του ειρηνοδικείου γίνεται από έναν υπάλληλο σήμερα, διότι αυτός που ανέφερα τότε στην ερώτησή μου, έχει ήδη συνταξιοδοτηθεί. Οι άλλοι δύο είναι σε αναρρωτική πολύμηνη άδεια λόγω ασθενείας και παραμένει μόνο ένας, που λέγεται Εμμανουήλ Γαλανάκης, ο ήρωας. Αυτός, δηλαδή, ο γραμματέας του Ειρηνοδικείου Ρόδου και η γραμματέας της Καρπάθου, είναι πραγματικοί ήρωες.

Στην Κω δεν υπάρχει πράγματι ειρηνοδίκης από τότε που συνεστήθη η δεύτερη θέση. 

Πιστεύω, βέβαια, ότι όλα αυτά που λέτε είναι σωστά. 'Ομως, θα πρέπει να προσπαθήσετε να γίνει το συντομότερο δυνατόν αυτή η κάλυψη των θέσεων. Με την ευκαιρία αυτή θα σας παραδώσω, όπως μου ζητήσατε, μία πλήρη μελέτη της νέας θέσεως, που μπορείτε να εξαγγείλετε και από σήμερα, για το νέο Δικαστικό Μέγαρο της Ρόδου και που δυστυχώς εδώ και πενήντα χρόνια δεν μπορέσαμε, παρ' ότι τα ταμεία εισπράττουν χρόνια το μεγαρόσημο -που θα το κάναμε μόνοι μας- και κάθε πρωτοδικείο της Χώρας, να κάνουμε τίποτα.

Σας παραδίδω αυτήν τη μελέτη, η οποία είναι πλήρης και όπως προβλέπεται, θα στεγαστούν επιτέλους πλέον όλα, Κτηματολόγια, Διοικητικά Πρωτοδικεία, κλπ.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε.

Σήμερα το Διοικητικό Πρωτοδικείο μισθώνει κατάστημα, ενώ μπορούμε να το φτιάξουμε σε ιδιόκτητα ακίνητα. Πιστεύω αυτήν την πρόταση να την ικανοποιήσετε.

(Στο σημείο αυτό ο Βουλευτής κ. Αναστάσιος Καραμάριος παραδίδει στον κύριο Υπουργό την προαναφερθείσα μελέτη).

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Συντάσσομαι, κύριε Πρόεδρε, με τις παρατηρήσεις του συναδέλφου κ. Καραμάριου, τον οποίο γνωρίζω εδώ και τριάντα χρόνια περίπου, ίσως και περισσότερο. Πράγματι, για τα προβλήματα του τομέα της Δικαιοσύνης, αλλά και για άλλα, δείχνει μεγάλο ενδιαφέρον και χαίρω για την προώθησή τους.

Σελίδα 5684 

 

Τώρα πληροφορούμαι, στο χρόνο μεταξύ της μιας ερωτήσεως και της άλλης, ότι ο εκτυπωτής παρεδόθη, κύριε Καραμάριε.

Για τη μελέτη που μου δίδετε, σας δηλώνω κατηγορηματικά, δώστε μας μία πίστωση χρόνου έξι μηνών, εντός των οποίων θα θεμελιώσουμε το κτίριο, εφόσον η μελέτη είναι πλήρης. Το οικόπεδο είναι δικό σας και δε νομίζω ότι χρειάζεται τίποτε παραπάνω, Μέσα στο χρόνο, δηλαδή, θα με έχετε οπωσδήποτε επισκέπτη, τουλάχιστον μία φορά.

Για τα άλλα είπαμε. Και θα τηρηθούν όπως ακριβώς τα είπαμε, όσον αφορά τα θέματα της πληρώσεως των θέσεων των ειρηνοδικών και πταισματοδικών και των υπαλλήλων.

ΠΡΟΕΔΡΟΣ (Απόστολος Κακλαμάνης): Ακολουθεί η δεύτερη στην ημερήσια διάταξη ερώτηση με αριθμό κατάθεσης 2820/268/13-3-97 του Βουλευτή του Κομμουνιστικού Κόμματος Ελλάδας κ. Απόστολου Τασούλα προς τον Υπουργό Υγείας και Πρόνοιας, σχετικά με τη λήψη μέτρων αντιμετώπισης του προβλήματος των ναρκωτικών κ.λπ..

Συνοπτικώς η ερώτηση του κ. Τασούλα έχει ως εξής:

"Ερωτώνται οι κύριοι Υπουργοί και καλούνται να καταθέσουν μέσα στις προβλεπόμενες από τον Κανονισμό της Βουλής προθεσμίες, όλα τα παρακάτω στοιχεία, σχετικά με το πρόβλημα των ναρκωτικών, που αποκτά όλο και πιο ανησυχητικές διαστάσεις στις μέρες μας και ειδικότερα:

1. Ποιος υπολογίζεται ότι είναι σήμερα ο αριθμός των τοξικομανών στην Ελλάδα;

2. Πόσες θέσεις για απεξάρτηση τοξικομανών διαθέτει η κάθε μία από τις θεραπευτικές κοινότητες που υπάρχουν στη Χώρα μας;

3. Ο Ο.ΚΑ.ΝΑ. (Οργανισμός κατά των Ναρκωτικών) εφαρμόζει μια συγκεκριμένη στρατηγική πρόληψης σε πανελλαδική κλίμακα, κεντρικά σχεδιασμένη, στη βάση κάποιας φιλοσοφίας;

4. Ποια συγκεκριμένα προγράμματα υλοποιούνται αυτήν τη στιγμή σ'όλη την Ελλάδα;

5. Ποια είναι η στάση της Κυβέρνησης και των αρμοδίων κρατικών φορέων απέναντι στα μεγάλα, έγκυρα θεραπευτικά προγράμματα;

6. Προβλέπεται η ίδρυση νέων θεραπευτικών προγραμμάτων απεξάρτησης, βάσει ποιων προδιαγραφών και ποια είναι τα κονδύλια που διατίθενται για το σκοπό αυτό;

7. Προβλέπεται η ανάπτυξη τομέα έρευνας για τις εξαρτήσεις στα πλαίσια των λειτουργούντων μεγάλων θεραπευτικών προγραμμάτων (ΚΕΘΕΑ, δεκαοκτώ άνω), ώστε να μη μονοπωλείται η έρευνα από τον ιδιωτικό φορέα;

8.'Εχει αντιληφθεί η Κυβέρνηση τον αρνητικό ρόλο που παίζουν τα προγράμματα με μεθαδόνη;

9. Ποια είναι τα μέτρα που παίρνει το Κράτος για την επαγγελματική αποκατάσταση όσων ολοκληρώνουν με επιτυχία το πρόγραμμα απεξάρτησης δεκαοκτώ άνω;

10. Είναι μέσα στις προθέσεις της Κυβέρνησης να πάρει μέτρα για τη ρύθμιση των χρεών αυτών των ανθρώπων στο Δημόσιο.

11. Ποια είναι τα συγκεκριμένα μέτρα που πρόκειται να πάρει η Κυβέρνηση και πότε, ώστε να δημιουργηθεί το κατάλληλο νομοθετικό πλαίσιο και η αναγκαία στελεχική και υλικοτεχνική υποδομή, ώστε να λειτουργήσουν δομές επαγγελματικής κατάρτισης και αποκατάστασης, στα πλαίσια της κοινωνικής επανένταξης του κρατικού προγράμματος δεκαοκτώ άνω, που λειτουργεί στα πλαίσια του Εθνικού Συστήματος Υγείας;"

Τώρα θα μου επιτρέψει ο αγαπητός συνάδελφος να κάνω και εγώ τη δωδέκατη ερώτηση: Ειλικρινά, αυτό το ερωτηματολόγιο μπορεί να αποτελέσει αντικείμενο μιας επίκαιρης ερώτησης, για να απαντήσει ο Υπουργός σε τρία λεπτά και εσείς σε δύο και να έχουμε την αίσθηση ότι κάναμε μια συζήτηση γι'αυτό το σοβαρό θέμα;

ΑΠΟΣΤΟΛΟΣ ΤΑΣΟΥΛΑΣ: Καταλαβαίνω, κύριε Πρόεδρε, αυτό που λέτε. Εάν απαντούσε το Υπουργείο στην κατατεθείσα ερώτηση, ούτε εσείς θα είσαστε σ'αυτήν τη δύσκολη θέση, να μου πείτε αυτό, ούτε και εγώ να σας πω αυτά που σας λέω.

ΠΡΟΕΔΡΟΣ (Απόστολος Κακλαμάνης): Θα έπρεπε, κύριε συνάδελφε, να κάνετε την ερώτησή σας και εν συνεχεία να επανέλθετε ή να καταθέσετε μια επίκαιρη ερώτηση γι'αυτό το θέμα, που πράγματι είναι φλέγον και να απαντήσει ο κύριος Υπουργός.

Τώρα και εσείς το δίκαιό σας φαλκιδεύετε και ο κύριος Υπουργός βεβαίως, δεν μπορεί να απαντήσει.

Και, βέβαια, καλό είναι οι υπηρεσίες -και επειδή εσείς είστε επιμελέστατος, κύριε Σκουλάκη, να το πείτε στις υπηρεσίες- να στέλνουν τα στοιχεία που ζητούνται από τους Βουλευτές.

Ορίστε, κύριε Σκουλάκη, έχετε το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Το ξέρω, κύριε Πρόεδρε.

Πράγματι, είναι αδύνατο μέσα σε δέκα λεπτά να μπορέσει κανείς να απαντήσει στα ερωτήματα τα οποία θέτει ο αγαπητός συνάδελφος για το τεράστιο θέμα των ναρκωτικών. Θα προσπαθήσω, μέσα στα πλαίσια του περιορισμένου χρόνου, να δώσω μερικές απαντήσεις όσον αφορά το Υπουργείο Υγείας και Πρόνοιας και τον Ο.ΚΑ.ΝΑ., τον οποίο εποπτεύει το Υπουργείο.

'Οσον αφορά τα άλλα συναρμόδια Υπουργεία, κάθε ένα ασκεί τις επιμέρους δράσεις του στο τεράστιο αυτό θέμα.

Εγώ θα απαντήσω μόνο σ'αυτά τα οποία έχουν σχέση με το Υπουργείο Υγείας και Πρόνοιας.

Ποιος υπολογίζεται ότι είναι σήμερα ο αριθμός των τοξικομανών; Δύσκολη ερώτηση. Δεν μπορώ να σας απαντήσω.'Εμμεσα βγαίνει ότι τα τελευταία χρόνια υπάρχει μια αύξηση του αριθμού των χρηστών, ιδιαίτερα όσον αφορά τις μικρότερες ηλικίες.

Πόσες θέσεις για απεξάρτηση τοξικομανών διαθέτει κάθε μία από τις θεραπευτικές κοινότητες; Αυτή τη στιγμή, λειτουργούν έξι θεραπευτικές κοινότητες με ευθύνη του ΚΕΘΕΑ. Λειτουργεί η θεραπευτική κοινότητα στις Καρτερές με ευθύνη του Ψυχιατρικού Νοσοκομείου Θεσσαλονίκης. Και λειτουργεί και η μονάδα απεξάρτησης του "18 ΑΝΩ".

Σύμφωνα με τα στοιχεία που μας έχει δώσει το ΚΕΘΕΑ είναι γύρω στις πεντακόσιες θέσεις, είκοσι στη Θεσσαλονίκη και γύρω στις πενήντα στο "Δεκαοχτώ 'Ανω". Ο Ο.ΚΑ.ΝΑ. εφαρμόζει μία συγκεκριμένη στρατηγική πρόληψη σε πανελλαδική κλίμακα κεντρικά σχεδιασμένη στη βάση ποιας φιλοσοφίας; Πράγματι ο ΟΚΑΝΑ πριν τρία χρόνια απεφάσισε την εκπαίδευση στελεχών πρόληψης. Αυτό το δύσκολο έργο το ανέθεσε στο Ε.Π.Ι.Ψ.Υ., στο Ερευνητικό Πανεπιστημιακό Ινστιτούτο Ψυχικής Υγιεινής, υπεγράφη μια τριετής σύμβαση με την υποχρέωση το Ε.Π.Ι.Ψ.Υ. να εκπαιδεύσει στα τρία χρόνια γύρω στα τριακόσια στελέχη. 'Εχουν εκπαιδευτεί, ήδη, ογδόντα στελέχη, τα οποία προέρχονται από την Τοπική Αυτοδιοίκηση και στόχος μας είναι αξιοποιώντας αυτά τα στελέχη με συνεργασία με την Τοπική και Νομαρχιακή Αυτοδιοίκηση και τους τοπικούς φορείς, να λειτουργήσουμε για το 1997 είκοσι έξι κέντρα πρόληψης, όπου οι τοπικές κοινωνίες είναι έτοιμες, όπου οι Δήμοι και οι Κοινότητες και η Νομαρχιακή Αυτοδιοίκηση μας καλούν ότι είναι έτοιμες. Εμείς προχωρούμε σε τριετείς συμβάσεις με συγχρηματοδότηση και στήριξη αυτών των κέντρων πρόληψης, όσον αφορά το υλικό και την οικονομική στήριξη, όπως σας είπα και ότι άλλη βοήθεια χρειάζεται από μας.

Ποια συγκεκριμένα προγράμματα υλοποιούνται αυτή τη στιγμή: 'Εχει ξεκινήσει το κέντρο πρόληψης των Ιωαννίνων, έχει ξεκινήσει το κέντρο πρόληψης στου Ζωγράφου, έχει ξεκινήσει το κέντρο πρόληψης στο Δήμο Αγίου Δημητρίου και είναι έτοιμοι να υπογράψουν συμβάσεις άλλοι επτά νομοί, τους οποίους έχουμε επισκεφθεί έναν προς έναν, με την πρόεδρο του ΟΚΑΝΑ. Τελευταία μάλιστα, το Σάββατο, είχαμε επισκεφθεί την Καρδίτσα και εκεί είναι έτοιμοι να υπογράψουν σύμβαση. Επαναλαμβάνω, ότι στόχος μας είναι μέσα στο 1997 να λειτουργήσουν είκοσι έξι κέντρα πρόληψης σε είκοσι έξι νομούς της χώρας, δύο ανά υγειονομική περιφέρεια.

Στη δευτερολογία μου κύριε Πρόεδρε, θα πω ό,τι προλάβω από τα υπόλοιπα.

ΠΡΟΕΔΡΟΣ (Απόστολος Κακλαμάνης):Ο κ. Τασούλας έχει

Σελίδα 5685 

το λόγο.

ΑΠΟΣΤΟΛΟΣ ΤΑΣΟΥΛΑΣ:Κύριε Πρόεδρε, πράγματι λυπάμαι, διότι είναι δύσκολο να συζητηθεί η ερώτηση αυτή, αλλά εμείς περιμέναμε να έχει απαντηθεί, διότι πρόκειται για στοιχεία τα οποία είναι πολύ ενδιαφέροντα και χρήσιμα, δεδομένου ότι τις τελευταίες μέρες όλοι ζούμε την υπόθεση αυτή με τους θανάτους από τα ναρκωτικά. 

'Εχουμε τη γνώμη ότι η Κυβέρνηση πριν προχωρήσει σε σταθμούς και κέντρα υποκατάστασης και όχι απεξάρτησης με μεθαδόνη -καλό είναι να λέγονται τα πράγματα με το όνομά τους- έπρεπε να πει πού στηρίζει αυτή της την τεχνική. Δεν το είπε, γι'αυτό εμείς ρωτήσαμε ξέροντας ότι κάτι τέτοιο μπορεί να συμβεί.

Τα ζητήματα που εμείς θα θέλαμε να απαντηθούν και θα επανέλθουμε γι'αυτό το πράγμα, έχουν σχέση και με την απεξάρτηση και με την πρόληψη. Καλό είναι όταν συζητάμε για την πρόληψη να παίρνουμε όλες τις παραμέτρους υπόψη και θα ήθελα να αναφερθώ ειδικότερα στον τομέα της στρατευμένης νεολαίας. Δεν έχει απαντηθεί μέχρι σήμερα τι γίνεται, τι πρόκειται να γίνει και το μόνο που θέλω να σας πω, κύριε Υπουργέ, είναι ότι με τα μέτρα που παίρνονται και με τις ενέργειες που γίνονται από τη Χώρα μας, αυτοί οι οκτακόσιοι που πάνε προς τα έξω, στην Αλβανία, να μου το θυμηθείτε, ότι εκτός από υποψήφιοι φορείς και υποψήφια θύματα θα είναι και μάλλον βέβαιοι χρήστες και έμποροι ναρκωτικών.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Προσβάλλετε το στράτευμα, κύριε συνάδελφε.

ΠΡΟΕΔΡΟΣ (Απόστολος Κακλαμάνης):Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Μην τα απλοποιείτε τα πράγματα, αγαπητέ συνάδελφε, και μην μπερδεύετε τέτοιου είδους αποστολές με τέτοια θέματα.

Εν πάση περιπτώσει εγώ θα σας απαντήσω στο αντικείμενο των ερωτημάτων σας.

Αναφέρετε ότι θέλετε να σας πούμε τα οικονομικά στοιχεία. Ο προϋπολογισμός του Ο.Κ.Α.Ν.Α. φέτος είναι 1,8 δισ., του ΚΕΘΕΑ είναι 1,3 δισ. και το σύνολο των προληπτικών και θεραπευτικών προγραμμάτων στη Χώρα μας είναι περίπου 4,6 δισεκατομμύρια.

'Οσον αφορά δε τα προγράμματα μεθαδόνης πρέπει να σας πω ότι τελείωσε με επιτυχία το πειραματικό στάδιο. Είναι διακόσιες θέσεις στην Αθήνα και εκατό θέσεις στη Θεσσαλονίκη.

Είχαμε την αξιολόγηση από τους ανεξάρτητους εμπειρογνώμονες από τον κ. Στεφανή, την κα Κουτσίκου και την κα Σπινέλη. Εκτιμήθηκε ότι το πρόγραμμα προσέφερε και ότι εξυπηρέτησε τους στόχους.

'Εχουμε ήδη, είκοσι ένα "καθαρούς" σύμφωνα με την εκτίμηση στην Αθήνα.

ΓΕΩΡΓΙΟΣ ΣΟΥΡΛΑΣ: Προς το παρόν.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Ναι, απεξαρτημένους, προς το παρόν. Στη Θεσσαλονίκη είναι δώδεκα. Είναι πάρα πολύ σημαντικός αριθμός τα τριάντα τρία άτομα.

Ο στόχος παραμένει η απεξάρτηση, γι' αυτό και αποφασίστηκε η επέκταση των προγραμμάτων και στην Αθήνα και στη Θεσσαλονίκη, με τετρακόσιες θέσεις στην Αθήνα και εκατόν πενήντα στη Θεσσαλονίκη, πάντα με τον ίδιο στόχο και την ίδια φιλοσοφία, δηλαδή την απεξάρτηση.

'Οσον αφορά τα υπόλοιπα ερωτήματά σας, κύριε συνάδελφε, είναι τόσα πολλά και είναι λίγος ο χρόνος για να απαντήσω σε όλα.

Για την στήριξη των απεξαρτημένων πρέπει να σας πω, ότι ένα από τα μεγάλα θέματα που πρέπει η κοινωνία σύσσωμη να δει πιο ζεστά, είναι το θέμα της επαγγελματικής και της κοινωνικής επανένταξης αυτών των ανθρώπων, των απεξαρτημένων, γι' αυτό κάναμε έκκληση και στους επιχειρηματίες της Χώρας να προσλαμβάνουν πρώην χρήστες.

Υπάρχει ειδικό πρόγραμμα από τον ΟΑΕΔ με επιδότηση για την εργασία αυτών των ανθρώπων για είκοσι τέσσερις μήνες. Υπάρχει ένα ειδικό πρόγραμμα για αυτοαπασχόληση και νομίζω ότι ήδη έχει αποδώσει αυτό το πρόγραμμα.

Από τότε που άρχισε να εφαρμόζεται, από πέρυσι μέχρι σήμερα, έχουν προσληφθεί σε θέσεις γύρω στους εκατόν δέκα πρώην χρήστες και έχουν επιδοτηθεί από προγράμματα αυτοαπασχόλησης είκοσι επιχειρηματίες, πρώην χρήστες.

Αυτά μπόρεσα να πω, κύριε Πρόεδρε, μέσα σε τρία λεπτά.

ΠΡΟΕΔΡΟΣ (Απόστολος Κακλαμάνης):Κατανοητό αυτό το πρόβλημα.

Ακολουθεί η τρίτη στην ημερήσια διάταξη με αριθμό κατάθεσης 1136/4.12.96 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για δωρεά ύψους έξι δισεκατομμυρίων στο "ΩΝΑΣΕΙΟ ΚΑΡΔΙΟΧΕΙΡΟΥΡΓΙΚΟ ΚΕΝΤΡΟ".

Η ερώτηση του κ. Σούρλα έχει ως εξής:

"Προ διετίας και πλέον, το κοινωφελές ίδρυμα "A. Ωνάσης" πρότεινε στο Υπουργείο Υγείας και Πρόνοιας να γίνει δεκτή μια νέα δωρεά ύψους άνω των έξι δισεκατομμυρίων δραχμών για την επέκταση του "Ωνασείου Καρδιοχειρουγικού Κέντρου".

Με την επέκταση αυτή παρέχεται η δυνατότητα:

- Διπλασιασμού των εγχειρήσεων ανοιχτής καρδιάς (από χίλιες πεντακόσιες σε τρεις χιλιάδες ετησίως)

- Υπερδιπλασιασμού των αναίμακτων καρδιολογικών επεμβάσεων αγγειοπλαστικής.

- Λειτουργία μονάδας παιδοκαρδιοχειρουργικής.

- Δημιουργία μονάδας παιδοκαρδιολογίας.

Από τα παραπάνω στοιχεία γίνεται εύκολα αντιληπτό ποια είναι η σημασία αυτής της επέκτασης που θα έχει σαν αποτέλεσμα τον περιορισμό της ροής ασθενών στο εξωτερικό με οικονομικές και άλλες επιπτώσεις.

Δυστυχώς, μετά από τόσο χρονικό διάστημα παραμένουν κατά τρόπο ανεξήγητο, αδιευκρίνιστες οι προθέσεις της Κυβέρνησης, η οποία κατά τα άλλα διατείνεται ότι κόπτεται για την κάλυψη των υγειονομικών αναγκών της Χώρας μας, την αναβάθμιση των υπηρεσιών υγείας και τον περιορισμό της ροής των ασθενών στο εξωτερικό.

Η Κυβέρνηση οφείλει επιτέλους να αποφασίσει τι προτίθεται να κάνει για τη δωρεά αυτή και ο αρμόδιος Υπουργός να ενημερώσει τη Βουλή".

Ο Υφυπουργός Υγείας και Πρόνοιας έχει το λόγο. 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, πράγματι εκδηλώθηκε πρόθεση δωρεάς από πλευράς του Ωνασείου Ιδρύματος για επέκταση του καρδιοχειρουργικού κέντρου, που θα έχει τεράστιες επιπτώσεις, όσον αφορά τα καρδιοχειρουργικά περιστατικά στη Χώρα μας: Επέκταση της Παιδοκαρδιοχειρουργικής Μονάδας, επέκταση της μονάδος Παιδοκαρδιολογίας και επέκταση των Αναίμακτων Καρδιολογικών Επεμβάσεων αγγειοπλαστικής κ.λπ.

Η πρόθεση δωρεάς έγινε με συγκεκριμένους όρους. Η νέα πολιτική ηγεσία του Υπουργείου Υγείας, από τότε που αναλάβαμε, προ εξαμήνου, με πρωτοβουλίες και του Ιδρύματος και του ίδιου του Υπουργού του κ. Γείτονα, έκανε επαφές και έχει ανοίξει ένας διάλογος.

Μελετούμε τις προτάσεις του ιδρύματος και πολύ σύντομα το Υπουργείο Υγείας θα δώσει συγκεκριμένη απάντηση στις προτάσεις του Ωνασείου Ιδρύματος.

ΠΡΟΕΔΡΟΣ (Απόστολος Κακλαμάνης): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Η επί τρία χρόνια καθυστέρηση επέκτασης του Ωνασείου Καρδιοχειρουργικού Κέντρου και η αξιοποίηση μιας δωρεάς όπως πληροφορήθηκα σήμερα οκτώ με δέκα δισεκατομμύρια -για να πληροφορηθεί η Βουλή και ο Ελληνικός Λαός, σημαίνει ότι δύο χιλιάδες περίπου καρδιοπαθείς, ηλικιωμένοι και ανήλικοι, είναι υποχρεωμένοι να πηγαίνουν στο εξωτερικό για να υποστούν αυτές τις επεμβάσεις. Σημαίνει ότι κάθε χρόνο έχουμε μία απώλεια συναλλάγματος περίπου δέκα δισεκατομμυρίων. Σημαίνει ότι ταλαιπωρούνται χιλιάδες οικογένειες που είναι υποχρεωμένες να συνοδεύσουν ως συγγενείς αυτούς τους ασθενείς και πέρα 

Σελίδα 5686 

από την ταλαιπωρία, αυτό συνεπάγεται και πάρα πολλά έξοδα. Τρία χρόνια, κύριε Υφυπουργέ, από τότε που έγινε η προσφορά του Κοινωφελούς Ιδρύματος Αλέξανδρος Ωνάσης χρειάστηκε να πάνε έξι χιλιάδες ασθενείς στο εξωτερικό και η απώλεια συναλλάγματος ανέρχεται σε τριάντα δισεκατομμύρια.

Για να είμαστε ειλικρινείς, οι λόγοι που υπαγορεύουν μέχρι σήμερα αυτή την άρνηση της Κυβέρνησης είναι η επιμονή ορισμένων στελεχών του ΠΑ.ΣΟ.Κ., συγκεκριμένων, για να αλλάξει ο προσανατολισμός του ιδρύματος και από καρδιοχειρουργικό κέντρο να μετατραπεί σε ερευνητικό κέντρο. Και έχω συγκεκριμένες καταγγελίες, τις οποίες δεν θα ήθελα να καταθέσω στη Βουλή αυτή τη στιγμή. Αυτή η άρνηση υπαγορεύεται από τα γνωστά οικονομικά συμφέροντα, τα οποία κάποτε καταγγείλατε ότι θέλουν να πολεμήσουν το δημόσιο τομέα.

Αλλά τώρα, όμως, τηρείται διαφορετική ή διαμετρικά αντίθετη στάση. Πολεμούν ένα ίδρυμα το οποίο είναι υψηλών προδιαγραφών και γνωστών αποδόσεων με τη μικρότερη θνησιμότητα στην Ευρώπη, αλλά όμως αυτή η κατάσταση βοηθάει πάρα πολύ -και είναι γνωστό- τα κυκλώματα του Λονδίνου, τα οποία λυμαίνονται ασθενείς και εκμεταλλεύονται τους 'Ελληνες.

Δεν είναι ικανοποιητική η απάντηση του Υπουργού, ότι τώρα μπήκαμε σε ένα διάλογο. 'Οχι γιατί μιλάνε περί διαλόγου αυτό τον καιρό, αλλά όμως είστε αδικαιολόγητοι μετά από τρία χρόνια να λέτε ότι ξεκινάτε ένα διάλογο. Παρά ταύτα, όμως, εύχομαι να αποδώσει αυτός ο διάλογος επ'αγαθώ χιλιάδων καρδιοπαθών, οι οποίοι υφίστανται τις ταλαιπωρίες και τις συνέπειες των δικών σας απαραδέκτων πολιτικών και τακτικών.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Εμείς, αγαπητέ συνάδελφε κύριε Σούρλα, με πολλή προσοχή και πολλή υπευθυνότητα προσεγγίζουμε όλα τα θέματα που έχουν σχέση με το Ωνάσειο.

ΓΕΩΡΓΙΟΣ ΣΟΥΡΛΑΣ: Ποιοι εσείς;

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Το παρακολουθείτε τον τελευταίο καιρό. Θέλουμε το Ωνάσειο μέσα στα πλαίσια της πολιτικής μας να προσφέρει υψηλές υπηρεσίες και προσφέρει. 'Οπως είδατε όλα τα θέματα τα αντιμετωπίσαμε με πολύ λεπτούς χειρισμούς, γιατί δεν θέλουμε ούτε το 'Ιδρυμα να βλάψουμε ούτε να κατεβάσουμε την ποιότητα των παρεχομένων υπηρεσιών στους ασθενείς της Χώρας μας.

Η πρόταση, την οποία έχει υποβάλλει το Ωνάσειο 'Ιδρυμα, είναι πάρα πολύ σοβαρή και με την ίδια σοβαρότητα το Υπουργείο Υγείας μελετά αυτές τις προτάσεις και τους όρους. Σας είπα, ότι πολύ σύντομα θα ανακοινώσει το 'Ιδρυμα τις αποφάσεις του πάνω στη συγκεκριμένη πρόταση που έχει υποβληθεί σε μας.

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των αναφορών και ερωτήσεων με τη διαδικασία των επικαίρων ερωτήσεων.

Σελίδα 5687 

 

ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη.

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη, ώστε για όσα από αυτά δεν υπάρχει αντίρρηση να γίνουν δεκτά χωρίς συζήτηση.

Υπουργείου Δικαιοσύνης

Ψήφιση στο σύνολο του σχεδίου νόμου: "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις".

Η ψήφισή του στο σύνολο θα γίνει στη συνέχεια της συνεδριάσεως.

Υπουργείου Ανάπτυξης

Συνέχιση της συζήτησης επί των άρθρων και του συνόλου του σχεδίου νόμου: "Ασφαλιστική σύμβαση, τροποποιήσεις της νομοθεσίας για την ιδιωτική ασφάλιση και άλλες διατάξεις".

Είναι προς συζήτηση για τη σημερινή συνεδρίαση.

του Αυτού Υπουργείου

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Σύμβασης για την πυρηνική ασφάλεια".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Κρατούνται όλες οι επόμενες συμβάσεις και αυτές που έχουν ψηφιστεί ομοφώνως στις Διαρκείς Επιτροπές;

ΜΑΡΙΑ ΜΠΟΣΚΟΥ: Να κρατηθούν, ίσως έχουμε και σε αυτές να πούμε κάτι.

ΠΡΟΕΔΡΟΣ (Απόστολος Κακλαμάνης): Τότε κρατούνται.

Υπουργείου Εθνικής 'Αμυνας

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Μολδαβίας σχετικά με τους όρους παροχής υποτροφιών σε σπουδαστές της Δημοκρατίας της Μολδαβίας για φοίτηση σε ελληνικές στρατιωτικές σχολές"

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Του αυτού Υπουργείου.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του τελικού κειμένου της 'Εκτακτης Διάσκεψης των Χωρών που μετέχουν στη Συνθήκη για τις Συμβατικές 'Ενοπλες Δυνάμεις στην Ευρώπη".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Εθνικής Οικονομίας

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας που συνάφθηκε μεταξύ της Ελληνικής Δημοκρατίας και της Ρουμανίας, δι' ανταλλαγής ρηματικών διακοινώσεων για την παράταση της ισχύος της Συμφωνίας για την προώθηση και την αμοιβαία προστασία των επενδύσεων".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Του αυτού Υπουργείου επίσης.

Μόνη συζήτηση επί της αρχής, τών άρθρων και του συνόλου του σχεδίου νόμου: "Κύρωση Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών - Μελών τους, αφ' ενός, και της Δημοκρατίας του Κιργιζιστάν, αφ' ετέρου, μετά της Τελικής Πράξης και των Κοινών Δηλώσεων".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Του αυτού Υπουργείου.

Μόνη συζήτηση επι της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας για την προώθηση και αμοιβαία προστασία των επενδύσεων".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Εργασίας και Κοινωνικών Ασφαλίσεων

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας εποχιακής απασχόλησης εργατικού δυναμικού, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Του αυτού Υπουργείου

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης κοινωνικής ασφάλειας μεταξύ της Ελληνικής Δημοκρατίας και του Καναδά και του Διοικητικού Κανονισμού εφαρμογής της".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Πολιτισμού

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας περί συνεργασίας στους τομείς του πολιτισμού, της εκπαίδευσης και της επιστήμης".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Επανερχόμεθα στο νομοσχέδιο του Υπουργείου Δικαιοσύνης.

Ψήφιση στο σύνολο του σχεδίου νόμου:

"Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις".

Ο κύριος Υπουργός Δικαιοσύνης έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, θα παρακαλέσω να κάνω ορισμένες μικρές νομοτεχνικές διατυπώσεις.

Στις σελίδες 25,32 η παράγραφος 25 του άρθρου 3 να τεθεί τελευταία, υπ' αριθμ. 22, παράγραφος του άρθρου 4 και να γίνει η σχετική αναρίθμηση των λοιπών παραγράφων.

Δεύτερον, στη σελίδα 30 του σχεδίου νόμου η παράγραφος 14 του άρθρου 4 αναδιατυπώνεται ως εξής:

-14 α. Στο αρθρο 162 του Κώδ. Φορ. Δικ. που κυρώθηκε με το ν.4125/1960 και μεταγλωττίσθηκε στη δημοτική με το π.δ. 331/1985, προστίθεται νέα παράγραφος 3 και η ήδη παράγραφος 3 αριθμείται ως 4:"

Αυτή είναι δηλαδή η διατύπωση.

"3. Ανακοπή μπορεί να ασκηθεί και αν από λόγους ανώτερης βίας εμποδίστηκε η νομιμοποίηση του πληρεξουσίου".

β. Η κατά το προηγούμενο εδάφιο ανακοπή δύναται να υποβληθεί εντός προθεσμίας τριών μηνών απο της ισχύος του παρόντος, για αποφάσεις οι οποίες απέρριψαν την προσφυγή ή το ένδικο μέσο ....

ΠΡΟΕΔΡΟΣ (Απόστολος Κακλαμάνης): ' Οπως είναι;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Ναι, όπως είναι ακριβώς.

Σελίδα 5688 

 

ΠΡΟΕΔΡΟΣ (Απόστολος Κακλαμάνης): Η παράγραφος 3 είναι η παράγραφος 3...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Εμείς το βάλαμε όλο εκεί για διευκόλυνση.

Στις σελίδες 42, 9

3. Το άρθρο 7 του σχεδίου νόμου να ενσωματωθεί στην πρώτη πρόταση του εδαφίου β' της παραγράφου 9 του άρθρου 3, η οποία αναδιατυπώνεται ως εξής:

"8. Σε Αντεισαγγελέα του Αρείου Πάγου προάγεται ύστερα απο αίτηση του Εισαγγελέας Εφετών".

Κατά λάθος εγράφη "Σε Εισαγγελέα του Αρείου Πάγου " και δημιούργησε κάποια παρεξήγηση.

Στις σελίδες 42,9 το άρθρο 8 του σχεδίου νόμου να ενσωματωθεί στη δεύτερη πρόταση του εδαφίου δ' της παραγράφου 9 του άρθρου 3 η οποία αναδιατυπώνεται ως εξής:

"Ο συνολικός αριθμός των οργανικών θέσεων των Προέδρων Εφετών αυξάνεται κατά πεντε (5) και ορίζεται σε πενήντα εννέα (59), των δε Εφετών κατά τέσσερις (4) και ορίζεται σε τριακόσιες τριάντα (330).

Τελευταία, στο άρθρο 11 τίθεται εισαγωγική πρόταση ως εξής, που κατά λάθος παρελείφθη:

"Η περίπτωση ε' της παραγράφου 1 του άρθρου 2 του ν.δ. 1017/1971 (ΦΕΚ 209 Α) η οποία προστέθηκε με την παράγραφο 4 του δευτέρου άρθρου του ν.1578/1985 (ΦΕΚ 219 Α) αντικαθίσταται ως εξής:

ε. Για την αντιμετώπιση των δαπανών κ.λπ. ως έχει στο κείμενο του άρθρου 11 το oποίο έχει ήδη ψηφισθεί."

Aυτές τις διατυπώσεις είχα να κάνω και θα παρακαλέσω για την ψήφιση στο σύνολό του.

(Στο σημείο αυτό ο κ. Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά της Βουλής τις προαναφερθείσες νομοτεχνικες διατυπώσεις, που έχουν ως εξής:

ΣΗΜΕΙΩΜΑ ΥΠΟΥΡΓΟΥ ΔΙΚΑΙΟΣΥΝΗΣ

1. Η παράγραφος 25 του άρθρου 3 να τεθεί τελευταία, υπ' αριθμ. 22, παράγραφος του άρθρου 4 και να γίνει η σχετική αναρίθμηση των λοιπών παραγράφων.

2. Η παράγραφος 14 του άρθρου 4 αναδιατυπώνεται ως εξής:

-14 α. Στο άρθρο 162 του Κώδ. Φορ. Δικ. που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, προστίθεται νέα παράγραφος 3 και η ήδη παράγρ. 3 αριθμείται ως 4:

"3. Ανακοπή μπορεί να ασκηθεί και αν από λόγους ανώτερης βίας εμποδίστηκε η νομιμοποίηση του πληρεξουσίου".

β. Η κατά το προηγούμενο εδάφιο ανακοπή δύναται να υποβληθεί εντός προθεσμίας τριών μηνών από της ισχύος του παρόντος, για αποφάσεις οι οποίες απέρριψαν την προσφυγή ή το ένδικο μέσο ως απαράδεκτο για μη νομιμοποίηση του πληρεξουσίου δικηγόρου και δημοσιεύθηκαν μετά την 1η ΙΑνουαρίου 1996.

3. Το άρθρο 7 του σχεδίου νόμου να ενσωματωθεί στην πρώτη πρόταση του εδαφίου β' της παραγράφου 9 του άρθρου 3, η οποία αναδιατυπώνεται ως εξής:

"8. Σε αντιεισαγγελέα του Αρείου Πάγου προάγεται ύσταρα από αίτηση του εισαγγελέας εφετών".

4. Το άρθρο 8 του σχεδίου νόμου να ενσωματωθεί στη δεύτερη πρόταση του εδαφίου δ' της παραγράφου 9 του άρθρου 3 η οποία αναδιατυπώνεται ως εξής:

"Ο συνολικός αριθμός των οργανικών θέσεων των προέδρων εφετών αυξάνεται κατά πέντε (5) και ορίζεται σε πενήντα εννέα (59), των δε εφετών κατά τέσσερις (4) και ορίζεται σε τριακόσιες τριάντα (330).

5. Στο άρθρο 11 τίθεται εισαγωγική πρόταση ως εξής:

Η περίπτωση ε' της παραγράφου 1 του άρθρου 2 του ν.δ. 1017/1971 (ΦΕΚ 209 Α) η οποία προστέθηκε με την παρ. 4 του δεύτερου άρθρου του ν. 1578/1985 (ΦΕΚ 219 Α) αντικαθίσταται ως εξής:

ε. Για την αντιμετώπιση των δαπανών κ.λπ. ως έχει στο κείμενο του άρθρου 11 το οποίο έχει ήδη ήδη ψηφιστεί.

Ο Υπουργός Δικαιοσύνης"

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο με τις νομοτεχνικες διορθώσεις του κυρίου Υπουργού;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΜΑΡΙΑ ΜΠΟΣΚΟΥ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τις νομοτεχνικές διορθώσεις του κυρίου Υπουργού. 

Συνεπώς, το νομοσχέδιο αρμοδιότητας Υπουργείου Δικαιοσύνης "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις" έγινε δεκτό, σε μόνη συζήτηση κατά πλειοψηφία, κατ'αρχήν, κατ'άρθρον και στο σύνολο και έχει ως εξής:

Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις

'Αρθρο 1

Οργάνωση του δικαστικού ελέγχου

της συνταγματικότητας των νόμων -

Ανώτατο Ειδικό Δικαστήριο

1.α. Σε δίκη ενώπιον του Ανώτατου Ειδικού Δικαστηρίου, της Ολομέλειας του Συμβουλίου της Επικρατείας, της Ολομέλειας του Αρείου Πάγου ή της Ολομέλειας του Ελεγκτικού Συνεδρίου, στην οποία, εν όψει των ισχυρισμών των διαδίκων ή της τυχόν παραπεμπτικής απόφασης, τίθεται ζήτημα αν διάταξη τυπικού νόμου είναι σύμφωνη προς το Σύνταγμα ή όχι, έχουν το δικαίωμα να ασκήσουν παρέμβαση φυσικά ή νομικά πρόσωπα ή ενώσεις προσώπων, τα οποία δικαιολογούν έννομο συμφέρον σε σχέση με την κρίση του ζητήματος αυτού, εφόσον το αυτό ζήτημα εκκρεμεί σε δίκη ενώπιον άλλου δικαστηρίου ή δικαστικού σχηματισμού του αυτού κλάδου δικαιοσύνης στην οποία είναι διάδικοι. Δικαίωμα άσκησης παρέμβασης έχει σε κάθε περίπτωση ο Υπουργός Δικαιοσύνης, εφόσον δεν είναι ήδη διάδικος. Η παράγραφος αυτή δεν έχει εφαρμογή σε δίκες ενώπιον της Ολομέλειας του Αρείου Πάγου επί ποινικών υποθέσεων.

β. Ο παρεμβαίνων με βάση το προηγούμενο εδάφιο νομιμοποιείται να προβάλει απόψεις και επιχειρήματα αναφερόμενα αποκλειστικά σε ζητήματα συνταγματικότητας που έχουν τεθεί. Η εκδιδόμενη απόφαση δεν παράγει έννομα αποτελέσματα για τον παρεμβαίνοντα αυτόν.

γ. Η κατά το εδάφιο α' παρέμβαση ενώπιον του Ανωτάτου Ειδικού Δικαστηρίου, της Ολομέλειας του Συμβουλίου της Επικρατείας, της Ολομέλειας του Αρείου Πάγου και της Ολομέλειας του Ελεγκτικού Συνεδρίου ασκείται σύμφωνα με τα άρθρα 13 του Κώδικα "περί του κατά το άρθρο 100 του Συντάγματος Ανωτάτου Ειδικού Δικαστηρίου" (ν. 345/1976, ΦΕΚ 141 Α'), 49 του π.δ/τος 18/1989 (ΦΕΚ 8 Α'), 81 παρ. 1 του Κ.Πολ.Δ. και 14 του π.δ/τος 1225/1981 (ΦΕΚ 304 Α'), αντιστοίχως.

δ. Για την παράσταση όσων παρεμβαίνουν με βάση την παρούσα παράγραφο, τη νομιμοποίηση του πληρεξούσιου δικηγόρου τους, τα απαιτούμενα τέλη και παράβολα και τη δικαστική δαπάνη εφαρμόζονται αναλόγως οι σχετικές διατάξεις που αφορούν το δικαστήριο, ενώπιον του οποίου ασκήθηκε η παρέμβαση.

ε. Η μη άσκηση παρέμβασης κατά την παρούσα παράγραφο, σε οποιονδήποτε λόγο και αν οφείλεται, δεν δημιουργεί δικαίωμα ανακοπής ή τριτανακοπής.

2. Το άρθρο 27 του Κώδικα περί του κατά το άρθρο 100 του Συντάγματος Ανωτάτου Ειδικού Δικαστηρίου (ν. 345/1976) αντικαθίσταται ως εξής:

"'Αρθρο 27

Διάδικοι εκ του νόμου στην εκλογική δίκη είναι, εκτός από τους αιτούντες, ο βουλευτής ή ο αναπληρωματικός κατά του οποίου στρέφεται η ένσταση. Οι αναπληρωματικοί εκείνοι, στην ανακήρυξη των οποίων δύναται να επιδράσει η απόφαση,

Σελίδα 5689 

έχουν δικαίωμα πρόσθετης παρέμβασης κατά το άρθρο 13 του παρόντος νόμου. Με την πρόσθετη παρέμβαση δεν μπορεί να αμφισβητηθεί η εγκυρότητα ή ακυρότητα ψηφοδελτίων ή σταυρών προτιμήσεως που δεν αμφισβητείται από το διάδικο υπέρ του οποίου ασκείται η παρέμβαση."

3. Οι παρ. 1 και 3 του άρθρου 29 του Κώδικα περί του κατά το άρθρο 100 του Συντάγματος Ανωτάτου Ειδικού Δικαστηρίου (ν. 345/1976) αντικαθίστανται ως εξής:

"1. Αν η επιδιωκόμενη από την ένσταση ακύρωση της ανακήρυξης βουλευτή ή αναπληρωματικού σε ορισμένη εκλογική περιφέρεια δύναται να έχει έννομες συνέπειες στην ανακήρυξη βουλευτών ή αναπληρωματικών σε άλλη ή άλλες εκλογικές περιφέρειες από εκείνη του καθ' ου η ένσταση, βουλευτή ή αναπληρωματικού, ο εισηγητής υποχρεούται να μεριμνήσει για την κοινοποίηση αντιγράφου της ένστασης, μαζί με την πράξη ορισμού της δικασίμου, στο βουλευτή ή τον αναπληρωματικό της άλλης αυτής εκλογικής περιφέρειας, η ανακήρυξη του οποίου μπορεί να επηρεασθεί από την απόφαση. Η κοινοποίηση γίνεται τουλάχιστον είκοσι (20) ημέρες πριν από τη συζήτηση."

"3. Αν κατά τις προηγούμενες παραγράφους επηρεάζεται η ανακήρυξη βουλευτή, ο βουλευτής αυτός θεωρείται καθ' ου και έχει δικαίωμα να ασκήσει αντένσταση κατά το άρθρο 28. Αν επηρεάζεται η ανακήρυξη αναπληρωματικού, ο αναπληρωματικός αυτός μπορεί να ασκήσει πρόσθετη παρέμβαση κατά τα άρθρα 13 και 27."

4. Στον Κώδικα περί του κατά το άρθρο 100 του Συντάγματος Ανωτάτου Ειδικού Δικαστηρίου (ν. 345/ 1976) προστίθεται άρθρο 30 Α, το οποίο έχει ως εξής:

"'Αρθρο 30 Α

1. Αν ο αριθμός των ψηφοδελτίων ή των σταυρών προτίμησης, οι οποίοι πρέπει να καταμετρηθούν ή των οποίων η εγκυρότητα ή ακυρότητα αμφισβητείται από τις ενστάσεις και τις αντενστάσεις, είναι μεγάλος, το Δικαστήριο μπορεί, με απόφασή του που λαμβάνεται σε συμβούλιο, ύστερα από πρόσκληση του Προέδρου του και χωρίς κλήτευση των διαδίκων, να αναθέσει την καταμέτρηση και τον έλεγχο των ψηφοδελτίων ή των σταυρών προτίμησης, κατά την πραγματική βάση των αιτιάσεων που προβάλλονται, σε δικαστικούς λειτουργούς, κατά προτίμηση πρωτοδίκες, όλων των κλάδων. Οι δικαστικοί αυτοί λειτουργοί μπορούν να επικουρούνται στο έργο τους από δικαστικούς υπαλλήλους.

2. Με την απόφαση τάσσεται προθεσμία για την περάτωση του έργου και προσδιορίζεται ο αριθμός των δικαστικών λειτουργών και των δικαστικών υπαλλήλων που είναι αναγκαίοι, καθώς και ο κλάδος ή οι κλάδοι της Δικαιοσύνης από τους οποίους προέρχονται. Ο διορισμός τους γίνεται με απόφαση του Προέδρου του Δικαστηρίου, ύστερα από πρόταση του Προέδρου του οικείου Ανωτάτου Δικαστηρίου, αναλόγως του κλάδου από τον οποίο προέρχονται οι διοριζόμενοι.

3. Οι δικαστικοί αυτοί λειτουργοί, που τελούν καθόσον αφορά το έργο τους αυτό υπό την εποπτεία του εισηγητή της υπόθεσης, ενεργούν είτε συλλογικά, καθ' ομάδες είτε ατομικά, κατά τις οδηγίες του εισηγητή και συντάσσουν έκθεση ή εκθέσεις (πρακτικό καταμέτρησης ψηφοδελτίων, έκθεση αυτοψίας ψηφοδελτίων) για τα θέματα που τους ανατέθηκαν, τις οποίες καταθέτουν στη Γραμματεία του Δικαστηρίου.

4. Με μέριμνα της Γραμματείας καλούνται οι διάδικοι ή οι πληρεξούσιοι δικηγόροι τους να λάβουν γνώση της έκθεσης ή των εκθέσεων της προηγούμενης παραγράφου. Οι πιο πάνω μπορούν να υποβάλουν υπόμνημα με τις παρατηρήσεις τους μέσα σε προθεσμία δεκαπέντε (15) ημερών από την ημερομηνία που έλαβαν γνώση των εκθέσεων. Η προθεσμία αυτή μπορεί να παραταθεί για δεκαπέντε (15) ακόμη ημέρες, αν συντρέχουν εξαιρετικές περιστάσεις, με πράξη του Προέδρου του Δικαστηρίου.

5. Η περαιτέρω συζήτηση της υπόθεσης γίνεται, μέσα στα όρια της ένστασης και των τυχόν αντενστάσεων, με βάση τις παρατηρήσεις που κατέθεσαν οι διάδικοι για τις εκθέσεις που προβλέπει η παράγραφος 3.

6. Το Δικαστήριο μπορεί πάντοτε με απόφασή του, που λαμβάνεται με την ίδια διαδικασία, να ανακαλέσει ή να τροποποιήσει την απόφασή του που αναφέρεται στην παρ. 1.

7. Η διαδικασία των προηγούμενων παραγράφων μπορεί να διαταχθεί και με προδικαστική απόφαση του Δικαστηρίου που λαμβάνεται ύστερα από τη συζήτηση της υπόθεσης στο ακροατήριο.

8. Με κοινή απόφαση των Υπουργών Οικονομικών και Δικαιοσύνης καθορίζονται τα σχετικά με την αποζημίωση των δικαστικών λειτουργών και δικαστικών υπαλλήλων, που εκτελούν το πιο πάνω έργο. Η αποζημίωση καταβάλλεται από το Δημόσιο.

9. Το Δικαστήριο μπορεί με την οριστική απόφασή του και εκτιμώντας τις περιστάσεις να επιβάλει στους διαδίκους που ηττώνται το σύνολο ή μέρος της δαπάνης του Δημοσίου, η οποία προβλέπεται από την προηγούμενη παράγραφο, ή να τους απαλλάξει από αυτή. Η Γραμματεία του Δικαστηρίου επισυνάπτει στο φάκελο σημείωμα για το ύψος της πιο πάνω δαπάνης στη συγκεκριμένη περίπτωση."

'Αρθρο 2

Τροποποιήσεις του Ποινικού Κώδικα,

Κώδικα Ποινικής Δικονομίας και

ειδικών ποινικών νόμων

1. Στο άρθρο 13 του Ποινικού Κώδικα προστίθεται εδάφιο ζ' ως εξής:

"ζ. Ιδιαίτερα επικίνδυνος χαρακτηρίζεται ο δράστης όταν από τη βαρύτητα της πράξης, τον τρόπο και τις συνθήκες τέλεσής της, τα αίτια που τον ώθησαν και την προσωπικότητά του, μαρτυρείται αντικοινωνικότητα αυτού και σταθερή ροπή του σε διάπραξη νέων εγκλημάτων στο μέλλον."

2. Στο άρθρο 82 του Ποινικού Κώδικα προστίθεται παράγραφος 13 ως εξής:

"13. Αν το δικαστήριο παρέλειψε να αποφανθεί περί μετατροπής ποινής στερητικής της ελευθερίας, με αίτησή του στο δικαστήριο που εξέδωσε την απόφαση, αυτός που καταδικάστηκε μπορεί να ζητήσει τη μετατροπή."

3. Η παράγραφος 1 του άρθρου 99 του Ποινικού Κώδικα, όπως αντικαταστάθηκε με την παράγραφο 2 του άρθρου 1 του ν. 2207/1994 (ΦΕΚ 65 Α'), αντικαθίσταται ως εξής:

"1. Αν κάποιος που δεν έχει καταδικασθεί αμετακλήτως για κακούργημα ή πλημμέλημα σε περιοριστική της ελευθερίας ποινή ανωτέρα των έξι μηνών, με μία μόνη ή με περισσότερες αποφάσεις που οι ποινές δεν υπερβαίνουν συνολικώς το ανωτέρω όριο, καταδικασθεί σε τέτοια ποινή που δεν υπερβαίνει τα δύο έτη, το δικαστήριο με την απόφασή του διατάσσει την αναστολή εκτέλεσης της ποινής για ορισμένο διάστημα, που δεν μπορεί να είναι κατώτερο από τρία και ανώτερο από πέντε έτη, εκτός αν κρίνει με βάση ειδικά μνημονευόμενα στην αιτιολογία στοιχεία ότι η εκτέλεση της ποινής κατά το άρθρο 82 είναι απολύτως αναγκαία για να αποτρέψει τον κατάδικο από την τέλεση νέων αξιόποινων πράξεων."

4. Η πρώτη παράγραφος του άρθρου 172 του Π.Κ. αντικαθίσταται ως εξής:

"1. 'Οποιος με πρόθεση ελευθερώνει φυλακισμένο ή άλλον που κρατείται με διαταγή της αρχής τιμωρείται με φυλάκιση τουλάχιστον δύο ετών."

5. Η δεύτερη παράγραφος του άρθρου 173 του Π.Κ. αντικαθίσταται ως εξής:

"2. Οποιοσδήποτε άλλος συμμετείχε στην απόδραση τιμωρείται με φυλάκιση τουλάχιστον δύο ετών."

6. Η πρώτη παράγραφος του άρθρου 174 του Π.Κ. αντικαθίσταται ως εξής:

"1. Φυλακισμένοι ή άλλοι κρατούμενοι με διαταγή της αρχής που με ενωμένες δυνάμεις: α) επιχειρούν βίαια να αποδράσουν, β) επιτίθενται με έργα κατά των υπαλ- λήλων της φυλακής ή του κρατητηρίου ή κατά εκείνων στους οποίους έχει ανατεθεί η φύλαξη ή η επίβλεψη, γ) επιχειρούν με τη βία ή με απειλή να εξαναγκάσουν κάποιον από αυτούς σε πράξη ή παράλειψη 

Σελίδα 5690 

τιμωρούνται με κάθειρξη μέχρι δέκα χρόνια."

7. Η δεύτερη παράγραφος του άρθρου 174 του Π.Κ. αντικαθίσταται ως εξής:

"2. 'Οποιος από αυτούς βιαιοπραγήσει κατά κάποιου από τα παραπάνω πρόσωπα τιμωρείται με κάθειρξη μέχρι δέκα χρόνια."

8. Αρμόδιο για την εκδίκαση των κακουργημάτων των δύο προηγούμενων παραγράφων του άρθρου αυτού είναι το Τριμελές Εφετείο.

9. Μετά το άρθρο 232 Π.Κ. προστίθεται άρθρο 232 Α ως εξής:

"'Αρθρο 232 Α

1. 'Οποιος με πρόθεση δεν συμμορφώθηκε σε προσωρινή διαταγή δικαστή ή δικαστηρίου ή σε διάταξη δικαστικής αποφάσεως, με την οποία υποχρεώθηκε σε παράλειψη ή σε ανοχή ή σε πράξη που δεν μπορεί να γίνει από τρίτο πρόσωπο και η επιχείρησή της εξαρτάται αποκλειστικά από τη βούλησή του ή σε διάταξη εισαγγελέα σχετική με την προσωρινή ρύθμιση της νομής μεταξύ ιδιώτη και Δημοσίου ή Ο.Τ.Α. ή άλλου Ν.Π.Δ.Δ., τιμωρείται με φυλάκιση μέχρι ενός έτους, αν η πράξη δεν τιμωρείται βαρύτερα με άλλη διάταξη.

2. Η διάταξη της προηγούμενης παραγράφου δεν εφαρμόζεται όταν η πράξη συνίσταται στην αποκατάσταση της έγγαμης συμβίωσης ή εξαρτάται από την ύπαρξη στο πρόσωπο του αρνούμενου να συμμορφωθεί ιδιαίτερων προϋποθέσεων για να ασκήσει τις τεχνικές, καλλιτεχνικές ή επιστημονικές ικανότητές του και η άρνησή του δεν οφείλεται σε δυστροπία του."

10. Τα εδάφια α' και β' της παρ. 2 του άρθρου 471 Κ.Π.Δ. αντικαθίστανται ως εξής:

"Κατ' εξαίρεση, η προθεσμία για την άσκηση του ενδίκου μέσου της αναίρεσης και η αίτηση για την αναίρεση δεν αναστέλλουν την εκτέλεση της προσβαλλόμενης με την αναίρεση αποφάσεως. Το Δικαστήριο όμως που εξέδωσε την προσβαλλόμενη με την αναίρεση απόφαση, αν το ζητήσει ο Εισαγγελέας ή ο κατηγορούμενος, μπορεί σε κάθε περίπτωση να αποφασίσει την αναστολή της εκτέλεσης της αναιρεσιβληθείσας απόφασης ή, σε περίπτωση απορρίψεως της έφεσης ως απαράδεκτης ή ανυποστήρικτης, την εκτέλεση και της πρωτόδικης απόφασης, μόλις ασκηθεί η αίτηση αναίρεσης."

11. Το εδάφιο δ' της παραγράφου 19 του άρθρου 2 του ν. 2408/1996 (ΦΕΚ 104 Α'), περί του οποίου η γενομένη διόρθωση σφαλμάτων από το Υπουργείο Δικαιοσύνης (ΦΕΚ 158 Α'), αντικαθίσταται ως εξής:

"δ. Εφέσεις και αντεφέσεις, που έχουν ασκηθεί από τον εισαγγελέα ή το δημόσιο κατήγορο χωρίς να συντρέχουν οι προϋποθέσεις των άρθρων 486 και 494 του Κώδικα Ποινικής Δικονομίας, όπως αυτά τροποποιούνται με την παρούσα παράγραφο και εκκρεμούν κατά την 11η Ιουλίου 1996, διέπονται από τις μέχρι τότε ισχύουσες διατάξεις."

12. Οι διατάξεις ειδικών ποινικών νόμων που αποκλείουν την ανασταλτική δύναμη του ενδίκου μέσου της εφέσεως παύουν να ισχύουν.

13. Η παρ. 6 του άρθρου 22 του ν. 1599/1986 (ΦΕΚ 75 Α') αντικαθίσταται ως εξής:

"6. 'Οποιος εν γνώσει του δηλώνει ψευδή γεγονότα ή αρνείται ή αποκρύπτει τα αληθινά με έγγραφη υπεύθυνη δήλωση του άρθρου 8 τιμωρείται με φυλάκιση τουλάχιστον τριών μηνών. Εάν ο υπαίτιος των πράξεων αυτών σκόπευε να προσπορίσει στον εαυτό του ή σε άλλον περιουσιακό όφελος βλάπτοντας τρίτον ή σκόπευε να βλάψει άλλον, τιμωρείται με κάθειρξη μέχρι δέκα ετών, εάν το όφελος ή η βλάβη υπερβαίνουν το ποσό των είκοσι πέντε εκατομμυρίων (25.000.000) δραχμών. Σε περίπτωση ανάκλησης της υπεύθυνης δήλωσής του εφαρμόζονται οι διατάξεις της παραγράφου 2 του άρθρου 227 του Ποινικού Κώδικα."

14. Η παράγραφος 7 του άρθρου 122 του ν. 1165/1918 (ΦΕΚ 59 Α') αντικαθίσταται ως εξής:

"7. Κατά της καταδικαστικής απόφασης επιτρέπεται το ένδικο μέσο της έφεσης, κατά τις σχετικές διατάξεις του Κώδικα Ποινικής Δικονομίας."

15 α. Στην περίπτωση β' του εδαφίου β' της παραγράφου 2 του άρθρου 4 του ν. 2408/1996, προστίθεται φράση που έχει ως εξής:

"και αν συντρέχει διακεκριμένη περίπτωση του άρθρου 6 ή επιβαρυντική περίσταση του άρθρου 8, τιμωρείται με πρόσκαιρη κάθειρξη μέχρι δέκα ετών και με χρηματική ποινή τριακοσίων χιλιάδων (300.000) δραχμών έως πενήντα εκατομμυρίων (50.000.000) δραχμών."

β. Το άρθρο 8 του ν. 1729/1987 (ΦΕΚ 144 Α'), όπως τροποποιήθηκε με το άρθρο 13 του ν. 2161/1993 (ΦΕΚ 119 Α') και το εδ. α' της παρ. 2 του άρθρου 4 του ν. 2408/1996, αντικαθίσταται ως εξής:

"'Αρθρο 8

Επιβαρυντικές περιστάσεις

Με ισόβια κάθειρξη και με χρηματική ποινή δέκα εκατομμυρίων (10.000.000) δραχμών μέχρι διακοσίων εκατομμυρίων (200.000.000) δραχμών τιμωρείται ο παραβάτης των άρθρων 5, 6 και 7 του παρόντος νόμου, αν είναι υπότροπος ή ενεργεί κατ' επάγγελμα ή κατά συνήθεια ή ενεργεί με σκοπό να προκαλέσει τη χρήση ναρκωτικών ουσιών από ανήλικους ή χρησιμοποιεί με οποιονδήποτε τρόπο ανήλικα πρόσωπα κατά την τέλεση των παραπάνω πράξεων ή μετέρχεται κατά την τέλεση των πράξεων αυτών ή προς το σκοπό διαφυγής του τη χρήση όπλων ή οι περιστάσεις τέλεσης μαρτυρούν ότι είναι ιδιαίτερα επικίνδυνος. Ως υπότροπος θεωρείται όποιος έχει καταδικαστεί αμετάκλητα για παράβαση του νόμου περί ναρκωτικών σε βαθμό κακουργήματος εντός της προηγούμενης δεκαετίας ή σε βαθμό πλημμελήματος εντός της προηγούμενης πενταετίας."

16. Στο άρθρο 1 παράγραφος α του ν. 2331/1995 (ΦΕΚ 173 Α') προστίθεται εδάφιο αιζ' που έχει ως εξής:

"αιζ. Τα προβλεπόμενα και τιμωρούμενα από τις διατάξεις των άρθρων 235, 236 και 237 του Ποινικού Κώδικα."

'Αρθρο 3

Οργάνωση δικαστηρίων, διοίκηση της δικαιοσύνης

και άλλες διατάξεις


1. Μετά το άρθρο 6 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988, ΦΕΚ 35 Α') προστίθεται άρθρο 6 Α, που έχει ως εξής:

"'Αρθρο 6 Α

Σύμμετρη κατανομή πολιτικών υποθέσεων

μεταξύ των ειρηνοδικών της ίδιας 

πρωτοδικειακής περιφέρειας

1. Αν η δικαστηριακή κίνηση ειρηνοδικείων που έχουν την έδρα τους στην περιφέρεια ορισμένου πρωτοδικείου εμφανίζεται, κατά την κρίση του προέδρου πρωτοδικών ή του τριμελούς συμβουλίου που διευθύνει το πρωτοδικείο, ουσιωδώς μειωμένη σε σχέση με την κίνηση άλλων ειρηνοδικείων της ίδιας περιφέρειας, το όργανο αυτό, εκτιμώντας την όλη δικαστική απασχόληση των ειρηνοδικών κάθε ειρηνοδικείου, οφείλει να κατανέμει μεταξύ τους σύμμετρα τις πολιτικές υποθέσεις, ανεξάρτητα από το ειρηνοδικείο στο οποίο κάθε ειρηνοδίκης υπηρετεί.

2. Η κατανομή γίνεται ανά ημερολογιακό εξάμηνο με πράξη του οργάνου που διευθύνει το πρωτοδικείο. Η πράξη αυτή αναρτάται στον πίνακα ανακοινώσεων του πρωτοδικείου μέσα στο πρώτο πενθήμερο του μήνα που προηγείται της έναρξης ισχύος της. Για την πιστοποίηση της ανάρτησης συντάσσεται έκθεση, στην οποία περιέχεται η όλη πράξη. Οι εκθέσεις φυλάσσονται κατά σειρά σε ιδιαίτερο φάκελο.

3. Δέκα τουλάχιστον ημέρες πριν από την έναρξη κάθε εξαμήνου οι ειρηνοδίκες παραγγέλλονται να μεταβούν στα οικεία ειρηνοδικεία για την εκδίκαση.

4. Τα ειρηνοδικεία της περιφέρειας του Πρωτοδικείου

Σελίδα 5691 

Αθηνών, καθώς και τα ειρηνοδικεία των νήσων στις οποίες δεν εδρεύει πρωτοδικείο, εξαιρούνται από την εφαρμογή των διατάξεων αυτών.

5. Οι διατάξεις του άρθρου 5 παρ. 1 περίπτ. ε', 6 παρ. 1 περίπτ. α', καθώς και κάθε άλλη ειδική διάταξη για την αναπλήρωση ειρηνοδικών και την προς αυτούς παροχή σχετικής παραγγελίας δεν θίγονται.

6. Οι διατάξεις του άρθρου αυτού αρχίζουν να εφαρμόζονται από το δεύτερο εξάμηνο του έτους 1997, αφού προηγηθεί, μέσα στον Ιούνιο 1997, η ως άνω διαδικασία".

2. Στο κεφάλαιο Γ' του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/ 1988) προστίθεται άρθρο 14 Α, με τίτλο "Ολομέλεια εισαγγελίας", που έχει ως εξής:

"'Αρθρο 14 Α

Ολομέλεια εισαγγελίας

1. Σε κάθε εισαγγελία στην οποία υπηρετούν τουλάχιστον πέντε εισαγγελικοί λειτουργοί, συγκροτείται ολομέλεια, που αποτελείται από τους εισαγγελείς, αντεισαγγελείς και παρέδρους που υπηρετούν σ' αυτήν.

2. Την ολομέλεια συγκαλεί αυτός που διευθύνει την εισαγγελία και προεδρεύει αυτής. Η σύγκληση της ολομέλειας είναι υποχρεωτική όταν: α) το ζητήσουν εγγράφως τα 2/5 των εισαγγελικών λειτουργών που κατά το χρόνο της αίτησης υπηρετούν στην εισαγγελία, β) ζητηθεί από τον πρόεδρο του δικαστηρίου ή τον πρόεδρο του τριμελούς συμβουλίου διοίκησης και εφόσον η σύγκλησή της αφορά ζητήματα γενικότερου ενδιαφέροντος οργάνωσης και λειτουργίας της εισαγγελίας του δικαστηρίου.

3. Η ολομέλεια βρίσκεται σε απαρτία όταν είναι παρόντα περισσότερα από τα μισά κατά το χρόνο της σύγκλησης μέλη της, όχι όμως λιγότερα από τρία. Η Ολομέλεια της Εισαγγελίας του Αρείου Πάγου βρίσκεται σε απαρτία όταν είναι παρόντα τουλάχιστον πέντε μέλη της.

4. Οι αποφάσεις της ολομέλειας λαμβάνονται με την απόλυτη πλειοψηφία των μελών της και υπερισχύουν των αποφάσεων των άλλων οργάνων της εισαγγελίας για το ίδιο θέμα. Αν για ένα θέμα σχηματισθούν περισσότερες από δύο γνώμες, επαναλαμβάνεται η ψηφοφορία μεταξύ των δύο επικρατέστερων γνωμών.

5. Στην αρμοδιότητα της ολομέλειας υπάγονται:

α. η κατάρτιση, συμπλήρωση, τροποποίηση, αντικατάσταση ή κατάργηση διατάξεων του κανονισμού της εισαγγελίας,

β. η λήψη αποφάσεων για θέματα γενικότερου ενδιαφέροντος οργάνωσης και λειτουργίας της εισαγγελίας και απονομής της ποινικής δικαιοσύνης,

γ. η κατάρτιση των τμημάτων διακοπών."

3. α. Το άρθρο 16 του Κώδικα Οργανισμού Δικαστηρίων και Κατάστασης Δικαστικών Λειτουργών (ν.1756/1988, ΦΕΚ 35 Α'), όπως αντικαταστάθηκε με το άρθρο 3 του ν. 2172/1993 (ΦΕΚ 207 Α') και το άρθρο 6 παρ. 1 του ν. 2298/1995 (ΦΕΚ 62 Α'), αντικαθίσταται ως εξής:

"'Αρθρο 16

Διεύθυνση εισαγγελιών

1. Την εισαγγελία διευθύνει ο εισαγγελέας, ο οποίος φροντίζει για την εύρυθμη λειτουργία της και έχει αναλογικά και κατά περίπτωση τις αρμοδιότητες που αναφέρονται στην παράγραφο 7 του άρθρου 15. Αν στην ίδια εισαγγελία υπηρετούν περισσότεροι εισαγγελείς τη διεύθυνση ασκεί ο αρχαιότερος.

2. Οι εισαγγελίες εφετών Αθηνών και πρωτοδικών Αθηνών και Θεσσαλονίκης διευθύνονται από τον εισαγγελέα που εκλέγεται με μυστική ψηφοφορία από τις ολομέλειες των εισαγγελιών αυτών, οι οποίες συνέρχονται αυτοδικαίως για το σκοπό αυτόν ανά διετία την ενδεκάτη πρωινή ώρα του δεύτερου Σαββάτου του μηνός Σεπτεμβρίου. Αν κατά τη συνεδρίαση αυτή δεν υπάρχει απαρτία, οι ολομέλειες συνέρχονται την ίδια ώρα του επόμενου Σαββάτου και η εκλογή γίνεται από τα παρόντα κατά τη συνεδρίαση μέλη.

Υποψήφιοι είναι υποχρεωτικά οι πέντε αρχαιότεροι εισαγγελείς της εισαγγελίας εφετών, οι δέκα αρχαιότεροι της εισαγγελίας πρωτοδικών Αθηνών και οι πέντε αρχαιότεροι εισαγγελείς της εισαγγελίας πρωτοδικών Θεσσαλονίκης, για τους οποίους δεν συντρέχει κώλυμα εκλογής της παρ. 6 του άρθρου 15.

Η εκλογή διενεργείται από τριμελή εφορευτική επιτροπή την οποία αποτελούν ο νεότερος εισαγγελέας και οι δύο νεότεροι αντεισαγγελείς από αυτούς που απαρτίζουν την ολομέλεια. Τα ονόματα των εκλόγιμων εισαγγελέων αναγράφονται σε ένα ψηφοδέλτιο κατ' αλφαβητική σειρά και κάθε μέλος της ολομέλειας εκφράζει την προτίμησή του σε ένα μόνο υποψήφιο με σταυρό προτίμησης που τίθεται στο ψηφοδέλτιο πριν ή μετά το όνομα του υποψηφίου με γραφίδα μπλέ ή μαύρου χρώματος.

Ο υποψήφιος που έλαβε τις περισσότερες ψήφους διευθύνει την εισαγγελία για διάστημα δύο ετών που αρχίζει την 1η Οκτωβρίου του έτους της εκλογής. Αν υπάρξει ισοψηφία διενεργείται κλήρωση από την εφορευτική επιτροπή. Οι εισαγγελείς που διευθύνουν τις ανωτέρω εισαγγελίες κατά τη δημοσίευση του παρόντος νόμου, θα εξακολουθήσουν να τις διευθύνουν μέχρι τις 30 Σεπτεμβρίου 1997.

3. Οι εισαγγελείς που διευθύνουν τις εισαγγελίες εφετών Αθηνών και πρωτοδικών Αθηνών και Θεσσαλονίκης από την εκλογή τους έως τη λήξη της θητείας τους, δεν επιτρέπεται να μετατεθούν χωρίς αίτησή τους, εκτός αν υπέπεσαν σε βαρύ παράπτωμα για το οποίο έχει ασκηθεί πειθαρχική δίωξη. Σε περίπτωση προαγωγής τους παραμένουν στη θέση τους και ασκούν τα καθήκοντά τους έως τη λήξη της θητείας τους.

Οι εισαγγελείς που διευθύνουν τις ανωτέρω εισαγγελίες, αν δεν μπορούν να ασκήσουν τα καθήκοντά τους από πρόσκαιρο κώλυμα, αναπληρώνονται από τον αρχαιότερο εισαγγελέα που υπηρετεί στην εισαγγελία για τον οποίο δεν συντρέχει κώλυμα της παρ. 6 του άρθρου 15. Σε περίπτωση θανάτου ή εξόδου με οποιονδήποτε τρόπο από την υπηρεσία αυτού που διευθύνει κάποια από τις ανωτέρω εισαγγελίες, ενεργείται αναπληρωματική εκλογή για την οποία εφαρμόζεται αναλόγως η διαδικασία της παρ. 2. Η θητεία αυτών που εκλέγονται με αναπληρωματική εκλογή διαρκεί μέχρι το χρόνο λήξεως της θητείας του θανόντα ή εξελθόντα από την υπηρεσία.

4. Στις λοιπές εισαγγελίες, στις οποίες υπηρετούν τρεις τουλάχιστον εισαγγελείς, δεν μπορεί να ασκεί τη διεύθυνση εισαγγελίας εισαγγελέας για τον οποίο συντρέχει κώλυμα της παρ. 6 του άρθρου 15."

β. Στον Κώδικα Οργανισμού Δικαστηρίων και Κατάστασης Δικαστικών Λειτουργών (κ.ν. 1756/1988, ΦΕΚ 35 Α') προστίθεται άρθρο 16α, ως ακολούθως:

"'Αρθρο 16α

Ο Υπουργός Δικαιοσύνης δύναται με απόφασή του να καθορίζει τα όργανα διοίκησης και διαχείρισης των δικαστικών μεγάρων, τα οποία κατά περίπτωση θα επιμελούνται στην κατάρτιση του κανονισμού λειτουργίας του, σύμφωνα με τις συγκεκριμένες ανάγκες των υπηρεσιών που στεγάζονται στο κτίριο αυτό. Αντίγραφο του κανονισμού κοινοποιείται στον Υπουργό Δικαιοσύνης, ο οποίος εντός μηνός μπορεί να τον αναπέμψει για τροποποίηση ή διόρθωση. Οι αποφάσεις που έχουν ήδη εκδοθεί πριν τη δημοσίευση του παρόντος εξακολουθούν να ισχύουν."

4. Η παράγραφος 2 του άρθρου 17 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988, ΦΕΚ 35 Α') αντικαθίσταται ως εξής:

"2. Ο κανονισμός καταρτίζεται, συμπληρώνεται, τροποποιείται ή αντικαθίσταται:

α. των δικαστηρίων, καθώς και των εισαγγελιών στις οποίες υπηρετούν τουλάχιστον πέντε εισαγγελικοί λειτουργοί, από τις ολομέλειες αυτών,

Σελίδα 5692 

 

β. των λοιπών εισαγγελιών, από τους εισαγγελικούς λειτουργούς που υπηρετούν σ' αυτές,

γ. των αυτοτελών μονομελών δικαστηρίων από τον πρωτοδίκη,

δ. των ειρηνοδικείων ή πταισματοδικείων στα οποία υπηρετεί ένας ειρηνοδίκης ή πταισματοδίκης, από το δικαστή αυτόν."

5. Η περ. β' της παρ. 1 του άρθρου 19 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988), όπως αντικαταστάθηκε με την παρ. 2 του άρθρου 6 του ν. 1868/1989 (ΦΕΚ 230 Α'), αντικαθίσταται ως εξής:

"β. Ο Πρόεδρος του Συμβουλίου της Επικρατείας στα διοικητικά δικαστήρια όλης της Χώρας, τη Γενική Επιτροπεία της Επικρατείας των τακτικών διοικητικών δικαστηρίων και τις γραμματείες τους και ο Πρόεδρος του Αρείου Πάγου στα πολιτικά και ποινικά δικαστήρια όλης της Χώρας και τις γραμματείες τους."

6. Τα δύο πρώτα εδάφια της παραγράφου 2 του άρθρου 23 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988), όπως αντικαταστάθηκε με το άρθρο 5 του ν. 2172/1993 και τροποποιήθηκε με το άρθρο 6 παρ. 2 του ν. 2298/1995 και το άρθρο 16 του ν. 2331/1995, αντικαθίστανται ως εξής:

"'Οταν η Ολομέλεια του Αρείου Πάγου δικάζει πολιτικές ή ποινικές υποθέσεις, αποτελείται από τον Πρόεδρο του Αρείου Πάγου και, εναλλάξ, κατά δικάσιμο, από τους αντιπροέδρους και τους αρεοπαγίτες που κληρώνονται κατά έτος και συνεδριάζει νομίμως με την παρουσία δεκαεπτά (17) τουλάχιστον μελών (τακτική Ολομέλεια). Αν λόγω έλλειψης ή κωλύματος δεν αρκούν για τη συγκρότηση της τακτικής Ολομέλειας οι κληρωθέντες, καλούνται για τη συγκρότησή της αρεοπαγίτες της άλλης σειράς, κατά την τάξη της κληρώσεώς τους".

7. Στην περ. ε' του άρθρου 29 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988), όπως αντικαταστάθηκε με την παρ. 1 του άρθρου 7 του ν. 1868/1989, προστίθεται το εξής εδάφιο:

"Η έκθεση αυτή, εφόσον αφορά δικαστικούς λειτουργούς, κοινοποιείται στην Εθνική Σχολή Δικαστών."

8. Στο τέλος της παρ. 1 του άρθρου 50 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988), όπως αντικαταστάθηκε με το άρθρο 8 του ν. 1868/1989 και με το άρθρο 6 του ν. 2172/1993, προστίθεται το ακόλουθο εδάφιο στ' ως εξής:

"στ. αν ο δικαστικός λειτουργός εμφανίζει αδικαιολόγητη και σοβαρή, κατά την κρίση του Συμβουλίου, καθυστέρηση στην εκτέλεση των καθηκόντων του από την οποία προκύπτει ότι δεν μπορεί να ανταποκριθεί στα δικαστικά καθήκοντα της θέσης στην οποία υπηρετεί."

9. α. Στο τέλος της παραγράφου 3 του άρθρου 4 του ν. 2236/1994 (ΦΕΚ 146 Α') προστίθεται εδάφιο που έχει ως εξής:

"'Οσοι όμως δικαστικοί λειτουργοί προέρχονται από το διαγωνισμό παρέδρων πολιτικών και ποινικών δικαστηρίων της 30.9.1994 διατηρούν την αρχαιότητά τους".

β. Η παράγραφος 8 του άρθρου 77 του Κώδικα Οργανισμού Δικαστηρίων και Κατάστασης Δικαστικών Λειτουργών (ν. 1756/1988), όπως τροποποιήθηκε από την παρ. 3 του άρθρου 12 του ν. 1968/1991 (ΦΕΚ 150 Α'), αντικαθίσταται ως ακολούθως:

"8. Σε αντεισαγγελέα του Αρείου Πάγου προάγεται ύστερα από αίτησή του εισαγγελέας εφετών. Επίσης, στο βαθμό αυτόν προάγεται μετατασσόμενος ύστερα από αίτησή του πρόεδρος εφετών ή εφέτης που έχει τρία τουλάχιστον έτη υπηρεσίας στο βαθμό του. Με προαγωγή προέδρων εφετών και εφετών επιτρέπεται η πλήρωση μόνο μέχρι δύο θέσεων αντεισαγγελέων του Αρείου Πάγου."

γ. Οι οργανικές θέσεις των πρωτοδικών και παρέδρων πρωτοδικείου ως και αυτές των αντεισαγγελέων πρωτοδικών και παρέδρων εισαγγελίας καθίστανται ενιαίες.

δ. Από 1ης Ιουλίου 1997 ο συνολικός αριθμός των οργανικών θέσεων των αντιπροέδρων του Αρείου Πάγου αυξάνεται κατά μία (1) και ορίζεται σε οκτώ (8) και των αρεοπαγιτών κατά πέντε (5) και ορίζεται σε σαράντα πέντε (45). Ο συνολικός αριθμός των οργανικών θέσεων των προέδρων εφετών αυξάνεται κατά πέντε (5) και ορίζεται σε πενήντα εννέα (59), των δε εφετών κατά τέσσερις (4) και ορίζεται σε τριακόσιες τριάντα (330). Από 1ης Ιουλίου 1997 ο συνολικός αριθμός των οργανικών θέσεων των προέδρων πρωτοδικών πολιτικών και ποινικών δικαστηρίων αυξάνεται κατά εξήντα (60) και ορίζεται σε διακόσιες τρεις (203), από 1ης Ιουλίου 1998 κατά πενήντα (50) και ορίζεται σε διακόσιες πενήντα τρεις (253) και από 1ης Ιανουαρίου 1999 κατά σαράντα επτά (47) και ορίζεται σε τριακόσιες (300) με μείωση των θέσεων των πρωτοδικών, οι οποίες ορίζονται συνολικά σε επτακόσιες ενενήντα τρεις (793), επτακόσιες σαράντα τρεις (743) και εξακόσιες ενενήντα έξι (696), αντιστοίχως. Δικαστικά εν γένει έργα τα οποία, κατά τις κείμενες διατάξεις προβλέπεται να εκτελούνται από πρωτοδίκες, εκτελούνται και από τους νεότερους κατά σειρά προέδρους πρωτοδικών. Δικαστικά εν γένει έργα, τα οποία κατά τις κείμενες διατάξεις ασκούνται από πρόεδρο πρωτοδικών μπορεί να εκτελούνται και από τους αρχαιότερους, κατά σειρά, πρωτοδίκες. Από 1ης Ιουλίου 1997 ο συνολικός αριθμός των οργανικών θέσεων των εισαγγελέων εφετών, των αντεισαγγελέων εφετών, των εισαγγελέων πρωτοδικών και των αντεισαγγελέων πρωτοδικών και παρέδρων εισαγγελίας αυξάνεται, αντιστοίχως, κατά τρεις (3), επτά (7), τριάντα τρεις (33) και πέντε (5) και ορίζεται σε τριάντα (30), ενενήντα μία (91), εκατόν σαράντα τρεις (143) και διακόσιες τριάντα δύο (232), αντιστοίχως. 

ε. Από 1ης Ιουλίου 1997 ο συνολικός αριθμός των οργανικών θέσεων των προέδρων εφετών, εφετών, προέδρων πρωτοδικών και πρωτοδικών - παρέδρων των διοικητικών δικαστηρίων αυξάνονται κατά μία (1), τέσσερις (4), μία (1), τέσσερις (4) και ορίζεται σε τριάντα εννέα (39), εκατόν πενήντα έξι (156), εβδομήντα εννέα (79) και τριακόσιες σαράντα επτά (347), αντιστοίχως.

10. Α. Το άρθρο 80 του ν. 1756/1988, όπως ισχύει μετά την αντικατάστασή του με την παράγραφο 3 του άρθρου 5 του ν. 2207/1994, αντικαθίσταται ως εξής:

"'Αρθρο 80

'Οργανα επιθεώρησης

1. Την επιθεώρηση ενεργούν:

α) Στα εφετεία, στα πρωτοδικεία, στις αντίστοιχες εισαγγελίες, στα ειρηνοδικεία και πταισματοδικεία, αρεοπαγίτες και αντεισαγγελείς του Αρείου Πάγου.

β) Στα πρωτοδικεία, στα ειρηνοδικεία και στα πταισματοδικεία και οι πρόεδροι εφετών και στις εισαγγελίες πρωτοδικών και οι εισαγγελείς εφετών.

γ) Στις γραμματείες των παραπάνω δικαστηρίων και εισαγγελιών, οι πρόεδροι και εισαγγελείς εφετών και οι πρόεδροι και εισαγγελείς πρωτοδικών αντίστοιχα.

2. Με κλήρωση που γίνεται κατά το μήνα Δεκέμβριο κάθε έτους, σε δημόσια συνεδρίαση ενώπιον του Α' Τμήματος του Αρείου Πάγου, εκλέγονται οι επιθεωρητές αρεοπαγίτες και αντεισαγγελείς του Αρείου Πάγου, ένας για κάθε περιφέρεια επιθεώρησης.

Δεν μπορεί όμως να εκλεγεί πάνω από ένας αντεισαγγελέας του Αρείου Πάγου ως τακτικός επιθεωρητής και δεν τοποθετούνται στα σφαιρίδια τα ονόματα των διατελεσάντων τακτικών επιθεωρητών κατά την τελευταία τριετία.

Για την κλήρωση χρησιμοποιούνται ως κλήροι σφαιρίδια αδιαφανή. Αμέσως πριν από τη διενέργεια της κλήρωσης το τμήμα συνέρχεται σε συμβούλιο, προκειμένου να τοποθετηθούν τα σφαιρίδια, αφού προηγουμένως επιδειχθούν σε όλα τα μέλη του συμβουλίου τα ονόματα των αρεοπαγιτών και αντεισαγγελέων του Αρείου Πάγου.

Κατά τη δημόσια συνεδρίαση ο Πρόεδρος εξάγει από την κληρωτίδα δώδεκα (12) σφαιρίδια. Μετά την εξαγωγή κάθε σφαιριδίου ο Πρόεδρος εκφωνεί το όνομα του κληρωθέντος, το οποίο επιδεικνύεται στα λοιπά μέλη του Τμήματος. Από τους κληρωθέντες οι τρεις (3) αρχαιότεροι από τους πρώτους 

Σελίδα 5693 

εννέα (9) αποτελούν το Συμβούλιο Επιθεώρησης, οι υπόλοιποι έξι (6) κατά τη σειρά της κλήρωσης αποτελούν τους επιθεωρητές των έξι (6) περιφερειών της επιθεώρησης και οι τελευταίοι τρεις (3) είναι οι αναπληρωτές των Επιθεωρητών.

Για τα δύο στάδια της κλήρωσης συντάσσεται πρακτικό, που διαβιβάζεται στο Υπουργείο Δικαιοσύνης.

Οι αναπληρωτές, κατά τη σειρά της κλήρωσής τους, αναπληρώνουν τους επιθεωρητές σε περίπτωση θανάτου, κωλύματος ή αποχώρησης από την υπηρεσία τους και μόνο για τον υπόλοιπο χρόνο της θητείας τους.

Η θητεία των επιθεωρητών είναι ετήσια, αρχίζει την 1η Ιανουαρίου και λήγει την 31η Δεκεμβρίου του επόμενου από την κλήρωσή τους έτους.

3. Οι επιθεωρητές αρεοπαγίτες και αντεισαγγελείς του Αρείου Πάγου κατά το χρονικό διάστημα της άσκησης των καθηκόντων τους απαλλάσσονται από οποιαδήποτε άλλη υπηρεσία. Ειδικότερα, ο επιθεωρητής της Β' Περιφέρειας απαλλάσσεται για όλο το διάστημα της θητείας του, καθώς και για τον επόμενο Ιανουάριο, και οι επιθεωρητές των υπόλοιπων περιφερειών για όλο το διάστημα από την 1η Ιουλίου του έτους της θητείας τους μέχρι και την 31η Ιανουαρίου του επόμενου έτους. Σε περίπτωση παράτασης της θητείας απαλλάσσονται μέχρι το τέλος του επόμενου μήνα από τη λήξη της παράτασης.

4. Οι πρόεδροι εφετών ενεργούν επιθεώρηση των πρωτοδικείων, ειρηνοδικείων και πταισματοδικείων και οι εισαγγελείς εφετών των εισαγγελιών της περιφέρειάς τους, παράλληλα προς την επιθεώρηση των επιθεωρητών αρεοπαγιτών και αντεισαγγελέων του Αρείου Πάγου.

5. Σε περίπτωση θανάτου, αποχώρησης από την υπηρεσία, μετάθεσης ή κωλύματος του προέδρου ή του εισαγγελέα εφετών ή του προέδρου πρωτοδικών, την επιθεώρηση ενεργεί ή συνεχίζει ο αντικαταστάτης τους, και αν δεν έχει τοποθετηθεί, ο νόμιμος αναπληρωτής τους. Σε όσα δικαστήρια και εισαγγελίες υπηρετούν περισσότεροι πρόεδροι ή εισαγγελείς εφετών ή πρόεδροι πρωτοδικών, ο δικαστής που διευθύνει το δικαστήριο ή την εισαγγελία διενεργεί ο ίδιος την επιθεώρηση ή ορίζει εκείνον ή εκείνους που θα τη διενεργήσουν."

Β. Το άρθρο 82 του ν. 1756/1988, όπως είχε τροποποιηθεί με την παράγραφο 2 του άρθρου 13 του ν. 1868/1989, αντικαταστάθηκε με την παράγραφο 1 του άρθρου 13 του ν. 2172/1993 και τροποποιήθηκε με την παράγραφο 4 του άρθρου 5 του ν. 2207/1994, αντικαθίσταται ως εξής:

"'Αρθρο 82

'Οργανα επιθεώρησης

1. Την επιθεώρηση ενεργούν:

α. Στους παρέδρους, εισηγητές και δόκιμους εισηγητές του Ελεγκτικού Συνεδρίου, σύμβουλος του Ελεγκτικού Συνεδρίου, που εκλέγεται με κλήρωση.

β. Στα διοικητικά εφετεία και πρωτοδικεία τρεις (3) σύμβουλοι Επικρατείας, που εκλέγονται με κλήρωση.

γ. Στα διοικητικά πρωτοδικεία και οι πρόεδροι εφετών. Σε όσα δικαστήρια υπηρετούν περισσότεροι πρόεδροι εφετών, ο δικαστής που διευθύνει το εφετείο διενεργεί ο ίδιος την επιθεώρηση ή ορίζει εκείνον ή εκείνους που θα τη διενεργήσουν.

δ. Στις γραμματείες των τακτικών διοικητικών δικαστηρίων, ο γενικός επίτροπος της Επικρατείας των δικαστηρίων αυτών και οι πρόεδροι εφετών και πρωτοδικών.

2. Η κλήρωση για την εκλογή των επιθεωρητών γίνεται κατά το μήνα Δεκέμβριο κάθε έτους, σε δημόσια συνεδρίαση του Α' Τμήματος του Ελεγκτικού Συνεδρίου και του Συμβουλίου της Επικρατείας αντίστοιχα, μεταξύ όλων των συμβούλων του Ελεγκτικού Συνεδρίου και των συμβούλων του Συμβουλίου της Επικρατείας, εκτός των τριών (3) αρχαιοτέρων από αυτούς, οι οποίοι δεν περιλαμβάνονται στην κλήρωση για την ανάδειξη των επιθεωρητών, αλλά κληρώνονται ως Προϊστάμενοι Σύμβουλοι.

Για την κλήρωση χρησιμοποιούνται ως κλήροι σφαιρίδια αδιαφανή. Αμέσως πριν από τη διενέργεια της κλήρωσης το Τμήμα συνέρχεται σε συμβούλιο, προκειμένου να τοποθετηθούν τα σφαιρίδια, αφού προηγουμένως επιδειχθούν σε όλα τα μέλη του συμβουλίου τα ονόματα των συμβούλων του Ελεγκτικού Συνεδρίου και του Συμβουλίου της Επικρατείας, κατά περίπτωση.

Κατά τη δημόσια συνεδρίαση ο πρόεδρος του Α' Τμήματος του Ελεγκτικού Συνεδρίου εξάγει από την κληρωτίδα δύο (2) σφαιρίδια και ο πρόεδρος του Α' Τμήματος του Συμβουλίου της Επικρατείας πέντε (5) σφαιρίδια. Μετά την εξαγωγή κάθε σφαιριδίου ο πρόεδρος εκφωνεί το όνομα του κληρωθέντος, το οποίο επιδεικνύεται στα λοιπά μέλη του Τμήματος. Από τους κληρωθέντες συμβούλους του Ελεγκτικού Συνεδρίου ο πρώτος είναι ο επιθεωρητής και ο δεύτερος ο αναπληρωτής του, ενώ από τους κληρωθέντες συμβούλους της Επικρατείας οι τρεις (3) πρώτοι κατά σειρά κληρούμενοι αποτελούν τους επιθεωρητές των τριών (3) περιφερειών της επιθεώρησης και οι επόμενοι δύο (2) είναι οι αναπληρωτές των επιθεωρητών.

Για τα δύο στάδια της κλήρωσης συντάσσεται πρακτικό, που διαβιβάζεται στο Υπουργείο Δικαιοσύνης.

Οι αναπληρωτές, κατά τη σειρά της κλήρωσής τους, αναπληρώνουν τους επιθεωρητές σε περίπτωση θανάτου, κωλύματος ή αποχώρησης από την υπηρεσία τους και μόνο για τον υπόλοιπο χρόνο της θητείας τους. Η θητεία των επιθεωρητών είναι ετήσια, αρχίζει την 1η Ιανουαρίου και λήγει την 31η Δεκεμβρίου του επόμενου από την κλήρωση έτους."

Γ. Το άρθρο 86 του ν. 1756/1988 αντικαθίσταται ως εξής:

"'Αρθρο 86

Αρμοδιότητες Συμβουλίου Επιθεώρησης

Υπηρεσία Επιθεώρησης

1. Της Επιθεώρησης των πολιτικών και ποινικών δικαστηρίων και των δικαστικών λειτουργών προ|σταται το Συμβούλιο της Επιθεώρησης αποτελούμενο από τους κληρωθέντες τρεις (3) αρχαιότερους των πρώτων εννέα (9) επιθεωρητών. Τα Μέλη του Συμβουλίου Επιθεώρησης, κατά το χρονικό διάστημα της άσκησης των καθηκόντων τους, δεν απαλλάσσονται από οποιαδήποτε άλλη υπηρεσία.

2. Της Επιθεώρησης του Ελεγκτικού Συνεδρίου και των τακτικών διοικητικών δικαστηρίων και των δικαστικών λειτουργών αυτών προ|σταται σύμβουλος του Ελεγκτικού Συνεδρίου και του Συμβουλίου της Επικρατείας αντίστοιχα, που κληρώνεται μεταξύ των τριών (3) αρχαιοτέρων συμβούλων του Ελεγκτικού Συνεδρίου και του Συμβουλίου της Επικρατείας, όπως προβλέπεται στην παρ. 2 του άρθρου 82. Η θητεία της Επιθεώρησης και των προϊσταμένων συμβούλων είναι ετήσια και αρχίζει την 1η Ιανουαρίου και λήγει την 31η Δεκεμβρίου του επόμενου από την κλήρωση έτους.

3. Το Συμβούλιο Επιθεώρησης και ο Προϊστάμενος σύμβουλος του Ελεγκτικού Συνεδρίου και του Συμβουλίου Επικρατείας: α) ασκεί την πειθαρχική αγωγή, σύμφωνα με τις κείμενες διατάξεις, αν κατά την κρίση του συντρέχει τέτοια περίπτωση, β) παραγγέλλει έκτακτη επιθεώρηση, ενεργούμενη υπό του τακτικού επιθεωρητή ή επανάληψη ή συμπλήρωση προηγούμενης, εφόσον συντρέχει λόγος, γ) αποφαίνεται επί προσφυγής επιθεωρουμένου κατά της έκθεσης τακτικής επιθεώρησης, δ) συγκεντρώνει τις εκθέσεις επιθεώρησης και διατυπώνει σε ιδιαίτερη έκθεσή του τις τυχόν παρατηρήσεις του σ' αυτές και ε) με γενική προς τον Υπουργό Δικαιοσύνης έκθεσή του περιγράφει την κατάσταση των δικαστηρίων, των εισαγγελιών και της γραμματείας τους και υποδεικνύει τα τυχόν αναγκαία μέτρα για την εύρυθμη λειτουργία τους.

Για την άσκηση των ανωτέρω αρμοδιοτήτων του Συμβουλίου Επιθεώρησης αρκεί η λήψη αποφάσεως κατά πλειοψηφία.

4. Συνιστάται στον 'Αρειο Πάγο, το Συμβούλιο Επικρατείας και στο Ελεγκτικό Συνέδριο ειδική υπηρεσία επιθεώρησης δικαστηρίων και δικαστικών λειτουργών, στην οποία προ|σταται το Συμβούλιο Επιθεώρησης και ο Προϊστάμενος σύμβουλος κατά περίπτωση. Στην υπηρεσία αυτή τοποθετείται ανάλογος αριθμός δικαστικών υπαλλήλων, από αυτούς που υπηρετούν στη γραμματεία των δικαστηρίων αυτών."

Σελίδα 5694 

 

Δ. Το άρθρο 87 του ν. 1756/1988, όπως ισχύει μετά την τροποποίησή του με την παρ. 1 του άρθρου 14 του ν. 1868/1989, αντικαθίσταται ως εξής:

"'Αρθρο 87

Προσφυγή του επιθεωρούμενου

1. Η επίδοση των εκθέσεων της επιθεώρησης στους επιθεωρούμενους γίνεται μέσα σε ένα μήνα από την υποβολή τους στο υπουργείο. Ο επιθεωρούμενος μέσα σε σαράντα πέντε (45) ημέρες, αφότου λάβει την έκθεση της τακτικής επιθεώρησης, έχει δικαίωμα να προσφύγει υπηρεσιακώς ή με συστημένη επιστολή στο Συμβούλιο Επιθεώρησης και τον Προϊστάμενο σύμβουλο κατά περίπτωση και να ζητήσει διόρθωση της έκθεσης ή επανάκριση, μόνον αν η έκθεση περιέχει:

α) ανακριβείς ή ανεπαρκείς αιτιολογίες ή ανακριβή περιστατικά και

β) δυσμενείς κρίσεις, οι οποίες έρχονται σε αντίθεση με εκθέσεις επιθεώρησης των αμέσως προηγούμενων δύο ετών. Στο Συμβούλιο της Επιθεώρησης δεν μετέχει ο επιθεωρητής που έχει συντάξει την έκθεση κατά της οποίας στρέφεται η προσφυγή του επιθεωρούμενου και στη θέση του καλείται ο επόμενος κατά σειρά αρχαιότητας επιθεωρητής.

2. Αν τα παράπονα κριθούν βάσιμα, το Συμβούλιο Επιθεώρησης και ο Προϊστάμενος σύμβουλος κατά περίπτωση, με αιτιολογημένη απόφασή του, προβαίνει στη διόρθωση της έκθεσης, εκτός αν κρίνει αναγκαία την επανάληψη της επιθεώρησης, οπότε διατάσσει επανάκριση σχετικά με τους λόγους της προσφυγής από τον αρχαιότερο αναπληρωτή επιθεωρητή.

Αν πρόκειται για ειρηνοδίκη η επανάκριση γίνεται από πρόεδρο πρωτοδικών, κατά το δυνατόν αρχαιότερο του επιθεωρητή προέδρου. Η απόφαση του Συμβουλίου Επιθεώρησης και του Προϊσταμένου συμβούλου με την οποία διατάσσεται η διόρθωση της έκθεσης τίθεται στο φάκελο του επιθεωρούμενου, ενώ η έκθεση που συντάσσεται ύστερα από επανάκριση αντικαθιστά την προηγούμενη έκθεση, η οποία αποσύρεται από το φάκελο του επιθεωρούμενου, εφόσον η επανάκριση είναι γενική.

Αν τα παράπονα κριθούν αβάσιμα το Συμβούλιο Επιθεώρησης ή ο Προϊστάμενος σύμβουλος, με αιτιολογημένη απόφασή του, απορρίπτει την προσφυγή και η απόφαση τίθεται στο φάκελο του επιθεωρούμενου. Η έκθεση που συντάσσεται ύστερα από επανάκριση δεν υπόκειται σε προσφυγή.

3. Οι αποφάσεις του Συμβουλίου της Επιθεώρησης και του Προϊσταμένου συμβούλου και η νέα έκθεση υποβάλλονται και επιδίδονται κατά τις διατάξεις του άρθρου 85 παρ. 6.

4. 'Οπου στον παρόντα νόμο αναγράφεται περί προϊσταμένου της επιθεώρησης, νοείται το Συμβούλιο Επιθεώρησης ή ο Προϊστάμενος σύμβουλος κατά περίπτωση".

11. α. Συνιστώνται στο Συμβούλιο της Επικρατείας (Σ.τ.Ε.) τέσσερις (4) θέσεις δικαστικών υπαλλήλων που ανήκουν σε ενιαίο Κλάδο Πληροφορικής. Οι θέσεις αυτές μπορεί να ανήκουν στις εξής κατηγορίες και ειδικότητες:

αα. Κατηγορία ΠΕ Πληροφορικής, με ειδικότητες επιστήμης υπολογιστών και μηχανικών Η/Υ.

ββ. Κατηγορία ΤΕ Πληροφορικής, με ειδικότητα πληροφορικής.

γγ. Κατηγορία ΔΕ Προσωπικού Η/Υ, με ειδικότητα προγραμματιστών Η/Υ.

Ο αριθμός των θέσεων κατά κατηγορία και ειδικότητα καθορίζεται με την προκήρυξη πληρώσεως των θέσεων.

β. Για το διορισμό στις θέσεις αυτές απαιτούνται τα προσόντα που ορίζονται κάθε φορά για το διορισμό σε αντίστοιχες θέσεις των δημόσιων υπηρεσιών και των Ν.Π.Δ.Δ..

12. Το υπό της παρ. 1 του άρθρου 115 του ν. 670/1977 (ΦΕΚ 232 Α'), όπως ισχύει μετά την αντικατάστασή του με την παρ. 7 του άρθρου 13 του ν. 1738/1987 (ΦΕΚ 200 Α'), τασσόμενο χρονικό όριο για τον προσδιορισμό του αριθμού των μελών των διοικητικών συμβουλίων των συμβολαιογραφικών συλλόγων που θα εκλεγούν, ορίζεται σε εξήντα (60) ημέρες πριν από τις αρχαιρεσίες.

13. α. To άρθρο 194 του Κώδικα Δικηγόρων (ν.δ. 3026/1954, ΦΕΚ 235 Α') αντικαθίσταται ως εξής:

"'Αρθρο 194

Οι Δικηγορικοί Σύλλογοι είναι νομικά πρόσωπα δημοσίου δικαίου, έχουν ιδία περιουσία και υπόκεινται στις διατάξεις του κοινού δικαίου ως προς την απόκτηση δικαιωμάτων, την ανάληψη υποχρεώσεων και την εν γένει διαχείριση και αξιοποίηση της περιουσίας τους, διοικούνται δε δια Συμβουλίου. Για τη διαχείριση και αξιοποίηση της περιουσίας τους οι Δικηγορικοί Σύλλογοι μπορούν να ιδρύουν νομικά πρόσωπα με εταιρική ή μη μορφή".

β. Στην παράγραφο 6 του άρθρου 96 του ν.δ/τος 3026/1954 (ΦΕΚ 235 Α'), όπως αντικαταστάθηκε με την παράγραφο 11 του άρθρου 5 του ν. 2408/1996, προστίθεται προτελευταίο εδάφιο ως εξής:

"Οι προϊστάμενοι των γραμματειών όλων των δικαστηρίων υποχρεούνται στο τέλος κάθε μηνός να αποστέλλουν στους οικείους δικηγορικούς συλλόγους ονομαστικές καταστάσεις των δικηγόρων που παρέστησαν χωρίς να προσκομίσουν το προβλεπόμενο από τις διατάξεις του παρόντος γραμμάτιο προείσπραξης, μνημονεύοντας ταυτόχρονα τα στοιχεία του διαδίκου για τον οποίο παρέστησαν, τη δικονομική του θέση, την ημερομηνία δικασίμου, το δικαστήριο και το είδος της διαδικασίας".

14. α. Ο πίνακας επιτυχόντων του διαγωνισμού που διεξήχθη από 13.7.1994 έως 5.8.1994 για την πλήρωση θέσεων κλάδου ΔΕ Φύλαξης Καταστημάτων Κράτησης, Σωφρονιστικών και Θεραπευτικών Καταστημάτων και Κ.Α.Υ. Φυλακών, του οποίου η ισχύς έληξε την 31.8.1995 και παρατάθηκε με τις διατάξεις της παραγράφου 13 του άρθρου 10 του ν. 2331/1995 μέχρι την 31.8.1996, ισχύει μέχρις ολοκληρώσεως της διαδικασίας πληρώσεως των κατά το εδάφιο β' της παρούσας θέσεων.

β. Διακόσιες πενήντα (250) από τις χίλιες (1.000) κενές θέσεις σωφρονιστικού προσωπικού του κλάδου ΔΕ Φύλαξης Φυλακών, Σωφρονιστικών και Θεραπευτικών Καταστημάτων και Κ.Α.Υ. Φυλακών, που έχουν συσταθεί με τις διατάξεις της παραγράφου 4 του άρθρου 5 του ν. 2408/1996, θα πληρωθούν από τον πίνακα επιτυχόντων του προηγούμενου εδαφίου.

15. α. Τα εδάφια α', β', δ' και ε' της παρ. 7 του άρθρου 5 του ν. 2408/1996 αντικαθίστανται ως εξής:

"α) Ιδρύεται ανώνυμη εταιρία με την επωνυμία "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." η οποία διέπεται από τον παρόντα νόμο και συμπληρωματικά από τον κ.ν. 2190/1920, όπως κάθε φορά ισχύει. Η εταιρία εποπτεύεται από τον Υπουργό Δικαιοσύνης και λειτουργεί χάριν του δημόσιου συμφέροντος κατά τους κανόνες της ιδιωτικής οικονομίας.

Επί αυτής έχουν εφαρμογή οι διατάξεις των παρ. 8, 9, 12, 14, 15, 16 και 17 του άρθρου 5 του ν. 2229/1994 (ΦΕΚ 138 Α'), καθώς και οι διατάξεις των παρ. 2, 4, 5 και 6 του άρθρου εβδόμου, παρ. 1 του άρθρου ογδόου και παρ. 3 του άρθρου δεκάτου του ν. 1955/1991 (ΦΕΚ 112 Α'). Ως αρμόδιο για τον καθορισμό της αποζημιώσεως, κατά την παρ. 4 του άρθρου δεκάτου του ν. 1955/1991, ορίζεται το οικείο μονομελές πρωτοδικείο. Μέχρις εκδόσεως των κατά την παρ. 8 του άρθρου 5 του ν. 2229/1994 κανονισμών εφαρμόζονται οι διατάξεις του ν. 1418/1984 (ΦΕΚ 23 Α'), όπως ισχύει.

β) Σκοπός της εταιρίας είναι:

Η μελέτη, η κατασκευή, η επέκταση, η επισκευή, η συντήρηση, ο εξοπλισμός και η οργάνωση των δικαστικών κτιρίων, των σωφρονιστικών καταστημάτων, των καταστημάτων των υπηρεσιών του Υπουργείου Δικαιοσύνης και των εποπτευόμενων από αυτό νομικών προσώπων, εφόσον τα έργα αυτά ανατίθενται στην εταιρία με απόφαση του Υπουργείου Δικαιοσύνης. Η εταιρία μπορεί να αναθέτει σε τρίτους με διαγωνισμό ή απευθείας, εφόσον αυτό επιτρέπεται από τις κείμενες διατάξεις, την εκτέλεση των έργων αυτών, τη διοίκηση, την επίβλεψη και την παρακολούθηση της εκτέλεσής τους, καθώς και τον έλεγχο των σχετικών μελετών 
Σελίδα 5695 

και εργασιών.

- Κάθε άλλη συναφής δραστηριότητα.

Με απόφαση του Υπουργού Δικαιοσύνης μπορεί να επεκτείνεται ο σκοπός της εταιρίας. Για την εκπλήρωση του σκοπού της η εταιρία μπορεί να συνεργάζεται με οποιοδήποτε φυσικό ή νομικό πρόσωπο με οποιονδήποτε τρόπο. Στους σκοπούς του ΤΑ.Χ.ΔΙ.Κ. εντάσσονται επιπλέον η ανάληψη του κεφαλαίου της εταιρίας, η χρηματοδότησή της και κάθε άλλη δραστηριότητα αναγκαία για την ίδρυση και λειτουργία της εταιρίας.

δ) Με απόφαση του Υπουργού Δικαιοσύνης, που δημοσιεύεται στην Εφημερίδα της Κυβερνήσεως, διορίζεται το διοικητικό συμβούλιο της εταιρίας που απαρτίζεται από τον Πρόεδρο και Διευθύνοντα Σύμβουλο και έξι μέλη. Τα μέλη του Δ.Σ. πρέπει να διαθέτουν το απαιτούμενο για τη θέση τους κύρος και εμπειρία ώστε να μπορούν να προωθήσουν το σκοπό της εταιρίας, να μην είναι συμβεβλημένα με αυτήν ή έχουν εξαρτημένη σχέση με πρόσωπα που είναι συμβεβλημένα με αυτήν και να μην προσφέρουν υπηρεσίες οποιασδήποτε φύσεως σε εταιρίες οι οποίες έχουν τους ίδιους σκοπούς με την εταιρία "ΘΕΜΙΣ". Ο Πρόεδρος και τρία μέλη του Δ.Σ. είναι τεχνικοί ειδικότητας πολιτικού μηχανικού, αρχιτέκτονα, μηχανολόγου, ηλεκτρολόγου μηχανικού. Στο Δ.Σ. μετέχει επίσης ένας δικηγόρος με ειδίκευση στο δίκαιο των ανωνύμων εταιριών και το δίκαιο των δημοσίων έργων, ένας οικονομολόγος απόφοιτος Α.Ε.Ι. με εμπειρία στη διαχείριση προγραμμάτων χρηματοδοτούμενων από την Ευρωπαϊκή 'Ενωση και ένας εκπρόσωπος του ΤΑ.Χ. ΔΙ.Κ.. Γραμματέας του Δ.Σ. ορίζεται με απόφασή του υπάλληλος της εταιρίας. Τα μέλη και ο γραμματέας ορίζονται με τους αναπληρωτές τους. Ο Πρόεδρος αναπληρώνεται από το επόμενο, κατά σειρά αναγραφής των ονομάτων στην απόφαση διορισμού, μέλος. Πρόεδρος και μέλη ορίζονται με τετραετή θητεία, η οποία αρχίζει από τη δημοσίευση στην Εφημερίδα της Κυβερνήσεως της αποφάσεως συγκροτήσεως του Δ.Σ.. Η θητεία επιτρέπεται να ανανεώνεται. Το διοικητικό συμβούλιο συνεδριάζει με παρουσία πέντε (5), τουλάχιστον, μελών και αποφασίζει με απόλυτη πλειοψηφία των παρόντων. Η εταιρία τίθεται σε λειτουργία με το διορισμό του πρώτου της διοικητικού συμβουλίου. Το διοικητικό συμβούλιο καταρτίζει το καταστατικό της εταιρίας, που εγκρίνεται με κοινή απόφαση των Υπουργών Περιβάλλοντος, Χωροταξίας και Δημόσιων 'Εργων και Δικαιοσύνης. Ο Πρόεδρος, τα μέλη και ο γραμματέας του Δ.Σ. λαμβάνουν αμοιβή που καθορίζεται με απόφαση του Υπουργού Δικαιοσύνης. Τα, τυχόν, εκ δημοσίων υπαλλήλων μέλη του Δ.Σ. λαμβάνουν αποζημίωση κατά συνεδρίαση, που καθορίζεται με την ίδια υπουργική απόφαση.

ε) Η εποπτεία του Υπουργού Δικαιοσύνης επί της εταιρίας περιλαμβάνει:

- την έγκριση του κτιριολογικού προγράμματος και των προτεραιοτήτων της εταιρίας,

- την υποβολή για έγκριση του προϋπολογισμού, της έκθεσης πεπραγμένων και του ισολογισμού της εταιρίας,

- την ενημέρωση από το διοικητικό συμβούλιο της εταιρίας σχετικά με την πορεία των εργασιών της. Μέχρις ολοκληρώσεως της στελεχώσεως της εταιρίας μπορεί, με κοινές αποφάσεις των Υπουργών Εσωτερικών, Δημόσιας Διοίκησης και Αποκέντρωσης, Δικαιοσύνης και του κατά περίπτωση αρμόδιου υπουργού, να αποσπάται στην εταιρία προσωπικό από οποιαδήποτε υπηρεσία ή νομικό πρόσωπο του ευρύτερου δημόσιου τομέα, κατά παρέκκλιση κάθε άλλης διατάξεως."

β. Στην ίδια παρ. 7 του άρθρου 5 του ν. 2408/1996 προστίθενται εδάφια ζ', η', θ' και ι' ως εξής:

"ζ. Μέχρι της εκδόσεως των Κανονισμών του εδ. α' αυτής της παραγράφου στην εταιρία "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." λειτουργεί τεχνικό συμβούλιο. Το συμβούλιο είναι εξαμελούς συνθέσεως, συγκροτείται με απόφαση του Δ.Σ. της εταιρίας και αποτελείται από:

αα. Δύο (2) τεχνικούς υπαλλήλους της εταιρίας αποφοίτους Α.Ε.Ι..

ββ. Τον Προϊστάμενο του Τμήματος Τεχνικών Υπηρεσιών της Κ.Υ. του Υπουργείου Δικαιοσύνης.

γγ. 'Εναν εκπρόσωπο του Τεχνικού Επιμελητηρίου Ελλάδος.

δδ. 'Ενα (1) δικηγόρο.

εε. Τον Πρόεδρό του, ανάλογα με τη φύση του εξεταζόμενου θέματος αντιστοίχου τμήματος του Συμβουλίου Δημοσίων 'Εργων της Γενικής Γραμματείας Δημόσιων 'Εργων του Υπουργείου Περιβάλλοντος, Χωροταξίας και Δημόσιων 'Εργων.

Με την απόφαση συγκροτήσεως ορίζεται ο Πρόεδρος του Συμβουλίου από τους υπό στοιχ. αα' ως άνω υπαλλήλους και ο γραμματέας του Συμβουλίου από υπαλλήλους της Εταιρίας. Ο Πρόεδρος και τα μέλη ορίζονται με τους αναπληρωτές τους, λαμβάνουν δε αποζημίωση κατά συνεδρίαση που καθορίζεται με απόφαση του Δ.Σ.. Το Συμβούλιο γνωμοδοτεί για τα θέματα που ορίζει ο ν. 1418/1984 (ΦΕΚ 23 Α') και τα εκτελε- στικά αυτού διατάγματα, καθώς και για κάθε θέμα που παραπέμπεται σ' αυτό από το Δ.Σ. της εταιρίας. Στο Συμβούλιο εισηγούνται τεχνικοί υπάλληλοι της εταιρίας. Το συμβούλιο συνεδριάζει με παρουσία τεσσάρων (4) τουλάχιστον μελών, αποφασίζει με απόλυτη πλειοψηφία των παρόντων και σε περίπτωση ισοψηφίας υπερισχύει η ψήφος του Προέδρου."

"η. Με απόφαση του Δ.Σ. της εταιρίας "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." η οποία εγκρίνεται από τον Υπουργό Δικαιοσύνης καταρτίζεται ο οργανισμός λειτουργίας της εταιρίας, καθορίζονται οι επί μέρους υπηρεσιακές της μονάδες και η διάρθρωσή τους, ο αριθμός των θέσεων του προσωπικού της εταιρίας και τα προσόντα προσλήψεων, καθώς και κάθε άλλη σχετική λεπτομέρεια. Η πρόσληψη του προσωπικού της εταιρίας γίνεται κατά παρέκκλιση του ν. 2190/1994 (ΦΕΚ 28 Α') και κάθε άλλης σχετικής διατάξεως."

"θ. Κατά τη διάρκεια της διαδικασίας απαλλοτριώσεως ακινήτων επί των οποίων η εταιρία "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." θα προβεί σε κατασκευαστικά έργα, ο κύριος, ο νομέας ή κάτοχος αυτών υποχρεούται να επιτρέπει την εκτέλεση των απαραίτητων προπαρασκευαστικών τεχνικών έργων, εδαφολογικών ή γεωτεχνικών ερευνών, καταμετρήσεων για σύνταξη διαγραμμάτων και άλλων παρόμοιας φύσεως εργασιών. Η εταιρία υποχρεούται να αποκαταστήσει τη ζημιά από βλάβη, φθορές ή στέρηση της χρήσεως που προέρχεται από την εκτέλεση των παραπάνω τεχνικών εργασιών."

"ι. Με προεδρικά διατάγματα, τα οποία εκδίδονται με πρόταση των Υπουργών Δικαιοσύνης και Περιβάλλοντος, Χωροταξίας και Δημόσιων 'Εργων, ρυθμίζονται οι λεπτομέρειες εφαρμογής της παρ. 7 του άρθρου 5 του ν. 2408/1996, όπως τροποποιείται με αυτή την παράγραφο."

16. α. Στη δεύτερη παράγραφο του άρθρου 10 του ν. 2447/1996, με τον οποίο κυρώθηκε ως Κώδικας το σχέδιο νόμου "Υιοθεσία, επιτροπεία και αναδοχή ανηλίκου, δικαστική συμπαράσταση, δικαστική επιμέλεια ξένων υποθέσεων και συναφείς ουσιαστικές, δικονομικές και μεταβατικές διατάξεις" (ΦΕΚ 278 Α'), οι λέξεις "με χρηματική ποινή μέχρι πεντακοσίων χιλιάδων μεταλλικών δραχμών" αντικαθίστανται με τις λέξεις "με χρηματική ποινή μέχρις ενός εκατομμυρίου δραχμών."

β.α. Η παράγραφος 4 του άρθρου 57 του σχεδίου νόμου που κυρώθηκε ως Κώδικας με το ν. 2447/1996 καταργείται.

β.β. Υποθέσεις περί υιοθεσίας που ήταν εκκρεμείς την 30.12.1996 κρίνονται σύμφωνα με τις προϊσχύουσες διατάξεις. Με τις ίδιες διατάξεις κρίνονται υποθέσεις για υιοθεσία που η επιμέλεια του ανηλίκου είχε ήδη κατά την ανωτέρω ημερομηνία ανατεθεί με οποιονδήποτε τρόπο σε αυτόν που υιοθετεί ή θα του ανατεθεί με οποιονδήποτε τρόπο από της ανωτέρω ημερομηνίας μέχρι 31 Ιουλίου 1997. Προκειμένου περί υποθέσεων υιοθεσίας αλλοδαπών από 'Ελληνες, οι οποίες εκκρεμούν κατά τη δημοσίευση αυτού του νόμου, τα ελληνικά δικαστήρια κατά την περιαφή του εκτελεστηρίου τύπου εφαρμόζουν τις προϊσχύουσες περί υιοθεσίας διατάξεις. Ο θετός γονέας έχει σε όλες τις ανωτέρω περιπτώσεις το δικαίωμα της προηγούμενης παραγράφου.

17. Η προβλεπόμενη αποκλειστική προθεσμία από την παράγραφο 5α του άρθρου 4 του ν. 2408/1996, παρατείνεται για έξι ακόμη μήνες από τη δημοσίευση του παρόντος νόμου.

18.α. Η παράγραφος 15 του άρθρου 10 του ν. 2298/ 1995 αντικαθίσταται ως εξής:

Σελίδα 5696 

 

"15. Για πειθαρχικά αδικήματα του προσωπικού των Καταστημάτων Κράτησης ο Υπουργός Δικαιοσύνης ή ο Γενικός Γραμματέας του Υπουργείου Δικαιοσύνης μπορεί να παραγγέλλει την ενέργεια πειθαρχικής προκαταρκτικής εξέτασης από εισαγγελικό λειτουργό."

β. Οι διατάξεις της παραγράφου 15 του άρθρου 10 του ν. 2298/1995 εξακολουθούν να ισχύουν για πειθαρχικές υποθέσεις εκκρεμείς κατά το χρόνο ενάρξεως ισχύος αυτού του νόμου μέχρις ολοκληρώσεως της σχετικής διαδικασίας.

19.α. Η παράγραφος 1 του άρθρου 25 του ν. 2058/1952 (ΦΕΚ 95 Α'/18.4.1952), όπως έχει τροποποιηθεί με τους νόμους 410/1976 (ΦΕΚ 208 Α') και 2207/1994 (ΦΕΚ 65 Α'), αντικαθίσταται ως εξής:

"1. Για τους κρατουμένους, κάθε ημέρα εργασίας ή συμμετοχής σε προγράμματα εκπαίδευσης ή επαγγελματικής κατάρτισης μπορεί να υπολογίζεται ευεργετικά κατ' ανώτατο όριο μέχρι δύο ημέρες. Για τους μεταξύ αυτών υποδίκους, οι ημέρες που έχουν υπολογισθεί ευεργετικά θα λαμβάνονται υπόψη μόνο στην περίπτωση καταδίκης τους, από την ημερομηνία έκδοσης της καταδικαστικής απόφασης. Το μέτρο του ευεργετικού υπολογισμού ημερών εργασίας ή κατάρτισης ή εκπαίδευσης των κρατουμένων καθορίζεται με προεδρικά διατάγματα, που εκδίδονται με πρόταση του Υπουργού Δικαιοσύνης. 'Οπου στο παρόν άρθρο αναφέρεται η λέξη "κατάδικοι" θα νοείται "κρατούμενοι". Οι ημέρες που έχουν ήδη υπολογισθεί ευεργετικά δεν θα λαμβάνονται υπόψη εν όλω ή εν μέρει, αν αυτό δηλωθεί υπεύθυνα από τον ενδιαφερόμενο - κρατούμενο."

β. Το δεύτερο εδάφιο της παραγράφου 1 του άρθρου 54 του Κώδικα Βασικών Κανόνων Μεταχείρισης Κρατουμένων (ν.1851/1989, ΦΕΚ 122 Α'), όπως αυτό έχει αντικατασταθεί από την παράγραφο 2 του άρθρου 3 του ν. 2408/1996 (ΦΕΚ 104 Α'), αντικαθίσταται ως εξής:

"Εφόσον ο κρατούμενος έχει ήδη εκτίσει με οποιονδήποτε τρόπο τα δύο πέμπτα της ποινής του ή, σε περίπτωση ισόβιας κάθειρξης, δώδεκα έτη, η διάρκεια της άδειας μπορεί να αυξάνεται έως τις οκτώ ημέρες, οι οποίες υπολογίζονται όπως ορίζεται στο προηγούμενο εδάφιο."

γ. Η εφαρμογή των διατάξεων των άρθρων 58 έως 60 και 64 έως 75 του Κώδικα Βασικών Κανόνων Μεταχείρισης Κρατουμένων (ν.1851/1989, ΦΕΚ 122 Α'), η οποία είχε ανασταλεί μέχρι 31.12.1996 με τις διατάξεις της παρ. 13 του άρθρου 16 του ν. 2298/1995 (ΦΕΚ 62 Α'), αναστέλλεται εκ νέου από της εν λόγω ημερομηνίας μέχρι 31.12.1998.

Κατά τη διάρκεια της αναστολής διατηρείται η ισχύς των άρθρων 53 έως 68 του α.ν.125/1967 (ΦΕΚ 152 Α').

20.α. Τα εδάφια δ' και ε' της παρ.1 του άρθρου 4 του ν.1816/1988 (ΦΕΚ 251 Α'), όπως αντικαταστάθηκε με την παρ. 5 του άρθρου 18 του ν. 2331/1995, καταργούνται.

β. Η παρ. 2 του αυτού ως άνω άρθρου 4 του ν. 1816/1988 αντικαθίσταται ως εξής:

"2. H διαχείριση του λογαριασμού γίνεται από επιτροπή, η οποία αποτελείται από τον Πρόεδρο του ΤΑ.Χ.ΔΙ.Κ. ως πρόεδρο και τον Πρόεδρο της 'Ενωσης Ελλήνων Δικαστών και Εισαγγελέων και τον Πρόεδρο της 'Ενωσης Διοικητικών Δικαστών ως μέλη. Τα μέλη αναπληρώνονται από τους νόμιμους αναπληρωτές τους. Η επιτροπή συγκροτείται με απόφαση του Υπουργού Δικαιοσύνης. Η επιτροπή αυτή συνεδριάζει με την παρουσία πρόεδρου και των δύο μελών και αποφασίζει κατ' απόλυτη πλειοψηφία. Η επιτροπή αποφασίζει για τη χορήγηση των κατά την προηγούμενη παράγραφο παροχών. Με απόφαση του Υπουργού Δικαιοσύνης δύναται να καθορίζονται η διαδικασία και οι ειδικότερες προϋποθέσεις για τις ανωτέρω παροχές."

21. Η διάταξη του δεύτερου εδαφίου της παρ.1 του άρθρου 65 του ν. 1329/1983 (ΦΕΚ 25 Α') αντικαθίσταται ως εξής:

"Εφόσον όμως η αγωγή διαζυγίου είχε ασκηθεί πριν από την έναρξη ισχύος του παρόντος, οι λόγοι του διαζυγίου κρίνονται σύμφωνα με το δίκαιο που ίσχυε κατά το χρόνο της ασκήσεως της αγωγής, οι συνέπειες όμως του διαζυγίου και ιδίως οι αξιώσεις διατροφής κρίνονται κατά τις νέες διατάξεις του Αστικού Κώδικα."

22. Τα προβλεπόμενα από το άρθρο 6 του α.ν. 305/ 1945 (ΦΕΚ 110 Α') και το άρθρο 1 του ν.δ. 4201/1961 (ΦΕΚ 175 Α') βιβλία, τα οποία τηρούνται στα υποθηκοφυλακεία του Κράτους (Γενικό Βιβλίο Εκθέσεων και Βιβλίο Τελών και Δικαιωμάτων), είναι δυνατόν στο εξής αφ' ενός να ενοποιηθούν σ' ένα ενιαίο βιβλίο, αφ' ετέρου δε να τηρούνται σε κινητά μηχανογραφικά φύλλα, τα οποία θα βιβλιοδετούνται ανά μήνα σε ενιαίο τόμο. Με αποφάσεις του Υπουργού Δικαιοσύνης καθορίζεται ο χρόνος έναρξης εφαρμογής των εν λόγω διατάξεων κατά υποθηκοφυλακείο, καθώς και κάθε άλλη σχετική λεπτομέρεια.

23. Στην παρ. 4 του άρθρου 24 του ν. 670/1977 (ΦΕΚ 232 Α') περί Κώδικος Συμβολαιογράφων, όπως αντικαταστάθηκε με την παρ. 4 του άρθρου 1 του ν.1653/1986 (ΦΕΚ 173 Α'), προστίθεται εδάφιο που έχει ως εξής:

"Σε περίπτωση κατά την οποία καταστεί για οποιονδήποτε λόγο οριστικά ανέφικτος διορισμός υποψηφίου καλείται για διορισμό στη θέση του, σύμφωνα με τις κείμενες διατάξεις, ο επόμενος κατά σειρά βαθμολογίας υποψήφιος, ο οποίος έχει λάβει βαθμό επιδόσεως όχι μικρότερο της εκάστοτε οριζόμενης βάσεως. Οι διατάξεις του εδαφίου τούτου έχουν εφαρμογή από 1ης Ιανουαρίου 1996."

24. Στο ν. 2318/1995 Κώδικας Δικαστικών Επιμελητών (ΦΕΚ 126 Α') επιφέρονται οι εξής τροπολογίες:

α. Στο τέλος του άρθρου 6 προστίθεται παράγραφος 10 ως εξής:

"10. Η αίτηση εγγραφής ασκουμένου είναι απαράδεκτος, εάν δεν συνοδεύεται με έγγραφη απόδειξη καταβολής προς το Σύλλογο τέλους εγγραφής, το ύψος του οποίου είναι ίσο προς το μισό της κατά το χρόνο υποβολής της αιτήσεως καθορισμένης ετήσιας εισφοράς των μελών. Το ίδιο καταβάλλεται και στην περίπτωση του δεύτερου εδαφίου της παραγράφου 9 του παρόντος."

β. Στο τέλος της παραγράφου 3 του άρθρου 7 προστίθεται εδάφιο ως εξής:

"Η άσκηση αυτή θα πρέπει να είναι διάρκειας τουλάχιστον εννέα μηνών."

γ. Η τελευταία πρόταση του τρίτου εδαφίου του άρθρου 12 διατυπώνεται ως εξής:

"που αναρτώνται στον τόπο του διαγωνισμού την εικοστή το αργότερο ημέρα μετά το τέλος του".

δ. i. Μετά το πέμπτο εδάφιο του άρθρου 12 προστίθεται εδάφιο ως εξής:

"Οι εγγεγραμμένοι στους πίνακες βαθμολογίας, που έχουν ισοβαθμίσει με τον τελευταίο επιτυχόντα, διορίζονται στην περιφέρεια του πρωτοδικείου, για τις θέσεις του οποίου διαγωνίστηκαν και καταλαμβάνουν κατά τη σειρά κατάταξής τους στον πίνακα βαθμολογίας τις κενούμενες μέχρι λήξεως του έτους του διαγωνισμού θέσεις."

δ.ii. Οι διατάξεις του προηγούμενου εδαφίου έχουν εφαρμογή και για τους υποψηφίους των διαγωνισμών ετών 1994 έως 1996, οι δε ενδιαφερόμενοι διορίζονται υπεράριθμοι μετά από σχετική αίτηση που υποβάλλεται μέσα σε προθεσμία δύο μηνών από της δημοσιεύσεως του παρόντος νόμου και καταλαμβάνουν τις πρώτες θέσεις που θα κενωθούν.

ε. Στο πέμπτο εδάφιο της παραγράφου 1 του άρθρου 27 διαγράφεται η τελευταία πρόταση, η οποία έχει ως εξής:

"η οποία κοινοποιείται μέχρι τις 20 Ιουλίου στον αρμόδιο εισαγγελέα πρωτοδικών".

στ. Το τρίτο εδάφιο της παραγράφου 2 του άρθρου 137 αντικαθίσταται ως εξής:

"Σε κάθε περίπτωση το συνολικά καταβαλλόμενο, σύμφωνα με τα παραπάνω, ποσό δεν μπορεί να υπερβαίνει: α) το ένα τρίτο των συνολικών ετήσιων εσόδων του συλλόγου στην περίπτωση "α" του προηγούμενου εδαφίου, β) το ένα τέταρτο αυτών στην περίπτωση "β" του προηγούμενου εδαφίου και γ) το ένα πέμπτο αυτών σε κάθε άλλη περίπτωση."

ζ. Στο τέλος της παραγράφου 3 του άρθρου 137 προστίθεται εδάφιο ως εξής:

"Επίσης τα έξοδα αυτά δεν μπορούν να υπερβαίνουν τα

Σελίδα 5697 

ανώτατα επιτρεπόμενα από τον παρόντα νόμο για τους αμέσως πιο πάνω αναφερομένους."

η. Στο τέλος του άρθρου 141 προστίθεται παράγραφος 3 ως εξής:

"3. Υποψήφιοι που γράφτηκαν ως ασκούμενοι πριν από την έναρξη ισχύος του παρόντος, μπορούν να λάβουν μέρος στους διαγωνισμούς μέχρι και του έτους 1997, έστω και αν έχουν υπερβεί το 35ο έτος της ηλικίας τους και να διοριστούν εφόσον επιτύχουν."

25. Ο προληπτικός έλεγχος των δαπανών του Κράτους και των υπαγόμενων σ' αυτό Ν.Π.Δ.Δ. ασκείται από Επιτρόπους (Ελεγκτές) του Ελεγκτικού Συνεδρίου, με βαθμό Α' της ΠΕ κατηγορίας (πτυχιούχους ανωτάτων σχολών), προϊσταμένους διευθύνσεων ή τμημάτων αυτού, που έχουν οριστεί Επίτροποι, σύμφωνα με το άρθρο 6 του π.δ/τος 208/1988 (ΦΕΚ 90 Α'). Ο Επίτροπος που υπηρετεί σε καθένα από τα Μονομελή Κλιμάκια του Ελεγκτικού Συνεδρίου, που καταργούνται από την ισχύ της παρούσας διάταξης, καθίσταται αυτοδίκαια αρμόδιος, για την άσκηση του ελεγκτικού έργου, που ασκούσε ο Πάρεδρος ή Εισηγητής του Μονομελούς Κλιμακίου. 'Οπου στην κείμενη νομοθεσία αναφέρεται "Μονομελές Κλιμάκιο" νοείται στο εξής "Υπηρεσία Επιτρόπου". Κάθε αντίθετη διάταξη καταργείται.

26.α. Στα Πρωτοδικεία Αθηνών, Πειραιώς και Θεσσαλονίκης λειτουργεί ειδικό τμήμα που εκδικάζει τις υποθέσεις πνευματικής ιδιοκτησίας. Στο τμήμα αυτό, το οποίο συγκροτείται στα παραπάνω δικαστήρια με τη διαδικασία που προβλέπεται από το νόμο για τη συγκρότηση των τμημάτων των δικαστηρίων εν γένει, τοποθετούνται τακτικοί δικαστές με εξειδίκευση στα θέματα της πνευματικής ιδιοκτησίας. Στα πρωτοδικεία οι δικαστές αυτοί πρέπει να έχουν προϋπηρεσία στο βαθμό του πρωτοδίκη τουλάχιστον πέντε ετών. Η θητεία στο ειδικό αυτό τμήμα είναι διετής, με δυνατότητα ανανέωσής της ύστερα από αίτηση των ίδιων των δικαστών που υπηρετούν σ' αυτό. Η εξειδίκευση των δικαστών που υπηρετούν στα ειδικά τμήματα πνευματικής ιδιοκτησίας, σύμφωνα με το δεύτερο εδάφιο αυτής της παραγράφου, θα γίνεται στο πλαίσιο των προγραμμάτων επιμόρφωσης που προβλέπονται από την πέμπτη παράγραφο του άρθρου 3 του ν. 2236/1994 περί της "Εθνικής Σχολής Δικαστών". Ωσότου λειτουργήσουν αυτά τα προγράμματα και υπάρξουν εξειδικευμένοι δικαστές σε επαρκή αριθμό, που να προέρχονται από αυτά, θα είναι δυνατή η χρησιμοποίηση και δικαστών με απλή και μόνο εμπειρία στα σχετικά θέματα. Στα ανωτέρω πρωτοδικεία, όπου δεν υπάρχουν δικαστές με προϋπηρεσία τουλάχιστον πέντε ετών στο βαθμό του πρωτοδίκη, θα μπορούν να χρησιμοποιούνται και δικαστές με μικρότερη προϋπηρεσία. 'Οπου στο ν. 2121/1993 γίνεται λόγος για δικαστήριο, εννοείται το δικαστήριο αυτής της παραγράφου.

β. Τυχόν εφέσεις κατά των αποφάσεων των ανωτέρω πρωτοδικείων εκδικάζονται ενώπιον του Ειδικού Τμήματος του Εφετείου Αθηνών, μέχρις ότου ειδικά τμήματα συγκροτηθούν και στα Εφετεία Θεσσαλονίκης και Πειραιά.

'Αρθρο 4

Περί του Συμβουλίου της Επικρατείας

και τακτικών διοικητικών δικαστηρίων

1. α. Οι προθεσμίες για την άσκηση των ενδίκων βοηθημάτων και μέσων ενώπιον του Συμβουλίου της Επικρατείας αναστέλλονται για το χρονικό διάστημα από 1ης έως 31ης Αυγούστου. Δεν θίγεται η ισχύουσα νομοθεσία που αφορά τις προθεσμίες του Δημοσίου και των οργανισμών τοπικής αυτοδιοίκησης.

β. Οι διατάξεις του προηγούμενου εδαφίου ισχύουν και για τις εκκρεμείς υποθέσεις.

2. α. Οι παράγραφοι 1 και 2 του άρθρου 27 του π.δ/τος 18/1989 αντικαθίστανται ως εξής:

"1) Η πληρεξουσιότητα σε δικηγόρο παρέχεται με συμβολαιογραφική πράξη ή με συνυπογραφή του δικογράφου του ενδίκου μέσου εκ μέρους του διαδίκου ή με προφορική δήλωση στο ακροατήριο. Στην περίπτωση συνυπογραφής του δικογράφου εκ μέρους του διαδίκου η υπογραφή του δικογράφου από το δικηγόρο θεωρείται ως βεβαίωση της γνησιότητας της υπογραφής του διαδίκου. Για τη Διοίκηση εφαρμόζονται οι κείμενες γι' αυτήν διατάξεις. Στα νομικά πρόσωπα ιδιωτικού δικαίου η πληρεξουσιότητα παρέχεται από το νόμιμο εκπρόσωπό τους με προφορική δήλωσή του στο ακροατήριο ή με ειδικό συμβολαιογραφικό πληρεξούσιο. 'Οταν ο νόμος ή το καταστατικό απαιτεί για να ασκηθεί ένδικο μέσο προηγούμενη άδεια άλλου οργάνου, ο νόμιμος εκπρόσωπος του νομικού προσώπου ιδιωτικού δικαίου τεκμαίρεται ότι ενεργεί με την άδεια του άλλου οργάνου. Η τυχόν έλλειψη της άδειας δεν επηρεάζει το κύρος της δίκης και δημιουργεί αποκλειστικά ευθύνη του εκπροσώπου απέναντι στο νομικό πρόσωπο.

2) Για την υπογραφή του ενδίκου μέσου και την ενέργεια των πράξεων της προδικασίας από δικηγόρο, η πληρεξουσιότητα τεκμαίρεται ότι υπάρχει εάν συντρέχει μία από τις περιπτώσεις της παραγράφου 1. Διαφορετικά, το ένδικο μέσο απορρίπτεται ως απαράδεκτο και εκείνος που το ήσκησε καταδικάζεται στη δικαστική δαπάνη."

β. Στο αυτό άρθρο 27 προστίθεται νέα παράγραφος 5 ως εξής:

"5. Αν από λόγους ανώτερης βίας εμποδίσθηκε η νομιμοποίηση του πληρεξούσιου δικηγόρου, δύναται να υποβληθεί αίτηση επανασυζητήσεως της υποθέσεως που κατατίθεται στον αρμόδιο γραμματέα πριν από την έκδοση της αποφάσεως και μέσα σε αποκλειστική προθεσμία δέκα (10) ημερών από τη συζήτηση της υποθέσεως. Η αίτηση, η οποία πρέπει να περιέχει με σαφήνεια τους προβαλλόμενους λόγους, δικάζεται από το οικείο Τμήμα καλουμένων αμφοτέρων των διαδίκων προ είκοσι (20) ημερών. Σε περίπτωση παραδοχής της αιτήσεως η υπόθεση εκδικάζεται εν συνεχεία επί της ουσίας από το ίδιο Τμήμα."

γ. Η κατά το προηγούμενο εδάφιο αίτηση δύναται, συντρεχουσών των υπό τούτου προβλεπόμενων προϋποθέσεων, να υποβληθεί εντός προθεσμίας τριών μηνών από της ισχύος του παρόντος για αποφάσεις οι οποίες απέρριψαν ως απαράδεκτο το ένδικο μέσο για μη νομιμοποίηση του πληρεξούσιου δικηγόρου και δημοσιεύθηκαν μετά την 1η Ιανουαρίου 1996.

3. Το δεύτερο και τρίτο εδάφια της παραγράφου 1 του άρθρου 36 του π.δ/τος 18/1989 αντικαθίστανται ως εξής:

"Το παράβολο ορίζεται, όταν πρόκειται για αίτηση ακυρώσεως, έφεση, υπαλληλική προσφυγή, τριτανακοπή ή αίτηση αναιρέσεως σε διαφορές κοινωνικής ασφάλισης σε πέντε χιλιάδες (5.000) δραχμές, όταν πρόκειται για αίτηση αναστολής εκτελέσεως σε τρεις χιλιάδες (3.000) δραχμές και όταν πρόκειται για αίτηση αναιρέσεως, πλην εκείνων που αφορούν διαφορές κοινωνικής ασφάλισης, σε δέκα χιλιάδες (10.000) δραχμές. Τα παράβολα στις αιτήσεις ερμηνείας ή διόρθωσης ορίζονται σε τρεις χιλιάδες (3.000) δραχμές."

4. Η παράγραφος 3 του άρθρου 304 Κ.Πολ.Δ., η οποία προστίθεται με την παρ. 10 του άρθρου 6 του παρόντος νόμου, ισχύει και για τις αποφάσεις των τακτικών διοικητικών δικαστηρίων.

5. Από τις διαφορές ουσίας που ανήκουν στη δικαιοδοσία των τακτικών διοικητικών δικαστηρίων στην αρμοδιότητα του μονομελούς διοικητικού πρωτοδικείου υπάγονται, με την επιφύλαξη των διατάξεων της παρ. 1 του άρθρου 2 του π.δ/τος 341/1978 (ΦΕΚ 71 Α') και του άρθρου 73 παρ. 2 του ν.δ/τος 356/1974 (Κ.Ε.Δ.Ε., ΦΕΚ 90 Α'), οι διαφορές ουσίας που ανακύπτουν από την επιβολή χρηματικών κυρώσεων συνολικού ποσού μέχρι πεντακοσίων χιλιάδων (500.000) δραχμών και από χρηματικές απαιτήσεις το συνολικό ποσό των οποίων δεν υπερβαίνει το ένα εκατομμύριο (1.000.000) δραχμές. Σε περίπτωση ομοδικίας, αν πρόκειται για ενοχή εις ολόκληρον, λαμβάνεται υπόψη το καταλογιζόμενο ή αιτούμενο συνολικό ποσό για όλους τους ομοδίκους. Αν πρόκειται για χωριστές υποχρεώσεις ή απαιτήσεις των ομοδίκων, η αρμοδιότητα για όλους καθορίζεται με βάση το ποσό της μεγαλύτερης υποχρέωσης ή απαίτησης. Κάθε άλλη γενική ή ειδική διάταξη, που ρυθμίζει διαφορετικά την καθ' ύλην αρμοδιότητα των διοικητικών πρωτοδικείων, καταργείται.

Σελίδα 5698 

 

6. Οι εφέσεις κατά των αποφάσεων του μονομελούς διοικητικού πρωτοδικείου υπάγονται στην αρμοδιότητα του τριμελούς διοικητικού πρωτοδικείου, εκτός από τις εφέσεις στις υποθέσεις του άρθρου 73 παρ. 2 του ν.δ/τος 356/1974 (Κ.Ε.Δ.Ε.), οι οποίες υπάγονται στην αρμοδιότητα του τριμελούς διοικητικού εφετείου, εφόσον το χρέος για το οποίο εχώρησε η εκτέλεση υπερβαίνει το ποσό του ενός εκατομμυρίου (1.000.000) δραχμών.

7. α. Το πρώτο εδάφιο της παρ. 2 του άρθρου 6 του Κώδ. Φορ. Δικ., που κυρώθηκε με το ν. 4125/1960 (ΦΕΚ 202 Α') και μεταγλωττίσθηκε στη δημοτική με το π.δ. 331/1985 (ΦΕΚ 116 Α'), όπως ισχύει μετά την αντικατάστασή του από το άρθρο 19 του ν. 1805/1988 (ΦΕΚ 199 Α'), αντικαθίσταται ως εξής:

"Το μονομελές διοικητικό πρωτοδικείο δικάζει τις διαφορές στις οποίες: α) ο αμφισβητούμενος ή αξιούμενος προς επιστροφή φόρος, δασμός, τέλος ή άλλο δικαίωμα του Δημοσίου, χωρίς συνυπολογισμό προσθέτων ή προσαυξήσεων, δεν υπερβαίνει το ποσό του ενός εκατομμυρίου (1.000.000) δραχμών, β) το επιβαλλόμενο πρόστιμο ή άλλη χρηματική κύρωση δεν υπερβαίνει συνολικά το ποσό των πεντακοσίων χιλιάδων (500.000) δραχμών."

β. Η παράγραφος 4 του άρθρου 6 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, όπως ισχύει μετά την αντικατάστασή του από το άρθρο 19 του ν. 1805/1988, καταργείται και οι παράγραφοι 5, 6 και 7 του ίδιου άρθρου λαμβάνουν τον αριθμό 4, 5 και 6, αντιστοίχως.

8. α. Η παράγραφος 3 του άρθρου 31 του π.δ/τος 341/1978 αντικαθίσταται ως εξής:

"3. Κατ' αίτηση του ασκήσαντος την προσφυγή το δικαστήριο μπορεί, με αιτιολογημένη απόφασή του, να αναστείλει την εκτέλεση της προσβαλλόμενης πράξης μέχρι να εκδοθεί οριστική απόφαση επί της προσφυγής. Η απόφαση εκδίδεται εν συμβουλίω αν πρόκειται για υπόθεση της καθ' ύλην αρμοδιότητας δικαστηρίου πολυμελούς σύνθεσης και από δικαστή οριζόμενο από τον πρόεδρο, αν πρόκειται για υπόθεση της καθ' ύλην αρμοδιότητας δικαστηρίου μονομελούς σύνθεσης."

β. Η παράγραφος 1 του άρθρου 38 του π.δ/τος 341/1978 αντικαθίσταται ως εξής:

"1. Ως προς την εγγραφή στο πινάκιο, το έκθεμα των συζητούμενων υποθέσεων και τη συζήτηση στο ακροατήριο έχουν εφαρμογή οι διατάξεις των άρθρων 86 παρ. 1, 87 παρ. 1 εδάφιο δεύτερο και 2, 88 έως 94 και 96 έως 101 του Κώδικα Φορολογικής Δικονομίας."

9. Το άρθρο 159 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, όπως αντικαταστάθηκε με την παρ. 4 του άρθρου 29 του ν.δ/τος 4242/1962 (ΦΕΚ 135 Α') και τροποποιήθηκε με την παρ. 2 του άρθρου 2 του ν. 4600/1966 (ΦΕΚ 242 Α'), αντικαθίσταται ως εξής:

"'Αρθρο 159

1. Η προθεσμία για την άσκηση των ενδίκων μέσων, καθώς και η άσκησή τους δεν αναστέλλουν την εκτέλεση της αποφάσεως.

2. Μετά από αίτηση του ενδιαφερομένου ο πρόεδρος του δικαστηρίου, στο οποίο εκκρεμεί το ένδικο μέσο, μπορεί να διατάξει με αιτιολογημένη απόφαση την αναστολή εκτελέσεως της απόφασης με ανάλογη εφαρμογή του άρθρου 2 του ν. 820/1978 (ΦΕΚ 174 Α'), όπως τροποποιήθηκε με το άρθρο 27 του ν. 1406/1983 (ΦΕΚ 182 Α'), με την παρ. 2 του άρθρου 4 του ν. 1882/1990 (ΦΕΚ 43 Α') και με το άρθρο 41 παρ. 3 του ν. 2065/1992 (ΦΕΚ 113 Α')."

10. Η παράγραφος 1 του άρθρου 30 του ν. 1406/1983 αντικαθίσταται ως εξής:

"1. Για τη συζήτηση των καταψηφιστικών αγωγών, των προσφυγών με καταψηφιστικό αίτημα και κύριων παρεμβάσεων καταβάλλεται το δικαστικό ένσημο που προβλέπεται από το ν. ΓΠΟΗ'/1912 (ΦΕΚ 3 Α'), όπως ισχύει, εκτός από τις προσφυγές για επιστροφή ποσών που καταβλήθηκαν αχρεωστήτως."

11. Το άρθρο 63 του π.δ/τος 341/1978 αντικαθίσταται ως εξής:

"'Αρθρο 63

1. Για το παραδεκτό των κατά το άρθρο 60 ενδίκων μέσων πρέπει να καταβληθεί παράβολο τριών χιλιάδων (3.000) δραχμών, αν πρόκειται για ένδικο μέσο κατά αποφάσεως πολυμελούς δικαστηρίου, και χιλίων (1.000) δραχμών, αν πρόκειται για ένδικο μέσο κατά αποφάσεως μονομελούς δικαστηρίου. Από την υποχρέωση αυτή απαλλάσσονται το Δημόσιο και οι οργανισμοί τοπικής αυτοδιοίκησης.

2. Αν έως την πρώτη συζήτηση στο ακροατήριο δεν καταβληθεί το παράβολο ή καταβληθεί ελλιπές, το ένδικο μέσο απορρίπτεται ως απαράδεκτο.

3. Αν το ένδικο μέσο απορριφθεί, το παράβολο που κατατέθηκε περιέρχεται στο Δημόσιο. Αν γίνει δεκτό εν όλω ή εν μέρει ή καταργηθεί η δίκη, αποδίδεται σ' αυτόν που το ήσκησε και αν το δικαστήριο δεν διέταξε την απόδοσή του."

12. Στο τέλος της παρ. 2 του άρθρου 35 του Κώδ. Φορ. Δικ., που κυρώθηκε με το ν. 4125/1960 και μετα- γλωττίσθηκε στη δημοτική με το π.δ. 331/1985, προστίθενται τα εξής:

"Επίσης ο διορισμός του πληρεξουσίου γίνεται και δια της συνυπογραφής του δικογράφου της προσφυγής ή του ενδίκου μέσου εκ μέρους του διαδίκου. Στην περίπτωση αυτή η υπογραφή του δικογράφου από το δικηγόρο θεωρείται ως βεβαίωση της γνησιότητας της υπογραφής του διαδίκου."

13. α. Στο άρθρο 50 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, προστίθεται παράγραφος 3 ως εξής:

"3. Οι διάδικοι μπορεί να συμφωνήσουν ότι δεν θα εμφανισθούν στο ακροατήριο αλλά θα παραστούν με κοινή δήλωση που υπογράφεται από τους πληρεξούσιους δικηγόρους. Τέτοια δήλωση μπορεί να γίνει και από έναν ή ορισμένους μόνο πληρεξουσίους. Η δήλωση αυτή παραδίνεται από τον πληρεξούσιο δικηγόρο στον αρμόδιο γραμματέα το αργότερο την παραμονή της δικασίμου και σημειώνεται αμέσως στο οικείο βιβλίο. Σε περίπτωση αναβολής συζητήσεως της υποθέσεως δεν κλητεύεται ο διάδικος που υπέβαλε δήλωση."

β. Το άρθρο 60 του Κώδικα Φορολογικής Δικονομίας, που κυρώθηκε με το ν. 4125/1960 και μεταγλωττίστηκε στη δημοτική με το π.δ. 331/1985, αντικαθίσταται ως εξής:

"'Αρθρο 60

Αν αυτός προς τον οποίο πρόκειται να γίνει η επίδοση ενεργεί ως αντίκλητος περισσότερων διαδίκων ή παρίσταται ως νόμιμος αντιπρόσωπος περισσότερων ανίκανων προσώπων, αρκεί να επιδοθεί σ' αυτόν ένα μόνο αντίγραφο ή πρωτότυπο του επιδοτέου εγγράφου."

14. α. Στο άρθρο 162 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, προστίθεται νέα παράγραφος 3 και η ήδη παράγραφος 3 αριθμείται ως 4:

"3. Ανακοπή μπορεί να ασκηθεί και αν από λόγους ανώτερης βίας εμποδίστηκε η νομιμοποίηση του πληρεξουσίου."

β. Η κατά το προηγούμενο εδάφιο ανακοπή δύναται να υποβληθεί εντός προθεσμίας τριών μηνών, από της ισχύος του παρόντος, για αποφάσεις οι οποίες απέρριψαν την προσφυγή ή το ένδικο μέσο ως απαράδεκτο για μη νομιμοποίηση του πληρεξούσιου δικηγόρου και δημοσιεύθηκαν μετά την 1η Ιανουαρίου 1996.

15. Στο άρθρο 163 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, προστίθεται νέα παράγραφος 4 και οι ήδη παράγραφοι 4 και 5 αριθμούνται ως 5 και 6.

"4. Η δικάσιμος για την εκδίκαση της ανακοπής δεν μπορεί να απέχει περισσότερο από τρεις μήνες από την άσκησή της."

16. Το κατά το άρθρο 171 παρ. 3 εδάφιο δεύτερο του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, όπως αντικατα-

Σελίδα 5699 

στάθηκε με το άρθρο 3 του ν. 221/1975 (ΦΕΚ 263 Α'), παράβολο αυξάνεται σε τρεις χιλιάδες (3.000) δραχμές. Στο ίδιο ποσό καθορίζεται και το παράβολο που προβλέπεται από την παρ. 3 του άρθρου 12 του π.δ/τος 932/1978 (ΦΕΚ 225 Α').

17. α. Τα κατά το άρθρο 181 παρ. 1 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, παράβολα των πεντακοσίων (500) και εκατό (100) δραχμών αυξάνονται σε τρεις χιλιάδες (3.000) και χίλιες (1.000) δραχμές αντίστοιχα.

β. Η παράγραφος 2 του άρθρου 181 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, αντικαθίσταται ως εξής:

"2. Οι διατάξεις των παραγράφων 4 και 5 του άρθρου 171 και του άρθρου 173 εφαρμόζονται αναλόγως και στις αιτήσεις αναθεώρησης."

18. Η περίπτωση γ' της παραγράφου 7 του άρθρου 57ε' του ν.δ/τος 136/1946 (ΦΕΚ 298 Α'), που προστέθηκε με το άρθρο 3 του ν. 1732/1987 (ΦΕΚ 164 Α'), καταργείται και οι περιπτώσεις δ' και ε' αριθμούνται ως γ' και δ'.

19. Τα χρηματικά ποσά, που προβλέπονται από δικονομικές διατάξεις, εφαρμοζόμενες ενώπιον των διοικητικών δικαστηρίων, μπορεί να αναπροσαρμόζονται με προεδρικά διατάγματα, τα οποία εκδίδονται με πρόταση του Υπουργού Δικαιοσύνης.

20. α. Οι παράγραφοι 1 και 2 του άρθρου 136 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, αντικαθίστανται ως εξής:

"1. Πραγματογνωμοσύνη διατάσσεται όταν για τη διερεύνηση και εκτίμηση των πραγμάτων είναι απαραίτητες ειδικές γνώσεις ή ιδιάζουσα εμπειρία.

2. Η απόφαση με την οποία διατάσσεται πραγματογνωμοσύνη πρέπει να αιτιολογείται ειδικά ως προς την ανάγκη διενέργειάς της. Με αυτήν ορίζονται τα αντικείμενα που θα εξετασθούν, ο πραγματογνώμονας και ο χρόνος μέσα στον οποίο θα διεξαχθεί η πραγματογνωμοσύνη. Αν υπάρχει ανάγκη, μπορεί να οριστούν και περισσότεροι από έναν πραγματογνώμονες, όχι όμως περισσότεροι από τρεις."

β. Στο ίδιο άρθρο του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, προστίθεται παρ. 5 ως εξής:

"5. Οι διατάξεις των άρθρων 391 και 392 του Κ.Πολ.Δ. εφαρμόζονται αναλόγως και εν προκειμένω."

21. Η παράγραφος 1 του άρθρου 142 του Κώδ. Φορ. Δικ., που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, αντικαθίσταται ως εξής:

"1. Η αμοιβή και τα έξοδα των πραγματογνωμόνων εκκαθαρίζονται, προσωρινώς μετά από αίτησή τους, από τον πρόεδρο του δικαστηρίου που διέταξε την πραγματογνωμοσύνη και προκαταβάλλονται από το Δημόσιο, με ανάλογη εφαρμογή κατά τα λοιπά των διατάξεων του άρθρου 581 του Κώδικα Ποινικής Δικονομίας. Η αμοιβή και τα έξοδα καθορίζονται τελικά με την οριστική απόφαση και συνυπολογίζονται στην επιδικαζόμενη δικαστική δαπάνη σε βάρος του ηττώμενου διαδίκου."

22. Οι ισχύουσες διατάξεις για την παραγραφή αξιώσεων κατά τη διάρκεια της επιδικίας δεν εφαρμόζονται στις εκδικαζόμενες από τα διοικητικά δικαστήρια υποθέσεις.

'Αρθρο 5

Αρμόδιο να διατάξει την αναστολή εκτελέσεως διοικητικής πράξεως ή οποιασδήποτε συνέπειας που η πράξη αυτή έχει κατά νόμο είναι, αποκλειστικά και μόνο, το δικαστήριο στη δικαιοδοσία του οποίου ανήκει η ακύρωση της πράξεως αυτής.

'Αρθρο 6

Επιτάχυνση της πολιτικής δίκης -

Τροποποιήσεις του Κώδικα Πολιτικής Δικονομίας -

Πτωχευτική διαδικασία

1. α. Στο άρθρο 148 του Κ.Πολ.Δ. προστίθεται παρ. 2 ως εξής:

"2. Η παράταση αυτή όταν αφορά προθεσμίες για τη διεξαγωγή των αποδείξεων μπορεί να γίνει το πολύ δύο φορές και δεν θα μπορεί να υπερβαίνει τους οκτώ (8) μήνες κάθε φορά."

β. Η διάταξη του προηγούμενου εδαφίου δεν ισχύει για εκκρεμείς διεξαγωγές αποδείξεων κατά τη δημοσίευση του νόμου αυτού.

γ. Η ήδη υπάρχουσα παράγραφος του άρθρου 148 του Κ.Πολ.Δ. λαμβάνει τον αριθμό 1.

2. Μετά το άρθρο 214 του Κώδικα Πολιτικής Δικονομίας (Κ.Πολ.Δ.) προστίθεται άρθρο 214 Α, που έχει ως εξής:

"'Αρθρο 214 Α

1. Αγωγές, που έχουν ως αντικείμενό τους διαφορές ιδιωτικού δικαίου, οι οποίες υπάγονται στην καθ' ύλην αρμοδιότητα του πολυμελούς πρωτοδικείου κατά την τακτική διαδικασία, για τις οποίες επιτρέπεται κατά το ουσιαστικό δίκαιο να συνομολογηθεί συμβιβασμός, δεν μπορεί να συζητηθούν, αν δεν προηγηθεί απόπειρα συμβιβαστικής επίλυσης, σύμφωνα με τις διατάξεις των επόμενων παραγράφων.

2. Κατά τη σύνταξη της έκθεσης κατάθεσης της αγωγής και τον ορισμό δικασίμου ο γραμματέας θέτει στο πρωτότυπο και στα αντίγραφα ευδιάκριτη σφραγίδα ότι συζήτηση δεν επιτρέπεται αν δεν προηγηθεί απόπειρα συμβιβαστικής επίλυσης της διαφοράς.

3. Στην κλήση για συζήτηση πρέπει να περιλαμβάνεται και πρόσκληση προς τον εναγόμενο να προσέλθει στο γραφείο του δικηγόρου του ενάγοντος ορισμένη ημέρα και ώρα, με αντικείμενο την απόπειρα συμβιβαστικής επίλυσης της διαφοράς. Αν η επίσπευση γίνεται από τον εναγόμενο ή από άλλο διάδικο, αυτός προσκαλεί τον αντίδικο στο γραφείο του δικηγόρου του. Η ημερομηνία της πρώτης συνάντησης ορίζεται μέσα στο χρονικό διάστημα από τη δέκατη ημέρα μετά την επίδοση έως την εικοστή ημέρα πριν από την δικάσιμο. Ο προσκαλούμενος οφείλει να παραστεί με δικηγόρο ή να εκπροσωπηθεί από δικηγόρο εφοδιασμένο με την κατά το άρθρο 98 ειδική πληρεξουσιότητα. Στη συνάντηση μπορεί να κληθεί και ο τυχόν προσεπικαλούμενος. Οι δικηγόροι μπορούν από κοινού να ορίσουν άλλη ημερομηνία συνάντησης ή να αναβάλουν τη συνάντηση για άλλη ημέρα και ώρα σε ορισμένο τόπο, έως τη δικάσιμο, ή να ορίσουν και νέα συνάντηση, έως τη δικάσιμο, εφόσον απαιτείται για τη συμβιβαστική επίλυση της διαφοράς.

4. Κατά τη συνάντηση οι διάδικοι με τους δικηγόρους τους ή εκπροσωπούμενοι από τους πληρεξούσιους δικηγόρους τους, επικουρούμενοι, εφόσον το επιθυμούν, και από τρίτο πρόσωπο κοινής επιλογής, εξετάζουν ολόκληρη τη διαφορά καθώς και την τυχόν ανταγωγή του εναγομένου, χωρίς να δεσμεύονται από τις διατάξεις του ουσιαστικού δικαίου. Χρησιμοποιούν όλα τα πρόσφορα μέσα για να εξακριβώσουν τα κρίσιμα περιστατικά και τα σημεία συμφωνίας και διαφωνίας τους, καθώς και τις συνέπειες που δέχονται ή αμφισβητούν, ώστε να επιτύχουν αμοιβαίως αποδεκτή λύση της διαφοράς, εν όλω ή εν μέρει. Το τρίτο πρόσωπο κοινής επιλογής που μετέσχε τυχόν στη συνάντηση, έστω και σε μέρος της, αν η απόπειρα αποτύχει εν όλω ή εν μέρει και ακολουθήσει συζήτηση της διαφοράς, δεν εξετάζεται ως μάρτυρας ούτε μπορεί να οριστεί ως πραγματογνώμονας ή τεχνικός σύμβουλος ούτε επιτρέπεται να μετάσχει στην εκδίκαση με οποιαδήποτε ιδιότητα.

5. Αν οι διάδικοι καταλήξουν σε ολική ή μερική λύση της διαφοράς, συντάσσεται ατελώς πρακτικό στο οποίο αναγράφεται το περιεχόμενο της συμφωνίας τους και ιδίως το είδος του αναγνωριζόμενου δικαιώματος, το ποσό της οφειλόμενης παροχής και οι τυχόν όροι υπό τους οποίους θα εκπληρωθεί. Η συμφωνία περιορίζεται στα όρια της ένδικης διαφοράς. Καθορίζονται επίσης και επιβάλλονται τα έξοδα κατά τις διατάξεις των άρθρων 176 επ.. Το πρακτικό χρονολογείται και υπογράφεται από τους διαδίκους ή από τους δικηγόρους τους, αν έχουν την κατά το άρθρο 98 ειδική πληρεξουσιότητα, σε 

Σελίδα 5700 

τόσα αντίτυπα όσοι οι αντιδικούντες διάδικοι ή ομάδες διαδίκων.

6. Κάθε διάδικος μπορεί, προσκομίζοντας το πρακτικό σε πρωτότυπο, να ζητήσει από τον πρόεδρο του πολυμελούς πρωτοδικείου, ενώπιον του οποίου εκκρεμεί η αγωγή, την επικύρωσή του. Ο πρόεδρος αφού διαπιστώσει: α) ότι η διαφορά είναι δεκτική συμβιβαστικής επίλυσης, σύμφωνα με την παράγραφο 1, β) ότι το πρακτικό έχει υπογραφεί σύμφωνα με τη διάταξη του τελευταίου εδαφίου της προηγούμενης παραγράφου και γ) ότι από αυτό προκύπτει σαφώς το είδος του αναγνωριζόμενου δικαιώματος και το τυχόν ποσόν της οφειλόμενης παροχής, επικυρώνει το πρακτικό. Αν η διαφορά περιλαμβάνει και καταψήφιση, το πρακτικό από την επικύρωσή του αποτελεί τίτλο εκτελεστό και ο πρόεδρος το περιάπτει ταυτόχρονα με τον εκτελεστήριο τύπο. Αν η διαφορά έχει χαρακτήρα απλώς αναγνωριστικό, το πρακτικό αποδεικνύει το δικαίωμα. Σε κάθε περίπτωση με την επικύρωση του πρακτικού επέρχεται κατάργηση της δίκης. Αν η επικυρούμενη συμφωνία καλύπτει μέρος της διαφοράς, η κατάργηση της δίκης επέρχεται μόνο κατά τούτο.

7. Αν δεν επιτευχθεί συμφωνία, συντάσσεται και υπογράφεται πρακτικό αποτυχίας της απόπειρας συμβιβαστικής επίλυσης της διαφοράς, στο οποίο μπορεί να εκτίθενται και τα αίτια της αποτυχίας. Αν δεν υπογραφεί κοινό πρακτικό, συντάσσεται από το δικηγόρο του ενάγοντος ή άλλου επισπεύδοντος δήλωση στην οποία μπορεί να εκτίθενται και τα αίτια της αποτυχίας. 'Ομοια δήλωση μπορεί να συνταχθεί και από το δικηγόρο του αντιδίκου. Το πρακτικό αποτυχίας ή οι δηλώσεις κατατίθενται κατά τη συζήτηση μαζί με τις προτάσεις. Σε περίπτωση μερικής συμφωνίας δεν απαιτείται να συνταχθεί ιδιαίτερο πρακτικό αποτυχίας ούτε δηλώσεις.

8. Συζήτηση της αγωγής μπορεί να γίνει μόνο: α) αν από το κοινό πρακτικό ή δήλωση, κατά τις διατάξεις της προηγούμενης παραγράφου, προκύπτει ότι η απόπειρα συμβιβαστικής επίλυσης της διαφοράς απέτυχε εν όλω ή εν μέρει και

β) αν διάδικος αρνήθηκε ή δεν προσήλθε να μετάσχει στην απόπειρα. Η άρνηση ή η μη προσέλευση διαδίκου πρέπει να προκύπτει από δήλωση του δικηγόρου του αντιδίκου, που κατατίθεται κατά τη συζήτηση μαζί με τις προτάσεις. Ψευδής δήλωση τιμωρείται κατά το άρθρο 225 παρ. 2 του Ποινικού Κώδικα.

9. Το απαράδεκτο της συζήτησης λόγω παράλειψης της απόπειρας συμβιβαστικής επίλυσης της διαφοράς μπορεί να προταθεί και λαμβάνεται υπόψη και αυτεπαγγέλτως μόνο κατά την πρώτη συζήτηση της διαφοράς στον πρώτο βαθμό. Μετά τη συζήτηση αυτή μπορεί να εξεταστεί μόνο αν προταθεί εκ νέου από το διάδικο που το είχε προτείνει παραδεκτά στην πρώτη συζήτηση.

10. Η τήρηση της διαδικασίας των προηγούμενων παραγράφων δεν είναι υποχρεωτική ως προς τις παρεμβάσεις, προσεπικλήσεις και άλλες παρεμπίπτουσες αγωγές.

11. Αγωγή για αναγνώριση ακυρότητας ή για ακύρωση της δήλωσης βούλησης που περιέχεται στο κατά την παράγραφο 5 πρακτικό ασκείται ενώπιον του εφετείου στην περιφέρεια του οποίου συντάχθηκε το πρακτικό, μέσα σε προθεσμία τριάντα (30) ημερών από την επίδοση της κατά την παράγραφο 6 επικυρωτικής πράξης του προέδρου. Αν η συμφωνία ακυρωθεί, η εκκρεμοδικία λογίζεται ότι δεν καταργήθηκε ποτέ. Σε περίπτωση μερικής ακύρωσης, η εκκρεμοδικία αναβιώνει μόνο κατά τούτο. Νέα απόπειρα συμβιβαστικής επίλυσης της διαφοράς δεν απαιτείται. Η διάταξη του άρθρου 184 του Αστικού Κώδικα εφαρμόζεται αναλόγως."

3. Μετά το άρθρο 157 του Κώδικα των Δικηγόρων (ν.δ. 3026/1954 ΦΕΚ 235 Α') προστίθεται άρθρο 157 Α, που έχει ως εξής:

"'Αρθρο 157 Α

1. Κατά την πρώτη συνάντηση για την απόπειρα συμβιβαστικής επίλυσης της διαφοράς, κατά το άρθρο 214 Α του Κ.Πολ.Δ., κάθε διάδικος οφείλει να έχει προκαταβάλει την αμοιβή του δικηγόρου του για παράσταση ενώπιον του πολυμελούς πρωτοδικείου, κατά τις κείμενες διατάξεις. Το σχετικό γραμμάτιο προείσπραξης προσαρτάται στο οικείο πρακτικό συμφωνίας ή αποτυχίας της απόπειρας ή στη συντασσόμενη δήλωση.

2. Δικηγόρος, που παραστάθηκε χωρίς να προσαρτηθεί το γραμμάτιο καταβολής της αμοιβής του, κατά την προηγούμενη παράγραφο, υπέχει την υποχρέωση και την ευθύνη που προβλέπεται στην παρ. 11 του άρθρου 5 του ν. 2408/1996, εφαρμοζομένων και των λοιπών διατάξεων της παραγράφου αυτής.

3. Αν επιτευχθεί εν όλω ή εν μέρει συμβιβαστική επίλυση της διαφοράς, οι δικηγόροι των διαδίκων δικαιούνται και την κατά το άρθρο 124 παρ. 1 αμοιβή.

4. Οι διατάξεις του άρθρου αυτού δεν εφαρμόζονται όταν υπάρχει συμφωνία αμοιβής που διέπεται από τις διατάξεις των παραγράφων 3 έως 6 του άρθρου 92 ή ο δικηγόρος απασχολείται με πάγια περιοδική αμοιβή."

4. Οι διατάξεις των προηγούμενων παραγράφων εφαρμόζονται στις αγωγές που κατατίθενται από την 16η Σεπτεμβρίου 1999 και κατόπιν.

5. Το άρθρο 1 του ν. 2298/1995 καταργείται.

6. Η παράγραφος 2 του άρθρου 226 του Κ. Πολ. Δ. αντικαθίσταται ως εξής:

"2. Αν η αγωγή απευθύνεται στο πολυμελές πρωτοδικείο, αμέσως μετά την κατάθεσή της ο πρόεδρος, εφόσον κατά την κρίση του απαιτείται η έκδοση προδικαστικής απόφασης, ορίζει με πράξη του, που καταχωρίζεται στο πρωτότυπο και στα αντίγραφα της αγωγής, ότι η απόδειξη θα διεξαχθεί σύμφωνα με το άρθρο 341. Σε κάθε άλλη περίπτωση τηρείται η διαδικασία του άρθρου 270."

7. Το άρθρο 237 του Κ.Πολ.Δ. αντικαθίσταται ως εξής:

"'Αρθρο 237

1. Ενώπιον του μονομελούς και του πολυμελούς πρωτοδικείου οι διάδικοι πρέπει να καταθέσουν προτάσεις το αργότερο ως την έναρξη της συζητήσεως. Μαζί με τις προτάσεις οι διάδικοι πρέπει να καταθέσουν και:

α) αντίγραφο των προτάσεων ατελώς, επικυρωμένο από τον πληρεξούσιο δικηγόρο του διαδίκου και

β) όλα τα αποδεικτικά και διαδικαστικά έγγραφα που επικαλούνται με τις προτάσεις τους.

2. Η κατάθεση γίνεται στον αρμόδιο υπάλληλο της γραμματείας, που βεβαιώνει με επισημείωση τη χρονολογία της κατάθεσης των προτάσεων. Κάθε διάδικος δικαιούται να πάρει ατελώς με δική του δαπάνη αντίγραφα των προτάσεων των αντιδίκων του και των εγγράφων που έχουν προσκομίσει. Το δικαίωμα αυτό μπορεί να ασκηθεί και από το δικηγόρο που υπογράφει την αγωγή, την παρέμβαση ή τις προτάσεις ή από τρίτο πρόσωπο εξουσιοδοτημένο από το δικηγόρο αυτόν. Αν ο αντίδικος είναι μόνο ένας, μπορεί να του δοθεί το αντίγραφο των προτάσεων που έχει κατατεθεί.

3. Οι αμοιβαίες αντικρούσεις γίνονται με προσθήκη στις προτάσεις έως τις 12 το μεσημέρι της τρίτης εργάσιμης ημέρας μετά τη συζήτηση. Ο γραμματέας χρονολογεί την προσθήκη με επισημείωση. Με την προσθήκη νέοι ισχυρισμοί μπορεί να προταθούν μόνο για την αντίκρουση ισχυρισμών που περιέχονται στις προτάσεις.

4. Το αντίγραφο της αγωγής που οφείλει να προσκομίσει ο ενάγων, οι προτάσεις και τα αποδεικτικά και διαδικαστικά έγγραφα αποτελούν τη δικογραφία.

5. Μετά την περάτωση της δίκης οι διάδικοι οφείλουν να αναλάβουν όλα τα σχετικά έγγραφά τους. Ο γραμματέας βεβαιώνει στις προτάσεις κάθε διαδίκου ότι ανέλαβε τα έγγραφά του. Αν υπάρχει σπουδαίος λόγος, ο πρόεδρος του πολυμελούς δικαστηρίου ή ο δικαστής του μονομελούς δικαστηρίου επιτρέπει στο διάδικο να αναλάβει ορισμένο έγγραφο και πριν από την περάτωση της δίκης. Αν το έγγραφο αυτό είναι αναγκαίο, η ανάληψη επιτρέπεται μόνο αφού κατατεθεί επικυρωμένο αντίγραφο. Οι προτάσεις παραμένουν στο αρχείο του δικαστηρίου."

8. Το άρθρο 238 του Κ.Πολ.Δ. καταργείται.

9. Το άρθρο 239 του Κ.Πολ.Δ. αντικαθίσταται ως εξής:

Σελίδα 5701 

 

"'Αρθρο 239

Καθυστερημένη κατάθεση προτάσεων-Συνέπειες

Ο διάδικος, που δεν κατέθεσε εμπρόθεσμα τις προτάσεις του ή δεν κατέθεσε καθόλου σύμφωνα με το άρθρο 237 παρ.1, δικαιούται μία μόνο φορά να εμφανιστεί κατά τη συζήτηση και να ζητήσει προφορικά αναβολή λόγω σοβαρού κωλύματος που δικαιολογεί τη μη κατάθεση ή μη εμπρόθεσμη κατάθεση των προτάσεών του. Η συζήτηση αναβάλλεται μόνο αν το κώλυμα πιθανολογηθεί. Η αναβολή γίνεται με επισημείωση στο πινάκιο και δεν μπορεί να υπερβεί τους δύο μήνες. Αν αυτό είναι απολύτως αδύνατο, η αναβολή γίνεται στη συντομότερη δικάσιμο. Σε κάθε άλλη περίπτωση, ο διάδικος που δεν κατέθεσε καθόλου ή εμπρόθεσμα τις προτάσεις του δικάζεται ερήμην."

10. Στο άρθρο 304 του Κ.Πολ.Δ. προστίθεται παράγραφος 3, που έχει ως εξής:

"3. Μετά τη δημοσίευση κάθε διάδικος δικαιούται να λάβει απλό φωτοτυπικό αντίγραφο του σχεδίου προκειμένου να μεριμνήσει για την καθαρογραφή με συμπληρωμένα τα στοιχεία που πρέπει, σύμφωνα με το επόμενο άρθρο, να αναφέρονται στο πρωτότυπο της απόφασης. Ο κατά την παράγραφο 1 εισηγητής ή δικαστής οφείλει να θεωρήσει ενυπογράφως, το ταχύτερο δυνατόν, το πρωτότυπο, το οποίο ακολούθως υπογράφεται αμέσως κατά το άρθρο 306."

11. Στην παρ. 1 του άρθρου 573 του Κ.Πολ.Δ. προστίθεται και το άρθρο 242 παρ. 2 στα άρθρα τα οποία εφαρμόζονται στη διαδικασία της δίκης για την αναίρεση.

12. α. Το άρθρο 637 του Κ.Πολ.Δ. καταργείται.

β. Το πρώτο εδάφιο του άρθρου 641 του Κ.Πολ.Δ. καταργείται.

γ. Η παρ. 2 του άρθρου 643 του Κ.Πολ.Δ. αντικαθίσταται ως εξής:

"Τα άρθρα 649 και 650 εφαρμόζονται αναλόγως."

δ. Η παρ. 2 του άρθρου 644 του Κ.Πολ.Δ. καταργείται.

ε. Τα άρθρα 645 και 646 του Κ.Πολ.Δ. καταργούνται.

στ. Εκκρεμείς κατά την έναρξη ισχύος του παρόντος αγωγές ή ανακοπές κατά διαταγής πληρωμής εξακολουθούν να διέπονται από το μέχρι της δημοσιεύσεως του παρόντος ισχύον δίκαιο.

13. Στο τέλος του κεφαλαίου έκτου του τέταρτου βιβλίου του Κ.Πολ.Δ. προστίθενται τα ακόλουθα άρθρα 662 Α έως 662 Η:

"'Αρθρο 662 Α

Κατά την ειδική διαδικασία των άρθρων 662 Β έως Η μπορεί να ζητηθεί η έκδοση διαταγής απόδοσης της χρήσης μισθίου ακινήτου, αν η μίσθωση αποδεικνύεται εγγράφως, στην περίπτωση καθυστέρησης του μισθώματος από δυστροπία, εφόσον έγγραφη όχληση έχει επιδοθεί με δικαστικό επιμελητή έναν τουλάχιστο μήνα πριν από την κατάθεση της αίτησης. Η καταβολή των μισθωμάτων εντός του μηνός, αποδεικνυομένη εγγράφως, αποκλείει την έκδοση διαταγής απόδοσης της χρήσης του μισθίου. Τούτο ισχύει μόνο μία φορά.

'Αρθρο 662 Β

Αρμόδιος για την έκδοση της διαταγής απόδοσης της χρήσης του μισθίου είναι ο ειρηνοδίκης στις περιπτώσεις που αυτός έχει αρμοδιότητα κατά το άρθρο 14 παρ. 1 εδάφ. β' και ο δικαστής του μονομελούς πρωτοδικείου σε κάθε άλλη περίπτωση. Η τοπική αρμοδιότητα ρυθμίζεται κατά το άρθρο 29.

'Αρθρο 662 Γ

1. Η διάταξη του άρθρου 626 παρ. 1 εφαρμόζεται αναλόγως.

2. Η αίτηση ή η έκθεση πρέπει να περιλαμβάνει, εκτός από τα στοιχεία του άρθρου 117 ή 118 και εκείνα του άρθρου 119 παρ. 1, καθώς και: α) αίτημα να εκδοθεί διαταγή απόδοσης της χρήσης του μισθίου ακινήτου και μνεία του τόπου όπου βρίσκεται με περιγραφή του, β) επίκληση του εγγράφου από το οποίο αποδεικνύεται η μίσθωση, γ) επίκληση της κατά το άρθρο 662 Α περίπτωσης σύμφωνα με την οποία ζητείται η απόδοση της χρήσης του μισθίου με μνεία των αναγκαίων περιστατικών, καθώς και της έκθεσης επίδοσης.

3. Στην αίτηση επισυνάπτεται το έγγραφο από το οποίο αποδεικνύεται η μίσθωση, η έκθεση επίδοσης της όχλησης, καθώς και κάθε άλλο σχετικό έγγραφο. Ο δικαστής μπορεί να καλέσει τον αιτούντα να βεβαιώσει και ενόρκως τα περιστατικά που απαιτούνται για την έκδοση της διαταγής.

4. Η διάταξη του άρθρου 627 εφαρμόζεται αναλόγως.

'Αρθρο 662 Δ

1. Αν η αίτηση είναι νόμιμη και τα απαιτούμενα σε κάθε περίπτωση περιστατικά αποδεικνύονται εγγράφως, ο δικαστής εκδίδει διάταξη με την οποία υποχρεώνει τον καθ' ου να αποδώσει στον αιτούντα τη χρήση του μισθίου, και τον καταδικάζει στα δικαστικά έξοδα.

2. Η διαταγή καταρτίζεται εγγράφως και περιέχει: α) το ονοματεπώνυμο του δικαστή που την εκδίδει, β) το ονοματεπώνυμο, πατρώνυμο και κατοικία του αιτούντος και του καθ' ου η αίτηση, γ) περιγραφή του μισθίου, δ) την αιτία της απόδοσης με έκθεση των αναγκαίων περιστατικών και μνεία της έκθεσης επίδοσης της όχλησης, ε) διαταγή απόδοσης της χρήσης του μισθίου, στ) υπόμνηση στον καθ' ου ότι μετά την πάροδο δύο μηνών από την προς αυτόν επίδοση η διαταγή θα αποτελεί τίτλο εκτελεστό και ότι δικαιούται να ασκήσει κατ' αυτής ανακοπή μέσα σε προθεσμία δεκαπέντε ημερών από της επιδόσεως και ζ) υπογραφή του δικαστή που την εξέδωσε.

3. Η διαταγή αποτελεί τίτλο εκτελεστό αφού παρέλθουν δύο μήνες από την επίδοσή της στον καθ' ου. Η διαταγή εκτελείται και κατά των προσώπων που αναφέρονται στο άρθρο 659.

'Αρθρο 662 Ε

1. Ο δικαστής απορρίπτει την αίτηση: α) αν δεν συντρέχουν οι απαιτούμενες προϋποθέσεις για την έκδοσή της, και β) αν ο αιτών δεν δίνει τις τυχόν ζητούμενες από αυτόν εξηγήσεις ή δεν προβαίνει στις υποδεικνυόμενες συμπληρώσεις ή διορθώσεις της αίτησης ή δεν παρέχει τις τυχόν ζητούμενες από αυτόν βεβαιώσεις της υπογραφής ιδιωτικών εγγράφων ή αν, μολονότι έχει κληθεί να βεβαιώσει ενόρκως τα κατά το άρθρο 662 Γ περιστατικά, δεν προβαίνει στη βεβαίωση αυτή.

2. Η απόρριψη της αίτησης σημειώνεται κάτω από την αίτηση με σύντομη έκθεση του λόγου.

3. Η απόρριψη της αίτησης δεν εμποδίζει την υποβολή νέας ούτε την άσκηση αγωγής.

'Αρθρο 662 ΣΤ

Ο καθ' ου η διαταγή δικαιούται να ασκήσει ανακοπή ενώπιον του καθ' ύλην αρμόδιου για την εκδίκαση της αγωγής απόδοσης του μισθίου δικαστηρίου, μέσα σε προθεσμία δεκαπέντε εργάσιμων ημερών από της επίδοσης της διαταγής. Η ανακοπή εκδικάζεται κατά την ειδική διαδικασία των άρθρων 648 επομ..

'Αρθρο 662 Ζ

Η άσκηση της ανακοπής δεν αναστέλλει την εκτέλεση της διαταγής. Ο δικαστής όμως που την εξέδωσε μπορεί, ύστερα από αίτηση του ανακόπτοντος, η οποία εκδικάζεται κατά τα άρθρα 686 επομ., να χορηγήσει αναστολή, είτε με εγγυοδοσία υπέρ του καθ' ου η ανακοπή είτε χωρίς εγγυοδοσία, έως την έκδοση οριστικής απόφασης επί της ανακοπής. Μπορεί επίσης να χορηγήσει, κατά την ίδια διαδικασία, προθεσμία για την απόδοση της χρήσης του μισθίου έως σαράντα ημέρες από τη δημοσίευση της απόφασής του.

'Αρθρο 662 Η

Αν η ανακοπή ασκήθηκε νόμιμα και εμπρόθεσμα και οι 
Σελίδα 5702 

λόγοι της είναι νόμιμοι και βάσιμοι, το δικαστήριο ακυρώνει τη διαταγή απόδοσης της χρήσης του μισθίου, διαφορετικά απορρίπτει την ανακοπή και επικυρώνει τη διαταγή.

2. Η διάταξη του άρθρου 634 εφαρμόζεται αναλόγως."

14. Στο εδάφιο ε' της παραγράφου 2 του άρθρου 904 του Κ.Πολ.Δ. και μετά τη λέξη "πληρωμής" προστίθενται οι λέξεις:

"και απόδοσης της χρήσης μισθίου ακινήτου."

15. Η παρ. 4 του άρθρου 938 του Κ.Πολ.Δ. αντικαθίσταται ως εξής:

"4. Η αναστολή της παρ.1 ή η εγγυοδοσία μπορεί να διαταχθεί μόνο ώσπου να εκδοθεί η οριστική απόφαση για την ανακοπή και με τον όρο να συζητηθεί η ανακοπή μέσα σε προθεσμία που θα καθορίσει το Δικαστήριο. 'Οταν η προθεσμία αυτή περάσει άπρακτη ή σε περίπτωση που απορριφθεί η αίτηση που υποβλήθηκε ή αν δεν υποβλήθηκε αίτηση, η αναστολή κατά την παρ.1 ή η εγγυοδοσία μπορεί να διαταχθεί μόνο κατά τη συζήτηση της ανακοπής."

16. α. Στις διατάξεις της παρ. 3 του άρθρου 975 του Κ.Πολ.Δ., όπως έχει συμπληρωθεί με το άρθρο 31 του ν. 1545/1985 (ΦΕΚ 91 Α'), υπάγονται και οι απαιτήσεις από αμοιβές, έξοδα και αποζημιώσεις των δικηγόρων, είτε αμείβονται κατά υπόθεση είτε με πάγια περιοδική αμοιβή. Προκειμένου περί έμμισθων δικηγόρων υπάγονται και οι απαιτήσεις για αποζημίωση λόγω λύσεως της συμβάσεως εμμίσθου εντολής.

β. Η παρ. 5 του άρθρου 975 του Κ.Πολ.Δ. καταργείται, μεταβαλλομένης αναλόγως της αριθμήσεως των επόμενων παραγράφων του ίδιου άρθρου.

17. Το άρθρο 71 του Εισ.Ν.Κωδ.Πολ.Δικ. αντικαθίσταται ως ακολούθως:

"'Αρθρο 71

Στις εργατικές διαφορές δεν καταβάλλεται το κατά το νόμο ΓΠΟΗ'/1912 (ΦΕΚ 3 Α'), όπως ήδη ισχύει, δικαστικό ένσημο, για το μέχρι του ποσού της εκάστοτε και καθ' ύλην αρμοδιότητας του ειρηνοδικείου αίτημα της αγωγής."

18. Στο τρίτο βιβλίο του Εμπορικού Νόμου επέρχονται οι εξής τροποποιήσεις:

"α. Σε κάθε αίτηση για την κήρυξη πτώχευσης και σε κάθε δήλωση αναστολής πληρωμών αναγράφονται το όνομα, το επώνυμο, το πατρώνυμο ή η ακριβής επωνυμία, καθώς και η διεύθυνση της αστικής και εμπορικής κατοικίας ή της έδρας και της επαγγελματικής εγκατάστασης του εμπόρου, φυσικού ή νομικού προσώπου. Αν η αίτηση ή δήλωση αφορά ομόρρυθμη ή ετερόρρυθμη εταιρία, τα ανωτέρω στοιχεία αναγράφονται και ως προς όλους τους ομόρρυθμους εταίρους. 'Οταν πρόκειται για πτώχευση νομικού προσώπου αναγράφεται επίσης, σε κάθε περίπτωση, το όνομα, το επώνυμο, το πατρώνυμο και η ακριβής διεύθυνση κατοικίας και επαγγελματικής εγκατάστασης του διαχειριστή ή των διαχειριστών ή του διευθύνοντος συμβούλου ή άλλου εκπροσώπου του. Αν τα στοιχεία αυτά δεν έχουν αναγραφεί ή εφόσον δεν συμπληρώθηκαν κατά το άρθρο 227 του Κ.Πολ.Δ., η αίτηση ή δήλωση απορρίπτεται ως απαράδεκτη.

β. Στην κατά το εδάφιο α' αίτηση ή δήλωση αναφέρονται επίσης τα τυχόν υποκαταστήματα, αποθήκες και άλλοι κύριοι ή βοηθητικοί χώροι άσκησης της εμπορίας από το υπό πτώχευση φυσικό ή νομικό πρόσωπο και, αν πρόκειται για ομόρρυθμη ή ετερόρρυθμη εταιρία, και από τους ομόρρυθμους εταίρους της.

γ. Τα στοιχεία που αναφέρονται στα δύο προηγούμενα εδάφια μνημονεύονται στην απόφαση που κηρύσσει την πτώχευση.

δ. Η κατά το άρθρο 531 γνωστοποίηση στον ειρηνοδίκη της διάταξης για τη σφράγιση της πτωχευτικής περιουσίας γίνεται με διαβίβαση, με οποιοδήποτε πρόσφορο μέσο, ιδίως δε τηλεομοιοτυπικά ή τηλεγραφικά, σχετικού αποσπάσματος από το σχέδιο της απόφασης αμέσως μόλις δημοσιευθεί. Η κατά τα άρθρα 544 επ. σφράγιση γίνεται από τον ειρηνοδίκη, ο οποίος μεταβαίνει επί τόπου το ταχύτερο δυνατόν, μέσα σε τρεις το πολύ ημέρες από τη γνωστοποίηση. Ο ειρηνοδίκης οφείλει αυτοπροσώπως να διασφαλίσει με τη σφράγιση την πτωχευτική περιουσία, ειδοποιώντας, αν υπάρχει ανάγκη, το πλησιέστερο αστυνομικό τμήμα για την αποτελεσματική φύλαξη.

ε. Σε κάθε αίτηση για κήρυξη πτώχευσης και σε κάθε δήλωση αναστολής πληρωμών επισυνάπτεται γραμμάτιο κατάθεσης στο Ταμείο Παρακαταθηκών και Δανείων είκοσι χιλιάδων δραχμών, για την αντιμετώπιση από τον εισηγητή δικαστή, εφόσον παραστεί ανάγκη, της δαπάνης δημοσίευσης προσκλήσεων. Το αναγκαίο εκάστοτε ποσόν αναλαμβάνεται από το δικαστικό γραμματέα, με έγγραφο ένταλμα του εισηγητή δικαστή, το οποίο απευθύνεται προς το ως άνω Ταμείο. Μετά την περάτωση της πτώχευσης με συμβιβασμό ή ένωση, το τυχόν υπόλοιπο αναλαμβάνεται από τον καταθέσαντα ύστερα από πράξη του εισηγητή δικαστή, στην οποία βεβαιώνεται η περάτωση της πτώχευσης. Το ως άνω ποσό μπορεί να αναπροσαρμόζεται με απόφαση του Υπουργού Δικαιοσύνης, που δημοσιεύεται στην Εφημερίδα της Κυβερνήσεως.

στ. Αν ο προσωρινός σύνδικος βραδύνει, κατά την ελεύθερη κρίση του εισηγητή δικαστή, να δημοσιεύσει πρόσκληση προς τους εικαζόμενους πιστωτές, για την κατά το άρθρο 549 συνέλευση, μπορεί να το πράξει ο εισηγητής. Σε κάθε περίπτωση ματαίωσης της συνέλευσης, η επόμενη συνέλευση ορίζεται με απλή πράξη του εισηγητή δικαστή.

ζ. Αν ως οριστικός σύνδικος ορίστηκε ο προτεινόμενος από τη συνέλευση των πιστωτών προσωρινός, αυτός δεν μπορεί να αποποιηθεί, κατά το άρθρο 552 εδάφιο β', εκτός αν είχε αντιλέξει κατά τη συνέλευση. Σε κάθε περίπτωση μπορεί, αφού αναλάβει τα έργα του και ενεργήσει τις επείγουσες διαχειριστικές πράξεις, να ζητήσει την απαλλαγή του, σύμφωνα με το τελευταίο εδάφιο του ίδιου άρθρου.

η. Το τελευταίο εδάφιο του άρθρου 574 αντικαθίσταται ως εξής:

"Τα χρήματα κατατίθενται από τους σύνδικους αποκλειστικά σε πιστωτικά ιδρύματα που εδρεύουν στην Ελλάδα. Μέσα σε προθεσμία τριών (3) ημερών από την κατάθεση, ο σύνδικος υποβάλλει στον Εισηγητή τη σχετική απόδειξη."

θ. Η προθεσμία του άρθρου 584 εδ. γ', μέσα στην οποία ο εισηγητής δικαστής μπορεί να συγκαλέσει και πάλι τους πιστωτές, ορίζεται σε τριάντα ημέρες.

ι. Αν πρόκειται για νομικό πρόσωπο το οποίο στερείται, από οποιονδήποτε λόγο, οργάνων για την υποβολή των κατά το άρθρο 597 εδ. τελ. προτάσεων ή για την εκπροσώπησή του, το στάδιο του συμβιβασμού μπορεί να παραλειφθεί, με απόφαση του πτωχευτικού δικαστηρίου, ύστερα από αίτηση του εισηγητή. Το δικαστήριο, εκτιμώντας την κατάσταση της πτώχευσης, την πρόοδο των εργασιών της και την πιθανότητα επίτευξης συμβιβασμού, αποφαίνεται αμετάκλητα. Με όμοια απόφαση μπορεί να παραλειφθεί η διαδικασία του συμβιβασμού και σε κάθε άλλη περίπτωση εφόσον από την κατάσταση της πτώχευσης, την πρόοδο των εργασιών της και την πιθανότητα επίτευξης συμβιβασμού το δικαστήριο κρίνει ότι η προσπάθεια συμβιβασμού θα είναι μάταιη ή ασύμφορη. Αν το δικαστήριο αποφανθεί να παραλειφθεί το στάδιο του συμβιβασμού, οι δανειστές τελούν αυτοδικαίως σε κατάσταση ένωσης, ακολουθείται δε η διαδικασία των άρθρων 625 επ..

ια. Αν το υπόμνημα του συνδίκου και οι προτάσεις του πτωχεύσαντος, που προβλέπονται στο άρθρο 597 εδ. δ' και ε', δεν κατατέθηκαν εμπρόθεσμα, επιτρέπεται η κατάθεσή τους στη συνέλευση ή η προφορική απλώς εκατέρωθεν ανάπτυξη, η οποία καταχωρίζεται στην έκθεση. Στην περίπτωση αυτή μετά την κατάθεση ενώπιον της συνέλευσης ή την προφορική ενώπιόν της ανάπτυξη, η συνέλευση διακόπτεται και επαναλαμβάνεται μέσα σε πέντε εργάσιμες ημέρες. Κατά την επαναληπτική συνέλευση μπορούν να εμφανιστούν και άλλοι πιστωτές. Τα αναγκαία κατά το άρθρο 600 ποσοστά κρίνονται με βάση τη συμμετοχή στην επαναληπτική συνέλευση.

ιβ. Η κατά το άρθρο 607 επικύρωση του συμβιβασμού μπορεί να ζητηθεί και αυτεπαγγέλτως από τον εισηγητή δικαστή.

ιγ. Αν κατά το στάδιο της ένωσης των πιστωτών η εκκαθάριση της πτωχευτικής περιουσίας καταστεί αδύνατη ή 

Σελίδα 5703 

προφανώς ασύμφορη, το πτωχευτικό δικαστήριο, ύστερα από αίτηση του εισηγητή και αφού ακουστεί ή κλητευθεί ο σύνδικος, μπορεί να αποφασίσει την κατά το άρθρο 637 παύση των εργασιών της πτώχευσης.

ιδ. Αν έχει κηρυχθεί σε πτώχευση ανώνυμη εταιρία με πολύ μεγάλο παθητικό και με εξαιρετικά ευρύ κύκλο πιστωτών, εφόσον η πτωχευτική περιουσία είναι, εν όψει και του παθητικού, αξιόλογη, ιδίως δε αν πρόκειται για διεθνή πτώχευση, ο εισηγητής δικαστής μπορεί να απευθυνθεί στο συμβούλιο που διευθύνει το εφετείο στο οποίο υπάγεται το πτωχευτικό δικαστήριο ή στον πρόεδρο εφετών που διευθύνει το εφετείο αυτό, προκειμένου να οριστεί ως ειδικός εισηγητής δικαστής εφέτης. Το συμβούλιο ή ο πρόεδρος εφετών, αν συμφωνεί με την πρόταση, εισάγει την υπόθεση στο εφετείο, το οποίο, δικάζοντας κατά την εκούσια διαδικασία, αποφασίζει αμετάκλητα σχετικά με τον ορισμό ή μη εφέτη, ως ειδικού εισηγητή. Ως πτωχευτικό δικαστήριο νοείται στην περίπτωση αυτή το εφετείο.

ιε. Αν η σύγκληση της συνέλευσης των πιστωτών ή η κλήτευση του πτωχού για τη λογοδοσία της διαχείρισης του συνδίκου, που προβλέπεται στο άρθρο 632 εδ. α', είναι δυσχερής ή αποβεί ανέφικτη, ο εισηγητής μπορεί, αιτιολογώντας την παράλειψη, να καταθέσει αυτός τη λογοδοσία του συνδίκου με δική του σχετική έκθεση στη γραμματεία του οικείου τμήματος του πτωχευτικού δικαστηρίου, και να προβεί σε δημοσίευση περίληψης της λογοδοσίας. Μετά τη δημοσίευση αυτή διαλύεται η συνέλευση και παύει να υφίσταται η ένωση των πιστωτών.

ιστ. Η κατά το άρθρο 638 ανάκληση της απόφασης με την οποία κηρύχθηκε η παύση των εργασιών της πτώχευσης δεν επιτρέπεται παρά μόνο αν το χρηματικό ποσό που εκ των υστέρων ανευρέθηκε ή που προκαταβάλλεται στο σύνδικο για τη συνέχιση των εργασιών ανέρχεται σε πέντε εκατομμύρια δραχμές τουλάχιστον, αν δε πρόκειται για ανώνυμη εταιρία, σε δέκα εκατομμύρια τουλάχιστον.

ιζ. Η σφράγιση μισθωμένου από τον πτωχό εμπορικού καταστήματος, αποθήκης ή άλλου χώρου για την άσκηση της εμπορίας του δεν εμποδίζει την εκτέλεση δικαστικής απόφασης που διατάσσει για οποιονδήποτε λόγο την απόδοση του μισθίου στον εκμισθωτή. Μεσεγγυούχος των τυχόν ευρισκόμενων στο μίσθιο πραγμάτων, έως ότου αυτά παραληφθούν από το σύνδικο, είναι, μετά την απόδοση του μισθίου, ο εκμισθωτής, έχουν δε εφαρμογή οι διατάξεις του άρθρου 956 παρ. 4 επομ. του Κ.Πολ.Δ..

ιη. Εάν, πριν περατωθεί η πτώχευση, υπάρξει μετάβαση σε άλλη μορφή συλλογικής αναγκαστικής εκτέλεσης, τότε τα έξοδα που δημιουργήθηκαν από τη λειτουργία και κατά τη διάρκεια της πτώχευσης διατηρούν το χαρακτήρα τους αυτόν, ως οιονεί ομαδικά πιστώματα και προαφαιρούνται αμέσως μετά την προαφαίρεση των εξόδων, που δημιουργήθηκαν από τη λειτουργία και κατά τη διάρκεια της νέας αυτής μορφής συλλογικής αναγκαστικής εκτέλεσης.

ιθ. Οι απαιτήσεις του πιστωτή που ζητεί την πτώχευση εμπόρου ή υποβάλλονται προς εξέλεγξη κατά τη διαδικασία της επαληθεύσεως των πιστώσεων πρέπει να προκύπτουν από έγγραφα βεβαίας χρονολογίας κατά το άρθρο 446 του Κ.Πολ.Δ. ή από τα τηρούμενα επίσημα εμπορικά βιβλία. 

κ. αα. Σύνδικος πτωχεύσεως μπορεί να διοριστεί μόνο δικηγόρος από τον κατάλογο που συντάσσεται από τον οικείο δικηγορικό σύλλογο κάθε έτος από δικηγόρους που επιθυμούν να ασκήσουν τα καθήκοντα του συνδίκου.

ββ. Ο σύνδικος που ήσκησε καθήκοντα μία φορά κωλύεται να επαναδιοριστεί σε άλλη πτώχευση μέχρι να εξαντληθεί ο κατάλογος. Για την εφαρμογή αυτής της διάταξης τηρείται ειδικό βιβλίο στο οποίο καταχωρίζονται οι διορισμοί των συνδίκων και ενημερώνεται με ευθύνη του αρμόδιου γραμματέα."

19. Επιτρέπεται η μεταγλώττιση των άρθρων του Εμπορικού Νόμου που αφορούν το πτωχευτικό δίκαιο, με ένταξη σ' αυτά των ως άνω διατάξεων και με τις αναγκαίες νομοτεχνικές προσαρμογές, χωρίς μεταβολή της αρίθμησης των άρθρων και χωρίς νοηματική αλλοίωση. Το έργο αυτό μπορεί να ανατεθεί σε νομοπαρασκευαστική επιτροπή. Το κείμενο που θα καταρτισθεί θα κυρωθεί με προεδρικό διάταγμα, το οποίο θα εκδοθεί ύστερα από πρόταση του Υπουργού Δικαιοσύνης και θα αποτελέσει επίσημη κωδικοποίηση του πτωχευτικού δικαίου. Σε περίπτωση νοηματικής διαφοράς θα επικρατεί το πρωτότυπο κείμενο του Εμπορικού Νόμου.

'Αρθρο 7

1. Η παραγραφή των αξιώσεων που προκύπτουν από το συνδυασμό των διατάξεων της παραγράφου 11 του άρθρου 14 του ν. 1968/1991 (ΦΕΚ 150 Α'), των κατ' εξουσιοδότηση αυτών εκδιδόμενων κοινών υπουργικών αποφάσεων και του άρθρου 1 του Ζ' ψηφίσματος της Βουλής του έτους 1975 (ΦΕΚ 23 Α'), διακόπτεται με την έκδοση των κοινών αυτών υπουργικών αποφάσεων.

2. Με απόφαση του Υπουργού Οικονομικών καθορίζεται ο χρόνος και ο τρόπος εξόφλησης των αξιώσεων της προηγούμενης παραγράφου.

3. Η ισχύς της παραγράφου 1 του παρόντος άρθρου αρχίζει από την έκδοση της υπ' αριθμ. 2054561/6279/ 0022/28.8.1995 κοινής απόφασης των Υπουργών Δικαιοσύνης και Οικονομικών (ΦΕΚ 760 Β').

'Αρθρο 8

Στο τέλος του πρώτου εδαφίου της παραγράφου 7 του άρθρου 3 του π.δ/τος 427/1994 (ΦΕΚ 242 Α') απαλείφεται η φράση: "εφόσον ειδικοί λόγοι ασφαλείας το επιβάλλουν".

'Αρθρο 9

Η περίπτωση ε' της παραγράφου 1 του άρθρου 2 του ν.δ/τος 1017/1971 (ΦΕΚ 209 Α'), η οποία προστέθηκε με την παρ. 4 του δεύτερου άρθρου του ν. 1578/1985 (ΦΕΚ 219 Α'), αντικαθίσταται ως εξής:

"ε. Για την αντιμετώπιση των δαπανών μεταστέγασης δικαστικών υπηρεσιών Αθηνών και Πειραιώς, καθώς και των δαπανών ανάθεσης σε ιδιώτες του έργου καθαριότητας των δικαστικών κτιρίων Αθηνών, Πειραιώς και Θεσσαλονίκης".

'Αρθρο 10

Το προσωπικό που υπηρετεί κατά τη δημοσίευση του νόμου αυτού στα έμμισθα υποθηκοφυλακεία με σχέση εργασίας ιδιωτικού δικαίου αορίστου χρόνου μπορεί να διορισθεί σε υφιστάμενες κενές ή συνιστώμενες οργανικές θέσεις μόνιμου προσωπικού της υπηρεσίας στην οποία υπηρετεί κατά τη δημοσίευση του νόμου αυτού. Ο διορισμός γίνεται ύστερα από αίτηση των ενδιαφερομένων, η οποία υποβάλλεται μέσα σε αποκλειστική προθεσμία τριών (3) μηνών από τη δημοσίευση του νόμου αυτού.

'Αρθρο 11

1. Κάθε διάταξη, που είναι αντίθετη με τις διατάξεις του παρόντος νόμου, καταργείται.

2. Η ισχύς του νόμου αυτού αρχίζει από τη δημο- σίευσή του στην Εφημερίδα της Κυβερνήσεως, εκτός εάν ορίζεται διαφορετικά στις επί μέρους διατάξεις.

 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδιου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

Συνέχιση της συζήτησης επί των άρθρων και του συνόλου του νομοσχεδίου αρμοδιότητας Υπουργείου Ανάπτυξης "Ασφαλιστική σύμβαση, τροποποιήσεις της νομοθεσίας για την

Σελίδα 5704 

ιδιωτική ασφάλιση και άλλες διατάξεις".

'Εχει μείνει προς συζήτηση το δεύτερο μέρος, δηλαδή τα άρθρα 34, 35, 36, 37, 38 και 39. Μερικά απ'αυτά είναι αρκετά εκτεταμένα. 

Κύριε Αλογοσκούφη, πώς νομίζετε πως μπορούν να συζητηθούν; Ποια μπορούν να συζητηθουν χωριστά και ποια μαζί; Πρέπει να τελειώσουμε σήμερα.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, νομίζω ότι τα άρθρα 37, 38 και 39, που είναι τροπολογίες άσχετες με το νομοσχέδιο, πρέπει να συζητηθούν ξεχωριστά.

ΠΡΟΕΔΡΟΣ (Απόστολος Κακλαμάνης): Λοιπόν, να συζητήσουμε μαζί τα άρθρα 34, 35 και 36 ως μία ενότητα και μετά τα άρθρα 37, 38 και 39 ως άλλη ενότητα και θα τελειώσουμε απόψε.

Να δώσουμε και διπλάσιο χρόνο στους Εισηγητές.

Συμφωνεί το Σώμα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς το Σώμα συνεφώνησε.

Ο κ. Βλαχόπουλος έχει το λόγο επί της πρώτης ενότητος των άρθρων.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, με το άρθρο 34 προβλέπονται αρκετές ρυθμίσεις οι οποίες ρυθμίζουν θέματα που έχουν σχέση με τη λειτουργία των ασφαλιστικών εταιρειών. Παρέχεται η δυνατότητα στις ασφαλιστικές εταιρείες να ιδρύουν και να συμμετέχουν σε ανώνυμες εταιρείες και σε εταιρείες περιορισμένης ευθύνης που δεν έχουν αντικείμενο ασφαλιστικής εργασίας.

Διευκρινίζεται η έννοια του όρου ασφαλιστής. Αναμορφώνεται η επιτροπή ιδιωτικής ασφάλισης προκειμένου να είναι περισσότερο αντιπροσωπευτική χωρίς να χάσει και τον τεχνοκρατικό χαρακτήρα. Αναφέρεται στην αμοιβή των μελών της Επιτροπής. Παρέχεται επίσης η δυνατότητα να δημοσιοποιούνται τα οικονομικά στοιχεία των ασφαλιστικών επιχειρήσεων μέχρι και δύο φορές το χρόνο. Επίσης αναφέρεται στις δραστηριότητες των ελληνικών ασφαλιστικών επιχειρήσεων σε κράτη μη μέλη του Ευρωπαϊκού οικονομικού χώρου.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Θεσμοθετείται επίσης η δυνατότητα του Υπουργείου Ανάπτυξης να προβαίνει σε διενέργεια εκτάκτων ελέγχων στις ασφαλιστικές επιχειρήσεις με επιτροπές εκτάκτου ελέγχου. Μετά την ανάκληση αδείας ασφαλιστικής επιχείρησης στον κλάδο ασφάλισης ασφαλιστικής ευθύνης από χερσαία αυτοκίνητα ο Υπουργός Ανάπτυξης μπορεί να επιτρέπει ύστερα από σχετική αίτηση τη μεταβίβαση της διοίκησης και διάθεση των περιουσιακών στοιχείων στο επικουρικό κεφάλαιο προκειμένου αυτό να ικανοποιεί με την εκποίηση ή με άλλο τρόπο αμέσως τις μελλοντικές απαιτήσεις των δικαιούχων του ασφαλίσματος.

Το άρθρο 35 αναφέρεται σε τροποποιήσεις και συμπληρώσεις του νόμου 1569/1985. Καθιερώνεται με το άρθρο αυτό ο τίτλος "Γενικές διατάξεις" δεδομένου ότι αφορά όλους τους διαμεσολαβούντες και όχι μόνο τους ασφαλιστικούς πράκτορες. Ακόμη αναφέρεται στην πρακτοριακή σύμβαση αντί της ασφαλιστικής σύμβασης, στους ασφαλιστικούς πράκτορες, στην προμήθεια, στην αποζημίωση που δικαιούνται όταν λήξει ή λυθεί η συνεργασία τους. Επίσης δίνεται η δυνατότητα εγγραφής σε Επιμελητήριο αντί της άδειας ασκήσεως επαγγέλματος και καθιερώνεται το μητρώο των μεσιτών.

Επίσης, γίνεται αναφορά στους ασφαλιστικούς συμβούλους και στους συντονιστές των ασφαλιστικών συμβούλων για τα δικαιώματα αυτών, για τις υποχρεώσεις, για τα ασυμβίβαστα και για τις προϋποθέσεις τις λειτουργίες αυτών ως ασφαλιστικών συμβούλων και συντονιστών. Αναφέρεται επίσης στις αποζημιώσεις όταν λυθεί η σύμβαση και η συνεργασία των ασφαλιστικών συμβούλων και των συντονιστών.

Το άρθρο 36 αναφέρεται σε τροποποιήσεις και συμπληρώσεις του 489/76. Προσδιορίζονται αυστηρότερες κυρώσεις για ανασφάλιστα αυτοκίνητα. Προβλέπεται κοινό ασφαλιστήριο στην Ελλάδα και στον Ευρωπαϊκό οικονομικό χώρο. Προβλέπεται επίσης ολοκλήρωση της διαδικασίας διακανονισμού της ζημίας εντός τριάντα ημερών από την ημέρα της δήλωσης του ατυχήματος. Υπάρχουν και ρυθμίσεις που αναφέρονται στο διεθνές γραφείο ασφάλισης. Αυτά όσον αφορά τις προβλέψεις.

Τώρα και ορισμένες παρατηρήσεις οι οποίες έχουν σχέση με τα άρθρα στα οποία αναφέρθηκα. Στο άρθρο 34, παράγραφος 9 προτείνω να αντικατασταθεί το εδάφιο 1 ως εξής.

"Οι δικαιούχοι ασφαλίσματος και οι καθολικοί και ειδικοί τους διάδοχοι έχουν προνόμιο στην ασφαλιστική τοποθέτηση που προηγείται από κάθε άλλο γενικό ή ειδικό προνόμιο, εκτός από το προνόμιο της παρ.8 του άρθρου 12β και αυτού που απορρέει από τις συναφθείσες σχέσεις παροχής εξαρτημένης εργασίας. Η διάταξη αυτή εφαρμόζεται και για ασφαλιστικές επιχειρήσεις των οποίων η άδεια έχει ανακληθεί ή οι οποίες έχουν πτωχεύσει μέχρι τη δημοσίευση του παρόντος". Δηλαδή μια αναδρομικότητα στην ισχύ αυτής της διάταξης που αφορά τους εργαζόμενους σε ασφαλιστικές επιχειρήσεις οι οποίες έχουν αυτή την τύχη.

Επίσης κάποιες άλλες προτάσεις που έχουν σχέση με τους ασφαλιστικούς συμβούλους. Εκεί ζητούν και από τον Πανελλήνιο Σύνδεσμο -και πιστεύω ότι είναι σωστό- την αυτόνομη συμμετοχή του Πανελλήνιου Συνδέσμου Ασφαλιστικών Συμβούλων στην επιτροπή ιδιωτικής ασφάλισης, λόγω της ιδιαιτερότητας και της φύσης του επαγγέλματος.

Επίσης, στο άρθρο 35 παρ.8, εκεί προτείνεται να διαγραφούν οι λέξεις "αν λύθηκε με πρωτοβουλία του πράκτορα" και εδώ το σκεπτικό είναι, ότι πολλές φορές μπορεί να λύνεται μια σύμβαση και να φαίνεται ότι λύνεται με πρωτοβουλία του πράκτορα, ή του ασφαλιστικού συμβούλου, αλλά αυτό είναι αποτέλεσμα ενός αρνητικού κλίματος που δημιουργείται μέσα στην επιχείρηση και από εκεί και πέρα η συνεργασία του συνεργάτη με την εταιρεία, δεν είναι δυνατή. Επομένως εξαναγκάζεται να αποχωρήσει ο συνεργαζόμενος και με την έννοια αυτή λέμε να απαλειφθεί το "αν λύθηκε με πρωτοβουλία του πράκτορα", στο άρθρο 35, παρ.8. Μάλιστα, κύριε Υπουργέ, εκεί που αναφέρεται "αν λυθεί η σύμβαση", είχα και στην Επιτροπή προτείνει, αν το "λυθεί", καλύπτει και την έννοια της "λήξης" της σύμβασης. Μήπως είναι προτιμότερο εκεί να τεθεί "αν λήξει, ή λυθεί"; Οπωσδήποτε αναφέρομαι στο άρθρο 35 παρ. 8, εκεί που λέει "αν για οποιονδήποτε λόγο λυθεί η πρακτοριακή σύμβαση..", εγώ προτείνω, δεν ξέρω αν είναι πλεονασμός, "λυθεί, ή λήξει".

Επίσης στο άρθρο 35 παρ.24, εδάφιο 1, να αναδιατυπωθεί ως εξής: "Ασφαλιστικός σύμβουλος είναι το φυσικό ή νομικό πρόσωπο το οποίο έχει ως αποκλειστικό επάγγελμα να μελετά την αγορά κ.ο.κ...".

Και συνεχίζω στο ίδιο άρθρο στην ίδια παράγραφο στον έβδομο στίχο εκεί που λέει "...πελατών με ασφαλιστικές συμβάσεις για λογαριασμό των ασφαλιστικών επιχειρήσεων ή ασφαλιστικών πρακτόρων ή μεσιτών ή συντονιστών ασφαλιστικών συμβούλων ή άλλων ασφαλιστικών συμβούλων...".

Ποιοι είναι αυτοί οι άλλοι ασφαλιστικοί σύμβουλοι, για λογαριασμό των οποίων θα λειτουργούν οι ασφαλιστικοί σύμβουλοι; Εδώ μήπως θα είναι προτιμότερο να απαλειφθεί, "των άλλων ασφαλιστικών συμβούλων", ή να διευκρινιστεί.

Επίσης στο άρθρο 35 παρ.26 στο τέλος της παραγράφου είναι σκόπιμο να προστεθεί η φράση "με κοινή απόφαση των Υπουργών Ανάπτυξης και Παιδείας, μπορεί να καθοριστούν οι προϋποθέσεις ειδικής εκπαίδευσης και πρακτικής άσκησης των ασφαλιστικών συμβούλων". Φυσικά αυτό στοχεύει στην αναβάθμιση του επαγγέλματος του ασφαλιστικού συμβούλου και αυτό πρέπει να συνδεθεί και με το μεταλυκειακό κύκλο σπουδών. Αυτό είναι και ένα αίτημα του Πανελλήνιου Συνδέσμου επί μια εικοσαετία. 

Επίσης στο άρθρο 35 παρ. 27 εδάφιο 4, στην αρχή του εδαφίου να προστεθεί "αν ο ενδιαφερόμενος είναι υπήκοος άλλου κράτους-μέλους της Ευρωπαϊκής 'Ενωσης". Νομίζω εδώ ότι πρέπει να έγινε κάποια ρύθμιση, αλλά δε θυμάμαι καλά.

Στη συνέχεια, μία άλλη πρόταση, που αναφέρεται στη ρύθμιση της αποζημίωσης των συντονιστών και στην περίπτωση των συντονιστών, εφόσον λήγει ή λύεται η σύμβαση.

Σελίδα 5705 

Δηλαδή, στο άρθρο 35 παρ. 28, να αντικατασταθεί το εδάφιο 3 ως εξής: "Αν για οποιοδήποτε λόγο λήξει ή λυθεί η σύμβαση του συντονιστή με την ασφαλιστική επιχείρηση, η ασφαλιστική επιχείρηση καταβάλλει στο συντονιστή προμήθεια τριών ετών που αναλογεί στην παραγωγή των ασφαλιστικών συμβούλων που συντόνιζε" -διότι τώρα δε συντονίζει-"και η οποία εξακολουθεί να παραμένει στην επιχείρηση".

Να αντικατασταθεί, δηλάδη, το εδάφιο 3 της παρ. 28 του άρθρου 35 με αυτό που πρότεινα προηγουμένως.

Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Πριν δώσω το λόγο στον κ. Αλογοσκούφη, Εισηγητή της Νέας Δημοκρατίας, έχω την τιμή να ανακοινώσω στο Σώμα, ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της επί του σχεδίου νόμου του Υπουργείου Δικαιοσύνης "Κύρωση της Ευρωπαϊκής Σύμβασης για την άσκηση των δικαιωμάτων των παιδιών".

Παρακαλώ το Σώμα να εγκρίνει άδεια απουσίας στο εξωτερικό για την 16η, 17η και 18η Απριλίου 1997 στην κα Μαριέτα Γιαννάκου-Κουτσίκου, προκειμένου να απουσιάσει στην Μπρατισλάβα της Σλοβακίας για τη συμμετοχή της στη συνεδρίαση του Συμβουλίου της Ευρωπαϊκής 'Ενωσης Χριστιανοδημοκρατών με την ιδιότητα της Αντιπροέδρου της 'Ενωσης.

Εγκρίνει η Βουλή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Η Βουλή ενέκρινε.

Ο Εισηγητής της Νέας Δημοκρατίας κ. Γεώργιος Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν έχω ιδιαίτερες παρατηρήσεις στα άρθρα που συζητούμε.

'Εχω βέβαια κάποιους ενδοιασμούς για μία ρύθμιση που περιέχεται στην παράγραφο 9 του άρθρου 34 και ειδικά στο εδάφιο 1 που λέει ότι: "Οι δικαιούχοι ασφαλίσματος και οι καθολικοί και ειδικοί τους διάδοχοι έχουν προνόμιο στην ασφαλιστική τοποθέτηση που προηγείται από κάθε άλλο γενικό ή ειδικό προνόμιο, εκτός από το προνόμιο της παραγράφου 8 του άρθρου 12α και το προνόμιο για απαιτήσεις από σχέση εξαρτημένης εργασίας".

Είχα μιλήσει και στην Επιτροπή γι'αυτό και μίλησα έκτοτε και με τους εκπροσώπους των εργαζομένων στις ασφαλιστικές εταιρείες. Βεβαίως, οι καταναλωτές δε φαίνεται να ανησυχούν γι'αυτό το θέμα. Αλλά υπάρχει εδώ ένα ζήτημα που νομίζω ότι πρέπει να το σκεφθούμε λίγο. Βεβαίως, υπάρχει μεγάλο ζήτημα προστασίας των εργαζομένων.

Σε όλες τις επιχειρήσεις όταν πτωχεύουν, η πρώτη απαίτηση είναι των εργαζομένων. Εδώ όμως με τις ασφαλιστικές εταιρείες, όπως και με τις τράπεζες, τα κεφάλαια αυτά, τα τεχνικά αποθέματα των ασφαλιστικών εταιρειών, όπως και οι καταθέσεις των τραπεζών, δεν είναι κεφάλαια που ανήκουν στις επιχειρήσεις που πτωχεύουν, αλλά είναι κεφάλαια τα οποία ανήκουν είτε στους ασφαλισμένους είτε στους καταθέτες στην περίπτωση των τραπεζών. Και εδώ νομίζω, ότι θα πρέπει να είμαστε προσεχτικοί.

Δεν ξέρω κατά πόσο η κυρία Υπουργός έχει υπόψη της κάποια άλλη ρύθμιση που να διασφαλίζει πραγματικά τους εργαζόμενους μέσω του επικουρικού κεφαλαίου, αλλά από την άλλη μεριά να μην υπάρχει και ανασφάλεια όσον αφορά και τη δυνατότητα των ασφαλισμένων να παίρνουν τα χρήματά τους.

Η ρύθμιση φαίνεται εκ πρώτης όψεως, ότι πράγματι διασφαλίζει τους εργαζόμενους, διότι αυτά τα τεχνικά αποθέματα είναι όντως υψηλά. Αλλά, μήπως θα μπορούσαμε να βρούμε μία ρύθμιση που να διασφαλίζει στον ίδιο βαθμό τους εργαζόμενους και παράλληλα να μη στοιχειοθετεί κάποιο δικαίωμα σε ξένη περιουσία; Διότι περί αυτού πρόκειται. Οι εργαζόμενοι σε μία ασφαλιστική επιχείρηση αποκτούν δικαίωμα στην περιουσία των ασφαλισμένων. Θα ήταν σαν οι εργαζόμενοι των τραπεζών να μπορούσαν να πάρουν τις υποχρεωτικές καταθέσεις που έχουν οι τράπεζες στην Τράπεζα της Ελλάδας.

Δεν νομίζω, ότι κάτι τέτοιο θα μπορούσε να γίνει. Βεβαίως, στην περίπτωση των τραπεζών δεν αφήνουμε καμία τράπεζα να πτωχεύσει, αλλά εδώ στην περίπτωση των ασφαλιστικών εταιρειών, έχουμε περιπτώσεις, που αφήνουμε ασφαλιστικές εταιρείες και κλείνουν και έτσι το θέμα είναι υπαρκτό.

Χωρίς να είμαι ιδιαίτερα έντονος πάνω σε αυτό το θέμα, γιατί και εγώ πραγματικά προβληματίζομαι, θα ήθελα να ζητήσω από την κυρία Υπουργό να το σκεφθεί.

ΠΡΟΕΔΡΕΥΩΝ (Παναγιώτης Ν.Κρητικός): Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, οι τροποποιήσεις που γίνονται με το άρθρο 34, ουσιαστικά περιγράφουν και τη βασική μας διαφωνία με το νομοσχέδιο. Δεν θα επαναλάβω αυτά που εισηγητικά είχα πει.

'Οσον αφορά την ίδρυση των ανωνύμων εταιρειών, όσον αφορά τον έλεγχο αυτών των ασφαλιστικών εταιρειών, πιστεύουμε, ότι πρέπει να είναι τακτικός και μάλιστα από δημόσιο φορέα και όχι έτσι όπως εδώ μπαίνει.

Κάποια άλλη παρατήρηση σε σχέση με την έκδοση του δελτίου, πιστεύουμε, ότι πρέπει να είναι υποχρεωτική και όχι κατόπιν αποφάσεως του Υπουργού Ανάπτυξης και μάλιστα τέτοια, που να ενημερώνει τον κάθε ενδιαφερόμενο για την ασφαλιστική θέση των επιχειρήσεων.

'Οσον αφορά την παράγραφο 9, του άρθρου 34, πιστεύουμε ότι έτσι πρέπει να μείνει και με την τροποποίηση που πρότεινε ο Εισηγητής της Πλειοψηφίας.

Συμφωνούμε με τις τροποποιήσεις, που πρότεινε ο Εισηγητής της Πλειοψηφίας σε σχέση με τους ασφαλιστικούς πράκτορες και συντονιστές.

Επίσης θα θέλαμε να κάνουμε την παρατήρηση, που είχαμε κάνει και στην επιτροπή για το άρθρο 36, παράγραφο 22, όπου το επικουρικό κεφάλαιο τιμωρεί, κατά κάποιον τρόπο, με ένα ποσό τους ασφαλιστικούς συμβούλους. Πιστεύουμε, ότι είναι άδικο. Την ευθύνη για την παραπλάνηση δεν μπορεί να την έχει ο σύμβουλος τη στιγμή που δεν έχει καν το δικαίωμα να υπογράφει ένα συμβόλαιο απ' αυτόν το νόμο. Πιστεύουμε ότι την ασφαλιστική ευθύνη την έχει η ασφαλιστική εταιρεία και προς αυτήν πρέπει να στρέφεται το επικουρικό κεφάλαιο.

Να μην επαναλάβω τις τροποποιήσεις, τις οποίες είπε ο κ. Βλαχόπουλος, που λέει, ότι συμφωνούμε ότι πρέπει να γίνουν. Είναι άλλωστε και αιτήματα του κλάδου των συντονιστών και των ασφαλιστικών συμβούλων.

ΠΡΟΕΔΡΕΥΩΝ (Παναγιώτης Ν. Κρητικός): Μετά την Ειδική Αγορήτρια του Κομμουνιστικού Κόμματος Ελλάδος, ο Ειδικός Αγορητής του Συνασπισμού της Αριστεράς και της Προόδου κ. Ευάγγελος Αποστόλου έχει το λόγο επί της ενότητας των άρθρων 34 έως και 36. 

ΕΥΑΓΓΕΛΟΣ ΑΠΟΣΤΟΛΟΥ: Αρχίζω τις παρατηρήσεις μου από το άρθρο 34 παράγραφο 13. Υπήρχε ίδια ρύθμιση στο δημοσιευθέν νομοσχέδιο, που προέβλεπε, ότι η διαδικασία εκκαθάρισης θα πρέπει να ολοκληρωθεί σε μία διετία. 'Ηταν θετική ρύθμιση, παρ' όλες τις πρακτικές δυσκολίες, με το δεδομένο, ότι σήμερα οι εκκαθαρίσεις μπορεί να κρατήσουν πάνω από δέκα χρόνια με αρνητικές συνέπειες για τους δικαιούχους απαιτήσεων και τα περιουσιακά στοιχεία της υπό εκκαθάριση εταιρείας και με θετικές συνέπειες ουσιαστικά μόνο για τους εκκαθαριστές.

Θα πρέπει να διατυπωθεί η ρύθμιση έτσι, που να προβλέπει σημαντική συντόμευση του χρόνου ολοκλήρωσης της εκκαθάρισης, όντας υλοποιήσιμη βέβαια και πρακτικά, παραδείγματος χάρη δύο ή τρία χρόνια.

'Ερχομαι στο άρθρο 34, παράγραφο 14. Διαφωνούμε με τη δυνατότητα ανανέωσης της θητείας του επόπτη και του εκκαθαριστή. Η πρακτική του παρελθόντος λέει, ότι σκόπιμα υπήρξαν καθυστερήσεις, επειδή έχει εξασφαλιστεί για την αμοιβή τους το πρώτο προνόμιο έναντι όλων των άλλων, να ελέγχεται το έργο τους και η παρουσία τους. Συχνό το φαινόμενο της αργομισθίας.

'Ερχομαι στο άρθρο 35, παράγραφο 8. Η φράση αυτή μπορεί να τροποποιηθεί ως εξής: "Αν για οποιονδήποτε λόγο λήξει

Σελίδα 5706 

ή λυθεί η πρακτοριακή σύμβαση, η εννοιολογική διαφοροποίηση των λέξεων "λήξει" και "λύσει" δημιουργεί προβλήματα πολλές φορές στη σύμβαση πρακτόρευσης".

'Ερχομαι στο άρθρο 35, παράγραφος 24. Η αρχή αυτού του εδαφίου θα πρέπει να αλλάξει ως εξής: "Ο ασφαλιστικός σύμβουλος είναι το φυσικό ή νομικό πρόσωπο, που έχει ως αποκλειστικό επάγγελμα..." Θα πρέπει να διαγραφεί η φράση "ή άλλων ασφαλιστικών συμβούλων" και στη θέση της να μπει η φράση "κατόπιν ειδικής εκπαίδευσης και πρακτικής εξάσκησης".

'Αρθρο 35, παράγραφος 26. Γι' αυτήν την παράγραφο οι ασφαλιστικοί σύμβουλοι διαμαρτύρονται εντονότατα για την κατάργησή της, κάτι που είχε προβλεφθεί από προηγούμενο νόμο.

'Αρθρο 35, παράγραφος 28. Το πρόβλημα δημιουργείται από το τι σημαίνει "σπουδαίος λόγος". Αν αντικειμενικοποιηθεί η χρήση για σπουδαίο λόγο, τότε τι νόημα έχει η ρύθμιση; Διαφορετικά οι εταιρείες θα ονομάζουν οτιδήποτε σπουδαίο λόγο και δεν θα δίνουν τις αναλογούσες προμήθειες.

'Ερχομαι στο άρθρο 36, παράγραφοι 1 και 2. Πραγματικά, κρίνουμε θετικά τα μέτρα για τον περιορισμό του προβλήματος των ασφάλιστρων αυτοκινήτων. Πιστεύουμε, ότι θα μπορούσε να επανέλθει η διάταξη, που υπήρχε στο προηγούμενο νομοσχέδιο για τον καθορισμό πινάκων αξίας ανταλλακτικών αυτοκινήτων και συνεργείων.

Τελειώνω με την παρατήρηση μου για το άρθρο 36, παράγραφος 22. Είναι μια ρύθμιση, που την θεωρούμε απαράδεκτη, γιατί δεν μπορεί να ευθύνεται ο διαμεσολαβών για τις δουλειές, που φέρνει σε εταιρεία που λειτουργεί νόμιμα. Είναι ανεξάρτητος επαγγελματίας και όχι μέτοχος της εταιρείας. Αν μια εταιρεία λειτουργεί, ενώ δεν πρέπει, είναι δουλειά της εποπτικής αρχής να της ανακαλέσει την άδεια.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ρόκο, θέλετε το λόγο; Σας ερωτώ, γιατί μόλις ήλθατε. Συζητούμε την ενότητα των άρθρων 34 έως και 36.

ΓΕΩΡΓΙΟΣ ΡΟΚΟΣ: Κύριε Πρόεδρε, θα πω μόνο ένα πράγμα διαδικαστικό, που πρέπει να το δείτε κι εσείς σαν Προεδρείο. Την ίδια στιγμή συνεδριάζουν δυο Επιτροπές.

ΠΡΟΕΔΡΕΥΩΝ (Παναγιώτης Ν. Κρητικός): Είναι γνωστό, άρα συντρέχει λόγος επείγων. Αν θέλετε, κύριε Ρόκο, μπορείτε να πάρετε αργότερα το λόγο, πριν ολοκληρωθεί η συζήτηση. Ο κ. Βερυβάκης έχει το λόγο.

ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, παίρνω το λόγο, για να συνηγορήσω κι εγώ για μερικά πράγματα, τα οποία ήδη ετέθησαν από τους κυρίους συναδέλφους και ιδιαίτερα από τον συνάδελφο Εισηγητή της Πλειοψηφίας.

Κατ' αρχάς κι εγώ πιστεύω, ότι πρέπει να μπει ανεξάρτητα ο Πανελλήνιος Σύνδεσμος Ασφαλιστικών Συμβούλων μέσα στο άρθρο 34, παράγραφος 3. Υποτίθεται ότι καλύπτεται από άλλα σχήματα. Βλέπω εδώ δυο σχήματα, τα οποία καλύπτουν, υποτίθεται, όλο το φάσμα. Η αυτόνομη, όμως, παρουσία του Πανελληνίου Συνδέσμου Ασφαλιστικών Συμβούλων, που έχει κατοχυρωθεί εξάλλου και εκ της συμμετοχής του και στις εργασίες γι' αυτό το νομοθέτημα, νομίζω ότι είναι πλήρως δικαιολογημένη από την παρουσία του Συνδέσμου στη ζωή των ασφαλιστικών εταιρειών.

Το δεύτερο σημείο, για το οποίο θα ήθελα να ζητήσω την αποδοχή από την πλευρά της Κυβέρνησης, είναι το άρθρο 35, παράγραφος 8. Πρέπει να διαγραφεί η φράση "ή αν λύθηκε με πρωτοβουλία του πράκτορα". Είναι άλλο πράγμα να υπάρχει ποινική ή αστική ευθύνη και άλλο πράγμα να μην υπάρχει ποινική ή αστική ευθύνη. Εδώ όπως είναι διατυπωμένο το άρθρο, ουσιαστικά εξισούται η ποινική και η αστική ευθύνη με την πρωτοβουλία του πράκτορα, η οποία πρωτοβουλία του πράκτορα λύνει τη σχέση. Νομίζω, ότι αυτό πρέπει να φύγει από τη μέση.

Επίσης θέλω να σταθώ στο "λυθεί ή λήξει". Είναι άλλες έννοιες. Τώρα μπορεί να μη θέλει να αποδεχθεί η Κυβέρνηση το "λήξει" και να μείνει στο "λυθεί", θεωρώντας, ότι συμπεριλαμβάνεται μέσα στο "λυθεί" και το "λήξει".

Βλέπω ότι συγκατανεύετε, κύριε Υπουργέ. Είναι άλλες έννοιες, άλλο αν δεν θέλετε να καλύψετε αυτού του είδους την κατάσταση.

ΠΡΟΕΔΡΕΥΩΝ (Παναγιώτης Ν. Κρητικός): Ασφαλώς είναι άλλες έννοιες στη νομική επιστήμη. Βεβαίως, είναι εντελώς διαφορετικό το ένα από το άλλο.

ΕΛΕΥΘΕΡΙΟΣ ΒΕΡΥΒΑΚΗΣ: Δεν απορροφάται κατ' ανάγκην το "λήξει" από το "λυθεί". Αυτό πρέπει να είναι σαφές σ' εσάς.

Αν δεν θέλετε να το νομοθετήσετε είναι άλλη ιστορία. Αλλά η λήξη έρχεται αυτομάτως και συντελείται ουσιαστικά με το χρόνο, ο οποίος παρήλθε. Συνεπώς αν θέλετε πραγματικά να μην το δεχθείτε, έχει καλώς. Αν, όμως, θέλετε να μας πείτε, ότι μέσα στο "λυθεί" απορροφάται και η έννοια του "λήξει", όχι. Εγώ θα επρότεινα και τα δύο, διότι είναι σαφώς άλλες καταστάσεις.

Επίσης υποστηρίζω, κύριε Πρόεδρε, και τις άλλες παρατηρήσεις του άρθρου 35 -να μην τις επαναλάβω- οι οποίες έγιναν από τον Εισηγητή της Πλειοψηφίας, όπως σε σχέση με την παράγραφο 24, για τον ασφαλιστικό σύμβουλο και τους άλλους ασφαλιστικούς συμβούλους.

Από πού μέχρι πού οι άλλοι ασφαλιστικοί σύμβουλοι θα υποκαθιστούν τον με προσωποπαγή ευθύνη ασφαλιστικό σύμβουλο; "Οι άλλοι ασφαλιστικοί σύμβουλοι" ουσιαστικά σημαίνει μία εντελώς αερώδης έννοια, η οποία δεν νομίζω ότι στέκει εδώ πέρα σε αυτού του είδους τη σχέση.

Το αυτό βεβαίως και σε σχέση με το αίτημα για διατύπωση επιπέδου πτυχιακού. Διατύπωση, δηλαδή, από τον Υπουργό Ανάπτυξης και τον Υπουργό Παιδείας πρόβλεψης, η οποία να μπορεί να εξασφαλίσει πανεπιστημιακό επίπεδο στις σπουδές. Είναι ένα αίτημα, το οποίο προβάλλουν οι ασφαλιστικοί σύμβουλοι από δεκαετίες.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να πρωτολογήσει και η κυρία Υπουργός αν επιθυμεί, έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ:'Εχω ζητήσει το λόγο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε εγγραφεί, κύριε Καραμάριε;

ΑΝΑΣΤΑΣΙΟΣ ΚΑΡΑΜΑΡΙΟΣ: Μάλιστα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν έχετε εγγραφεί. 'Εχετε το λόγο, όμως, αλλά θα παρακαλέσω να βάλετε και την κάρτα σας στην υποδοχή.

ΑΝΑΣΤΑΣΙΟΣ ΚΑΡΑΜΑΡΙΟΣ: 'Εχω έγγραφεί...

ΠΡΟΕΔΡΕΥΩΝ (Παναγιώτης Ν. Κρητικός): Είμαστε στο στάδιο της πρωτολογίας. Αν θέλετε να ασκήσετε το δικαίωμα της πρωτολογίας, θα το ασκήσετε τώρα.

ΑΝΑΣΤΑΣΙΟΣ ΚΑΡΑΜΑΡΙΟΣ: Θα ήθελα, μήπως διευκολύνω και την κυρία Υπουργό.

ΠΡΟΕΔΡΕΥΩΝ (Παναγιώτης Ν. Κρητικός): Αν προηγηθεί η κυρία Υπουργός, θα έχετε δικαίωμα μόνο δευτερολογίας. Είμαστε στο στάδιο των πρωτολογιών τώρα. Θέλετε να πρωτολογήσετε;

ΑΝΑΣΤΑΣΙΟΣ ΚΑΡΑΜΑΡΙΟΣ: Ναι, για πρωτολογία.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο, αλλά δεν έχετε εγγραφεί. Θα παρακαλέσω να το κάνετε.

ΑΝΑΣΤΑΣΙΟΣ ΚΑΡΑΜΑΡΙΟΣ: Γράφτηκα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δεν εγγραφήκατε στον ηλεκτρονικό υπολογιστή.

ΑΝΑΣΤΑΣΙΟΣ ΚΑΡΑΜΑΡΙΟΣ:'Εχω και μάρτυρες, κύριε Πρόεδρε, ότι έβαλα την κάρτα μου.

ΠΡΟΕΔΡΕΥΩΝ (Παναγιώτης Ν. Κρητικός): Δεν θα σταθούμε στο τυπικό τώρα.

Ορίστε, έχετε το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θέλω να συνηγορήσω στα όσα είπε ο Εισηγητής μας σε ό,τι αφορά το άρθρο 34 παράγραφος 9. 

Πολύ σωστά στο πρώτο άρθρο του νόμου λέτε, ότι με την ασφαλιστική σύμβαση η ασφαλιστική επιχείρηση, αναλαμβάνει την υποχρέωση να καταβάλει έναντι ασφαλίστρου κ.λπ. στον αντισυμβαλλόμενο ή σε τρίτον παροχή σε χρήμα ή εφ'όσον 

Σελίδα 5707 

υπάρχει ειδική συμφωνία, άλλη παροχή σε είδος, όταν επέλθει το περιστατικό, από το οποίο συμφωνήθηκε να εξαρτάται η υποχρέωσή του.

Αντιλαμβάνεσθε, ότι μετά την υπογραφή πλέον του ασφαλιστηρίου συμβολαίου, ο δικαιούχος του ασφαλίσματος ή οι καθολικοί και ειδικοί του διάδοχοι έχουν κάθε λόγο να ζητήσουν αυτό που δικαιούνται.

Είναι απαράδεκτο και μπορώ να πω και αντισυνταγματικό -διότι δικαιώματα, τα οποία έχει ο πολίτης, θέλετε να τα μεταθέσετε σε άλλους χωρίς τη συγκατάθεσή του- να ζητούμε να εξαιρεθεί η λήψη του δικαιώματος ασφαλίστρου του καθ' ολοκληρίαν εξαιτίας του προνομίου απαιτήσεων από σχέση εξαρτημένης εργασίας άλλων, προφανώς, των εργαζομένων στις ασφαλιστικές εταιρείες.

Εκτός του ότι αυτές οι περιπτώσεις είναι ελάχιστες και τα δικαιώματα των εξαρτημένων ανθρώπων θα είναι πολύ μικρά, είναι απαράδεκτο αυτήν τη στιγμή να ζητούμε να αφαιρεθούν από το ασφάλιστρο του δικαιούχου. Και απορώ γιατί και η εκπρόσωπος του Κομμουνιστικού Κόμματος είπε κάτι τέτοιο ότι δηλαδή πρέπει να υπάρχει αυτό το προνόμιο των απαιτήσεων.

Εδώ είναι ακριβώς πλέον που απαιτείται η συμβολή του κράτους και η δική σας παρέμβαση, την οποία κάνετε σήμερα. Το κράτος πρέπει να έλθει να αναπληρώσει τις απαιτήσεις αυτών των ανθρώπων, οι οποίοι έχουν κάθε δικαίωμα προνομίου στην εξαρτημένη αυτή εργασία τους ή απαιτήσεις από την ασφαλιστική εταιρεία.

( Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )

Δεν έχετε, όμως, δικαίωμα από εκείνο το παιδί, που σήμερα κάνει ασφαλιστική κάλυψη και ελπίζει μετά από τόσα χρόνια να πάρει το ασφάλιστρό του, να έρχεστε να του πείτε, ότι "δεν το δικαιούσθε, γιατί πριν από σας, έχουν κάποιοι άλλο δικαίωμα".

Αυτό είναι απαράδεκτο, δεν επιτρέπεται και νομίζω, ότι πρέπει να αφαιρεθεί. Ο δικαιούχος ή οι κληρονόμοι του, οι καθολικοί ή οι ειδικοί διάδοχοι, έχουν κάθε δικαίωμα να απαιτήσουν καθ' ολοκληρίαν το ασφάλιστρο, το οποίο δικαιούνται.

Και το κράτος εκεί θα συμβάλει, εκεί είναι η δική του υποχρέωση. Θα βρείτε τρόπο εσείς, είτε με το επικουρικό ταμείο είτε με άλλον τρόπο, να καταβάλετε ή την οποιαδήποτε απαίτηση, που έχουν οι άνθρωποι του προνομίου της παραγράφου 8 του άρθρου 12α και του προνομίου, για απαιτήσεις από σχέση εξαρτημένης εργασίας.

Πρέπει να ξέρετε, ότι με την εξάπλωση της ασφαλιστικής κάλυψης, σε πάρα πολλές περιπτώσεις, όπως σας είπα και η παροχή συντάξεων σε ανήλικα παιδιά, που ο πατέρας με το υστέρημά του καταβάλλει κάθε μήνα, για να πάρει το παιδί του ή για να σπουδάσει, μετά από τόσα χρόνια ξαφνικά να του πείτε ότι, δεν δικαιούστε ασφαλίστρου, διότι έχουν άλλοι προνόμιο. Νομίζω, λοιπόν, ότι πρέπει να διαγραφεί αυτή η εξαίρεση και το Υπουργείο σας, να βρει άλλον τρόπο κάλυψης αυτών των ειδικών περιπτώσεων.

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Ανάπτυξης κ. Μιχαήλ Χρυσοχοίδης, έχει το λόγο για δέκα λεπτά.

ΜΙΧΑΛΗΣ ΧΡΥΣΟΧΟΙΔΗΣ (Υφυπ. Ανάπτυξης): Θέλουμε να κάνουμε ορισμένες συμπληρώσεις και μικρές τροποποιήσεις στο νομοσχέδιο, με βάση και τις παρατηρήσεις των συναδέλφων.

Στην παράγραφο 2 του άρθρου 34 στο εδάφιο ε' "έναν εκπρόσωπο των οργανώσεων των διαμεσολαβούντων στις ιδιωτικές ασφαλιστικές εργασίες, που επιλέγεται με μεταξύ τους ψηφοφορία από τους προέδρους των διοικητικών συμβουλίων... αντί του "Συνδέσμου Συντονιστών Παραγωγών Ασφαλίσεων Ελλάδος" να μπει, "του Παννελληνίου Συνδέσμου Συντονιστών Ασφαλιστικών Συμβούλων". Και στον τελευταίο στίχο, αντί της φράσης "Συνδέσμου Παραγωγών Ασφαλίσεων Ελλάδος", να μπει η φράση "Πανελληνίου Συνδέσμου Ασφαλιστικών Συμβούλων".

Πιο πάνω στην παράγραφο 2 στο εδάφιο 7, η λέξη "ασφαλιστής" δηλώνει αποκλειστικά την ασφαλιστική επιχείρηση, που λειτουργεί νόμιμα στην Ελλάδα. Διαγράφεται το "ή στην αλλοδαπή" και προστίθεται η εξής φράση: "είτε υπό καθεστώς εγκατάστασης είτε υπό καθεστώς ελεύθερης παροχής υπηρεσιών".

Στην παράγραφο 8 προστίθεται ένα εδάφιο, ότι "για τις υποχρεώσεις των παραπάνω ελεγκτών έχει εφαρμογή και η παράγραφος 4 του άρθρου 40β' και η παράγραφος 1 του άρθρου 40γ' του ν. 2190 περί Ανώνυμων Εταιρειών, όπως ισχύει σήμερα". Γίνεται αυτή η προσθήκη, για να υποχρεούνται οι ελεγκτές να καταθέτουν στον Εισαγγελέα τα όποια πορίσματα έχουν εξάγει από τους ελέγχους.

Στη σελίδα 12, στην παράγραφο 10, σχετικά με τους εργαζόμενους, εμείς συμμεριζόμαστε αυτές τις ανησυχίες, πλην όμως από την άλλη μεριά υπάρχει το απαραβίαστο συνταγματικό δικαίωμα των εργαζομένων για την κάλυψή τους. Θα θέλαμε να προσθέσουμε στην παράγραφο αυτή μετά το "από σχέση εξηρτημένης εργασίας με εξαίρεση τις απαιτήσεις των ασκούντων άμεσα ή έμμεσα, το δικαίωμα διοίκησης και διαχείρισης της επιχείρησης". Τουλάχιστον τα βασικά διοικητικά και διευθυντικά στελέχη, να μην απολαμβάνουν αυτού του προνομίου, διότι αυτοί είναι οι κατ' εξοχήν γνώστες της οικονομικής κατάστασης μιας επιχείρησης, αν αυτή οδηγείται στην ανάκληση ή στην πτώχευση.

Στην παράγραφο 10, "ο Υπουργός Ανάπτυξης" μπαίνει εδάφιο α' και μπαίνει εδάφιο β' "αποφάσεις του Υπουργού Ανάπτυξης".

Στην παράγραφο 13 προστίθεται "α" και γίνεται: "α) Στην παρ. 1 κ.λπ." Συνεχίζει το άρθρο, ως έχει, μέχρι τη λέξη πτώχευση. Το "... ή, αν έχει ήδη κηρυχθεί σε πτώχευση" κ.λπ, αυτό διαγράφεται όλο μέχρι το τέλος του εδαφίου. Προστίθεται εδάφιο β' ως εξής: "β) Σε ασφαλιστικές επιχειρήσεις, που έχουν ήδη κηρυχθεί σε πτώχευση κατά την έναρξη ισχύος του παρόντος, αναστέλλεται η διαδικασία της πτώχευσης, εφ' όσον αυτή έχει κηρυχθεί μέσα στη διετία πριν από την έναρξη ισχύος του νόμου".

Επανέρχομαι στην παρ. 10 εδάφιο α', όπως ανέφερα, στον έβδομο στίχο, όπου μετά το "και στον επόπτη πτώχευσης ή στο σύνδικο της μεταβίβασης στο επικουρικό κεφάλαιο" διαγράφεται η φράση "υπέρ του λογαριασμού αρωγής ασφαλισμένων".

Επίσης, κύριε Πρόεδρε, θα ήθελα να σταθούμε λίγο στους ασφαλιστικούς πράκτορες και στους ασφαλιστικούς συμβούλους. Οι ασφαλιστικοί πράκτορες και οι ασφαλιστικοί σύμβουλοι είναι ίσως ο πιο κρίσιμος κρίκος όλης της αλυσίδας σε μια σύμβαση ασφαλιστική ή, αν θέλετε, παίζουν πάρα πολύ καθοριστικό ρόλο στην ασφαλιστική αγορά.

Παρατηρήθηκαν τα τελευταία χρόνια φαινόμενα, τα οποία οδήγησαν σε πολλές περιπέτειες την ίδια την αγορά και σε ζημιά του κοινωνικού συνόλου. Είχαμε δηλαδή παρατηρήσει το φαινόμενο, να μεταβιβάζεται από εταιρεία σε εταιρεία η παραγωγή και κατά τύχη, κατά σύμπτωση όλες αυτές οι εταιρείες οδηγήθηκαν στο τέλος στην ανάκληση ή στην πτώχευση. Δηλαδή παραγωγοί ασφαλίσεων, πράκτορες , ασφαλιστικοί σύμβουλοι κ.λ.π. μετέφεραν την παραγωγή από εταιρεία σε εταιρεία και όλες αυτές οι εταιρείες κατά σύμπτωση έχουν πτωχεύσει ή ήδη έχουμε ανακαλέσει την άδειά τους . 

Αυτό είναι ένα φαινόμενο, το οποίο πρέπει να αποτρέψουμε διότι φορτώνεται με πολλά ελλείματα το επικουρικό κεφάλαιο και ζημιώνονται ανύποπτοι και αθώοι πολίτες. Νομίζω, ότι πρέπει να θέσουμε κανόνες στην ασφαλιστική αγορά έτσι ώστε πλέον ο καθένας να αναλάβει τις ευθύνες του και να υπηρετήσουμε συνολικά όλοι μαζί τον πολίτη ασφαλισμένο και τον καταναλωτή.

Συνεπώς σ' ό,τι αφορά τους ασφαλιστικούς συμβούλους, εδώ πράγματι υπήρχε μία ανισομέρεια και μία μη δίκαιη μεταχείριση , σε σχέση με τους ασφαλιστικούς πράκτορες. Εμείς προτείνουμε στην παρ. 28 εδάφιο 3 για τους συντονιστές , αντί "αν η ασφαλιστική επιχείρηση καταγγείλει τη

Σελίδα 5708 

σύμβαση της με το συντονιστή χωρίς σπουδαίο λόγο που να οφείλεται σ' αυτόν, καταβάλλεται κ.λ.π." να κάνουμε την ίδια ακριβώς διατύπωση που αφορά και τους πράκτορες.Δηλαδή "αν για οποιοδήποτε λόγο λυθεί η σύμβαση του συντονιστή με την ασφαλιστική επιχείρηση, η ασφαλιστική επιχείρηση καταβάλλει στον συντονιστή για χρονικό διάστημα κ.λ.π.", όπως ορίζει το άρθρο, όπως είχε από την Επιτροπή.

Επίσηςστο τέλος αυτού του εδαφίου προστίθεται αυτό το οποίο αναφέρεται και στο σχετικό άρθρο των ασφαλιστικών πρακτόρων "δεν οφείλεται προμήθεια αν η σύμβαση λύθηκε με καταγγελία εκ μέρους της ασφαλιστικής επιχείρησης που οφείλεται σε σοβαρό παράπτωμα του συντονιστή το οποίο συνεπάγεται αστική ή ποινική ευθύνη ή αν λύθηκε με πρωτοβουλία του συντονιστή". Είναι ορθή η ρύθμιση αν λύθηκε με πρωτοβουλία του συντονιστή ή του πράκτορα , διότι εάν αυτό δεν διασφαλισθεί με το νόμο και υπάρχει η ελευθερία της μεταβίβασης και της μεταφοράς της παραγωγής καθημερινά και κατά βούληση από εταιρεία σε εταιρεία, αντιλαμβάνεσθε ότι τότε θα επικρατήσουν στην αγορά φαινόμενα αναρχίας, τα οποία σας περιέγραψα προηγουμένως.

Επίσης, μία διόρθωση στην παράγραφο 27 εδάφιο 4. Προστίθεται η εξής φράση: "4. Αν ο ενδιαφερόμενος είναι υπήκοος άλλου κράτους-μέλους της Ευρωπαϊκής 'Ενωσης, αντί των προϋποθέσεων" συνεχίζεται ως έχει.

Διαγράφεται η παράγραφος 6 του άρθρου 36 και αναριθμίζεται. "Το δεύτερο εδάφιο της παραγράφου" κ.λπ., αυτό διαγράφεται.

Στην παράγραφο 10 του άρθρου 36 αντί της φράσης "η ως άνω παράγραφος" μπαίνει η φράση "η αναριθμηθείσα ως άνω παράγραφος 3" επίσης μπαίνει "3" στη θέση του "4".

Θέλω, κύριε Πρόεδρε, επίσης να κάνω ορισμένες προσθήκες που αφορούν το Επικουρικό Κεφάλαιο το οποίο σημειωτέον αυτήν την εποχή αποφάσισε να συνάψει ένα δάνειο, προκειμένου να καλύψει τις ανάγκες από τα ανασφάλιστα αυτοκίνητα και τις ανακλήσεις, οι οποίες έγιναν. Θα προσθέσουμε λοιπόν παράγραφο 25 στο άρθρο 36 η οποία έχει ως εξής: "Η παράγραφος 2 του άρθρου 20 του κωδικοποιημένου νόμου 489 του 1976 καταργείται. Τα χρηματικά ποσά που είχαν επενδυθεί, είχαν κατατεθεί σε τραπεζικό λογαριασμό σύμφωνα και ως άνω με την καταργούμενη παράγραφο 2 υπέρ του λογαριασμού αρωγής ασφαλισμένων επενδύονται με ευθύνη της διαχειριστικής επιτροπής υπέρ του επικουρικού κεφαλαίου ή μεταφέρονται στον προβλεπόμενο σύμφωνα με την περίπτωση β' της παραγράφου 1 του άρθρου 20 του κωδικοποιημένου νόμου 489 του 1976 λογαριασμού της τράπεζας". 

Δεύτερον, παράγραφος 26. "Οι παράγραφοι 3 και 4 που αφορούν το άρθρο 20 του κωδικοποιημένου νόμου 489 του 1976 όπως ισχύει αναριθμούνται σε παρ. 2 και 3 και η παρ. 2 αντικαθίσταται ως εξής:" Για να εξυπηρετήσει τις ανάγκες του το Επικουρικό Κεφάλαιο μπορεί να συνάπτει δάνεια και να εκχωρεί ή να ενεχυριάζει σε ασφάλεια του δανείου απαιτήσεις του ληξιπρόθεσμες ή και μελλοντικές εισφορές υπέρ αυτού μέχρι ποσοστό 2/3 του συνόλου του".

Παράγραφος 27. Η παράγραφος 2 του άρθρου 19 του κωδικοποιημένου νόμου 489 του 1976 αντικαθίσταται ως εξής: "Η αποζημίωση δεν μπορεί να υπερβεί τα κατά το άρθρο 6 παράγραφος 5 κατώτατα όρια ασφαλιστικών ποσών του χρόνου του αδικήματος η δε σχετική αξίωση υπόκειται κατά την παράγραφο 10 παράγραφος 2 εις παραγραφήν".

Παράγραφος 28 στο άρθρο 39 κωδικοποιημένου νόμου 489 του 1976 προστίθεται παράγραφος 5 που έχει ως εξής: "Με απόφαση του Υπουργού Ανάπτυξης μπορεί μέρος των κατά την παράγραφο 1 εισφοράς να διατίθεται υπέρ του Επικουρικού Κεφαλαίου για την εκπλήρωση των σκοπών του. Με όμοια απόφαση καθορίζονται οι λεπτομέρειες εφαρμογής της παρούσας παραγράφου".

Επίσης, κύριε Πρόεδρε, στην παράγραφο 22 προστίθεται μετά τη λέξη "δόλο" η εξής φράση: "Επίσης, στην ως άνω περίπτωση το Επικουρικό Κεφάλαιο έχει ιδία αξίωση κατά του αντασφαλιστού για τις υποχρεώσεις του προς την ασφαλιστική επιχείρηση που προκύπτουν από την αντασφαλιστική σύμβαση αστικής ευθύνης από χερσαία οχήματα", δηλαδή να έχει δυνατότητα το Επικουρικό Κεφάλαιο να στρέφεται κατά των αντασφαλιστών που είχαν ασφαλίσει μια ασφαλιστική επιχείρηση για να μπορεί να εισπράττει τις απαιτήσεις του.

Κύριε Πρόεδρε, το άρθρο 40 να το συζητήσουμε μετά.

Συμφωνώ με τον κ. Βερυβάκη και τους άλλους συναδέλφους που έθεσαν το θέμα του "λήξει ή λυθεί", να τεθεί. Και να διαγραφούν οι λέξεις στην παράγραφο 24 εδάφιο 1 "ή άλλων ασφαλιστικών συμβούλων".

ΠΡΟΕΔΡΕΥΩΝ(Παναγιώτης Σγουρίδης): Κύριε Υφυπουργέ, επειδή είστε πάντα τυπικός, θα παρακαλούσα όλα αυτά, αν είναι δυνατόν, να γραφούν και να διανεμηθούν στους συναδέλφους και να κατατεθούν στα Πρακτικά. 

ΜΙΧΑΗΛ ΧΡΥΣΟΧΟΙΔΗΣ(Υφυπ. Ανάπτυξης): Τα έχουμε γραμμένα.

ΠΡΟΕΔΡΕΥΩΝ(Παναγιώτης Σγουρίδης): Εσείς τα αναγνώσατε αλλά πρέπει, επαναλαμβάνω, να διανεμηθούν και στους συναδέλφους. Είναι πολλές και αξιόλογες οι τροποποιήσεις που κάνατε, αλλά πρέπει για την οικονομία της συζήτησης να υπάρχουν και στα Πρακτικά κατατεθειμένες, αλλά και οι συνάδελφοι να τις έχουν μπροστά τους.

Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κύριοι συνάδελφοι, θα αναφερθώ μόνο στο άρθρο 34 παράγραφος 9. Πραγματικά όπως είχε διατυπωθεί στην αρχή ήταν κάτι, όπως είπε και ο κύριος Υπουργός που συμβάδιζε με την εργατική νομοθεσία. Τώρα όμως ξαφνικά εξαιρούνται απ' αυτό το προνόμιο,όπως το διατυπώσατε κύριε Υπουργέ, διοικητικά ή διευθυντικά στελέχη που έχουν την ευθύνη της πορείας των εργασιών της εταιρείας. Ποιά θα είναι αυτή η διαδικασία που θα καθορίσει ποιοι και πως έχουν την ευθύνη; Και δεν είναι δυνατόν η εργατική νομοθεσία να προστατεύει μέρος των εργαζομένων. 'Ολοι είναι εργαζόμενοι.

Απ' αυτήν την άποψη, εμείς θεωρούμε λάθος την πρόσθεση της συγκεκριμένης φράση που κάνατε. Οι εργαζόμενοι προστατεύονται. Δεν αποκτούν κανένα ιδιαίτερο προνόμιο, όπως λέει η εργατική νομοθεσία. Εξ άλλου ούτε και για τις καταθέσεις των τραπεζών δεν προβλέπεται τέτοια διαδικασία.

Θα ήθελα κύριε Υπουργέ, αν είναι δυνατόν η πρόσθεση που έγινε να αφαιρεθεί.

ΠΡΟΕΔΡΕΥΩΝ(Παναγιώτης Σγουρίδης): Ο κύριος Υπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ(Υφυπ. Ανάπτυξης): Κύριε Πρόεδρε, σχετικά με αυτό που ο κ. Αποστόλου έθιξε, θα ήθελα να τονίσω ότι δεν μπορούμε να επιβραβεύουμε και να αποζημιώνουμε διευθυντικά και διοικητικά στελέχη που είναι υπεύθυνα για την πορεία της επιχείρησης- οι άνθρωποι δηλαδή που πολλές φορές είναι και ιδιοκτήτες των επιχειρήσεων αυτών- για τα τεχνικά αποθέματα. Αυτό δεν μπορούμε να το δεχθούμε.

Θα ήθελα όμως κύριε Πρόεδρε, να προσθέσω ακόμη κάτι. Στην παράγραφο 8 του άρθρου 34 εκεί που λέει: "Στο άρθρο 9 του ν.δ. 400/70 όπως ισχύει, προστίθεται νέα παράγραφος 4 που έχει ως εξής:" -προστίθεται- "Σε εξαιρετικές περιπτώσεις όταν υπάρχει κίνδυνος παραβίασης των κειμένων διατάξεων και του καταστατικού της εταιρείας με απόφαση του Υπουργού Ανάπτυξης μπορεί να ανατίθεται κ.λπ.".

ΠΡΟΕΔΡΕΥΩΝ(Παναγιώτης Σγουρίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Αυτό που είπε ο κύριος Υπουργός μπορεί να γίνει διάταξη, που να λέγει "όταν τα διοικητικά και διευθυντικά στελέχη είναι ιδιοκτήτες, βεβαίως θα ευθύνονται και προσωπικά". Δεν είναι δυνατόν όμως να τους εξαιρέσουμε, γιατί εργαζόμενοι είναι και αυτοί.

ΠΡΟΕΔΡΕΥΩΝ(Παναγιώτης Σγουρίδης): Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, θα έλεγα μήπως μπορούμε να περιορίσουμε την προσθήκη του κυρίου Υπουργού μόνο στα στελέχη που έχουν άμεσα ή έμμεσα ευθύνη διοίκησης και όχι και διαχείρισης, διότι ένας διευθυντής υποκαταστήματος διαχειρίζεται. Δεν παίρνει αποφάσεις για 

Σελίδα 5709 

την τύχη της επιχείρησης. Επομένως, μήπως είναι πιο σωστό κύριε Υπουργέ να περιορίσουμε την προσθήκη σας μόνο για τα στελέχη που ασκούν διοίκηση έμμεσα ή άμεσα.

Θα ήθελα δε και προς τον Εισηγητή της Αξιωματικής Αντιπολίτευσης να πω, ότι οι εργαζόμενοι στην επιχείρηση στην ουσία είναι υπάλληλοι όλων αυτών που εμπιστεύτηκαν την ασφάλισή τους στην επιχείρηση.'Εμμεσα επομένως, είναι εργαζόμενοι και υπάλληλοι αυτών που εμπιστεύτηκαν την ασφάλισή τους εκεί. Δηλαδή, αν δούμε μια ανώνυμη εταιρεία στην οποία υπάρχουν μετοχές, υπάρχει στην εταιρεία ένα Δ.Σ. που διαχειρίζεται την τύχη της επιχείρησης, αλλά όταν η εταιρεία δεν πάει καλά, οι εργαζόμενοι βεβαίως, αποζημιώνονται, παρ'όλο που οι μετοχές δεν πάνε καλά. Επομένως, έμμεσα θεωρώ ότι είναι υπάλληλοι αυτών, οι οποίοι εμπιστεύονται την ασφάλισή τους στην επιχείρηση αυτή.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Είπα νομίζω και στην πρωτολογία μου, ότι δέχομαι ότι πρέπει να υπάρξει μία επαρκής και σωστή κάλυψη των εργαζομένων στις ασφαλιστικές επιχειρήσεις. Αλλά, το επιχείρημα τώρα του Εισηγητού της Πλειοψηφίας, θα μου επιτρέψει να του πω, με όλο το σεβασμό που του έχω, ότι δεν στέκει.

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Ανάπτυξης κ. Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, εμείς επιμένουμε στη διατύπωση αυτή, σε ό,τι αφορά τους ασκούντες εμμέσως ή αμέσως δικαίωμα διοίκησης και διαχείρισης, που αφορά τα διευθυντικά στελέχη της επιχείρησης, διότι αυτοί είναι οι κατ'εξοχήν γνώστες της οικονομικής της κατάστασης. Συνεπώς θα πρέπει αυτοί να απαλλάσσονται απ'αυτό το προνόμιο.

Θέλω επίσης, κύριε Πρόεδρε, να κάνω κάποιες διορθώσεις.

Συγκεκριμένα, στην παράγραφο 19 του άρθρου 34, μετά τις λέξεις "Στο τέλος..." να προστεθούν οι λέξεις "του πρώτου εδαφίου". Οπότε γίνεται "Στο τέλος του πρώτου εδαφίου της παραγράφου 2..." κ.λπ.

Επίσης, στο άρθρο 35 παράγραφος 12, σελίδα 14, περίπτωση 4, εκεί που λέει "Οι δραστηριότητες που προβλέπονται στις παραγράφους 1, εδάφιον 3...", το "εδάφιον 3" γίνεται "εδάφιον ε'".

Αυτά είχα να πω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν υπάρχει κανείς άλλος να ομιλήσει επί της ενότητας των άρθρων 34-36 και προχωρούμε στην ψήφιση του κάθε άρθρου χωριστά.

'Αρθρον 34.

Ερωτάται το Σώμα: Γίνεται δεκτό το άρθρο 34, όπως τροποποιήθηκε στη Διαρκή Επιτροπή και από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΜΑΡΙΑ ΜΠΟΣΚΟΥ: Κατά πλειοψηφία.

ΓΕΩΡΓΙΟΣ ΑΛΟΓΟΣΚΟΥΦΗΣ: Δεκτό.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 34 έγινε δεκτό, κατά πλειοψηφία, όπως τροποποιήθηκε στη Διαρκή Επιτροπή και από τον κύριο Υπουργό.

'Αρθρον 35.

Ερωτάται το Σώμα: Γίνεται δεκτό το άρθρο 35, όπως τροποποιήθηκε στη Διαρκή Κοινοβουλευτική Επιτροπή και από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΜΑΡΙΑ ΜΠΟΣΚΟΥ: Κατά πλειοψηφία.

ΓΕΩΡΓΙΟΣ ΑΛΟΓΟΣΚΟΥΦΗΣ: Δεκτό.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 35 έγινε δεκτό, κατά πλειοψηφία, όπως τροποποιήθηκε στη Διαρκή Επιτροπή και από τον κύριο Υπουργό.

'Αρθρον 36.

Ερωτάται το Σώμα: Γίνεται δεκτό το άρθρο 36, όπως τροποποιήθηκε στη Διαρκή Επιτροπή και από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΜΑΡΙΑ ΜΠΟΣΚΟΥ: Κατά πλειοψηφία.

ΓΕΩΡΓΙΟΣ ΑΛΟΓΟΣΚΟΥΦΗΣ: Δεκτό.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 36 έγινε δεκτό, κατά πλειοψηφία, όπως τροποποιήθηκε στη Διαρκή Επιτροπή και από τον κύριο Υπουργό.

Προχωρούμε στη συζήτηση της ενότητας των άρθρων 37-39.

Ο Εισηγητής της Πλειοψηφίας κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Δεν έχω να κάνω καμιά παρατήρηση.

ΠΡΟΕΔΡΕΥΩΝ (Παναγιώτης Σγουρίδης): Ο Εισηγητής της Αξιωματικής Αντιπολιτεύσεως κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εδώ έχουμε τρία άρθρα, τα οποία αποτελούν ενσωμάτωση τροπολογιών που ήλθαν στην Επιτροπή και βεβαίως είναι άσχετα με το νομοσχέδιο, πράγμα που είχαμε πει και στην πρωτολογία μας.

Στο άρθρο 37 επαναλαμβάνεται για μια ακόμη φορά το φαινόμενο της διοικητικής ρύθμισης των διδάκτρων ιδιωτικών εκπαιδευτηρίων, με ένα τρόπο ο οποίος ούτε δίκαιος είναι, αλλά ούτε και σύμφωνος με τα κοστολογικά στοιχεία που έχουν θέσει υπόψη μας τα εκπαιδευτήρια. Και λέω ότι δεν είναι δίκαιος, διότι διαχωρίζει τα εκπαιδευτήρια σε διάφορες κατηγορίες, σε μη κερδοσκοπικά ή κερδοσκοπικά και έχουμε μία άνιση μεταχείριση εκπαιδευτηρίων που βρίσκονται ουσιαστικά στην ίδια θέση.

Πρόσφατα, είχαμε σε φορολογικά νομοσχέδια της Κυβέρνησης μία πολύ μεγάλη επιβάρυνση των ακινήτων και με το φόρο ακίνητης περιουσίας και γενικότερα των μισθωμάτων των εκπαιδευτηρίων. Από στοιχεία που έχουμε υπόψη μας, το μέσο ποσοστό αύξησης των συνολικών δαπανών των ιδιωτικών εκπαιδευτηρίων για το σχολικό έτος που διανύουμε, είναι περίπου 10% -ίσως λίγο παραπάνω- και έρχεται η ρύθμιση και βάζει ένα μέγιστο 7%.

'Οπως είχε πει και ο κ. Μάνος στην συζήτηση επί της αρχής, το θέμα αυτό δεν μπορεί να έρχεται και να το ρυθμίζει η Κυβέρνηση εκ των υστέρων. Βρισκόμαστε ήδη σχεδόν στο τέλος του σχολικού έτους. 'Ερχεται, λοιπόν, τώρα να το ρυθμίσει εκ των υστέρων η Κυβέρνηση, να ζητήσει να επιστραφούν χρήματα, που ίσως έχουν καταβληθεί από τους γονείς, με ένα τρόπο ο οποίος είναι φοβερά πρόχειρος και δεν θέτει όλα τα εκπαιδευτήρια στην ίδια μοίρα.

Νομίζω, ότι η Κυβέρνηση θα πρέπει αυτό το άρθρο το λιγότερο να το τροποποιήσει, ώστε οι αυξήσεις να είναι συμβατές με τις αυξήσεις του κόστους που έχουν τα εκπαιδευτήρια, αλλά και σε κάθε περίπτωση επειδή ακριβώς υπάρχει κάποιο θέμα με τα δίδακτρα των ιδιωτικών σχολείων, υπάρχει κάποιο θέμα ομηρίας -αν θέλετε- των μαθητών στα σχολεία στα οποία φοιτούν, θα πρέπει να καθοριστεί ένα νομικό πλαίσιο στο οποίο τα εκπαιδευτήρια να μπορούν, μέσα σ' ένα εύλογο χρονικό διάστημα να προειδοποιούν από την προηγούμενη σχολική χρονιά, για τουλάχιστον κάποιο εύρος αυξήσεων, που αναμένονται για την επόμενη χρονιά. Και να μην μπορούν να υπερβούν κάποιο ποσό, αλλά να είναι αυτό γνωστό εκ των προτέρων.

Τώρα νομίζω, έτσι όπως ερχόμαστε να ρυθμίσουμε το θέμα, μ' αυτό το άρθρο 37, ο μόνος λόγος που μπορώ να σκεφτώ, για την εισαγωγή αυτού του άρθρου, είναι μία προσπάθεια, πάλι με διοικητική ρύθμιση, να κρατήσουμε χαμηλότερα ίσως τον τιμάριθμο και ίσως να ικανοποιήσουμε και ορισμένες κατηγορίες γονέων. Αλλά δεν είναι κάτι που δείχνει έτσι μία σοβαρή αντιμετώπιση αυτού του θέματος της ιδιωτικής εκπαίδευσης. 

Τώρα, στο άρθρο 38. Είναι ένα άρθρο που δεν ξέρω την ουσία του, αλλά δεν ξέρω, τι ακριβώς εξυπηρετεί μία τέτοια φωτογραφική ρύθμιση για το μισθολογικό καθεστώς των λειτουργικών επιστημόνων της Ελληνικής Επιτροπής Ατομικής Ενέργειας και γιατί το όριο ηλικίας εδώ αλλάζει. 

Στο άρθρο 39, για τις μισθώσεις των χειμερινών και θερινών κινηματογράφων, εάν θέλουμε πραγματικά να ενισχύσουμε παραδοσιακούς κινηματογράφους, υπάρχουν τρόποι να το κάνουμε μέσω του κρατικού προϋπολογισμού και όχι να

Σελίδα 5710 

αναγκάζουμε τους ιδιοκτήτες των ακινήτων, των χειμερινών αυτών και θερινών κινηματογράφων, να υποβάλονται στο κόστος και στο βάρος μιας κρατικής πολιτικής. Είναι πράγματι θεμιτό και επιθυμητό ορισμένοι παραδοσιακοί κινηματογράφοι να προστατευθούν, αλλά όχι εις βάρος των ιδιοκτητών τους. Αν θέλουμε να κάνουμε πραγματικά μία πολιτική σοβαρή σ' αυτό το θέμα, θα πρέπει να το κάνουμε μέσω του κρατικού προϋπολογισμού και όχι να ρίχνουμε το βάρος στους ιδιοκτήτες.

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα, ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας "Κύρωση συμφωνίας για τις θαλάσσιες μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης του Χασεμιτικού Βασιλείου της Ιορδανίας. 

Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: 'Οσον αφορά το άρθρο 37, κύριε Πρόεδρε, σε σχέση με τα δίδακτρα, πιστεύουμε ότι έρχεται με τόσο μεγάλη καθυστέρηση, που μάλλον σε μεγάλο βαθμό θα είναι και άνευ αντικειμένου η τροποποίηση ή το άρθρο έτσι όπως έχει έρθει. Με δεδομένο μάλιστα ότι και πέρσι υπήρξε μία ανάλογη ρύθμιση, για την οποία εμείς τουλάχιστον δεν γνωρίζουμε, αν επεβλήθηκαν τελικά κάποια πρόστιμα σε σχολάρχες, σε φροντιστήρια που είχαν υπερβεί το συγκεκριμένο πλαφόν.

Σε καμία βέβαια περίπτωση να μην μπει παραπάνω, με δεδομένο πάλι ότι και πέρυσι υπήρξαν τέτοιες αυξήσεις, που παρά τις ρυθμίσεις του Υπουργείου δεν υπήρξαν πρόστιμα ή επιβολή κυρώσεων.

Θα την ψηφίσουμε βέβαια, αλλά πιστεύουμε ότι είναι σε μεγάλο βαθμό άνευ αντικειμένου. 

'Οσον αφορά το άρθρο 39, πιστεύουμε ότι για να υπάρξει ουσιαστική στήριξη των παραδοσιακών κινηματογράφων, αυτή η λήξη της σύμβασης θα πρέπει να έρθει σε τρία χρόνια και όχι στις 31 Δεκεμβρίου του χρόνου που βάζει το άρθρο αυτό.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, συμφωνούμε και εμείς με το άρθρο 37, άσχετα αν έρχεται καθυστερημένα. Είναι προς τη θετική κατεύθυνση. 

Σχετικά με το άρθρο 38, επειδή φοβόμαστε μήπως τυχόν είναι κάποια φωτογραφική διάταξη, θα έλεγα μήπως θα μπορούσε να διευκρινιστεί περισσότερο, μήπως αφορά κάποιο συγκεκριμένο πρόσωπο. Αυτός είναι ο ενδοιασμός μας γι' αυτό θα περιμένουμε να ακούσουμε τον κύριο Υπουργό και να το τοποθετηθούμε. Επίσης, για το άρθρο 39 συμφωνούμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παίρνω το λόγο για το άρθρο 39, που αφορά τους θερινούς κινηματογράφους και τα θέατρα. Η διάταξη είναι θετική, αλλά νομίζω ότι δεν φτάνει για να λύσει το πρόβλημα για το οποίο θεσμοθετείται, γιατί μέχρι τη λήξη του είναι περίπου επτά με οκτώ μήνες. Εμείς θα ζητήσουμε ο χρόνος αντί για 31.12.1997 να πάει 31.12.1999, άλλως αν δεν γίνεται αυτό μέχρι 31.12.1998, για να εκπληρώσει το σκοπό για τον οποίο θεσμοθετείται.

Γνωρίζουμε ότι είναι πλέον είδος εν ανεπαρκεία οι κινηματογράφοι και οι χειμερινοί και οι καλοκαιρινοί, γιατί όπως και τα θέατρα περνάνε μία κρίση λόγω της τηλεόρασης και αυτό είναι γνωστό σε όλους. Γι' αυτό δεν πρέπει μέσα σε τόσο μικρό χρονικό διάστημα να υπάρξει αυτή η προθεσμία, αλλά και η αναστολή της εκτέλεσης των αποφάσεων, γιατί και αντικειμενικά δεν μπορεί να έχει κάποιο θετικό συγκεκριμένο αποτέλεσμα. Θα είναι, δηλαδή, μία παράταση με πολύ μικρό αποτέλεσμα.

Νομίζω, κύριε Υπουργέ, ότι αυτό μπορείτε να το δεχθείτε μια και απ' ό,τι βλέπω είναι αίτημα όλων των Κομμάτων μέσα στη Βουλή. Με δεδομένο δε ότι οι Βουλευτές αποφασίζουν νομίζω ότι και η Κυβέρνηση θα πειστεί για να δώσει τουλάχιστον μέχρι 31.12.1998, αν δεν μπορεί μέχρι 31.12.1999, που είναι η βασική μας θέση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, μιλώντας και επί της αρχής δήλωσα ότι συμφωνώ με το άρθρο 37, διότι πιστεύω ότι η αγορά δε λύνει όλα τα προβλήματα και η κρατική παρέμβαση πολλές φορές φέρνει ισορροπίες τις οποίες δεν μπορεί να φέρει η αγορά.

Το δεύτερο που έχω να πω είναι ότι στο άρθρο 38 είχα δηλώσει και στην ομιλία μου επί της αρχής ότι είμαι αντίθετος, διότι όπως είναι διατυπωμένο κάτι φωτογραφίζει που δεν το γνωρίζουμε, διότι αναφέρεται σε λεπτομέρειες ηλικίας, προϋπηρεσίας κ.λπ. 'Ολα αυτά προφανώς απεικονίζουν ένα ορισμένο πρόσωπο, διότι όταν οι διατάξεις είναι γενικές τότε είναι φυσικά αποδεκτές. 'Οταν, όμως, είναι ειδικές με συγκεκριμένα προσόντα χρόνια υπηρεσίας κ.λπ., κ.λπ., τότε φωτογραφίζουν ένα συγκεκριμένο πρόσωπο και είναι λυπηρό να νομοθετούμε με τέτοιες προσωπικές διατάξεις.

Ως προς το άρθρο 39, συμφωνώ με τη ρύθμιση με την προσθήκη ότι η παράταση δεν επαρκεί, ούτε εξυπηρετεί το σκοπό για τον οποίο τίθεται. Πιστεύω ότι μέχρι 31.12.98, το λιγότερο, εξυπηρετεί το σκοπό για τον οποίο τίθεται. Φαντάζομαι ο σκοπός αυτός να είναι η εξυπηρέτηση πολιτιστικών σκοπών και ιδιαίτερα η ενίσχυση του κινηματογράφου, χειμερινού και θερινού, αλλά και των θεάτρων. Ειδικά όμως, ο κινηματογράφος, έχει αθέμιτο ανταγωνισμό από την τηλεόραση και επομένως υπάρχει ειδικός λόγος ενίσχυσής του.

'Αρα, αυτή η διάταξη, ως προς το σκοπό αυτό, είναι απολύτως σωστή και επιβεβλημένη. Και γενικότερα, όμως, η ενίσχυση με κάθε τρόπο του θεάτρου, που είναι ένα προϊόν καθαρά ελληνικής εφεύρεσης και σε όλες τις γλώσσες του κόσμου "θέατρο" αναφέρεται -και επομένως και εγώ παρακαλώ τον κύριο Υπουργό να δεχθεί η παράταση να πάει τουλάχιστον μέχρι 31.12.1998- είναι ένα αίτημα όλων των ενδιαφερομένων και νομίζω και όλων των Πτερύγων της Βουλής.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Δύο λόγια κύριε Πρόεδρε, θέλω να πω ειδικότερα σ' αυτήν τη ρύθμιση που αφορά τους κινηματογράφους και τα θέατρα, χειμερινά και θερινά, τα εξής: Η ρύθμιση αυτή έχει την ιστορία της η οποία ανάγεται στο 1994 και παλαιότερα, όταν οι ρυθμίσεις των εμπορικών μισθώσεων δεν είχαν καμία εξαίρεση γι' αυτούς τους χώρους.

'Ηθελα να πω στη Βουλή, κύριε Πρόεδρε, ότι κατ'αρχήν η ημερομηνία, η 31η Δεκεμβρίου 1997, ήταν συμφωνία ουσιαστικά τριετούς παράτασης των μισθώσεων που υφίσταντο το 1994 και ήταν συμφωνία με τους φορείς που εξέφραζαν αυτούς τους μισθωτές των αιθουσών του θεάτρου και του κινηματογράφου.

'Ηθελα επίσης, να σημειώσω, απαντώντας στον εισηγητή της Πλειοψηφίας, ότι η ρύθμιση αυτή δε γίνεται πρακτικά σε βάρος ιδιωτών και δεν παρεμβαίνει ουσιαστικά -τουλάχιστον στο συντριπτικό της μέρος- στις σχέσεις ανάμεσα σε ιδιοκτησία, σε εκμισθωτές που αποτελούν ιδιοκτησίες -και όταν λέω ιδιοκτησίες εννοώ ιδιωτών- και τους μισθωτές. Κυρίως αφορά οργανισμούς, όπως είναι το Μετοχικό Ταμείο Στρατού και άλλους οργανισμούς ουσιαστικά κοινής ωφέλειας.

Οι αίθουσες που έμειναν είναι λίγες. Είναι αυτές που γλίτωσαν την κατεδάφιση στις εξελίξεις που είχαμε, και συνεπώς δε θίγονται άμεσα, θα έλεγα, ιδιωτικά συμφέροντα. Αυτή η ρύθμιση έγινε ώστε να δοθεί η δυνατότητα χρόνου να γίνει ένας ολοκληρωμένος διάλογος που ξεκίνησε ανάμεσα σε οργανισμούς Τοπικής Αυτοδιοίκησης, του Υπουργείου Πολιτισμού και στους φορείς αυτής της πολιτιστικής δραστηριότητας.

Η συζήτηση είχε ξεκινήσει με το Δήμο της Αθήνας, με την Κεντρική 'Ενωση Δήμων και Κοινοτήτων. Πιστεύω, ότι εφόσον θα δοθεί και πάλι αυτή η δυνατότητα, θα υπάρξει ολοκλήρωση του κύκλου συζητήσεων για να υπάρξει και οριστική ρύθμιση.

Σελίδα 5711 

 

Κατόπιν αυτού και επειδή πράγματι χωρίς ευθύνη του παρισταμένου Υφυπουργού, αλλά και της τωρινής ηγεσίας του Υπουργείου Εμπορίου -χωρίς, επαναλαμβάνω, τη δική τους ευθύνη- ήρθε με κάποια καθυστέρηση η ρύθμιση αυτή, θα ήθελα να προτείνω στον κύριο Υπουργό ότι μπορεί να παραταθεί ο χρόνος ισχύος της ρύθμισης μέχρι την 31η Δεκεμβρίου 1998, ώστε να υπάρξει ο απαραίτητος χρόνος για να γίνει αυτός ο ολοκληρωμένος κύκλος των συζητήσεων προκειμένου να καταλήξουμε σε μία πολιτική που θα αφορά αυτές τις αίθουσες και η οποία πολιτική θα είναι και αποδεκτή και αποδοτική για το μέλλον με την ελπίδα ότι εν πάση περιπτώσει θα μπορούμε οριστικά να λύσουμε το πρόβλημα αυτό το οποίο σωστά τονίστηκε πως είναι υπαρκτό και σημαντικό για τον πολιτισμό μας, για την κοινωνική ζωή και ιδιαίτερα για τους νέους.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Αν λοιπόν, είναι δυνατόν κύριε Υπουργέ, να υπάρξει παράταση μέχρι την 31η Δεκεμβρίου 1998.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Για τα άρθρα 37 και 39 μίλησε ο Πρόεδρος του Δημοκρατικού Κοινωνικού Κινήματος και συμφωνούμε με αυτά που είπε.

Το άρθρο 38 να το προσέξετε, γιατί αφήνει μεγάλες αμφιβολίες και υπόνοιες στο Σώμα ότι εξυπηρετείται ένας ορισμένος αριθμός προσώπων. Μπορείτε να μάς πείτε, πόσα πρόσωπα, βάσει αυτής της διατάξεως, εξυπηρετούνται στην προκειμένη περίπτωση και ποιοι είναι αυτοί; Επαναλαμβάνω: Πόσα πρόσωπα και ποιοι είναι αυτοί; Γιατί το Σώμα δεν ικανοποιείται με τη διατύπωση του άρθρου. Εξυπηρετείτε συμφέροντα ορισμένων προσώπων. Και πρέπει ν'απαλείψετε την υπόνοια αυτή από το Σώμα.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος της Νέας Δημοκρατίας κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, είχα παρακαλέσει τον κύριο Υπουργό, να μάς φέρει το κοστολόγιο, που έχουν ετοιμάσει οι υπηρεσίες του Υπουργείου Ανάπτυξης, όσον αφορά τα Κέντρα Ελευθέρων Σπουδών και τα ιδιωτικά σχολεία διαφόρων βαθμίδων. Και αυτό το ζήτησα, γιατί η θέση μας είναι ότι, με τις παρεμβάσεις στα δίδακτρα, δημιουργούνται αδικίες είτε προ τη μία πλευρά είτε προς την άλλη. Πρέπει δε, να ληφθεί υπόψη ότι αυτού του είδους οι παρεμβάσεις προκαλούν και δυσλειτουργίες στην αγορά των εκπαιδευτικών υπηρεσιών.

Από την πρόχειρη εκτίμηση του πίνακα, που μού έδωσε ο κύριος Υπουργός, διαπιστώνω ότι το κοστολόγιο αναφέρεται σε ιστορικά στοιχεία 1995-1996. Και το σωστό θα ήταν, οποιαδήποτε ρύθμιση, πέραν του γενικότερου προβλήματος που ανέφερα, να αναφέρεται στο αναμενόμενο κοστολόγιο για το έτος 1996-1997. Γιατί, αλλιώς, λαμβάνοντας υπόψη και τον πληθωρισμό, προκαλείται μια αδικία.

Μια επιπρόσθετη αδικία, που δημιουργείται με τη συγκεκριμένη ρύθμιση, αφορά τον αναδρομικό της χαρακτήρα. Γιατί αναφερόμεθα σε δίδακτρα, τα οποία ήδη έχουν εισπραχθεί. Yπάρχει όμως προγραμματισμός των σχολείων στην αρχή του έτους. Και οποιαδήποτε αναδρομική ρύθμιση, θα έχει αρνητική επίπτωση στις ταμειακές εισροές -αυτό που λέμε CASH FLOW-των ιδρυμάτων, με αποτέλεσμα τελικά, μεσοπρόθεσμα, τη μείωση της ποιότητας των παρεχομένων υπηρεσιών. Κάτι που οι ίδιοι οι καταναλωτές δηλαδή οι γονείς και κηδεμόνες δε θα το ήθελαν.

Θα πρέπει δε, να ληφθεί υπόψη ότι υπάρχουν και ιδρύματα μη κερδοσκοπικού χαρακτήρα, τα οποία λειτουργούν στο όριο του κοστολογίου τους.

Συνεπώς, θα ήθελα να επισημάνω στον κύριο Υπουργό, να προσέξει πολύ αυτήν τη ρύθμιση και κυρίως, θα πρότεινα, η ρύθμιση ν'αφορά το μέλλον και όχι το παρελθόν.

Kαι βέβαια, τονίζω κάτι που είχε πει και ο κ. Μάνος προχθές, ότι: αυτό, που επείγει, είναι η αντιμετώπιση της βραχυπρόθεσμης ομηρίας, αν θέλετε, των εκπαιδευομένων και των κηδεμόνων τους. Πώς, δηλαδή, η αγορά αυτή καθεαυτή εκπαιδευτικών υπηρεσιών θα γίνει πιο ανταγωνιστική.

'Οχι απλώς πυροσβεστικά να παρεμβαίνουμε σε ρυθμίσεις διδάκτρων, οι οποίες τελικά μπορεί να δημιουργούν δυσλειτουργίες.

Αυτά όσον αφορά το άρθρο 37.

'Οσον αφορά το άρθρο για τους κινηματογράφους, θα ήθελα να επισημάνω ότι η κοινωνική πολιτική δεν πρέπει ν'ασκείται σε βάρος ορισμένων μόνον ομάδων του πληθυσμού. Το ίδιο το Κράτος θα πρέπει ν'αναλαμβάνει το κόστος της κοινωνικής του πολιτικής. Και όχι να επιβάλει ρυθμίσεις και οικονομικό βάρος σε ορισμένες ομάδες, για ν'ασκηθεί, μέσω αυτών των ρυθμίσεων, κοινωνική πολιτική.

Τέλος, εξακολουθώ να έχω απορίες σε σχέση με την Επιτροπή Ατομικής Ενέργειας. Σε τι αποσκοπεί αυτή η συγκεκριμένη ρύθμιση;

Ευχαριστώ.

ΠΡΟΕΔΡΟΣ (Απόστολος Κακλαμάνης): Επιθυμεί κανείς εκ των κυρίων συναδέλφων να μιλήσει; 'Οχι.

Ο κύριος Υπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, όσον αφορά το άρθρο 37 για τα ιδιωτικά εκπαιδευτήρια, πρέπει να σας πω ότι πρόκειται για μια ιδιόμορφη αγορά στην οποία, δυστυχώς, η έννοια ανταγωνισμός είναι ξένη, δε λειτουργεί.

Βεβαίως, όταν λέμε ιδιωτικά εκπαιδευτήρια, δεν εννοούμε μόνο τα ιδιωτικά σχολεία, τα δημοτικά, τα γυμνάσια και τα λύκεια, αλλά εννοούμε και μια σειρά από εκπαιδευτήρια, όπως τα Ινστιτούτα Επαγγελματικής Κατάρτισης και τα Κέντρα Ελευθέρων Σπουδών, όπου σπουδάζουν χιλιάδες παιδιά φτωχών οικογενειών αμέσως μετά την αποφοίτηση από το λύκειο. 

Πρέπει να προστατευθεί το εισόδημα αυτών των γονέων και των παιδιών, γι' αυτό ακριβώς εδώ και λίγα χρόνια από το 1993 και εντεύθεν, γίνονται νομοθετικές ρυθμίσεις, διότι οι προσδοκίες για αυξήσεις κάθε χρόνο ξεπερνούν το 20%.

Συνεπώς, έχουμε χρέος να ρυθμίσουμε νομοθετικά μία υπόθεση που αφορά εκατοντάδες χιλιάδες, όσον αφορά τα ιδιωτικά εκπαιδευτήρια και τα ΙΕΚ. Επίσης, το θέμα των φροντιστηρίων αφορά όλους τους 'Ελληνες πολίτες.

Τα κοστολογικά στοιχεία ασφαλώς αναφέρονται στο προηγούμενο έτος, αλλά στη συνέχεια τίθεται, όπως είδατε και η μεταβολή στο κοστολόγιο με αποτέλεσμα να είναι επικυρωμένα.

Σε σχέση με το άρθρο 38, εάν δείτε την εισηγητική έκθεση, αναφέρεται με λεπτομέρεια η σκοπιμότητα αυτής της ρύθμισης : "Μετά τη δημοσίευση του Οργανισμού της Ελληνικής Επιτροπής Ατομικής Ενέργειας έμεινε σε εκκρεμότητα η μισθολογική, η ασφαλιστική και η συνταξιοδοτική εξομοίωση των βαθμίδων των ειδικών λειτουργικών επιστημόνων της Επιτροπής Ενέργειας με τις αντίστοιχες βαθμίδες των ειδικών λειτουργικών επιστημόνων των εποπτευομένων ερευνητικών φορέων από τη Γενική Γραμματεία 'Ερευνας και Τεχνολογίας του Υπουργείου Ανάπτυξης και κυρίως, των Εθνικών Ερευνητικών Κέντρων."

Ο Οργανισμός της Επιτροπής Ατομικής Ενέργειας προβλέπει δέκα τρεις θέσεις ειδικών λειτουργικών επιστημόνων με προσόντα αντίστοιχα αυτών των λοιπών εποπτευομένων φορέων για κάθε μια από τις τέσσερις βαθμίδες, χωρίς, όμως, να έχει υπάρξει και αντίστοιχη ρύθμιση για την μισθολογική, ασφαλιστική και συνταξιοδοτική κατάσταση αυτών. Η έλλειψη αυτή αποβαίνει σε βάρος της Επιτροπής Ατομικής Ενέργειας και ειδικότερα του επιστημονικού τους έργου, δεδομένου ότι οι καλύτεροι επιστήμονες προτιμούν τους λοιπούς φορείς, όπου έχουν υψηλές αποδοχές.

Το γεγονός αυτό εγκυμονεί κινδύνους να μην μπορέσει η Επιτροπή Ατομικής Ενέργειας να στελεχωθεί με επιστήμονες, οι οποίοι καλύπτουν τα απαιτούμενα από τον Οργανισμό προσόντα, με αποτέλεσμα να δυσκολεύεται το έργο της.

Σελίδα 5712 

 

Κύριοι συνάδελφοι, σχετικά με το άρθρο 39, πράγματι το καθεστώς των θερινών κινηματογράφων, των κινηματογράφων γενικότερα, πρέπει να ρυθμιστεί και πρέπει να ξεχωρίσει από τις υπόλοιπες μισθώσεις, διότι αυτή τη στιγμή μετατρέπονται αίθουσες κινηματογράφων και θεάτρων, σε σούπερ μάρκετ ή ντίσκο.

Εκείνο το οποίο μπορεί το Υπουργείο να δεχθεί -έκανε έκκληση ο κ. Τσοβόλας ο Πρόεδρος του ΔΗ.Κ.ΚΙ. και οι άλλοι συνάδελφοι- είναι να παρατείνουμε επί πεντάμηνο ακόμη την παράταση, δηλαδή, μέχρι 30.5.1998.

Ευχαριστώ.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ): Κύριε Πρόεδρε, παρακαλώ το λόγο.

ΠΡΟΕΔΡΟΣ(Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ): Κατ' αρχήν, πρέπει να επισημάνω ότι η πρόθεση του κυρίου Υφυπουργού και της κυρίας Υπουργού για παράταση κρίνεται θετική.

Νομίζω, όμως, ότι λειτουργικά δεν μπορεί να πάει μέχρι το Μάϊο. Δε νομίζω ότι είναι μεγάλο πρόβλημα, όπως τόνισε και ο κ. Ακριτίδης, να πούμε μέχρι 31.12.98, ώστε να αρχίζει μετά κανονικά από 1η Ιανουαρίου, όπως είναι κανονική λήξη όλων των συμβάσεων. Νομίζω ότι δεν πρέπει να επιμείνετε σ' αυτό, μια και η πρόθεσή σας είναι να ρυθμίσετε το θέμα αυτό, το οποίο πρέπει να ρυθμιστεί για τους λόγους που αναφέραμε όλοι.

Νομίζω ότι η κυρία Υπουργός και ο κύριος Υφυπουργός θα δεχθούν να πάει μέχρι 31.12.98.

'Οσον αφορά το άρθρο 38, μετά τις εξηγήσεις που έδωσε ο κύριος Υφυπουργός, εμείς το ψηφίζουμε.

ΠΡΟΕΔΡΟΣ (Απόστολος Κακλαμάνης): O κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Ευχαριστώ, κύριε Πρόεδρε.

Πρόσεξα τη "συγκινητική" ευαισθησία του Υπουργού για τα μικρά εισοδήματα με τα δίδακτρα. 'Ηλπιζα, κύριε Υπουργέ, ότι θα δείχνατε την ίδια ευαισθησία όταν ο συνάδελφός σας επι των οικονομικών αυξάνει τους φόρους, τη φορολογική επιβάρυνση κατά κεφαλήν, κατά 15% και δε θα ασκούσατε την λανθασμένη πολιτική σας στα δίδακτρα, όπου περιορίζετε τις αυξήσεις στα δίδακτρα με τα εξής αποτελέσματα:

'Οσο συμπιέζετε τις τιμές σε κάτι που προσφέρεται ελεύθερα, το μόνο που θα καταφέρετε είναι να το κάνετε να γίνεται σπανιότερο. Αυτήν τη στιγμή αυτό το οποίο ζητούμε είναι να έχουμε περισσότερες και καλύτερες υπηρεσίες από τα ιδιωτικά εκπαιδευτήρια όλων των μορφών. Με το να τους πιέζετε τις τιμές κάτω από την πραγματικότητα, τους εξωθείτε στο να προσφέρουν υπηρεσίες κακής ποιότητας, ίσως για να καταφέρετε στο τέλος και τα ιδιωτικά εκπαιδευτήρια να προσφέρουν εξίσου κακές υπηρεσίες με τα δημόσια, τα οποία όπως ξέρετε, προσφέρονται τσάμπα.

ΠΡΟΕΔΡΟΣ (Απόστολος Κακλαμάνης): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Ακούσαμε την απάντηση του κυρίου Υφυπουργού. Κατ'αρχήν όσον αφορά το άρθρο 37, μεταξύ Δεκεμβρίου και Ιανουαρίου ψηφίστηκαν νόμοι, οι οποίοι αύξησαν ακόμη παραπάνω το κόστος της παροχής των υπηρεσιών των σχολείων. Να σας αναφέρω μερικά.

Με νομοθετική ρύθμιση ορίστηκαν αναδρομική καταβολή, αποζημίωση στους εκπαιδευτικούς πλήρους απασχόλησης δέκα οκτώ χιλιάδων δραχμών το μήνα από το έτος 1992. Εξαγγέλθηκε νέο μισθολόγιο για τους εκπαιδευτικούς από 1.1.97. 'Εχουν απελευθερωθεί τα μισθώματα -εδώ δε βλέπω να ρυθμίζουμε τα μισθώματα- έχουν μειωθεί οι ώρες διδασκαλίας στους καθηγητές και το ποσοστό της φορολογίας της υπεραξίας από αναπροσαρμογή αξίας ακινήτου ορίστηκε από 31.12.96 σε 5% για τα γήπεδα και σε 8% για τα κτίρια. Δηλαδή, στην ουσία μπήκαν φορολογίες στα εκπαιδευτήρια αυτά που είναι ιδιοκτήτες των ακινήτων τους.

'Εχουμε πέραν των μισθολογικών αυξήσεων -που όπως είπαμε είναι κοντά στα 10%- και όλες αυτές τις περαιτέρω επιβαρύνσεις. Και πραγματικά κανείς δεν καταλαβαίνει σε τι αποσκοπεί να γίνει τώρα μια ρύθμιση, που έρχεται στο τέλος του σχολικού έτους. 'Οτι υπάρχει πρόβλημα ανταγωνισμού στην εκπαίδευση δεν υπάρχει καμιά αμφιβολία. Αυτό το αναγνωρίζουμε. Η λύση στα προβλήματα του ανταγωνισμού όμως δεν είναι να βάζουμε πλαφόν στις τιμές.

Οι λύσεις στα προβλήματα του ανταγωνισμού είναι να ενισχύσουμε τον ανταγωνισμό και αν πρόκειται να κάνουμε κάποια παρέμβαση ρυθμιστική στις τιμές, αυτή θα πρέπει να γίνεται εγκαίρως. Αυτή η τροπολογία είναι απαράδεκτη. Δε μας πείθετε με αυτά που λέτε.

Για το άρθρο 38 παρά το ότι διατηρώ ορισμένες αμφιβολίες, δέχομαι την εξήγησή σας. Αλλά το άρθρο 39 δυστυχώς το κάνατε χειρότερο.

ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, μετά τις εξηγήσεις που έδωσε ο κύριος Υφυπουργός για το άρθρο 38, το ψηφίζουμε και εμείς. Είχα πολλές υπόνοιες και όλες διασκεδάστηκαν.

Ως προς το άρθρο 39, επιμένω και πάλι να μην κάνουμε παζάρια μηνών, μπακάλικα. Ας κάνει μία γενναία χειρονομία το Υπουργείο Ανάπτυξης και ας καθορίσει μια ημερομηνία ετήσια, 31.12.98 και να τελειώσει αυτό το μεταβατικό θέμα. Διότι μεταβατική είναι η διάταξη και προσωρινή λύση ζητούν.

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Και εμείς από την πλευρά μας, μετά την εξήγηση που έδωσε ο κύριος Υφυπουργός, συμφωνούμε με το άρθρο 38.

'Οσον αφορά το άρθρο 39, πραγματικά μπορεί η σύμβαση να λήξει 31.12.98, χωρίς ουσιαστικά να προκύψει κανένα πρόβλημα. Ευχαριστώ.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Κύριε Κοντογιαννόπουλε, δεν πρωτολογήσατε και κατά τον Κανονισμό λυπούμαι, αλλά δεν έχετε δικαίωμα να μιλήσετε.

Πάντως, αν μπορώ να διερμηνεύσω αυτό που φαντάζομαι ότι θα θέλατε να πείτε, είναι ότι θα θέλατε να υπερασπιστείτε τη δημόσια εκπαίδευση που βάλλετε ανεξόδως, όταν η ιδιωτική εκπαίδευση διαφημίζεται πλουσιοπαρόχως. Αυτό κάνουμε σ'αυτήν την Αίθουσα.

Ορίστε, κύριε Υφυπουργέ, έχετε το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, σε ό,τι αφορά τη ρύθμιση του άρθρου 37 έχω να επισημάνω τα εξής στις παρατηρήσεις των συναδέλφων που ακούστηκαν: Κατ'αρχήν τα μεγάλα σχολεία, κύριοι συνάδελφοι, έχουν πάρα πολύ υψηλά δίδακτρα. Και βεβαίως αντιστοίχου εισοδήματος είναι και τα παιδιά αυτών που φοιτούν εκεί. Από κει και πέρα, ασφαλώς υπάρχουν μικρότερα σχολεία, που αντιμετωπίζουν προβλήματα. Επαναλαμβάνω και πάλι πως η έννοια "ανταγωνισμός" σ'αυτόν το χώρο είναι ξένη.

Το δεύτερο, που θέλω να τονίσω, είναι το εξής: Αν μπείτε λίγο στα κοστολογικά στοιχεία, τα οποία έδωσα στον κ. Τζωάννο προηγουμένως, θα δείτε ότι στα ΙΕΚ και στα Κέντρα Ελευθέρων Σπουδών το 57% των λειτουργικών δαπανών είναι διαφήμιση και το 10% μόνο είναι αμοιβές προσωπικού, διότι εκεί λειτουργούν με ωρομίσθιο προσωπικό. Επαναλαμβάνω, ότι εκεί σπουδάζουν χιλιάδες φτωχά παιδιά, τα οποία νομίζω πως με τη ρύθμιση αυτή θα πρέπει να προστατεύσουμε.

Σε ό,τι αφορά το χρόνο συζήτησης και ψήφισης της ρύθμισης αυτής, δεν είναι αργά, γιατί το Μάϊο γίνονται όλες οι εκκαθαρίσεις και θα έχουμε νέα ρύθμιση σε σχέση με το σχολικό έτος 1996-1997. 

Για το άρθρο 39, κύριοι συνάδελφοι, τα ζητήματα αυτά, μετά την απελευθέρωση των μισθώσεων θα πρέπει να ρυθμιστούν οριστικά και τελεσίδικα με ρυθμίσεις που θα έχουν βάθος χρόνου. Θα πρέπει να κατοχυρωθεί η χρήση αυτών των χώρων με αποφάσεις των συναρμοδίων Υπουργείων, δηλαδή του 

Σελίδα 5713 

Υπουργείου ΠΕ.ΧΩ.Δ.Ε. και του Υπουργείου Πολιτισμού. Συνεπώς, φρονώ ότι αποτελεί στρέβλωση συνολικότερα της φιλοσοφίας του νόμου να πάμε παραπέρα. Η παράταση που δίνουμε μέχρι 30.5.1998 νομίζω ότι είναι αρκετή, ώστε να ρυθμιστούν αυτά τα ζητήματα.

Επίσης, σας ανακοινώνω ότι σε πολύ λίγο χρονικό διάστημα το Υπουργείο θα φέρει νομοσχέδιο, το οποίο θα αναφέρεται στις εμπορικές μισθώσεις. Δύο χρόνια μετά την εφαρμογή του ν.2235, αφού αποτιμηθούν τα αποτελέσματά του θα γίνουν οι όποιες παρεμβάσεις και διορθώσεις μέσα σ' ένα μικρό νομοσχέδιο, το οποίο θα απαντήσει σε όλα αυτά τα ζητήματα που έχουν προκύψει μετά την απελευθέρωση. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, ήθελα να επισημάνω όσον αφορά τα Κέντρα Ελευθέρων Σπουδών ότι δεν έχουν τα ίδια χαρακτηριστικά, ως αγορά, εκπαιδευτικών υπηρεσιών με την υπόλοιπη εκπαίδευση. Και η ύπαρξη διαφήμισης που ανέφερε ο κύριος Υφυπουργός και μάλιστα σε υψηλά ποσά, ενισχύει τη θέση ότι αυτός ο υποτομέας είναι ανταγωνιστικός. Ειδικά σε αυτόν τον τομέα δε θα έπρεπε να υπάρχει παρέμβαση, γιατί υπάρχει ευρύτατο φάσμα ποιοτικό -πάρα πολύ καλά κέντρα και πάρα πολύ κακά κέντρα-και η παρέμβαση θα έπρεπε να ήταν στον ποιοτικό έλεγχο και όχι στα δίδακτρα. Και οι καταναλωτές να έχουν τη δυνατότητα να επιλέξουν διάφορες βαθμίδες και διάφορες ποιότητες.

Εκείνο που επείγει είναι η παρέμβαση για τον ποιοτικό έλεγχο. Και ορισμένα κέντρα, απ'ό,τι γνωρίζω, υπόκεινται σε ποιοτικό έλεγχο με διάφορους τρόπους.

Το θέμα είναι να μη δημιουργούμε δυσλειτουργίες, οι οποίες τελικά βλάπτουν την ποιότητα για ολο το φάσμα της εκπαίδευσης. Μ' αυτόν τον τρόπο πραγματικά προστατεύουμε τα χαμηλά εισοδήματα. 'Οταν μάλιστα προσπαθουμε να επισημάνουμε τα προβλήματα που δημιουργούνται στην ποιότητα των παρεχόμενων υπηρεσιών από την ιδιωτική εκπαίδευση, αυτό δεν είναι εις βάρος της δημόσιας εκπαίδευσης. Και δε νομίζω ότι, κανένας κάνοντας αυτές τις παρεμβάσεις, θέλει να μειώσει το ρόλο της δημοσιας εκπαίδευσης.

ΠΡΟΕΔΡΟΣ (Απόστολος Κακλαμάνης): Ο Πρόεδρος του ΔΗ.Κ.ΚΙ κ. Δημήτρης Τσοβόλας έχει ζητήσει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θέλω να επανέλθω σ' αυτό που είπα για τα θέατρα και τους κινηματογράφους. Κύριε Υπουργέ, μπορεί να φέρετε νομοσχέδιο για τις εμπορικές μισθώσεις, όπως είπατε, αλλά δεδομένης της ιδιορρυθμίας στη λειτουργία του κινηματογράφου και του θεάτρου, νομίζω ότι η αιτιολογία δεν μπορεί να αποτελέσει σοβαρό επιχείρημα για να μη δοθεί παράταση μέχρι 31.12.98. Και αυτό διότι οι θερινοί κινηματογράφοι λειτουργουν το καλοκαίρι. Θα κάνετε τη ρύθμιση έτσι μ' αυτήν τη θετική προσθήκη, για να κάνει προετοιμασία ο μισθωτής μέχρι το Μάϊο για να μη μπορέσει να λειτουργήσει; Το ίδιο και για τους χειμερινούς κινηματογράφους και για τα θέατρα.

Νομίζω ότι δεν αξίζει τον κόπο να βάζετε μέχρι 30 Μαίου, όταν είναι γνωστό ότι όλες αυτές οι ρυθμίσεις γίνονται σε ετήσια βάση. Νομίζω ότι το Υπουργείο πρέπει να δεχθεί να πάει μέχρι 31.12.98. Και βέβαια οι ρυθμίσεις που θα γίνουν μετά για τις εμπορικές μισθώσεις, θα καταλάβουν όλους και τα συγκεκριμένα καταστήματα. Γι' αυτό επιμένουμε να γίνει μέχρι 31.12.98 και να μη σταματήσει εκεί το Υπουργείο. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Γι' αυτό ακριβώς κάναμε αυτή τη ρύθμιση της παράτασης, προκειμένου να δώσουμε χρόνο στα συναρμόδια Υπουργεία, κυρίως στο ΥΠΕΧΩΔΕ, να κάνουν τη ρύθμιση όσον αφορά στη χρήση και στη δέσμευση της χρήσης των συγκεκριμένων χώρων. Νομίζω ότι είναι αρκετός ο χρόνος. Από κει και πέρα μπαίνουμε σε άλλου είδους ρυθμίσεις, οι οποίες αποτελούν στρεβλώσεις.

'Αλλωστε, κύριε Πρόεδρε, θέλω να σας ενημερώσω ότι και οι εκπρόσωποι των ιδιοκτητών των θεάτρων, των θιάσων κ.λπ., οι μισθωτές δηλαδή, συμφωνούν και αυτοί με αυτό το διάστημα. Συνεπώς, πιστεύω ότι δεν υπάρχει πρόβλημα. 

ΠΡΟΕΔΡΟΣ (Απόστολος Κακλαμάνης): Δεν υπάρχει άλλος εγγεγραμμένος δια να ομιλησει.

Ερωτάται το Σώμα: Γίνεται δεκτό το άρθρο 37;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΙΩΑΝΝΗΣ ΤΖΩΑΝΝΟΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 37 έγινε δεκτό κατά πλειοψηφία.

Ερωτάται το Σώμα: Γίνεται δεκτό το άρθρο 38;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΙΩΑΝΝΗΣ ΤΖΩΑΝΝΟΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 38 έγινε δεκτό, κατά πλειοψηφία.

Ερωτάται το Σώμα: Γίνεται δεκτό το άρθρο 39 με την τροποποίηση που έκανε ο κύριος Υπουργός;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΙΩΑΝΝΗΣ ΤΖΩΑΝΝΟΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 39 έγινε δεκτό κατά πλειοψηφία, με την τροποποίηση που έκανε ο κύριος Υπουργός.

Ολοκληρώθηκε η συζήτηση των άρθρων, πλην του ακροτελεύτιου και έχουμε τώρα τις τροπολογίες της Κυβερνήσεως. Είναι δύο τροπολογίες. Πρώτα είναι η τροπολογία με γενικό αριθμό 423 και ειδικό 20.

Θέλει κανείς το λόγο επί αυτής της τροπολογίας; Ουδείς.

Ερωτάται το Σώμα: Γίνεται δεκτή η τροπολογια με γενικό αριθμό 423 και ειδικό 20;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 423 και ειδικό 20 έγινε δεκτη κατά πλειοψηφία.

ΜΑΡΙΑ ΜΠΟΣΚΟΥ: Κύριε Πρόεδρε, θα ήθελα να κάνω μία παρατήρηση.

ΠΡΟΕΔΡΟΣ (Απόστολος Κακλαμάνης): Η τροπολογία έγινε δεκτή κατά πλειοψηφία. 

Διατυπώστε την άποψή σας. Πάντως το "κατά πλειοψηφία" που είπα σας καλύπτει. Δεν την ψηφίζετε;

ΜΑΡΙΑ ΜΠΟΣΚΟΥ: Ναι. Θα την ψήφιζα. Θεωρούμε την τροπολογία θετική. Πιστεύουμε, όμως, ότι τελικά αυτή η τροπολογία αφορά τις επιχειρήσεις, οι οποίες θα είναι νομότυπες και θα μπουν μέσα στο μητρώο. Πιστεύω ότι τελικά δεν κατοχυρώνεται ο καταναλωτής για τις μαϊμούδες επιχειρήσεις, οι οποίες δε θα επιδιώξουν να κάνουν αυτήν τη διαδικασία. Πρέπει ταυτόχρονα να γίνει μία τροπολογία και στον 2251/94 στο άρθρο 4, στην παράγραφο 2, η οποία λέει ότι σύμβαση από απόσταση είναι άκυρη υπέρ του καταναλωτή, εάν κατά την πρόταση σύναψης της σύμβασης, ο καταναλωτής δεν ενημερώθηκε με τα μέσα της χρησιμοποιούμενης τεχνικής επικοινωνίας κατά τρόπο σαφή για τα ακόλουθα ιδίως στοιχεία: Ταυτότητα, ουσιώδη χαρακτηριστικά, τον τρόπο πληρωμής, παράδοση, εκτέλεση κ.λπ.

Εκεί πιστεύουμε ότι πρέπει να μπει σαν έβδομο ζήτημα και ο αριθμός καταχώρησης στο μητρώο της παραγράφου 12, του παρόντος άρθρου, έτσι ώστε να κατοχυρωθεί ο καταναλωτής.

ΠΡΟΕΔΡΟΣ (Απόστολος Κακλαμάνης): Δηλαδή θα θέλατε να γίνει καλύτερη η τροπολογία.

Εάν μεν μπορείτε να κάνετε κάτι, κύριε Υπουργέ. 'Αλλως, ισχύει αυτό που είπα, "δεκτή κατά πλειοψηφία".

Ορίστε, κύριε Υφυπουργέ, έχετε το λόγο.

Μπορείτε να δεχθείτε αυτό που είπε η κα Μπόσκου;

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης):Κύριε Πρόεδρε, θέλω να κάνω ορισμένες βελτιώσεις στην τροπολογία.

ΠΡΟΕΔΡΟΣ (Απόστολος Κακλαμάνης):'Οχι, κύριε Χρυσοχοϊδη. Εγώ ψήφισα την τροπολογία, μειοψηφούσης της κας Μπόσκου.

Η επόμενη τροπολογία είναι η με γενικό αριθμό 424 και ειδικό 21. 

Θέλει κανείς εκ των συναδέλφων το λόγο; Ουδείς. 

Ερωτάται το Σώμα: Γίνεται δεκτή η τροπολογία με γενικό αριθμό 424 και ειδικό 21; 

ΠΟΛΛΟΙ ΒΟΥΛΕΥΤΕΣ:Δεκτή, δεκτή.

Σελίδα 5714 

 

ΜΑΡΙΑ ΜΠΟΣΚΟΥ:Κατά πλειοψηφία.

ΠΡΟΕΔΡΟΣ (Απόστολος Κακλαμάνης):Συνεπώς η τροπολογία με γενικό αριθμό 424 και ειδικό 21 έγινε δεκτή κατά πλειοψηφία. 

Πάμε τώρα στις τροπολογίες των κυρίων συναδέλφων.

Είναι τρεις τροπολογίες συναδέλφων και θα ήθελα να ξέρω αν πρόκειται να δεχθείτε καμία απ' αυτές, κύριε Υπουργέ.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης):'Οχι.

ΠΡΟΕΔΡΟΣ (Απόστολος Κακλαμάνης):Θέλει κανείς εκ των συναδέλφων που υπέβαλαν αυτές τις τροπολογίες να μιλήσει επί της δικής του ή άλλης; Ουδείς.

Συνεπώς δε γίνονται δεκτές οι τροπολογίες αυτές.

Θα κρατηθεί το άρθρο 40, θα διακόψουμε για λίγα λεπτά, κύριοι συνάδελφοι, γιατί ολοκληρώνουν οι δύο Επιτροπές τη συζήτηση ορισμένων από τις συμβάσεις που θα συζητηθούν την Πέμπτη.

Θα διακόψουμε λοιπόν, για λίγα λεπτά ώστε να ανακοινωθούν εκτός εάν συμφωνείτε να θεωρηθούν ως ανακοινωθείσες, προκειμένου να περιληφθούν στην ημερήσια διάταξη της Πέμπτης.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής):Δε συμφωνούμε κύριε Πρόεδρε.

ΠΡΟΕΔΡΟΣ (Απόστολος Κακλαμάνης):Διακόπτουμε για δέκα λεπτά και θα επανέλθουμε.

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ).

ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.

Κύριοι συνάδελφοι, έχω την τιμή να ανακοινώσω στο Σώμα, ότι η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις Εκθέσεις της επί των σχεδίων νόμων του Υπουργείου Εξωτερικών:

α) "Κύρωση Συμφωνίας για την σύναψη εταιρικής σχέσης μεταξύ των Ευρωπαϊκών Κοινοτήτων και των Κρατών - Μελών τους αφενός και της Δημοκρατίας του Ουζμπεκιστάν αφετέρου".

β) "Κύρωση της Ευρωμεσογειακής Συμφωνίας περί συνδέσεως μεταξύ των Ευρωπαϊκών Κοινοτήτων και των Κρατών - Μελών τους αφενός και του Κράτους του Ισραήλ αφετέρου, της Τελικής Πράξης, καθώς και των Συμφωνιών υπό μορφή ανταλλαγής επιστολών και των προσαρτημένων σ' αυτή δηλώσεων".

γ) "Κύρωση της Ευρωμεσογειακής Συμφωνίας περί συνδέσεως μεταξύ των Ευρωπαϊκών Κοινοτήτων και των Κρατών - Μελών τους αφ' ενός και του Βασιλείου του Μαρόκου αφετέρου της Τελικής Πράξης καθώς και των Συμφωνιών υπό μορφήν ανταλλαγής επιστολών και των προσαρτημένων σ' αυτήν δηλώσεων".

δ) "Κύρωση των Ευρωπαϊκών Συμφωνιών για την εγκαθίδρυση συνδέσεως μεταξύ των Ευρωπαϊκών Κοινοτήτων και των Κρατών - Μελών τους αφενός και 1. της Δημοκρατίας της Εσθονίας, 2. της Δημοκρατίας της Λεττονίας και 3. της Δημοκρατίας της Λιθουανίας αφετέρου μετά των Τελικών Πράξεων, Δηλώσεων και Επιστολών".

Εισερχόμαστε στη συζήτηση του ακροτελεύτιου άρθρου 40.

Κύριε Υφυπουργέ, έχετε κάτι να προσθέσετε, να διορθώσετε στο ακροτελεύτιο άρθρο 40;

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Μάλιστα, κύριε Πρόεδρε.

Μετά το "Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως" προστίθεται η φράση "εκτός αν ορίζεται διαφορετικά στις επιμέρους διατάξεις αυτού".

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το ακροτελεύτιο άρθρο 40 με την προσθήκη την οποία έκανε ο κύριος Υφυπουργός;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο 40 έγινε δεκτό, ομοφώνως, με την προσθήκη την οποία έκανε ο κύριος Υφυπουργός.

Συνεπώς το νομοσχέδιο "Η ασφαλιστική σύμβαση και τροποποιήσεις της νομοθεσίας για την ιδιωτική ασφάλιση" αρμοδιότητος Υπουργείου Ανάπτυξης έγινε δεκτό και κατ'άρθρο και η ψήφισή του στο σύνολο αναβάλλεται για άλλη συνεδρίαση.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 21.25' λύεται η συνεδρίαση για αύριο Τετάρτη, 16 Απριλίου 1997 και ώρα 18.00' με αντικείμενο εργασιών του Σώματος Κοινοβουλευτικό 'Ελεγχο: συζήτηση επικαίρων ερωτήσεων και στη συνέχεια Νομοθετική Εργασία, συζήτηση πρότασης νόμου σύμφωνα με την ημερήσια διάταξη.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
