ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΔ΄

Πέμτπη 16 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Δ. Χριστοφιλογιάννη, σελ.
3. Ανακοινώνεται ότι τη συνεδρίαση παρακολουθούν μαθητές από το 22ο Δημοτικό Σχολείο Ροδίτσας Λαμίας και Αντιπροσωπεία της Κοινοβουλευτικής Ομάδας Φιλίας Κουβέιτ-Ελλάδος, σελ.
4. Ανακοινώνεται ο θάνατος του πρώην Πρωθυπουργού κ. Γ. Ράλλη και τήρηση ενός λεπτού σιγή, σελ.
5. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 17 Μαρτίου 2006, σελ.
4. Συζήτηση επικαίρων ερωτήσεων:
α. Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τη δημιουργία περιοχής οργανωμένης ανάπτυξης και υδατοκαλλιεργειών στο Θερμαϊκό Κόλπο, τη σύσταση φορέα διαχείρισης κ.λπ., σελ.
β. Προς τον Υπουργό Απασχόλησης και Κοινωνικής Προστασίας σχετικά με την κάλυψη των σύγχρονων αναγκών ιατροφαρμακευτικής περίθαλψης των αγροτών κ.λπ., σελ.
γ. Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τις καθυστερήσεις στις προσλήψεις προσωπικού μέσω ΑΣΕΠ κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του», σελ.
2. Συζήτηση επί των άρθρων του σχεδίου νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις», σελ.
3. Κατάθεση Εκθέσεων Διαρκών Επιτροπών:
α. Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Προσαρμογή της ελληνικής νομοθεσίας προς τις διατάξεις της Οδηγίας 2002/87/ΕΚ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων», σελ.
4.Κατάθεση Εκθέσεων Διαρκών Επιτροπών:
 Η Διαρκής Επιτροπή Μορφωτικών Υποθέσεων καταθέτει τις Εκθέσεις της στις προτάσεις νόμων αρμοδιότητας του Υπουργείου Εθνικής Παιδείας και Θρησκευμάτων:
i.. «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», που υποβλήθηκε από τους Βουλευτές του Κ.Κ.Ε., σελ.
ii. «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», που υποβλήθηκε από τους Βουλευτές του Συνασπισμού της Αριστεράς, σελ.
iii) « Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», που υποβλήθηκε από τους ανεξάρτητους Βουλευτές κ.κ. Ανδρέα Ανδριανόπουλο και Στέφανο Μάνο, σελ.

ΟΜΙΛΗΤΕΣ
Α. Επί Προσωπικού Θέματος:
ΜΑΝΩΛΑΚΗΣ Α., σελ.
ΜΑΡΚΟΓΙΑΝΝΑΚΗΣ Χ., σελ.

Β. Επί των Επικαίρων Ερωτήσεων:
ΑΝΔΡΕΟΥΛΑΚΟΣ Α., σελ.
ΓΙΑΚΟΥΜΑΤΟΣ Γ., σελ.
ΔΡΑΓΑΣΑΚΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΟΣΙΩΝΗΣ Π., σελ.
ΤΣΙΟΚΑΣ Θ., σελ.

Γ. Επί του σχεδίου νόμου του Υπουργείου Δημόσιας Τάξης:
ΓΑΡΟΥΦΑΛΙΑΣ Γ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΥΒΕΛΗΣ Φ., σελ.
ΜΑΝΩΛΑΚΗΣ Α., σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.

Δ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΝΤΩΝΙΟΥ Α., σελ.
ΚΟΡΚΑ-ΚΩΝΣΤΑ Α., σελ.
ΜΕΛΑΣ Π., σελ.
ΜΠΑΝΤΟΥΒΑΣ Κ., σελ.
ΜΠΟΥΓΑΣ Ι., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΑΠΤΗ Ε., σελ.
ΣΤΡΑΤΑΚΗΣ Ε., σελ.
ΤΖΑΚΡΗ Θ., σελ.
ΧΑΙΔΟΣ Χ., σελ.
ΧΡΥΣΗΣ Β., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΔ΄
      Πέμπτη 16 Μαρτίου 2006
      Αθήνα, σήμερα στις 16 Μαρτίου 2006, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15 Μαρτίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΓ΄ συνεδριάσεώς του, της Τετάρτης 15 Μαρτίου 2006, σε ό,τι αφορά την ψήφιση στο σύνολο του σχεδίου νόμου: «Κύρωση της Σύμβασης μεταξύ του Ελληνικού Δημοσίου και της Τράπεζας της Ελλάδος για την εκτύπωση εντύπων αυτοκόλλητων θεωρήσεων εισόδου (ΕΑΘΕ) και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Θεοχάρη Τσιόκα, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Πανελλήνια Ομοσπονδία Ιδιοκτητών Κέντρων Ξένων Γλωσσών διαμαρτύρεται για την πρακτική του Συμβουλίου Θεμάτων Ιδιωτικής Εκπαίδευσης και ζητεί την προώθηση του Νομοσχεδίου για τη χορήγηση της επάρκειας προσόντων διδασκαλίας Ξένων Γλωσσών.  
      2) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας, το οποίο αναφέρεται στη δημοπράτηση του έργου της επέκτασης του μετρό προς Περιστέρι και Ανθούπολη.
      3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Γεώργιος Φρατζέζος ζητεί την αναγνώριση πτυχίου του από την αλλοδαπή. 
      4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Μαγνησίας ζητεί ταχεία  τη ψήφιση του Κώδικα Δήμων και Κοινοτήτων.  
      5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Αγχιαλιτών της Αθήνας «Η ΑΓΧΙΑΛΟΣ» ζητεί τη χρηματοδότηση πολιτιστικών και μνημειακών εκδηλώσεών του.
      6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Διεύθυνση Πρωτοβάθμιας Εκπαίδευσης Μαγνησίας ζητεί την κάλυψη των κενών οργανικών θέσεων των δυσπρόσιτων σχολείων του Νομού Μαγνησίας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Καλλιόπη Δαγαλάκη, κάτοικος Γραλυγιάς Λασιθίου ζητεί να της καταβληθεί η σύνταξη που δικαιούται λόγω αναπηρίας, από τον Ο.Γ.Α..
      8) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Μοτοσυκλετιστικός Σύλλογος Πτολεμαϊδας ζητεί την παραχώρηση χώρου για τη δημιουργία αυτοκινητοδρόμιου στην ευρύτερη περιοχή της Εορδαίας.
      9) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία αγρότες κληρούχοι, κάτοικοι του χωριού Άμπελοι του Δήμου Βισαλτίας Νομού Σερρών ζητούν τη μείωση της οφειλής τους, από την αξία παραχωρηθέντων κλήρων.
      10) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Σύλλογος Προσωπικού και η ΠΑΣΚΕ Εθνοκάρτας, καταγγέλλουν παράνομες και καταχρηστικές προσλήψεις στην εθνοκάρτα.  
      11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Σύλλογος Επαγγελματιών- Εμπόρων Ανάφης ζητεί τη βελτίωση των ακτοπλοϊκών δρομολογίων για την εξυπηρέτηση των κατοίκων της Ανάφης. 
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμαρχος Νάξου ζητεί την αποκατάσταση του προβλήματος των διαρροών στο Φράγμα Φανερωμένης Νάξου.
      13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Πρόεδρος του Δημοτικού Αθλητικού Κέντρου Νάξου ζητεί την ολοκλήρωση των εργασιών για την κατασκευή του κλειστού Γυμναστηρίου στο Δήμο Νάξου.
      14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμαρχος Αμοργού ζητεί τη διατήρηση του Ειρηνοδικείου της Αμοργού.
      15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμαρχος Σερίφου ζητεί την αποκατάσταση των ζημιών της μεγάλης προβλήτας στο λιμένα της Σερίφου.
      16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία Φορείς και Σύλλογοι της Νάξου ζητούν να παραμείνουν στο προηγούμενο καθεστώς  τα δρομολόγια του «FLYING CAT 4).
      17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμαρχος  Ιητών ζητεί την παραχώρηση χώρου για την κατασκευή πάρκου κυκλοφοριακής αγωγής στο Δήμο του.
      18) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία Φορείς και Σύλλογοι της Νάξου ζητούν την ένταξη στο Δ΄ Κ.Π.Σ. του έργου της κατασκευής του φράγματος Τσικαλαριού.
      19) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά, με την οποία το Σωματείο Οικοδόμων Μεγαλοπόλεως «Ο ΑΓΙΟΣ ΚΩΝΣΤΑΝΤΙΝΟΣ » ζητεί τη στελέχωση του ΙΚΑ Μεγαλόπολης  με γιατρούς όλων των ειδικοτήτων.
      20) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Αγωνιστική Συνεργασία του Εργατικού Κέντρου Νομού Αρκαδίας καταγγέλλει την αντεργατική πρακτική της εταιρείας «Swedish System Security ΜΟΝ Ε.Π.Ε.» και ζητεί την τήρηση της εργατικής νομοθεσίας και την άμεση καταβολή των οφειλομένων αμοιβών στους εργαζόμενους.
      21) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Αντιπυρηνικό Παρατηρητήριο Μεσογείου ζητεί την ανάληψη διεθνών πρωτοβουλιών που θα στοχεύουν στην εξάλειψη της πυρηνικής απειλής.   
      22) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία το Νομαρχιακό Συμβούλιο Σάμου διαμαρτύρεται για την απελευθέρωση της τιμής των εισιτηρίων της οικονομικής θέσης στα πλοία  κ.λπ..
      23) Ο Βουλευτής Α΄ Θεσσαλονίκης  κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά, με την οποία η κυρία Ζαχαροπούλου Δέσποινα ζητεί την αναγνώριση από τον Ο.Α.Ε.Δ. χρόνου προϋπηρεσίας της.
      24) Ο Βουλευτής Α΄ Θεσσαλονίκης  κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά, με την οποία ο κύριος Σωτηριάδης Μιχαήλ ζητεί την ικανοποίηση φορολογικού αιτήματός του.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στην αξιοποίηση των προτάσεων του Κύπριου συλλέκτη, Δημητρίου Πιερίδη.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στις καταγγελίες για στέκι τζόγου στην πλατεία Υψηλών Αλωνιών της Πάτρας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στις μελέτες για την αναμόρφωση του μώλου της Πάτρας.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στη λειτουργία του Ιδρύματος Ελληνικού Πολιτισμού, στο Παλαιό Ψυχικό.
      29) Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στο πρόβλημα ανύψωσης του βυθού, στο λιμάνι του Πειραιά.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται σε διαμαρτυρία, που αφορά στις παραστάσεις δικηγόρων κατά τις αγοραπωλησίες ακινήτων.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας με  το οποίο καταγγέλλονται ενέργειες υπαλλήλου του νοσοκομείου «Άγιος Ανδρέας» στην Πάτρα. 
      32) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται σε ιδιοκτησιακά δικαιώματα  κατοίκων περιοχής, η οποία προορίζεται για την εγκατάσταση  των αθιγγάνων «Ρόμα».   
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα, εφημερίδων τα οποία αναφέρονται σε καταγγελίες για το χρηματισμό υπαλλήλων της Πολεοδομίας Πατρών.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στις ενέργειες αναρχικών με αφορμή το θάνατο νεαρού Αφγανού. 
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στις συνθήκες λειτουργίας της βιομηχανίας «Β.Γ.ΣΠΗΛΙΟΠΟΥΛΟΣ».
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας το οποίο αναφέρεται στα οικονομικά προβλήματα της Α.Ε. Ελληνικά Αμυντικά Συστήματα.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, εφημερίδας   το οποίο σε περιστατικό απώλειας δικογραφιών.
      38) Ο Βουλευτής Λάρισας κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά, με την οποία ο Αγροτικός Οινοποιητικός Συνεταιρισμός Τυρνάβου «ΟΙΝΟΠΟΙΕΙΟ ΤΥΡΝΑΒΟΥ» ζητεί  την αναγνώριση και κατοχύρωση του τσίπουρου, ως ελληνικού προϊόντος.
      39) Ο Βουλευτής Α΄ Θεσ/νίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία ο Σύλλογος Βορείου Ελλάδος Γονέων  και Κηδεμόνων και Φίλων για παιδιά με συγγενή καρδιοπάθεια  «ΠΑΙΔΙΚΕΣ ΚΑΡΔΙΕΣ» ζητεί να συμπεριληφθούν και φέτος τα παιδιά με συγγενείς καρδιοπάθειες και με αναπηρία πάνω από 67% στο 3%  για την εισαγωγή τους σε Α.Ε.Ι. και Τ.Ε.Ι..
      40) ο Βουλευτής Α΄ Θεσ/νίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία ο Σύλλογος Γονέων και Κηδεμόνων Ο.Α.Ε.Δ.-Τ.Ε.Ε. Α΄ και Β΄ Κύκλου Θεσ/νίκης ζητεί την ανάπτυξη των ΤΕΕ και την αναβάθμισή τους σε Επαγγελματικά Λύκεια.
      41) Οι Βουλευτές Λέσβου και Αχαΐας κύριοι ΣΤΑΥΡΟΣ ΣΚΟΠΕΛΙΤΗΣ και ΠΑΝΑΓΙΩΤΗΣ ΚΟΣΙΩΝΗΣ αντίστοιχα, κατέθεσαν αναφορά, με την οποία η Επιτροπή Αγώνα για την Υγεία σε Ικαρία και Φούρνους Νομού Σάμου, καταγγέλλει τις απαράδεκτα ανεπαρκείς παροχές υγείας προς τους κατοίκους της Ικαρίας και των Φούρνων, τη συνεχή υποβάθμισή των μονάδων υγείας που υπάρχουν κ.λπ..
      42) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ  και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με τα οποία το Συνδικάτο Μετάλλου Πειραιά, η Πανελλήνια ΄Ενωση Αμμοβολιστών-Καθαριστών, η ΄Ενωση Μετάλλου Σαλαμίνας, το Σωματείο Ηλεκτρολόγων Πλοίων, το Συνδικάτο Οικοδόμων Πειραιά, το Σωματείο Ιδιωτικής Υγείας, το Συνδικάτο Επισιτισμού- Τουρισμού και η Πανελλήνια Ένωση Ελαιουργοσαπουνοποιών, διαμαρτύρονται για τη σύλληψη και την πολυετή φυλάκιση στις ΗΠΑ των πέντε Κουβανών πατριωτών.
      43) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με τη οποία ο Σύλλογος Εργαζομένων Δήμου Θεσ/νίκης ζητεί να αντιμετωπισθεί το ασφαλιστικό πρόβλημα των σχολικών φυλάκων του Δήμου, που κατέλαβαν οργανικές θέσεις αορίστου χρόνου με βάση το π.δ. 164.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6369/12-1-06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ/Κ.Ε./461/31-1-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6369/12-1-06 ερώτησης της Βουλευτού κας Ευαγ. Σχοιναράκη-Ηλιάκη, σχετικά με τις προκληθείσες από το σεισμό ζημιές σε κτίσματα της Ιεράς Μονής Αγίου Παντελεήμονα στο Δ.Δ. Φόδελε του Δήμου Γαζίου, Νομό Ηρακλείου σας πληροφορούμε τα εξής:
      Με δεδομένη την ωριμότητα του έργου [εγκεκριμένες με την Απόφαση μελέτες, μετά και τη σύμφωνη γνώμη του Τοπικού Συμβουλίου Μνημείων Κρήτης, ήτοι αρχιτεκτονική μελέτη «Αποκατάσταση -Ανάδειξη της Ι. Μ. Αγίου Παντελεήμονα στο Δ.Δ. Φόδελε του Δήμου Γαζίου, Ν. Ηρακλείου», καθώς και στατική μελέτη «Ενίσχυση του Ηγουμενείου και των όμορων καλιών της I.M. Αγίου Παντελεήμονα στο Δ.Δ. Φόδελε του Δήμου Γαζίου, Ν. Ηρακλείου»], η αρμόδια Εφορεία του Υπουργείου Πολιτισμού συμπεριέλαβε την αποκατάσταση της Μονής του Αγίου Παντελεήμονα στις προτάσεις για την ένταξη έργων αρμοδιότητάς της στο Γ ΚΠΣ.
      Η αντιμετώπιση των ζημιών της εν λόγω Ιεράς Μονής αποτελεί μία από τις βασικές προτεραιότητες του Υπουργείου Πολιτισμού.
      Καταβάλλεται ιδιαίτερη προσπάθεια να ξεκινήσουν οι απαραίτητες εργασίες το συντομότερο δυνατόν.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 6508/17-1-06 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ.Κ.Ε./467/31-1-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6508/17-1-06 ερώτησης του Βουλευτή κ. Π. Ρήγα, σχετικά με την ολοκλήρωση του περιφερειακού δρόμου πόλεως Τήνου, σας πληροφορούμε τα εξής:
      Κατά τη διενέργεια σωστικών ανασκαφών στο πλαίσιο του έργου διάνοιξης της περιφερειακής οδού της Τήνου αποκαλύφθηκαν, μεταξύ άλλων, τμήμα του οχυρωματικού τείχους της αρχαίας πόλης και κατάλοιπα κατοικιών του 4ου αι. π.χ.
      Με Υπουργική Απόφαση, εγκρίθηκε η κατασκευή παράκαμψης προς νότο, προκειμένου οι ως άνω αρχαιότητες να διατηρηθούν ορατές. Ο Δήμος και η Νομαρχία Τήνου με σειρά εγγράφων τους ζήτησαν από το Υπουργείο Πολιτισμού να επανεξετάσει την δυνατότητα κατασκευής της οδού στην θέση της αρχικά προβλεπόμενης χάραξης. με διατήρηση των αρχαίων σε κατάχωση. Το αίτημα αναπέμφθηκε στο κεντρικό Αρχαιολογικό Συμβούλιο η οποίο σε συνέχεια αυτοψίας αποφάνθηκε κατά πλειοψηφία υπέρ της προσωρινής επιχωμάτωσης τους, υπό την προϋπόθεση ότι θα τηρηθούν συγκεκριμένοι όροι ένας εκ των οποίων ήταν η προηγούμενη ολοκλήρωση της ανασκαφικής έρευνας στην περιοχή, δαπάναις των φορέων της Τοπικής Αυτοδιοίκησης. Ακολούθως εκδόθηκε η σχετική Υπουργική Απόφαση, τον lούλιο του 2005.
      Το σχετικό ένταλμα για την χρηματοδότηση εκδόθηκε από την Οικονομική Υπηρεσία του Δήμου Τήνου τον Νοέμβριο του 2005, δηλαδή τέσσερις μήνες μετά την έκδοση της προαναφερθείσας Υπουργικής Απόφασης. Αμέσως η αρμόδια εφορεία αρχαιοτήτων του Υπουργείου Πολιτισμού προέβη σε όλες τις απαραίτητες ενέργειες για την πρόσληψη εκτάκτου προσωπικού, προκειμένου να ξεκινήσει τις αρχαιολογικές εργασίες στην περιοχή μόλις οι καιρικές συνθήκες το επιτρέψουν ώστε να αποδεσμεύσει την Τοπική Αυτοδιοίκηση στον ταχύτερο δυνατό χρόνο για την ολοκλήρωση του έργου της περιφερειακής οδού.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 6525/17-1-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./473/7-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. Πρωτοκόλλου 6525/17-1-06 ερώτησης του Βουλευτή κ. Μ. Στρατάκη, σχετικά με το Αρχαιολογικό Μουσείο Ηρακλείου, σας πληροφορούμε τα εξής:
      Το κτήριο του ΑΜΗ, επιβαρυμένο εδώ και πολλά έτη λόγω παλαιότητας, οριακής συντήρησης και μεταγενέστερων επεμβάσεων (κλιματιστική εγκατάσταση, ψευδοροφές) είναι γνωστό ότι παρουσιάζει κάποια προβλήματα. Ήδη, υλοποιείται η ανέγερση των δύο νέων κτηρίων επέκτασης, των οποίων η περάτωση προβλέπεται να ολοκληρωθεί το Μάιο 2006, σύμφωνα με το χρονοδιάγραμμα που έχει υποβάλει η εργολήπτρια εταιρία στην επιβλέπουσα το έργο αρμόδια Διεύθυνση Εκτέλεσης Έργων Μουσείων.
      Θα ακολουθήσει η μεταφορά των συλλογών αρχαίων από τις αποθήκες και η Έκθεση του Μουσείου στο νέο κτήριο για προσωρινή φύλαξη και εν συνεχεία θ΄ αρχίσουν οι εργασίες ενίσχυσης του κεντρικού κτηρίου (Α) του Μουσείου προς το τέλος του 2006 ή αρχές του 2007.
      Καθίσταται σαφές ότι η πλήρης αποκατάσταση των χρονίων προβλημάτων του κτηρίου θα αντιμετωπιστεί ριζικά μετά από μερικούς μήνες στα πλαίσια αυτού του ευρέος κτηριακού προγράμματος στατικής ενίσχυσης.
      Η αναφερόμενη στα δημοσιεύματα της 18/1/2006 εισροή ομβρίων στην αίθουσα III του Μουσείου, ήταν στην πραγματικότητα μία μικρή σταγονορροή από την εσχάρα του κλιματισμού. που διακόπηκε σύντομα παρά την εντονότατη ολονύχτια βροχόπτωση. Ως προς την διείσδυση ομβρίων (έντονη επί διήμερο σταγονορροή) που σημειώθηκε την Κυριακή 15/1/2006 από την οροφή στο χώρο της Γραμματείας της συστεγαζόμενης ΚΓ΄ ΕΠΚΑ στην πτέρυγα γραφείων του κτηρίου του ΑΜΗ, και δεν προκάλεσε καμία καταστροφή εγγράφων αρχείου και υπολογιστών οφείλεται πιθανόν σε (μη ορατή) τοπική επίπτωση εξαιτίας του πρόσφατου ισχυρότατου σεισμού σε συνδυασμό με μικρή αποκόλληση της μεμβράνης μόνωσης της στέγης και μερικής θραύσης σωληνώσεων της κλιματιστικής εγκατάστασης στη στέγη λόγω επίσης της έντασης της δόνησης.
      Για προληπτικούς λόγους και προκειμένου να πραγματοποιηθεί έλεγχος της έκτασης της διαβροχής της οροφής και της κατάστασης του οπλισμού, ο χώρος της Γραμματείας της ΚΓ΄ ΕΠΚΑ εκκενώθηκε με εντολή της αρμόδιας Προϊσταμένης και το προσωπικό στεγάστηκε προσωρινά σε άλλους χώρους μετά από υπόδειξη μηχανικών της Νομαρχίας Ηρακλείου που πραγματοποιούν ελέγχους σε δημόσια κτήρια μετά τον σεισμό.
      Την Πέμπτη 19/01/2006 πραγματοποιήθηκε αυτοψία από μηχανικούς της ΓΔΑΜΤΕ/ΔΕΕΜ, που είχαν ειδοποιηθεί για το θέμα καθώς και τεχνικός έλεγχος για τυχόν απαιτούμενη επέμβαση σε συνεννόηση της ΔΕΕΜ με την εργολήπτρια εταιρεία του εκτελούμενου κτηριακού έργου. Ανάλογα συμβάντα και μάλιστα σε εντονότερο βαθμό, όπως εκτεταμένη εισροή ομβρίων υδάτων και πτώση φατνωμάτων της ψευδοροφής σε αίθουσες τις Έκθεσης συνέβαιναν επί σειρά ετών, χωρίς να τυγχάνουν της παραμικρής δημοσιότητας.
      Το Υπουργείο Πολιτισμού βρίσκεται σε συνεχή επικοινωνία με το Αρχαιολογικό Μουσείο Ηρακλείου, προκειμένου. να προβεί στις κατάλληλες ενέργειες για την αντιμετώπιση οποιουδήποτε προβλήματος και συνιστά την συνετότερη προσέγγιση ανάλογων θεμάτων από τον Τύπο, απαλλαγμένων από υπερβολές, ανεπαρκή πληροφόρηση ή εντυπωσιασμούς που κάθε άλλο παρά ευνοεί το έργο της άρτιας και έγκυρης ενημέρωσης του πολίτη.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 6467/17-1-06 ερώτηση των Βουλευτών κυρίων Τάκη Τσιόγκα και Παναγιώτη Κοσιώνη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./465/6-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6467/17-1-06 ερώτησης των Βουλευτών κυρίων Π. Κοσιώνη και Τ. Τσιόγκα, σχετικά με τους ανασφάλιστους εργαζομένους στα έργα της «Πολιτιστικής Πρωτεύσας», σας πληροφορούμε τα εξής:
      Σε ό,τι αφορά το πρόγραμμα όψεων των κτιρίων, ο Δήμος Πατρέων διαχειρίζεται και υλοποιεί το εν λόγω πρόγραμμα ένεκα του γεγονότος ότι η Πάτρα είναι η Πολιτιστική Πρωτεύουσα της Ευρώπης για το έτος 2006.
      Ο Δήμος Πατρέων δεν εκτελεί το ως άνω έργο αλλά επιδοτεί τους ιδιοκτήτες κτιρίων που συμμετέχουν στο πρόγραμμα βάσει της ισχύουσας νομοθεσίας και συγκεκριμένα του άρθρου 14 παρ. 3 του Ν. 3044 και της Κ.Υ.Α. υπ' αριθμ. 21585/27-5-03 και των οποίων τα κτίρια ευρίσκονται εντός των περιοχών που έχουν κηρυχθεί ως περιοχές αισθητικής αναβάθμισης βάσει της υπ' αριθμ. 10322/426/22-2-05 απόφασης Υπουργού ΠΕΧΩΔΕ κ. Σουφλιά μετά την υπ' αριθμ. 22/3/27-1-2005 γνωμοδότησης του Κ.Σ.Χ,Ο.Π.
      Βάσει του άρθρου 3 παρ. 3ββ του Ν. 3044 του 2002, δεν απαιτείται έκδοση οικοδομικής άδειας από αρμόδιο πολεοδομικό γραφείο για την εκτέλεση των εργασιών ανάπλασης, αποκατάστασης και αισθητικής αναβάθμισης ενός κτιρίου. Αυτό όμως δεν ανταλλάσσει τους ιδιοκτήτες των κτιρίων απ' την υποχρέωση να αναγγέλλουν το κάθε έργο στο αρμόδιο υποκατάστημα του Ι.Κ.Α. για την ασφαλιστική κάλυψη των εργαζομένων, καθώς επίσης και να παίρνουν τα απαραίτητα μέτρα υγιεινής και ασφάλειας.
      Ο Δήμος Πατρέων ενημερώνει τους ιδιοκτήτες των κτιρίων που εντάσσονται στο πρόγραμμα για τις υποχρεώσεις τους και επισημαίνει ότι αρμόδιοι φορείς για την διενέργεια σχετικών ελέγχων είναι τα αρμόδια υποκαταστήματα κατά περιοχές του Ι.Κ.Α. και το γραφείο επιθεώρησης εργασίας του Υπουργείου Εργασίας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 7368/6.2.06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 1079/20.2.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω ερώτηση που κατέθεσε ο Βουλευτής κ. M. Μπόλαρης, σας πληροφορούμε τα εξής:
      Στο πλαίσιο εφαρμογής του Κανονισμού 1782/2003 του Συμβουλίου, καθορίζονται ως Μέγιστη Εθνική Εγγυημένη Έκταση (Μ.Ε.Ε.Ε.) για την καλλιέργεια του ρυζιού στην Ελλάδα τα 20.333 εκτάρια, ήτοι 203.330 στρέμματα. Με βάση τον εν λόγω Κανονισμό, δίνεται η δυνατότητα στα Κράτη-Μέλη να εφαρμόσουν σχέδιο περιφερειοποίησης.
      Στο πλαίσιο αυτό το Υπουργείο Αγροτικής Ανάπτυξης και Τροφίμων, μέσω της αρμόδιας υπηρεσίας του, προχώρησε στην υποδιαίρεση της Μ.Ε.Ε.Ε. σε βασικές υποεκτάσεις ανά Νομό, προκειμένου να αποφευχθούν τα προβλήματα που εδημιουργούντο λόγω υπερβάσεων σε ορισμένες περιοχές της Ελλάδας, που είχαν ως αποτέλεσμα τη μείωση της ενίσχυσης των περιοχών χωρίς υπέρβαση της βασικής τους υποέκτασης.
      Η κατανομή έγινε με τα εξής κριτήρια:
      1. τα ιστορικά στοιχεία καλλιέργειας της τριετίας 2000-2002 (αρχείο Ο.Σ.Δ.Ε. του Ο.Π.Ε.Κ.Ε.Π.Ε.).
      2. τις καλλιεργητικές ανάγκες κάθε Νομού και
      3. τις προτάσεις των Δ/νσεων Γεωργίας - Αγροτικής Ανάπτυξης.
      Βάσει των στοιχείων της περιόδου αναφοράς (2000-2002), στον νομό Σερρών κατανεμήθηκαν 33.022,30 στρ.
      Η έκταση που καλλιεργήθηκε ανήλθε στα 35.660,3 στρ. Κατά συνέπεια, η υπέρβαση της κατανεμηθείσας έκτασης σε ποσοστό 7,99% (στοιχεία Ο.Σ.Δ.Ε.) συνεπάγεται αναλογική μείωση της στρεμματικής ενίσχυσης, η οποία διαμoρφcδνεται στα 122,602 €/στρ.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      6. Στην με αριθμό 7319/3.2.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 21/20/ΑΣ/212δις/15.2.06 έγγραφο από την Υπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης του Βουλευτή κ. Στέλιου Ματζαπετάκη σας γνωρίζουμε ότι, η ρωσική κινηματογραφική ταινία στην οποία αναφέρεται το δημοσίευμα της εφημερίδας «ΤΑ ΝΕΑ», υπήρξε αποκλειστικά ρωσικό εγχείρημα. Στην ανεξάρτητη αυτή παραγωγή, ουδεμία διευκόλυνση ή άλλη διαδικαστική υποστήριξη παρεσχέθη από οιαδήποτε ελληνική αρχή στη Μόσχα.
      Όσον αφορά στο Μορφωτικό Σύμβουλο της Πρεσβείας μας στη Μόσχα κ. Δ. Γιαλαμά, η συμπτωματική και ιδιωτική του ανάμειξη στην εν λόγω ταινία οφείλεται στη γνωριμία του με τον έλληνα πρωταγωνιστή αυτής, ο οποίος τον παρεκάλεσε εν είδει εξυπηρέτησης, να καλύψει σε γύρισμα πλάνου που έγινε στη Μόσχα, την ανάγκη μιας διαβατική ς παρουσίας ολίγων δευτερολέπτων, για την οποία απαιτείτο ελληνόφωνο άτομο. Επί του συγκεκριμένου γεγονότος, ουδεμία ανάμειξη είχε η Πρεσβεία μας.
      Ως προς την περίπτωση της παράνομης χορήγησης τουριστικών θεωρήσεων από το Γενικό Προξενείο Μόσχας στην οποία αναφέρεται ο κ. Βουλευτής, σας γνωρίζουμε ότι, στο Υπουργείο Εξωτερικών δεν έχει, μέχρι στιγμής, περιέλθει καταγγελία η οποία να αφορά στο συγκεκριμένο ζήτημα, για το οποίο ασφαλώς, εφόσον υπάρξει σχετική κοινοποίηση, θα κινηθούν άμεσα όλες οι προβλεπόμενες διαδικασίες έρευνας και ελέγχου.
      Σε κάθε περίπτωση πάντως, το Υπουργείο Εξωτερικών καταβάλλει συνολικότερη προσπάθεια για την αποτελεσματική αντιμετώπιση των προβλημάτων τα οποία δύνανται να ανακύψουν κατά τη χορήγηση θεωρήσεων και γενικότερα για την καλλίτερη λειτουργία των Προξενικών Αρχών μας, οι οποίες καλούνται να φέρουν εις πέρας ένα δύσκολο έργο. πολλές φορές υπό ιδιαίτερα δυσχερείς συνθήκες. Στο πλαίσιο αυτό, έχουν δοθεί σαφείς οδηγίες για την πιστή τήρηση των προβλεπόμενων από τη συνθήκη Schengen και έχουν προωθηθεί συγκεκριμένα μέτρα, όπως ο ουσιαστικός περιορισμός των προσλήψεων επιτόπιου προσωπικού, η ελάττωση του χρόνου παραμονής υπαλλήλων στην ίδια Προξενική Αρχή αλλά και η βελτίωση των κτιριακών εγκαταστάσεων και των συνθηκών εργασίας, ειδικότερα σε εκείνες τις Προξενικές Αρχές, οι οποίες αντιμετωπίζουν μεγάλο φόρτο εργασίας.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      7. Στην με αριθμό 7236/1.2.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 11527/ΙΗ/21.2.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7236/1-2-06 την οποία κατέθεσε ο Βουλευτής κ. Μαν. Στρατάκης και αφορά στους σπουδαστές κομμωτικής στα ΤΕΕ Α' και Β' κύκλου και στα θέματα της αρμοδιότητάς μας, σας γνωρίζουμε τα ακόλουθα:
      Α) Η Πρακτική Άσκηση μαθητών των Τ.Ε.Ε. του ΥΠ.Ε.Π.Θ. -σε όποιον τομέα και ειδικότητα αυτή προβλέπεται-προκειμένου να λάβουν πτυχίο Α' ή Β' κύκλου Σπουδών ,αποτελεί αναπόσπαστο τμήμα του ωρολογίου προγράμματος σπουδών των Τ.Ε.Ε. κατά τη διάρκεια φοίτησης σε αυτά.
      Το συγκεκριμένο μάθημα χαρακτηρίζεται «Ε» (Εργαστηριακό) και εκτός ελαχίστων περιπτώσεων πραγματοποιείται στα Σ.Ε.Κ και Σ. Ε. των σχολικών μονάδων.
      Στο ωρολόγιο πρόγραμμα σπουδών Α' και Β' κύκλου του τομέα Αισθητικής- Κομμωτικής των Τ.Ε.Ε. του ΥΠ.Ε.Π.Θ. δεν προβλέπεται πρακτική άσκηση πέραν του«Εργαστηρίου Κομμωτικής» που διεξάγεται κατά τη διάρκεια του διδακτικού έτους στο Σ.Ε.Κ ή Σ.Ε. της σχολικής μονάδας.
      Β) Τα οριζόμενα στην παρ. 5 του άρθρου 11 του Ν. 2837/2000 αναφέρονται στους μαθητές των Τ.Ε.Ε. του Οργανισμού Τουριστικής Εκπαίδευσης και Κατάρτισης (Ο.Τ.Ε.Κ). Σε αυτά η πρακτική άσκηση πραγματοποιείται σε Ξενοδοχειακές Τουριστικές Επιχειρήσεις με μέριμνα του Ο.Τ.Ε.Κ κατά τους θερινούς μήνες κάθε εκπαιδευτικής περιόδου, δηλαδή, κατά τη διάρκεια των θερινών διακοπών, (Υ.Α. 182/Φ.Ε.Κ 88Ο/τ.β΄/14-06-04 ).
      Η Πρακτική Άσκηση που απαιτείται για έκδοση επαγγελματικής άδειας αποτελεί αρμοδιότητα των Νομαρχιών και αντίστοιχων Υπουργείων σύμφωνα με την ειδικότητα του επαγγέλματος.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 7031/31.1.06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 13751/21.2.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7031/31.1.2006 ερώτηση που κατατέθηκε στη Βουλή από τον Βουλευτή κ. Δ. Πιπεργιά με θέμα «λήψη πρόσθετων μέτρων για την αντιμετώπιση του οξύτατου προβλήματος των ναρκωτικών», σας πληροφορούμε τα εξής:
      Το Υπουργείο Υγείας και Κοινωνικής Αλληλεγγύης στα πλαίσια της αρμοδιότητάς του αναπτύσσει προγράμματα πρόληψης, θεραπείας και κοινωνικής επανένταξης για άτομα εξαρτημένα από ναρκωτικές ουσίες. Σκοπός είναι η κάλυψη των αναγκών των χρηστών και των οικογενειών τους σε όλη τη χώρα, γεγονός που προϋποθέτει πρώτον την καλύτερη δυνατή γεωγραφική κατανομή των υπηρεσιών αυτών και δεύτερον την ύπαρξη πολλών και διαφόρων τύπων προγραμμάτων (π.χ. «στεγνά» θεραπευτικά προγράμματα ή προγράμματα χορήγησης μεθαδόνης, προγράμματα για εφήβους κλπ.) .
      Ο σχεδιασμός αυτών των υπηρεσιών καταγράφηκε στο «Εθνικό Σχέδιο Δράσης για την αντιμετώπιση της εξάρτησης από ουσίες 2002-2006» κατόπιν συνεργασίας διαφόρων φορέων και Υπουργείων. Στα πλαίσια αυτού του σχεδίου αναπτύχθηκαν τα τελευταία χρόνια μια σειρά από υπηρεσίες τόσο από το Κέντρο Θεραπείας Εξαρτημένων Ατόμων (ΚΕΘΕΑ) και τον Οργανφμό Κατά των Ναρκωτικών (ΟΚΑΝΑ), όσο και στα πλαίσια του ΕΣΥ από τα Ψυχιατρικά Νοσοκομεία Αττικής και Θεσσαλονίκης.
      Σήμερα βρίσκεται στο στάδιο της επεξεργασίας το νέο Εθνικό Σχέδιο Δράσης για τα Ναρκωτικά το οποίο θα αντιμετωπίσει τα νέα δεδομένα και τις ανάγκες στο χώρο της εξάρτησης.
      Όσον αφορά τον τομέα της πρόληψης και ιδιαίτερα τις παρεμβάσεις στο εκπαιδευτικό σύστημα, οι οποίες αναφέρονται στο κείμενο της ερώτησης, αυτές πραγματοποιούνται εδώ και αρκετά χρόνια τόσο από το ΚΕΘΕΑ όσο και από τον ΟΚΑΝΑ. Συγκεκριμένα προγράμματα πρόληψης πραγματοποιούνται από τους ανωτέρω φορείς, σε συνεργασία με το Υπουργείο Παιδείας, στην πρωτοβάθμια και στη δευτεροβάθμια εκπαίδευση και απευθύνονται όχι μόνο σε μαθητές αλλά στους γονείς και στους εκπαιδευτικούς. Τα προγράμματα αυτά στοχεύουν στην καλλιέργεια των προσωπικών και κοινωνικών δεξιοτήτων, στη δημιουργία κλίματος ομαδικότητας, στην αντικειμενική ενημέρωση και στην ευαισθητοποίηση σχετικά με τη χρήση και την κατάχρηση ουσιών. Όλα τα προγράμματα πρόληψης πραγματοποιούνται από ειδικά εκπαιδευμένο προσωπικό.
      Τέλος το ΚΕΘΕΑ πραγματοποιεί προγράμματα επιμόρφωσης σε επαγγελματίες που έρχονται σε επαφή με το πρόβλημα των ναρκωτικών μέσα από την άσκηση του επαγγέλματός τους, όπως σε στελέχη κοινωνικών υπηρεσιών, επαγγελματίες υγείας, φαρμακοποιούς, αστυνομικούς, ιερείς κλπ.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      9. Στην με αριθμό 7203/1.2.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1034/20.2.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Β. Κεγκέρογλου, σας πληροφορούμε τα εξής:
      α) Με την ολοκλήρωση του Συστήματος Γεωγραφικών Πληροφοριών. και του Αμπελουργικού Μητρώου διαπιστώθησαν αποκλίσεις -προβλήματα, τα οποία έχουν καταγραφεί και κατηγοριοποιηθεί, ώστε να αντιμετωπιστούν στο πλαίσιο της ενημέρωσης - τήρησης του Ελαιοκομικού. και Αμπελουργικού Μητρώου. Από το Υπουργείο Αγροτικής Ανάπτυξης και Τροφίμων καταβάλλεται κάθε δυνατή προσπάθεια για τη διευθέτηση των ανωτέρω αποκλίσεων, έτσι ώστε να προκύψει ένα έγκυρο και αξιόπιστο, για την καταβολή των κοινοτικών ενισχύσεων, Ελαιοκομικό και Αμπελουργικό Μητρώο.
      Οι καλλιεργητές που δεν είχαν εγγραφεί στο Ε.Μ. και Α.Μ. ή που είχαν διαφορές στα στοιχεία των τεμαχίων τους, με αυτά που περιέχονται στη βάση δεδομένων του Υπουργείου Αγροτικής Ανάπτυξης και Τροφίμων, είχαν τη δυνατότητα να υποβάλουν αίτηση νέας εγγραφής ή αίτηση τροποποίησης, αντίστοιχα, για τις καλλιεργητικές περιόδους 2003/2004 -2004/2005 στο Ε.Μ. και 2004/2005-2005/2006 στο Α.Μ., σε προκαθορισμένες ημερομηνίες.
      Οι παραγωγοί αυτοί έχουν κατοχυρώσει το δικαίωμα συμμετοχής τους σε κοινοτικά προγράμματα και την καταβολή των κοινοτικών ενισχύσεων που αφορούν τις εν λόγω καλλιέργειες, με την επιφύλαξη της επεξεργασίας των δηλώσεών τους κατά την εγγραφή τους στο Σ.Γ.Π.-Ε.Μ.και Α.Μ., ενώ από τον ΟΠΕΚΕΠΕ διευθετούνται οι διαδικασίες για τη χορήγηση των κοινοτικών ενισχύσεων.
      Παράλληλα, έχει ανατεθεί η διαδικασία αναδοχής του έργου σε εξειδικευμένες εταιρίες, που θα ασχοληθούν κυρίως με εργασίες, οι οποίες, εκ των πραγμάτων, δεν μπορούν να υλοποιηθούν από τις Νομαρχιακές Αυτοδιοικήσεις.
      Ήδη έχει ολοκληρωθεί το στάδιο αξιολόγησης των τεχνικών και οικονομικών προσφορών και αναμένεται η υπογραφή των συμβάσεων.
      Επίσης, έχει ολοκληρωθεί η ενημέρωση των Διευθύνσεων Αγροτικής Ανάπτυξης (Δ.Α.Α.) όλης της χώρας, όσον αφορά στην ηλεκτρονική εφαρμογή διαχείρισης των Μητρώων, ενώ, ταυτόχρονα, πραγματοποιήθηκε η διασύνδεση των περισσότερων Διευθύνσεων Αγροτικής Ανάπτυξης με την κεντρική βάση του Ελαιοκομικού και Αμπελουργικού Μητρώου. Αποτέλεσμα της ενέργειας αυτής είναι η πρόσβαση τόσο στα αλφαριθμητικά όσο και στα χαρτογραφικά αρχεία των παραγωγών μέσω εξουσιοδοτημένων χρηστών.
      Συγκεκριμένα, η Διεύθυνση Αγροτικής Ανάπτυξης του Νομού Ηρακλείου διεκπεραιώνει όλες τις νέες αιτήσεις ή τροποποιήσεις των ελαιοπαραγωγών. Οι περισσότερες δηλώσεις των ελαιοπαραγωγών, με την ηλεκτρονική αυτή εφαρμογή, καταχωρούνται άμεσα στη Βάση του Ελαιοκομικού Μητρώου. Επιπροσθέτως, οι παραγωγοί δεν έχουν κανένα κόστος για την κατάθεση της δήλωσής τους.
      β) Για τον προσδιορισμό των ελαιοκομικών εκταρίων κατά τη φάση οριστικοποίησης των ατομικών δικαιωμάτων, διαβιβάζεται συνημμένα το με αριθμ. πρωτ. 20571/14-2-2006 έγγραφο του Προέδρου του ΟΠΕΚΕΠΕ που απαντάει σχετικά.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 8058/23-2-06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Α.Π.Υ/ΙΑ/134/9-3-06 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 946/1.3.2006 Υπηρεσιακό Σημείωμα της Διεύθυνσης Εποπτείας στο οποίο αναλύεται-απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 8057/23-2-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. Α.Π.Υ/ΙΑ/133/9-3-06 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 968/2.3.2006 Υπηρεσιακό Σημείωμα της Διεύθυνσης Εποπτείας στο οποίο αναλύεται-απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 7677/14-2-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Δ15/Γ/ΟΙΚ4726/9-3-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της ερώτησης που κατέθεσε στη Βουλή των Ελλήνων ο βουλευτής, κ. Στ. Ματζαπετάκης, σας διαβιβάζουμε:
      α) Το υπ’ αριθ. 633473/1-3-2006 έγγραφο της ΔΕΠΑ Α.Ε.
      β) Το υπ’ αριθ. 13118/8-3-2006 έγγραφο της ΡΑΕ
      γ) Το υπ’ αριθ. 962/28-2-2006 έγγραφο της ΔΕΗ
      δ) Το υπ’ αριθ. 1316/28-2-2006 έγγραφο της ΔΕΣΜΗΕ,
      με τα οποία δίδονται απαντήσεις στα θιγόμενα στην ερώτηση θέματα.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 7658/13-2-06 ερώτηση του Βουλευτή  κ. Απόστολου Κατσιφάρα δόθηκε με το υπ’ αριθμ. Β-376/1-3-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7658/13-2-2006, που κατέθεσε στη Βουλή ο Βουλευτής κ. Απόστολος Κατσιφάρας, σχετικά με τα έργα ανάπτυξης του Κρατικού Αερολιμένα Αράξου, σύμφωνα και με το ΥΠΑ/Δ13/ Α/7321/378/1-3-2006 έγγραφο της Υπηρεσίας Πολιτικής Αεροπορίας (Υ.Π.Α.), σας πληροφορούμε τα παρακάτω:
      1. Οι εργασίες στο πεδίο κινήσεως αεροσκαφών (επέκταση δαπέδου σταθμεύσεως αεροσκαφών και ανακατασκευή τροχοδρόμου) έχουν περατωθεί.
      2. Το νέο κτίριο του Αεροσταθμού, κατ’ επέκταση του υπάρχοντος, θα έχει περατωθεί με την έναρξη της νέας τουριστικής περιόδου, ήτοι περί τον Μάιο του 2006, και θα λειτουργήσει ως Κτίριο Αναχωρήσεων. Σημειώνεται ότι οι εργασίες στο εν λόγω Κτίριο ουδέποτε διεκόπησαν.
      3. Το κτίριο του παλαιού Αεροσταθμού θα λειτουργήσει μέχρι την λήξη της νέας τουριστικής περιόδου, ήτοι περί τον Οκτώβριο του 2006, ως Κτίριο Αφίξεων και στη συνέχεια θα κατεδαφισθεί, ώστε στη θέση του να κατασκευασθεί ένα νέο και σύμφωνο με τις σύγχρονες προδιαγραφές κτίριο. Η απόφαση αυτή ελήφθη διότι διαπιστώθηκε, ότι η κατάστασή του είναι τέτοια, ώστε το κόστος της επισκευής του θα ήταν ασύμφορο.
      Ο Υπουργός
      ΜΙΧΑΛΗΣ ΛΙΑΠΗΣ»
      14. Στην με αριθμό 7690/14-2-06 ερώτηση των Βουλευτών κυρίων Χρύσας Αράπογλου, Άντζελας Γκερέκου, Ευαγγελίας Σχοιναράκη, Ροδούλας Ζήση, Τόνιας Αντωνίου, Δημητρίου Πιπεργιά, Χρήστου Πρωτόπαπας, Βασιλείου Κεγκέρoγλoυ, Χρήστο Αηδόνη, Λεων. Γρηγοράκου, Χάρη Τσιόκας, Ιωάννου Μαγκριώτη, Στυλιανού Ματζαπετάκη, Βασιλείου Έξαρχου, Εμμανουήλ Όθωνα, Νικολάου Σαλαγιάννη, Αθανασίου Μωραΐτη, Μιχάλη Καρχιμάκη, Εμμανουήλ Στρατάκη, Κωνσταντίνου Σκανδαλίδη, Κωνσταντίνου Σπηλιόπoυλo, Ιωάννου Κουτσούκο, Βασιλείου Οικονόμου και Θεόδωρου Κολιοπάνου δόθηκε με το υπ’ αριθμ. Β-350/1-3-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 7690/14-02-06 που κατέθεσαν στη Βουλή οι Βουλευτές κυρίες Χρύσα Αράπογλου, Άντζελα Γκερέκου, Ευαγ . Σχοιναράκη, Ροδ. Ζήση, Τόνια Αντωνίου και κ.κ. Δημ. Πιπεργιάς, Χρ. Πρωτόπαπας, Βασ. Κεγκέρoγλoυ, Χρήστος Αηδόνης, Λεων. Γρηγοράκος, Χάρ. Τσιόκας, Γιαν. Μαγκριώτης, Στελ. Ματζαπετάκης, Βασ. Έξαρχος, Μαν. Όθωνας, Νικολ. Σαλαγιάννης, Θάν. Μωραΐτης, Μιχ. Καρχιμάκης, Μαν. Στρατάκης, Kώστ. Σκανδαλίδης, Κων/νος Σπηλιόπoυλoς, Γιάν. Κουτσούκος, Βασ. Οικονόμου και Θεοδ. Κολιοπάνος, με θέμα «Μη καταβολή δεδουλευμένων στους συμβασιούχους της Ο.Α.», σας διαβιβάζουμε το αριθ. ΠΔΣ & ΔΣ/59/27 -02-06 έγγραφο της «ΟΛΥΜΠIΑΚΗ ΑΕΡΟΠΟΡΙΑ - ΥΠΗΡΕΣΙΕΣ» Α.Ε., με το συνημμένο του, με το οποίο παρέχονται στοιχεία και πληροφορίες για το ως άνω θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 7246/2-2-06 ερώτηση των Βουλευτών κυρίων Χρήστου Αηδόνη, Μιχάλη Καρχιμάκη και Λεωνίδα Γρηγοράκου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./522/24-2-06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 7246/2.02.2006 ερώτηση των Βουλευτών κ.κ. Χρήστου Αηδόνη, Μιχάλη Καρχιμάκη και Λεωνίδα Γρηγοράκου, σχετικά με τον Αρχαιολογικό Χώρο του Ναού της Αρτέμιδος Αγροτέρας, σας γνωρίζουμε τα εξής:
      Στο οικοδομικό τετράγωνο, το οποίο περικλείεται από τις οδούς Αρδηττού, Θωμοπούλου, Κεφάλου και Κούτουλα στο Μετς, βρίσκεται η θέση του μη υφιστάμενου πλέον Ναού της Αρτέμιδος Αγροτέρας. Πάγια θέση της αρμόδιας εφορείας του Υπουργείου Πολιτισμού από το 1964, όταν ανέκυψε το θέμα αυτό μέχρι σήμερα, είναι να παραμείνει ο συγκεκριμένος χώρος ελεύθερος από οικοδομές αν και ήταν γνωστό από τότε, ότι ο ιωνικός ναός εκτός από το τμήμα του αναλλήματός του στο πρανές της λεωφόρου Αρδηττού έχει διαλυθεί.
      Κύριο επιχείρημα της αρμόδιας εφορείας του Υπουργείου Πολιτισμού για την απαλλοτρίωση του Οικοδομικού τετραγώνου, ήταν πάντοτε ότι ο χώρος αποτελεί τόπο μνήμης του συγκεκριμένου αρχαίου ιερού και συγχρόνως ένα από τα ελάχιστα εναπομείναντα τμήματα της όχθης του Ιλισσού, δηλαδή του κατ' εξοχήν ιστορικού τοπίου των Αθηνών.
      Ο Ναός καταστράφηκε ολοσχερώς από τον Βοεβόδα των Αθηνών Χατζή Αλή Χασεκή το έτος 1778, προκειμένου τα υλικά του να χρησιμοποιηθούν για την ανέγερση του τείχους των Αθηνών της εποχής αυτής. Ο πρώτος ανασκαφέας του χώρου Ανδρέας Σκιάς αποκάλυψε το 1897 μόνον ελάχιστους από τους κατώτατους λίθους του κρηπιδώματος του προνάου του ναού, καθώς και συστάδα υστερορωμαϊκών τάφων στο ακίνητο επί της οδού Αρδηττού 22, οι οποίοι έχουν διατηρηθεί μέχρι σήμερα.
      Ως προς την κατεδάφιση των ακινήτων σε εκτέλεση της υπ’ αριθ. YΠΠO/ΓΔAΠΚ/APX/A1/Φ3/88473/4359 Υπουργικής Απόφασης, αυτή θα γίνει χωρίς την χρήση μηχανικών μέσων αλλά από εξειδικευμένο προσωπικό, το οποίο θα εργάζεται χειρωνακτικά πάνω σε ξύλινα ικριώματα για την αφαίρεση των προϊόντων της κατεδάφισης. Ένα ελαφρύ μηχάνημα μόνον θα τοποθετηθεί με γερανό στο πλάτωμα μπροστά από τα ακίνητα για την απομάκρυνση των προϊόντων κατεδάφισης σε φορτηγά στην λεωφόρο Αρδηττού.
      Κατά συνέπεια οι διατηρηθείσες αρχαιότητες, αφ’ ενός τα ανάλημμα του Ναού επί της οδού Αρδηττού και εφ’ ετέρου οι υστερορωμαϊκοί τάφοι εντός των δύο οικοπέδων, δεν θα υποστούν καμία βλάβη. Εξάλλου όλες οι προβλεπόμενες από την Υ.Α. εργασίες στο χώρο αυτό θα γίνουν υπό την συνεχή και άμεση εποπτεία Αρχαιολόγου της αρμόδιας εφορείας του Υπουργείου Πολιτισμού.
      Η καθαίρεση των κτισμάτων αυτών είναι απολύτως απαραίτητη λόγω της μεγάλης επικινδυνότητας από στατική και δομική άποψη. Η καθαίρεση και η ανασκαφική έρευνα που θα επακολουθήσει σε ολόκληρο το τετράγωνο, θα συμβάλουν στη διαμόρφωση τελικής εικόνας σχετικά με την ένταση και τον βαθμό διατήρησης των αρχαιοτήτων και τέλος στην λήψη οριστικής απόφασης για τα συγκεκριμένα ακίνητα.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      16. Στην με αριθμό 7186/1-2-06 ερώτηση τoυ Βουλευτή κ. Απόστολου Φωτιάδη δόθηκε με το υπ’ αριθμ. 3817/24-2-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Α. Φωτιάδης, σας πληροφορούμε τα εξής:
      Το σχέδιο νόμου που κατατέθηκε στη Βουλή σχετικά με τη διάθεση των προϊόντων αρτοποιίας επιτυγχάνει τον εκσυγχρονισμό του θεσμικού πλαισίου που διέπει την παραγωγή και διάθεση προϊόντων αρτοποιίας δημιουργώντας ένα σταθερό και ασφαλές θεσμικό πλαίσιο, το οποίο αποτρέπει αποτελεσματικά αθέμιτες επιχειρηματικές πρακτικές και δράσεις και εξασφαλίζει συνθήκες υγιούς ανταγωνισμού, επιτρέποντας την ανάπτυξη των κλάδων της αρτοποιϊας, της αρτοβιομηχανίας και των συνεργαζόμενων για την πώληση των προϊόντων της επιχειρήσεων.
      Συγκεκριμένα, με το σχέδιο νόμου επιδιώκεται:
      -  Η προστασία του υγιούς ανταγωνισμού προς όφελος του καταναλωτή. 
      - Η αποτελεσματική προστασία της δημόσιας υγείας και των οικονομικών συμφερόντων των καταναλωτών.
      - Η αποσαφήνιση του πεδίου ανάπτυξης της επιχειρηματικότητας όλων των φορέων και η αποφυγή φαινομένων στρέβλωσης της αγοράς.
      - Η απλοποίηση της διαδικασίας αδειοδότησης των επιχειρήσεων που δραστηριοποιούνται στην αγορά της αρτοποιίας.
      - Η ανάπτυξη των Μικρομεσαίων και Παραδοσιακών Επιχειρήσεων του κλάδου με την παροχή κινήτρων.
      - Η θέσπιση μέτρων για την ενίσχυση των επιχειρήσεων αρτοποιίας και την επαγγελματική κατάρτιση των αρτοποιών. 
      - Η εισαγωγή νέων μεθόδων παραγωγής προϊόντων αρτοποιίας, προκειμένου τα νέα προϊόντα να τίθενται στη διάθεση και επιλογή του καταναλωτή, με διαφάνεια και πλήρη γνώση των χαρακτηριστικών τους.
      - Η  ρύθμιση ζητημάτων διάθεσης, πώλησης και διανομής του άρτου.
      - Η συστηματοποίηση του τρόπου διάθεσης διατηρημένων αρτοπαρασκευασμάτων και  άρτου.
      Θα πρέπει να σημειωθεί ότι κατά τη συζήτηση του νομοσχεδίου τόσο στη Διαρκή Επιτροπή Παραγωγής και Εμπορίου της Βουλής, όσο και στην Ολομέλεια, θα συζητηθούν ενδελεχώς προτάσεις οι οποίες θα βελτιώσουν τυχόν διατάξεις του νομοσχεδίου, καθιστώντας το ένα επαρκές, σύγχρονο και συμβατό και με τις γενικές αρχές του κοινοτικού δικαίου νομοθετικό κείμενο.
      Ο Υπουργός
      ΔΗΜ. ΣΙΟΥΦΑΣ»
      17. Στην με αριθμό 7486/8-2-06 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. Β-284/23-2-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 7486/08-02-06 που κατέθεσε στη Βουλή ο Βουλευτής κ. Ιωαν. Μπούγας, σύμφωνα και με το αριθμ. πρωτ. ΥΠΥΙΔ13ΙΑ/5873/276/17-2-06 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1 . Η Υπηρεσία Πολιτικής Αεροπορίας είναι αρμόδια για την έγκριση της καταλληλότητας των χώρων δημιουργίας ελικοδρομίων, για την παροχή οδηγιών και προδιαγραφών για την κατασκευή τους, καθώς και για τον τελικό έλεγχο και έκδοση της απαιτούμενης άδειας λειτουργίας, χωρίς όμως να αναλαμβάνει την χρηματοδότηση, κατασκευή και παρακολούθηση της προόδου των εργασιών.
      2. Η χρηματοδότηση κατασκευής των ελικοδρομίων υλοποιείται συνήθως από Περιφερειακά Επιχειρησιακά Προγράμματα ή από άλλους πόρους, ενώ η κατασκευή τους υλοποιείται από τις αρμόδιες Τεχνικές Υπηρεσίες των κατά τόπους Νομαρχιακών Αυτοδιοικήσεων.
      3. Ανταποκρινόμενη στο αίτημα του Δήμου Δελφών για κατασκευή του ελικοδρομίου, η Υ.Π.Α προγραμματίζει την μετάβαση αρμοδίου κλιμακίου υπαλλήλων στην περιοχή, εντός του μηνός Φεβρουαρίου 2006, προκειμένου να εξετασθεί η καταλληλότητα του προτεινόμενου από τον Δήμο χώρου και να παράσχει την τεχνική συνδρομή για την κατασκευή του αιτουμένου ελικοδρομίου.
      O Yπουργός
      ΜΙΧΑΛΗΣ ΛΙΑΠΗΣ»
      18. Στην με αριθμό 7263/2-2-06 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 887/22-2-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      1. Μηχανοργάνωση Κτηματολογικών Γραφείων Ρόδου και Κω: Το έτος 2001 εγκρίθηκε από το ΤΑ.Χ.ΔΙ.Κ. συνολική πίστωση 132.153,07 € για την προμήθεια και εγκατάσταση εξοπλισμού πληροφορικής στο Κτηματολογικό Γραφείο Ρόδου. Ωστόσο, το Κτηματολογικό Γραφείο ουδέποτε ενήργησε ώστε να απορροφήσει τη σχετική πίστωση. Στη συνέχεια, το έτος 2004 κατέθεσε αίτημα για τη δημιουργία Ολοκληρωμένου Πληροφοριακού Συστήματος. Όμως, δεδομένου του ιδιαίτερα υψηλού κόστους των προσφορών που υποβλήθηκαν (άνω των 500.000 €) δεν ήταν δυνατή η υλοποίηση του έργου από εθνικούς πόρους.
      Προκειμένου να αντιμετωπισθεί το σημαντικό έργο της μηχανοργάνωσης των ως άνω Κτηματολογικών Γραφείων με την απαιτούμενη σοβαρότητα και να σχεδιασθεί βάσει εμπεριστατωμένης μελέτης, η αρμόδια υπηρεσία του Υπουργείου Δικαιοσύνης κατέθεσε πρόταση προς το Υπουργείο Οικονομίας και Οικονομικών για να συμπεριληφθεί το ως άνω έργο στο Εθνικό Στρατηγικό Σχέδιο Ανάπτυξης περιόδου 2007-2013, υπό το ευρύτερο έργο: «Βελτίωση της ποιότητας και της αποτελεσματικότητας των παρερχομένων υπηρεσιών από τα Υποθηκοφυλακεία (άμισθα και έμμισθα) της χώρας και τα Κτηματολογικά Γραφεία Ρόδου, Κω-Λέρου και την επακόλουθη ενίσχυση της ασφάλειας δικαίου του πολίτη και επιτάχυνση των πάσης φύσεως οικονομικών συναλλαγών».
      Στο πλαίσιο του έργου αυτού, εφόσον εγκριθεί, θα ενταχθεί και η δημιουργία Ολοκληρωμένου Πληροφοριακού Συστήματος στα Κτηματολογικά Γραφεία Ρόδου και Κω- Λέρου.
      2. Πλήρωση κενών οργανικών θέσεων: Ο Υπουργός Δικαιοσύνης, με ερώτημά του προς το αρμόδιο Υπηρεσιακό Συμβούλιο, μπορεί να ζητήσει την πλήρωση των κενών οργανικών θέσεων των δικαστικών υπαλλήλων, με μετάθεση ή απόσπαση υπαλλήλων από άλλες δικαστικές υπηρεσίες της χώρας.
      Σε περίπτωση διαφωνίας με την απόφαση του Υπηρεσιακού Συμβουλίου, ο Υπουργός Δικαιοσύνης μπορεί να παραπέμψει το ερώτημα στο αρμόδιο Δευτεροβάθμιο Υπηρεσιακό Συμβούλιο για κρίση σε δεύτερο βαθμό.
      Ειδικότερα, στο Κτηματολογικό Γραφείο Ρόδου, επί συνόλου 33 οργανικών θέσεων, υπηρετούν 21 υπάλληλοι και στο Κτηματολογικό Γ ραφείο Κω, επί 12 οργανικών θέσεων υπηρετούν 6 υπάλληλοι. Ωστόσο, σύντομα θα ολοκληρωθεί η μετάταξη ενός υπαλλήλου ο οποίος θα προστεθεί στη δύναμη του Κτηματολογικού Γραφείου Ρόδου και εκκρεμεί ο διορισμός ακόμη ενός υπαλλήλου με διαδικασίες ΑΣΕΠ.
      Ακόμη, με την υπ' αριθμ. 50201/1-6-2005 Απόφασή μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή, με αντικείμενο τη μελέτη της ανακατανομής των υφισταμένων οργανικών θέσεων των δικαστικών υπαλλήλων των Πολιτικών, Ποινικών και Διοικητικών Δικαστηρίων και Εισαγγελιών της Χώρας, καθώς και των Κτηματολογικών Γραφείων της χώρας, με βάση τα επικαιροποιημένα στατιστικά στοιχεία και τις πραγματικές ανάγκες της κάθε υπηρεσίας.
      Η ερώτηση του κ. Βουλευτή έχει ήδη διαβιβασθεί στην Επιτροπή, ώστε να λάβει γνώση των αιτημάτων που διατυπώνονται σε αυτήν.
      Επιπλέον, το Υπουργείο Δικαιοσύνης, σε συνεργασία με το Υπουργείο Εσωτερικών, Δημόσιας Διοίκησης και ΑΠ9κέντρωσης και το Υπουργείο Οικονομίας και Οικονομικών, αναζητεί χρηματοδότηση για την πλήρωση 182 θέσεων δικαστικών υπαλλήλων όλων των κλάδων, μεταξύ των οποίων και 17 θέσεων μονίμου προσωπικού και 8 θέσεων προσωπικού με σύμβαση εργασίας ορισμένου χρόνου για τα Υποθηκοφυλακεία και Κτηματολογικά Γραφεία της Χώρας. Η έγκριση, η οποία ασφαλώς θα είναι ανάλογη με την γενικότερη δημοσιονομική κατάσταση της χώρας, εκκρεμεί.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      19. Στην με αριθμό 7322/3-2-06 ερώτηση του Βουλευτή κ. Ιωάνου Δεικτάκη δόθηκε με το υπ’ αριθμ. Β-13-60/22-2-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 7322/3-2-06 ερώτηση, που κατέθεσε στη Βουλή των Ελλήνων ο Βουλευτής κ. Γ. Δεικτάκης με θέμα «Σκοπός και λειτουργία των Ευρωπαϊκών Μεγαλοκαταστημάτων », σας γνωστοποιούμε τα ακόλουθα:
      Η Ευρωπαϊκή Ένωση, σε ό,τι αφορά την παραγωγή και εμπορία αγαθών και υπηρεσιών, έχει ως στόχο τη δημιουργία ενιαίας εσωτερικής αγοράς, μέρος της οποίας αποτελεί και η χώρα μας. Μέχρι σήμερα έχουν ληφθεί σειρά μέτρων (οδηγίες, Κανονισμοί, κ.λ.π.), με τις επί μέρους πολιτικές και ο εν λόγω στόχος έχει στο μεγαλύτερο βαθμό επιτευχθεί.
      Ειδικότερα, για τα αγροτικά προϊόντα εφαρμόζεται η Κοινή Αγροτική Πολιτική και η διακίνησή τους εντός της Ευρωπαϊκής Ένωσης είναι ελεύθερη και κατά μία έννοια δεν θεωρούνται εισαγωγές ή εξαγωγές όταν αφορά άλλο κράτος - μέλος. Ωστόσο, υφίστανται αυστηροί κανόνες σε ό,τι αφορά τις προδιαγραφές, τα ποιοτικά χαρακτηριστικά τους, την επισήμανση αυτών κ.λπ. για μεγαλύτερη προστασία των καταναλωτών και αποφυγή αθέμιτων συμπεριφορών μεταξύ των επιχειρήσεων. Η τήρηση των κανόνων αυτών παρακολουθείται με διαρκείς ελέγχους από τους αρμόδιους φορείς, όπως και από τις υπηρεσίες του Υπουργείου Ανάπτυξης, στο πλαίσιο των αρμοδιοτήτων μας, αλλά και σε κοινούς ελέγχους με τους άλλους εμπλεκόμενους φορείς.
      Ως προς τις εισαγωγές από τρίτες χώρες το καθεστώς δεν είναι ελεύθερο, αλλά εφαρμόζονται οι Ευρωπαϊκοί Κανόνες, ειδικές συμφωνίες που έχουν συναφθεί με την Ευρωπαϊκή Ένωση, τα κράτη - μέλη και τις Τρίτες Χώρες.
      Οι κανόνες αυτοί δεν είναι ενιαίοι, αλλά διαφέρουν και είναι στο πλαίσιο του Παγκοσμίου Οργανισμού Εμπορίου. Συνεπώς, οι εισαγωγές αγροτικών προϊόντων από τρίτες χώρες δεν είναι ελεύθερες και υπόκεινται σε πολύ αυστηρούς κανόνες και απαιτήσεις.
      Σημειώνεται ότι το Υπουργείο Ανάπτυξης έχει λάβει σειρά Νομοθετικών μέτρων με τα οποία, επιδιώκεται η επίτευξη μεγαλύτερης διαφάνειας και αποτελεσματικότερου ελέγχου κατά την εμπορία και διακίνηση των οπωρολαχανικών, από τον παραγωγό μέχρι τον καταναλωτή."
      Ως προς την ενίσχυση των Ευρωπαίων παραγωγών αγροτικών προϊόντων,  αυτή είναι πολυσχιδής, αρκεί να υπακούει στους κανόνες της ίσης μεταχείρισης και της μη διάκρισης που εμπεριέχουν αθέμιτες συμπεριφορές. Ακόμα και οι ενισχύσεις σε εθνικό επίπεδο επιτρέπονται, στο πλαίσιο της Ευρωπαϊκής Νομοθεσίας και προς αυτή την κατεύθυνση το Υπουργείο μας λαμβάνει, στο πλαίσιο των αρμοδιοτήτων του, σειρά μέτρων ενίσχυσης των Ελλήνων παραγωγών αγροτικών προϊόντων, όπως Ενίσχυση των νέων αγροτών, των γυναικών - αγροτών κ.λ.π. Αλλά και μία σειρά άλλων μέτρων, όπως είναι μέτρα υποδομής αλλά και κυρίως η προώθηση της ιδέας της Μεσογειακής Διατροφής είναι στοιχεία που προωθούν την Ελληνική αγροτική παραγωγή. Η προβολή της ποιοτικής υπεροχής των Ελληνικών αγροτικών προϊόντων είναι από τις προτεραιότητες τόσο του Υπουργείου Ανάmυξης, όσο και των άλλων φορέων, όπως τα Υπουργεία Τουρισμού και Αγροτικής Ανάπτυξης και Τροφίμων.
      Τέλος από στοιχεία της Δ/νσης Τιμών Τροφίμων-Ποτών της Γ.Γ. Εμπορίου του Υπ. Aνάπτυξης, ιδίως για την τομάτα, οι εισαγωγές αυτής πραγματοποιούνται σε περιπτώσεις μεγάλης ζήτησης και μη επάρκειας της προσφερόμενης εγχώριας παραγωγής.
      Ως προς το σκέλος της ερώτησης του κ. Βουλευτή για τον αριθμό απασχολούμενων ανά επιχείρηση εκφεύγει των αρμοδιοτήτων μας ,αλλά και γενικότερα των κανόνων του ελεύθερου ανταγωνισμού. Η καταπολέμηση της ανεργίας σε ελεύθερη οικονομία δεν πραγματοποιείται με διοικητικά μέτρα αλλά με την δημιουργία υγιούς επιχειρηματικού περιβάλλοντος όπου και οι επιχειρήσεις θα αναπτύσσoνται αλλά και η ανεργία θα μειώνεται Σε αυτή την κατεύθυνση κινείται η πολιτική της κυβέρνησης λαμβάνοντας όλα εκείνα τα απαραίτητα μέτρα που θα βοηθούν τις επιχειρήσεις στα πλαίσια του υγιούς ανταγωνισμού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 17 Μαρτίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής)
      1. Η με αριθμό 563/33/13.3.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Βάσως Παπανδρέου προς τον Πρωθυπουργό, σχετικά με την πρόσφατη απόφαση της Ευρωπαϊκής Στατιστικής Υπηρεσίας για τον τρόπο καταγραφής των αμυντικών δαπανών στον Προϋπολογισμό κλπ.
       (Θα απαντήσει ο Υπουργός Οικονομίας και Οικονομικών)
      2. Η με αριθμό 573/14.3.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη λήψη μέτρων για τους απολυμένους του ομίλου ΚΛΩΝΑΤΕΞ και Παπαφιλίππου στην περιοχή της Νάουσας κλπ.
      3. Η με αριθμό 562/32/13.3.2006 επίκαιρη ερώτηση του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με την πρόσφατη απόφαση της Ευρωπαϊκής Στατιστικής Υπηρεσίας για τον τρόπο  καταγραφής των αμυντικών δαπανών στον Προϋπολογισμό κλπ.
      (Θα απαντήσει ο Υπουργός Οικονομίας και Οικονομικών)
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 571/14.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διασφάλιση ομαλής αποκομιδής των απορριμμάτων στο Λεκανοπέδιο, το χρονοδιάγραμμα διάθεσης της λυματολάσπης της Ψυττάλειας κ.λπ..
      2. Η με αριθμό 574/14.3.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τις απολύσεις ναυτεργατών κ.λπ..
      3. Η με αριθμό 567/14.3.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την επέκταση του θεσμού των Βαρέων και Ανθυγιεινών επαγγελμάτων του Ι.Κ.Α. και στους εργαζόμενους στο Δημόσιο, Ν.Π.Δ.Δ., και Ο.Τ.Α..
      4. Η με αριθμό 569/14.3.2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Απασχόλησης και Κοινωνικής Προστασίας και Εξωτερικών, σχετικά με την ελεύθερη διακίνηση ανθρώπων, κεφαλαίων, εμπορευμάτων και υπηρεσιών στις χώρες της Ευρωπαϊκής Ένωσης κ.λπ..»
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη, η με αριθμό 552/13.3.2006 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του Προγράμματος Προστασίας του Παραδοσιακού Ελαιώνα της Άμφισσας, διαγράφεται λόγω κωλύματος του κυρίου Υπουργού.
      Δεύτερη είναι η με αριθμό 551/13.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημιουργία περιοχής οργανωμένης ανάπτυξης υδατοκαλλιεργειών στο Θερμαϊκό Κόλπο, τη σύσταση φορά διαχείρισης κ.λπ.
      Αναλυτικότερα η επίκαιρη ερώτηση του κ. Τσιόκα έχει ως εξής:
      «Στο Θερμαϊκό Κόλπο, στο Νομό Θεσσαλονίκης, εδώ και αρκετά χρόνια με μεράκι και επιμονή αλιείς των παράκτιων περιοχών αναπτύσσουν μεθοδικά τη μυδοκαλλιέργεια με αποτέλεσμα πάνω από 2.000 πολίτες να απασχολούνται δίδοντας παραγωγή μυδιών μοναδικών σε όγκο, περιεχόμενο και ποιότητα ώστε να αποτελούν τον κύριο προμηθευτή της Κεντρικής και Νότιας Ευρώπης.
      Η έλλειψη πλαισίου χωροθέτησης και φορέα διαχείρισης δημιουργούν προβλήματα τόσο οικολογικά όσο και στη νομιμότητα των αδειών, αφού μόνο οι τριάντα οκτώ πλωτές μονάδες έχουν άδεια μίσθωσης. Το αποτέλεσμα είναι οι επιπτώσεις μεγάλης εκμετάλλευσης σε βάρος των περισσοτέρων παραγωγών.
      Επειδή σύμφωνα με το Ν.2742/99, «Χωροταξικός σχεδιασμός και αειφόρος ανάπτυξη», για τη μίσθωση και αδειοδότηση των μονάδων αυτών απαιτείται από τον ενδιαφερόμενο φορέα υποβολή σχετικής μελέτης στο ΥΠΕΧΩΔΕ ώστε να συσταθεί φορέας διαχείρισης.
      Επειδή η Νομαρχία Θεσσαλονίκης και οι Δήμοι Χαλάστρας, Αξιού και Μηχανιώνας προχώρησαν στη σύσταση του φορέα αυτού, επαναϋποβάλλοντας πλήρη «πιλοτικό» φάκελο το πρώτο 10ήμερο του Ιανουαρίου του 2006.
      Επειδή οι χρονοβόρες καθυστερήσεις στρεβλώνουν την παραγωγή, διακίνηση και εμπορία του προϊόντος φέρνοντας καίριο πλήγμα στους παραγωγούς.
      Επειδή διογκώνονται οι διεργασίες κοινωνικής αναστάτωσης και αντίδρασης στις αντίστοιχες περιοχές.
      Ερωτάται ο κύριος Υπουργός:
      1. Θα ανταποκριθεί άμεσα στην από κοινού πρόταση της Νομαρχίας και των Δήμων έγκρισης του φακέλου;
      2. Θα προσδιορίσει άμεσα σαφές χρονοδιάγραμμα δημιουργίας περιοχής οργανωμένης ανάπτυξης υδατοκαλλιεργειών και σύστασης φορέα διαχείρισης;»
      Στην επίκαιρη ερώτηση θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το ζήτημα των μυδοκαλλιεργειών στο Νομό Θεσσαλονίκης θα ήθελα να σας ενημερώσω τα εξής: 
      Το θέμα έχει ξεκινήσει εδώ και δεκαπέντε χρόνια περίπου με εμπλοκή των υπηρεσιών της Νομαρχιακής Αυτοδιοίκησης Θεσσαλονίκης και συναρμόδιων Υπουργείων. Πώς διαμορφώνεται σήμερα η κατάσταση; Στην περιοχή λειτουργούν εβδομήντα μία μονάδες οστρακοκαλλιέργειας, οι οποίες έχουν νόμιμες άδειες, καθώς και διακόσιες τριάντα επτά αυθαίρετες. Οι διακόσιες εξ αυτών βρίσκονται στο Δήμο Χαλάστρας και οι τριάντα επτά στο Δήμο Αξιού. Η αρμοδιότητα για τη χορήγηση των αδειών ανήκει στην Περιφέρεια Κεντρικής Μακεδονίας. 
      Ο χαρακτηρισμός και η οριοθέτηση εκτάσεων ως περιοχών οργανωμένης ανάπτυξης παραγωγικών δραστηριοτήτων γίνεται σύμφωνα με την κείμενη νομοθεσία, με απόφαση του Υπουργού ΠΕ.ΧΩ.Δ.Ε. και του κατά περίπτωση συναρμόδιου Υπουργού. Το πλαίσιο χωροταξικού σχεδιασμού της Περιφέρειας Κεντρικής Μακεδονίας αναγνωρίζει τη σημασία που έχει ο κλάδος για την περιοχή –αναφέρεται ιδιαίτερα στο Θερμαϊκό Κόλπο- και επισημαίνει τη δυνατότητα οργάνωσης των καλλιεργειών αυτών σε περιοχές οργανωμένης ανάπτυξης υδατοκαλλιεργειών.
      Στο πλαίσιο αυτό η Νομαρχιακή Αυτοδιοίκηση Θεσσαλονίκης υπέβαλε για πρώτη φορά αίτημα καθορισμού περιοχής οργανωμένης ανάπτυξης υδατοκαλλιεργειών στο Θερμαϊκό Κόλπο τον Απρίλιο του 2004. Η διαδικασία εκείνη δεν προχώρησε διότι ο φάκελος δεν ήταν πλήρης. Ακολούθησε η ενημέρωση των ενδιαφερομένων φορέων, έγιναν οι απαραίτητες ενέργειες και τον Ιανουάριο του 2006 υποβλήθηκε ξανά φάκελος στο Υ.ΠΕ.ΧΩ.Δ.Ε. για να πάρει τις απαραίτητες εγκρίσεις, να υποβληθεί στον Οργανισμό Θεσσαλονίκης και στη συνέχεια, εφόσον όλα είναι εντάξει, να ακολουθήσει η έκδοση της Κοινής Υπουργικής Απόφασης.
      Το θέμα όμως, κύριε συνάδελφε, είναι ότι ο νέος φάκελος παρουσιάζει πολλές και σημαντικές ελλείψεις. Σημαντικότερη ίσως είναι το γεγονός ότι ο φορέας διαχείρισης της περιοχής δεν έχει ακόμη συσταθεί και αυτό με ευθύνη των ενδιαφερομένων. Ως Υ.ΠΕ.ΧΩ.Δ.Ε. είμαστε πρόθυμοι να στηρίξουμε τη συγκεκριμένη διαδικασία, να προχωρήσουμε με το γρηγορότερο δυνατό τρόπο τις ενέργειες που πρέπει να γίνουν, πάντα όμως μέσα στο πλαίσιο της προβλεπόμενης από το νόμο διαδικασίας και βεβαίως εφόσον καλυφθούν οι εκκρεμότητες και οι ελλείψεις που υπάρχουν στο σχετικό φάκελο. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής, κ. Τσιόκας.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
      Δεν είναι έτσι, κύριε Υπουργέ. Νομίζω ότι ταυτίζεστε με αυτές τις δυνάμεις που επί χρόνια οδηγούν στην κατάρρευση ένα προϊόν, το οποίο είναι συναλλαγματοφόρο, απασχολεί κόσμο και δίνει ζωή σε μία περιοχή. Στην ουσία νομιμοποιείτε με την άποψή σας αυτή την καταστροφή του Θερμαϊκού και το ξεκλήρισμα δεκάδων οικογενειών. Και θα σας πω γιατί: Φορέας έχει συσταθεί, χαρτιά πηγαινοέρχονται συνέχεια στο Υ.ΠΕ.ΧΩ.Δ.Ε., γραφειοκράτες οικολογούντες μπλοκάρουν κι εσάς, όπως μπλόκαραν και τους προηγούμενους, για να μην προχωρήσει αυτό, σας ζητάνε διαρκώς μελέτες και κόντρα μελέτες -δεν ξέρω για ποιο σκοπό- και την ίδια ώρα ο Θερμαϊκός φθίνει. 
      Το χειρότερο όμως απ’ όλα είναι ότι την ίδια ώρα νέοι επαγγελματίες μυδοκαλλιεργητές σπρώχνονται στην ουσία σ’ έναν εκβιασμό, που δεν ξέρω πού θα οδηγήσει, σ’ έναν εκβιασμό για το ότι δεν μπορούν να διακινήσουν τα προϊόντα, σ’ έναν εκβιασμό για το ότι κάθε μέρα πάει το Λιμενικό και τους βάζει πρόστιμα που φθάνει και το 1.000.000 δραχμές. Και ξέρουμε όλοι πάρα πολύ καλά ότι η λύση είναι μία: να εφαρμοστεί ο νόμος του 1999. Αυτό το νόμο η Νομαρχία, οι Δήμαρχοι Χαλάστρας, Μηχανιώνας και Αξιού τον αξιοποίησαν, δούλεψαν μόνοι τους, χωρίς τη στοργή του κράτους. Και είναι η πρώτη φορά που ζητάνε από την πλευρά της Κυβέρνησης να παρέμβει θετικά σε μία πρωτοβουλία που έχει πιλοτικό χαρακτήρα. Κι εσείς τώρα ασπάζεστε τις απόψεις των οικολογούντων γραφειοκρατών και τους οδηγείτε σε αδιέξοδο και μαρασμό. 
      Σας καλώ στη δευτερολογία σας να πάρετε θέση και να δεσμευτείτε -είναι σοβαρό το πρόβλημα- αλλιώς θα έχουμε κοινωνικές εκρήξεις. Δεν αντέχει άλλο ο κλάδος.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Εάν μου επιτρέπετε, κύριε συνάδελφε, πήρα θέση στην πρωτολογία μου και είπα ότι ως ΥΠΕΧΩΔΕ έχουμε όλη τη διάθεση και τη πολιτική βούληση να προχωρήσει η διαδικασία οριοθέτησης της περιοχής αυτής. Επιτρέψτε μου κατηγορηματικά να πω ότι δεν ταυτίζομαι με κανέναν, παρά μόνο με τη νομιμότητα.
      Καταθέτω, κύριε Πρόεδρε, δύο έγγραφα για τα Πρακτικά της Βουλής από το συναρμόδιο Υπουργείο Αγροτικής Ανάπτυξης και τον Οργανισμό της Θεσσαλονίκης, όπου καταγράφονται οι ελλείψεις που υπάρχουν στο σχετικό φάκελο.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων  κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναφέρω ενδεικτικά ότι υπάρχουν δύο προτάσεις από τους ενδιαφερόμενους φορείς σε ό,τι αφορά το φορέα διαχείρισης της περιοχής. Η μία πρόταση μιλά για μια περιοχή οργανωμένης ανάπτυξης υδατοκαλλιεργειών για το Νομό Θεσσαλονίκης, η δεύτερη πρόταση μιλά για μια ξεχωριστή περιοχή σε καθένα από τους τρεις δήμους. Θα πρέπει οι ενδιαφερόμενοι φορείς να ξεκαθαρίσουν αυτό το οποίο θέλουν, αυτό το οποίο ζητούν και από εκεί και πέρα -κατηγορηματικά επαναλαμβάνω για δεύτερη φορά- έχουμε όλη τη διάθεση να προχωρήσουμε στη διαδικασία που προβλέπει ο νόμος.
      Ευχαριστώ πολύ.
      ΘΕΟΧΑΡΗΣ ΤΣΙΟΚΑΣ: Για τα Πρακτικά το λέω, το απάντησα αυτό που είπατε. Έχει συσταθεί φορέας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Τα υπόλοιπα, κύριε Τσιόκα, θα τα πείτε σε μια συνάντηση που πιστεύω ότι μπορείτε να έχετε εύκολα. 
      Θα συζητηθεί η τρίτη με αριθμό 559/13-03-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Απασχόλησης και Κοινωνικής Προστασίας, σχετικά με την κάλυψη των σύγχρονων αναγκών ιατροφαρμακευτικής περίθαλψης των αγροτών κ.λπ..
      Η επίκαιρη ερώτηση του κ. Κοσιώνη έχει ως εξής: 
      «Σοβαρά προβλήματα στην περίθαλψη των μικρομεσαίων αγροτών δημιουργεί ο αναχρονιστικός κανονισμός νοσοκομειακής περίθαλψης ασφαλισμένων του Ο.Γ.Α., ο οποίος δεν παρέχει υπηρεσίες λουτροθεραπείας και αεροθεραπείας. Δεν παρέχει υπηρεσίες φυσιοθεραπείας στο σπίτι, παρά μόνο στα κρατικά νοσοκομεία και στις συμβεβλημένες κλινικές, όταν εξ αιτίας των μεγάλων αποστάσεων είναι δύσκολη έως αδύνατη η πρόσβαση στα παραπάνω ιδρύματα. Δεν παρέχει ιατρικές υπηρεσίες στο σπίτι ακόμα και σε έκτακτες περιπτώσεις, όπως επίσης και γυαλιά οράσεως παρά μόνο μετεγχειρητικά, όταν είναι γνωστό ότι η αναγκαιότητα γυαλιών οράσεως δεν προϋποθέτει οπωσδήποτε κάποια οφθαλμολογική εγχείρηση.
      Ερωτάται ο κύριος Υπουργός εάν θα αλλάξει τον κανονισμό νοσοκομειακής περίθαλψης του Ο.Γ.Α., έτσι ώστε να καλύπτει τις σύγχρονες ανάγκες ιατροφαρμακευτικής περίθαλψης των αγροτών».
      Στην ερώτηση του κ. Κοσιώνη θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, πρέπει να ξέρετε ότι ο Ο.Γ.Α. με τον ιδρυτικό νόμο του 1997 για την κύρια ασφάλιση, είναι ένας θεσμός πάρα πολύ καινούργιος, ένας θεσμός εννέα χρόνων. Το 1997 άρχισε η υποχρεωτική κύρια ασφάλιση και είναι πάρα πολλά τα χρήματα. 
      Οι αγρότες μας νοσηλεύονται στο Ε.Σ.Υ. με τους ίδιους όρους και τις προϋποθέσεις που νοσηλεύονται όλοι οι ασφαλισμένοι στο δημόσιο, ή οπουδήποτε αλλού. Μάλιστα, έχει και ένα πλεονέκτημα ο Ο.Γ.Α. όσον αφορά στην δευτεροβάθμια υγεία. Έχουμε συνάψει συμβάσεις με το Ωνάσειο για καρδιοχειρουργικές επεμβάσεις, με το Ντυνάν, με ιδιωτικά νοσηλευτήρια και μπορεί ο καθένας να αντιμετωπίσει την κατάσταση αξιοπρεπώς, όπως ισχύει και για όλους τους υπόλοιπους Έλληνες. Δεν υστερεί πουθενά ο αγρότης.
      Πέρα από εκεί, όμως, ο Ο.Γ.Α. έχει και πλεονεκτήματα τα οποία δεν έχουν άλλα ταμεία. Δίνει θεραπείες στο εξωτερικό χωρίς πλαφόν. Αφού κάποιος πρέπει να νοσηλευτεί στο εξωτερικό, αυτό μπορεί να γίνει με ποσό το οποίο δεν έχει όριο, κάτι που δεν έχουν όλα τα ταμεία.
      Επιπλέον, για τη μετακίνηση των νεφροπαθών, ένας νέος ασφαλιστικός οργανισμός όπως είναι ο Ο.Γ.Α., δίνει περισσότερα χρήματα απ’ ότι δίνει το ΙΚΑ και οι άλλοι οργανισμοί. 
      Πρέπει να ξέρετε, κύριε Κοσιώνη, ότι για τον κλάδο της υγείας μόνο για το 2006 η Κυβέρνηση έχει εγγράψει πιστώσεις στον κρατικό προϋπολογισμό 4.543.000.000 ευρώ. Όλα αυτά είναι το 2,35% του Α.Ε.Π., για να μπορέσουμε να έχουμε στον Ο.Γ.Α. μια αξιοπρεπή παροχή υπηρεσιών υγείας.
      Μην ξεχνάτε ότι παραλάβαμε έναν Ο.Γ.Α. όπου οι φάκελοι με τις κάρτες των ασφαλισμένων σε τσουβάλια μέσα ήταν. Τόσο είχαμε υπολογίσει τους αγρότες!
      Και η μηχανοργάνωση και η δευτεροβάθμια υγεία είναι σε πάρα πολύ καλό δρόμο.
      Όσον αφορά την πρωτοβάθμια υγεία, κύριε συνάδελφε και γιατρέ, θέλω να σας πω ότι η Κυβέρνηση έχει δεσμευθεί ότι επιτέλους θα γίνει πραγματικότητα το όνειρο πολλών ετών. Ο εθνικός φορέας πρωτοβάθμιας φροντίδας ήταν και στο πρόγραμμα του ΠΑ.ΣΟ.Κ. και στο πρόγραμμα της Νέας Δημοκρατίας από το 1986. Πρέπει επιτέλους στη χώρα μας αυτό να εφαρμοστεί. Και δεν νομίζω να έχει αντίρρηση ο Συνασπισμός. Δεν μπορεί σήμερα να έχουμε στον κλάδο υγείας πενήντα ταμεία και να αλληλοκαλύπτονται στους νομούς, να έχουμε δηλαδή ένα κέντρο υγείας, ένα Τ.Α.Ξ.Υ., ένα Τ.Ε.Β.Ε., ένα Ι.Κ.Α. και να λέει ο ασφαλισμένος Έλληνας πολίτης ότι το Τ.Α.Ξ.Υ. δεν έχει παιδίατρο και δεν μπορεί να τον δει του ΙΚΑ. 
      Κύριε Κοσιώνη, η Κυβέρνηση άμεσα θα φέρει το σχέδιο νόμου –πιλοτικά σε πρώτη φάση- εφαρμογής του εθνικού φορέα πρωτοβάθμιας υγείας. Και εκεί θα λυθούν πάρα πολλά προβλήματα όσον αφορά την πρωτοβάθμια υγεία του αγρότη. 
      Βέβαια μέχρι τώρα καταβάλλουμε προσπάθειες. Έχουμε συνάψει συμφωνία-σύμβαση με ιδιώτες γιατρούς. Δίνουμε δυνατότητα στα Κ.ΑΠ.Η. και στους δήμους να γράφουν φάρμακα του Ο.Γ.Α.. 
      Άρα, πιστεύω ότι γι’ αυτό το πρόβλημα σ’ αυτήν την ευαίσθητη κοινωνική ομάδα, σ’ αυτό τον ακρογωνιαίο λίθο του οικοδομήματος της Ελληνικής Δημοκρατίας, που είναι ο αγροτικός πληθυσμός, η Κυβέρνηση κάνει και θα κάνει ακόμη περισσότερα για να επιλυθεί. Και όσα κάνουμε, λίγα είναι γι’ αυτούς τους αγρότες.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος και Αντιπρόεδρος κ. Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριε Γιακουμάτο, έχει συμβεί δύο τρεις φορές –δεν λέω ότι είναι εκ προθέσεως- κάθε φορά που συζητούμε οι δυο μας να με τοποθετείτε πολιτικά κάπου αλλού. Ένα αυτό.
      Δεύτερον, είπατε για χίλιες άλλες δύο περιπτώσεις που αφορούν αρρώστιες που έχουν σχέση με τον ΟΓΑ και για τις συγκεκριμένες περιπτώσεις που αναφέρω εδώ, δεν είπατε ούτε λέξη. 
      Ξέρετε, η επίκαιρη ερώτηση δεν έχει καταγγελτικό χαρακτήρα, αλλά διαπιστωτικό. Διαπιστώνει. Και μπορείτε να το ελέγξετε αν συμβαίνει αυτό ή όχι. 
      Σ’ αυτές τις περιπτώσεις δεν υπάρχει ανταπόκριση εκ μέρους του κράτους. 
      Το ένα είναι αν αναγνωρίζετε ότι υπάρχουν αυτά τα προβλήματα, όχι εκείνα που αναφέρατε εσείς και το δεύτερο είναι αν έχετε την πρόθεση να τα αλλάξετε. Και δεν μας είπατε τίποτα. Είπατε «η πρωτοβάθμια φροντίδα στο τέλος», «θα το δούμε» κ.λπ. Αυτά τα ακούμε δεκαετίες ολόκληρες.
      Τα συγκεκριμένα προβλήματα που υπάρχουν έχουν τη σοβαρότητά τους για τα άτομα στα οποία εμφανίζονται και δεν είναι απαραίτητο να έχει σώνει και καλά καρκίνο ο άλλος για να πάει στο εξωτερικό. Όταν τον κάνουν ανίκανο για να δουλέψει, είναι σοβαρό το πρόβλημα. Πως βρίσκει, λοιπόν, ανταπόκριση από το κράτος; Είναι κάτι που πιστεύω εκατό τοις εκατό ότι το αναγνωρίζετε και εσείς. Πέστε μας όμως αν σκέπτεστε να κάνετε τίποτα ή όχι.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λίγο το κακό, κύριε Κοσιώνη, να μπερδεύω το αγαπημένο κόμμα του Κ.Κ.Ε. με τον Συνασπισμό. Τώρα αν εσείς έχετε διαφωνίες, δεν φταίω ούτε εγώ, ούτε οι Έλληνες πολίτες. Νομίζω ότι μπορούσατε να μην είχατε. Εν πάση περιπτώσει, δεν είναι του παρόντος.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Είναι πράγματα που καταγράφονται στα Πρακτικά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα, είναι δική σας υπαιτιότητα, δεν είναι δική μου. Εγώ εν πάση περιπτώσει βλέπω την αριστερή πτέρυγα και χαίρομαι να είναι δυνατή και ισχυρή γιατί το Κοινοβούλιο και η δημοκρατία έχουν ανάγκη να εκφράζονται όλες οι δυνάμεις, για να μην αναφέρω αυτό που έλεγε ο Πλάτωνας ότι θα πρέπει στη δημοκρατία να εκφράζονται άπαντες, όλες οι ομάδες.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Επί της ουσίας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εν πάση περιπτώσει, ζητώ συγγνώμη εάν σας έθιξα. Αν και νομίζω ότι δεν είναι θέμα που σας θίγει. Αγαπητό κόμμα και ο Συνασπισμός, αγαπητό κόμμα και το Κ.Κ.Ε.
      Επί της ουσίας, κύριε Κοσιώνη. Θέλω να καταλάβετε ότι ο κλάδος υγείας του ΟΓΑ έγινε το 2001 με το ν.2972. Είναι δηλαδή ένας θεσμός πέντε ετών. Σοβαρά και αναγκαία είναι και η λουτροθεραπεία και η αεροθεραπεία. Προσέξτε. Επειδή πραγματικά είμαστε στο στάδιο της οργάνωσης της πρωτοβάθμιας φροντίδας, μας απασχολεί πάρα πολύ και στο Υπουργείο Απασχόλησης και Κοινωνικών Ασφαλίσεων καθώς και τον Υπουργό τον Σάββα τον Τσιτουρίδη –όπου τώρα έχει αναλάβει- να μην υπολείπεται σε τίποτα ο περήφανος αγρότης.
      Μελετάμε, λοιπόν, και σας είπα ότι έχουμε γράψει 4.543.000.000 ευρώ. Έλεος, κύριε Κοσιώνη. Προσπαθούμε σε αυτόν τον κλάδο υγείας που έχει μία ανάπτυξη εδώ και πέντε έτη να βάλουμε και τη λουτροθεραπεία και την αεροθεραπεία. Πρέπει, όμως, να σας πω από την εμπειρία μου, διότι υπηρέτησα πολύ σκληρά στο Ι.Κ.Α., οι λουτροθεραπείες και οι αεροθεραπείες έχουν κενά. Πρέπει να μπει ένα θεσμικό πλαίσιο, γιατί και το Ι.Κ.Α. ακόμη έχει δυσκολίες που έχει πενήντα χρόνια αυτήν την παροχή, για να αντιμετωπίσει τους αετονύχηδες.
      Προσπαθούμε, λοιπόν, κύριε Κοσιώνη, να δώσουμε στους αγρότες και τη λουτροθεραπεία και την αεροθεραπεία και ό,τι άλλο θα μπορέσει να βελτιώσει την ποιότητα της ζωής τους. 
      ΠΡΟΕΔΡΕΥΩΝ (Γεώργιος Σούρλας): Τέταρτη είναι η με αριθμό 557/13-3-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τους Υπουργούς Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, σχετικά με τις καθυστερήσεις στις προσλήψεις προσωπικού μέσω Α.Σ.Ε.Π. κ.λπ..
      Το περιεχόμενο της επίκαιρης ερώτησης του κ. Δραγασάκη έχει ως εξής: 
      «Σοβαρές καθυστερήσεις στις προσλήψεις με προκηρύξεις των θέσεων μέσω του Α.Σ.Ε.Π. παρατηρούνται τα τελευταία χρόνια. Οι καθυστερήσεις αυτές συμβάλλουν στη δυσλειτουργία και στην αδυναμία πολλών οργανισμών να ανταποκριθούν στην αποστολή τους και πάντως αυτή η αιτία αναφέρεται συχνά από τις διοικήσεις τους. Το βέβαιο είναι ότι οι καθυστερήσεις αυτές γίνονται όλο και μεγαλύτερες.
      Χαρακτηριστικό παράδειγμα αποτελούν περιπτώσεις προσλήψεων στην Αγροτική Τράπεζα Ελλάδος. Συγκεκριμένα σχετικό αίτημα της τράπεζας στο Α.Σ.Ε.Π. για προκήρυξη διαγωνισμού για το έτος 2000 καθυστέρησε να υλοποιηθεί δώδεκα μήνες. Ανάλογο αίτημα για το 2002 καθυστέρησε να υλοποιηθεί είκοσι δύο μήνες και για το έτος 2004 αν και έχουν παρέλθει τριάντα μήνες ακόμα δεν έχει υλοποιηθεί. 
      Κατόπιν των ανωτέρω ερωτώνται οι κύριοι Υπουργοί:
      Πού οφείλονται αυτές οι μεγάλες καθυστερήσεις; Οφείλονται σε έλλειψη προσωπικού και υποδομών και αν ναι τι προτίθεται να κάνει η Κυβέρνηση ώστε να καλυφθούν αυτές οι άλλες ελλείψεις.
      Τι προτίθεται να πράξει η Κυβέρνηση ώστε να ικανοποιηθούν σε εύλογο χρόνο οι ανάγκες;»
      Στην ερώτηση του κ. Δραγασάκη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Δραγασάκη, είναι γεγονός ότι υπάρχουν καθυστερήσεις στις διαδικασίες προσλήψεων προσωπικού μέσω Α.Σ.Ε.Π.. Έχω εις χείρας μου και θα το καταθέσω και στα Πρακτικά της Βουλής έγγραφο που μου απέστειλε το Α.Σ.Ε.Π. αναφορικά με το θέμα που θέτετε με την ερώτησή σας. Πράγματι, η καθυστέρηση αυτή, όπως προκύπτει από το έγγραφο το οποίο μας απηύθυνε το Α.Σ.Ε.Π. οφείλεται πρώτον στο γεγονός ότι αυξάνεται συνεχώς ο αριθμός των υποψηφίων στις προκηρύξεις που γίνονται. Δεύτερον, οφείλεται στην αλλαγή του νομοθετικού πλαισίου, με το ν. 3051/2002, ο οποίος που κατέστησε το όλο σύστημα πολύπλοκο. Αυτή δε η πολυπλοκότητα αποδίδεται αφ΄ενός στο γεγονός ότι μπορεί κανείς να βάζει υποψηφιότητα και να συμμετέχει σε διαγωνισμό για όλες τις νομαρχίες και όχι σε μία όπως ίσχυε μέχρι το 2002 και αφ’ ετέρου στη γραπτή εξέταση.
      Ακόμη υπολογίζεται η μοριοδότηση κριτηρίου εμπειρίας, όταν υπάρχει προϋπηρεσία όχι μόνον στο ίδιο αντικείμενο αλλά και σε συναφές. Το θέμα του συναφούς, όπως αναφέρει και το έγγραφο, έχει δημιουργήσει πολλά προβλήματα. Επίσης απαιτούνται πλέον και πρόσθετα προσόντα, τα οποία δημιούργησαν πρόβλημα λόγω της ανάγκης επικαιροποίησης της ηλεκτρονικής βάσης. Βεβαίως αυτό ξεπεράστηκε. Όλα αυτά, όμως, προκάλεσαν σχετική χρονική υστέρηση.
      Εμείς είμαστε σε επαφή με τον Πρόεδρο του Α.Σ.Ε.Π. τον κ. Βέη, και έχουμε ζητήσει να μας καταθέσουν τις προτάσεις τους σχετικά με την απλούστευση του νομοθετικού πλαισίου προκειμένου ώστε να καταστεί αυτό απλό και ευέλικτο και να μπορούν να προωθούνται γρήγορα οι διαδικασίες στις προκηρύξεις, την κατάρτιση των πινάκων και τις ενστάσεις. Περιμένουμε προτάσεις. Δεν είναι μόνο ζήτημα προσωπικού. Δηλαδή, δεν πρέπει να «φουλάρουμε» κάθε υπηρεσία με προσωπικό, όταν μπορούμε της μηχανοργάνωσης και της απλούστευσης των διαδικασιών να ξεπερνάμε τα προβλήματα.
      Ήδη είμαι στην ευχάριστη θέση να σας πληροφορήσω ότι ενεκρίθη πίστωση και ικανοποιήθηκε το αίτημα του Α.Σ.Ε.Π. για την άμεση πρόσληψη δεκαεπτά ατόμων ειδικού επιστημονικού προσωπικού, επτά Π.Ε. διοικητικού λογιστικού και τέσσερις Π.Ε. πληροφορικής. 
      Πιστεύουμε, λοιπόν, ότι με τις απλουστεύσεις που θα γίνουν και με το προσωπικό με το οποίο ενισχύεται το Α.Σ.Ε.Π. θα ξεπεράσουμε αυτές τις δυσλειτουργίες και τις καθυστερήσεις, που πράγματι είναι υπαρκτές. Πρέπει, δε, να λάβετε υπ΄ όψιν σας ότι υπήρξε ένας πρόσθετος περιστασιακός φόρτος εργασίας του Α.Σ.Ε.Π., που προκλήθηκε από το π.δ. 164 και από το π.δ. 180/2004 για τους συμβασιούχους. 
      Αρκεί να σας πω ότι στο Α.Σ.Ε.Π. μόνο για το προεδρικό διάταγμα 164 συγκεντρωθεί μέχρι στιγμής εβδομήντα πέντε χιλιάδες αιτήματα από διάφορους φορείς. Έχουν διεκπεραιωθεί τα σαράντα πέντε χιλιάδες και υπολογίζουμε  ότι μέχρι το καλοκαίρι θα έχει ολοκληρωθεί η διαδικασία.
      Για δε το π.δ. 180 του Υπουργείου Απασχόλησης έχουν φτάσει αρχές Μαρτίου αιτήματα για τέσσερις χιλιάδες οκτακόσιους δεκαέξι συμβασιούχους και εκτιμούμε και σε αυτή την περίπτωση ότι μέχρι το καλοκαίρι να έχει ολοκληρωθεί η διαδικασία. Ήταν πρόσθετος περιστασιακός φόρτος εργασίας που βεβαίως επιδείνωσε την κατάσταση. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, χαίρομαι που ο κύριος Υπουργός αναγνωρίζει την ύπαρξη του προβλήματος, αλλά λυπάμαι που υπάρχει. Πρέπει δε να συμφωνήσουμε στις τεράστιες συνέπειες που έχει αυτό. 
      Πρώτο, αποτελεί πρόβλημα για τους υποψήφιους. Ένας υποψήφιος που πήρε μέρος σ΄ ένα διαγωνισμό το 2004, είμαστε τώρα στο 2006 και δεν ξέρει τι θα γίνει. Θα προσληφθεί ή να πάρει μέρος σε άλλους διαγωνισμούς; Έχουν γίνει και ακριβές οι συμμετοχές έφτασαν τα 15 ευρώ από 5 που ήταν. 
      (Στο σημείο αυτό την Προεδρική Εδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Επομένως με το οξύ πρόβλημα ανεργίας που έχουμε εδώ υπάρχει ένα σοβαρό ζήτημα. Το δεύτερο είναι το πρόβλημα στους οργανισμούς. Εγώ βέβαια σκόπιμα έβαλα την Αγροτική Τράπεζα γιατί συμμετέχει σ΄ έναν κλάδο ανταγωνιστικό να το πω έτσι. Διαπιστώνει η Α.Τ.Ε., το Σεπτέμβριο του 2003, ότι θέλει να προσλάβει τετρακόσια άτομα. Είμαστε στο Μάρτιο του 2006 και δεν τα έχει προσλάβει. Πώς θα λειτουργήσει ένας οργανισμός χωρίς να μπορεί να καλύψει τις ανάγκες του; Και ξέρετε ότι υπάρχει και άλλου είδους ανταγωνισμός, δηλαδή στελέχη φεύγουν από μια τράπεζα και πάνε σε άλλη και επομένως το πρόβλημα για τους οργανισμούς είναι οξύτατο. 
      Τέλος υπάρχει πρόβλημα για το Α.Σ.Ε.Π., γιατί ο κόσμος σήμερα κατηγορεί το Α.Σ.Ε.Π.. Ενδεχομένως κακώς. Χάνει σε αξιοπιστία το Α.Σ.Ε.Π. και καλλιεργείται και ένα κλίμα μήπως πρέπει να εξαιρεθούν κάποιοι φορείς από το Α.Σ.Ε.Π.. 
      Η ερώτησή μου είναι σαφής και έχει ως αφετηρία ότι το Α.Σ.Ε.Π. είναι χρήσιμος θεσμός αλλά πρέπει να το βοηθήσουμε να ανταποκριθεί σε εύλογο χρόνο στα αιτήματα. 
      Ελπίζω, κύριε Υφυπουργέ, στην δευτερολογία σας να είστε πιο σαφής, γιατί εδώ υπάρχει πολιτική ευθύνη. Σας επισημαίνω ότι σε διάφορους νόμους έχουν μπει διατάξεις όπως για το ΔΙ.Κ.Α.Τ.Σ.Α. και στους νόμους για τις επενδύσεις που λένε αν σε εξήντα μέρες δεν ανταποκριθεί η διοίκηση θεωρείται εγκεκριμένο το αίτημα. Δεν λέω να γίνει το ίδιο εδώ, αλλά υπάρχει μια πολιτική ευθύνη σε ό,τι αφορά το χρόνο διεκπεραίωσης τέτοιων αιτημάτων. 
      Και επειδή έγινε συζήτηση για την Α.Τ.Ε. και επειδή από ό,τι ξέρω έχει λήξει ο χρόνος υποβολής ενστάσεων, αν έχετε κάποια πληροφόρηση ενημερώστε μας, έστω για αυτό το θέμα, κατά πόσον είναι «επί θύραις» η ολοκλήρωσή του. 
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ο Υφυπουργός κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Δραγασάκη, νομίζω ότι υπήρξα σαφής. Εμείς έχουμε ζητήσει από το Α.Σ.Ε.Π. τις προτάσεις του γιατί το σεβόμαστε και θέλουμε να είναι ψηλά στην εκτίμηση του ελληνικού λαού, γιατί είναι ένας θεσμός ο οποίος είναι χρήσιμος και πολύτιμος. Είμαστε πάντοτε σε επαφή και σε ό,τι μεταβολές προβήκαμε με το ν. 3260/2004 τις κάναμε, επειδή αποδεχθήκαμε προτάσεις του Α.Σ.Ε.Π.. Δεν κάναμε του κεφαλιού μας, γιατί αν το κάναμε αντιλαμβάνεστε ότι θα είχαμε πρόβλημα. Περιμέναμε τις προτάσεις για να κάνουμε καινοτομίες απλουστεύσεων και να απεμπλακεί το σύστημα.
      Χθες, ενεκρίθη η πίστωση που αποτελεί προαπαιτούμενο για να στείλει το Υπουργείο Εσωτερικών το αίτημα του Α.Σ.Ε.Π. για την πλήρωση θέσεων στην τριμελή εξ Υπουργών Επιτροπή του άρθρου 2 παράγραφος 1 της ΠΥΣ 52/98. Χωρίς έγκριση πιστώσεων δεν μπορούμε να προχωρήσουμε. Έγινε η αίτηση πιστώσεως και θα βελτιωθεί από πλευράς προσωπικού το Α.Σ.Ε.Π.. 
      Δεν είναι δε το άπαν το προσωπικό, γιατί αν αυξήσεις το προσωπικό, δημιουργείς ακόμη και πρόβλημα χώρου. Το προσωπικό χρειάζεται στο σωστό μέτρο και σε συνάρτηση με τον άξονα απλούστευσης-τεχνολογίας και σας εξήγησα ότι προσπαθούμε να βελτιώσουμε το σύστημα όσον αφορά αυτό το επίπεδο. Επίσης, σας ανέφερα ότι προέκυψε έκτακτος φόρτος εργασίας. Πρόκειται, συγκεκριμένα, για τα προεδρικά διατάγματα 164 και 180. Στο Α.Σ.Ε.Π. έχουν φθάσει εβδομήντα πέντε χιλιάδες αιτήματα, εκ των οποίων έχουν διεκπεραιωθεί τα σαράντα πέντε χιλιάδες. 
      Επίσης, ανεφύη το θέμα της αναμόρφωσης των πινάκων διοριστέων του γραπτού διαγωνισμού του ’98, μετά την απόφαση του Συμβουλίου της Επικρατείας και τη σχετική νομοθετική ρύθμιση που θεσπίσαμε σε εφαρμογή της απόφασης αυτής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Όσον αφορά τώρα την Αγροτική Τράπεζα, το θέμα πράγματι είναι επί θύραις, όπως μας διαβεβαιώνει το ίδιο το Α.Σ.Ε.Π. και όπως θα διαπιστώσετε από την έγγραφη απάντηση στα θέματα τα οποία θέτετε, την οποία καταθέτω στη Βουλή.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος, καταθέτει για τα Πρακτικά τα προαναφερθείσα έγγραφη απάντηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Προχωρούμε στις επίκαιρες ερωτήσεις δευτέρου κύκλου. 
      Η με αριθμό 553/13.3.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Χρύσας Μανωλιά προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την επίλυση των προβλημάτων, που προέκυψαν από τη ρύθμιση των πανωτοκίων για τους αγρότες κ.λπ. διαγράφεται λόγω κωλύματος του ερωτώμενου Υπουργού.
      Η με αριθμό 560/13.3.2006 επίκαιρη ερώτηση της Βουλευτού του Κομμουνιστικού Κόμματος κυρίας Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων του Γενικού Νοσοκομείου Νικαίας κ.λπ., επίσης διαγράφεται λόγω κωλύματος του ερωτώμενου Υπουργού. 
      Η με αριθμό 558/13.3.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Ασημίνας Ξηροτύρη- Αικατερινάρη προς τους Υπουργούς Μακεδονίας-Θράκης και Υπουργείου Περιβάλλοντος, Χωροταξίας και Δημοσίων Έργων, σχετικά με τη σύσταση Ενιαίου Φορέα Διαχείρισης του Θερμαϊκού κόλπου κ.λπ., επίσης διαγράφεται λόγω κωλύματος της ερωτώντος Βουλευτού. 
      Επομένως ολοκληρώθηκε η συζήτηση των επικαίρων ερωτήσεων του κοινοβουλευτικού ελέγχου. 
      Κυρίες και κύριοι συνάδελφοι, πριν εισέλθουμε στην ημερήσια διάταξη Νομοθετικής Εργασίας, με βαθιά οδύνη αναγγέλλω στη Βουλή το θάνατο του πρώην Πρωθυπουργού Γεωργίου Ράλλη. Ο πολιτικός κόσμος έχασε μια μεγάλη προσωπικότητα υψηλού δημοκρατικού φρονήματος, ακέραιου ήθους και αξιοθαύμαστης γενναιότητας λόγων και έργων. 
      Ειδικότερα, η Βουλή χάνει ένα επίλεκτο μέλος της που επί δεκαετίες υπηρέτησε υποδειγματικά τον κοινοβουλευτισμό και τη δημοκρατία. 
      Εις ένδειξη τιμής και με τη συμφωνία του Σώματος, την οποία θεωρώ δεδομένη, θα αφιερωθεί στη μνήμη του Γεωργίου Ράλλη ειδική συνεδρίαση της Βουλής την προσεχή Τετάρτη 22 Μαρτίου με την παρουσία του Πρωθυπουργού και των πολιτικών αρχηγών, σύμφωνα με ειδική ημερήσια διάταξη που θα σας διανεμηθεί.
      Εις μνήμην του Γεωργίου Ράλλη που κηδεύεται σήμερα στις 4 μ.μ. από το Α΄ Νεκροταφείο Αθηνών, σας καλώ να τηρήσουμε ενός λεπτού σιγή. 
      (Στο σημείο αυτό εγείρονται όλοι οι Βουλευτές και τηρείται στην Αίθουσα ενός λεπτού σιγή)
      Αιωνία του η μνήμη!
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Προηγείται, σύμφωνα με τα συμπεφωνημένα χθες, το νομοσχέδιο του Υπουργείου Δημόσιας Τάξης: «Κύρωση του Προσθέτου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του». 
      	Το νομοσχέδιο ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή μαζί με την υπ’ αριθμόν 580/6 τροπολογία, με τη διαδικασία του άρθρου 108 του Κανονισμού της Βουλής. 
      	Θα λάβουν το λόγο οι εισηγητές και όποιος άλλος συνάδελφος επιθυμεί. Θα αναφερθείτε και στη Σύμβαση και στην τροπολογία, με την άνεση του χρόνου που επιθυμείτε. 
      	Το λόγο έχει ο εισηγητής της Νέας Δημοκρατίας κ. Γαρουφαλιάς. 
      	ΓΕΩΡΓΙΟΣ ΓΑΡΟΥΦΑΛΙΑΣ: Κυρία Πρόεδρε, κυρία και κύριοι συνάδελφοι, θα μου επιτρέψετε να καλωσορίσουμε στα υπουργικά έδρανα –μια και είναι το πρώτο νομοθέτημα για τον Υπουργό μας- τον παλιό γνώριμο και για πολλά χρόνια πετυχημένο Κοινοβουλευτικό Εκπρόσωπο της παράταξής μας, τον κ. Βύρωνα Πολύδωρα. Να του ευχηθούμε από καρδιάς επιτυχία σ΄ ένα δύσκολο και νευραλγικό Υπουργείο που ανέλαβε και εύχομαι το χαμόγελο του ξεκινήματος να σας ακολουθεί σε όλη τη θητεία και την πορεία σας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ πολύ.
      ΓΕΩΡΓΙΟΣ ΓΑΡΟΥΦΑΛΙΑΣ: Ερχόμαστε τώρα στο σχέδιο νόμου.
      Κυρία Πρόεδρε, στη Διαρκή Επιτροπή είχαμε κάνει μία ευρύτατη κουβέντα γύρω από την κύρωση του Πρόσθετου Πρωτόκολλου για την καταπολέμηση της τρομοκρατίας. Ήταν μία συμφωνία μεταξύ κυβερνήσεων και κρατών που μετέχουν στον Οργανισμό Συνεργασίας του Ευξείνου Πόντου για τη συνεργασία τους στην καταπολέμηση του εγκλήματος και ιδιαίτερα των οργανωμένων μορφών του. 
      Το πρόσφατο Πρωτόκολλο, του οποίου προτείνεται η κύρωση, στοχεύει στο συντονισμό της συνεργασίας των κρατών-μελών του Οργανισμού Συνεργασίας  Ευξείνου Πόντου (Ο.Σ.Ε.Π.) αναφορικά με την πρόληψη και την καταστολή της τρομοκρατίας σε μια περιοχή τεράστιας γεωστρατηγικής, οικονομικής και πολιτικής σημασίας. Η κύρια επιδίωξη της δημιουργίας του Ο.Σ.Ε.Π. το έτος 1992 ήταν η προώθηση μιας πολυμερούς και πολυεπίπεδης συνεργασίας μεταξύ των δώδεκα κρατών-μελών -Αζερμπαϊτζάν, Αλβανία, Αρμενία, Βουλγαρία, Γεωργία, Ελλάδα, Μολδαβία, Ουκρανία, Ρουμανία, Ρωσία, Σερβία και Μαυροβούνιο και Τουρκία- με απώτερο στόχο την ενίσχυση της ειρήνης, της σταθερότητας και της ασφάλειας. Αυτός ο στόχος αναμένεται να επιτευχθεί με την επικείμενη ένταξη της περιοχής στις νέες ευρωπαϊκές υποδομές.
      Με την έναρξη της ισχύος του χάρτη του Ο.Σ.Ε.Π. το 1999 ο Οργανισμός αναβαθμίστηκε από ένα forum διακρατικής συνεργασίας σ΄ ένα θεσμικά άρτιο περιφερειακό οργανισμό, που λαμβάνει αποφάσεις δεσμευτικές για τις χώρες-μέλη.
      Η Ελλάδα σ΄ ένα ιδιαίτερα κρίσιμο χρονικό σημείο -από 1ης Νοεμβρίου του 2004 έως την 30η Απριλίου του 2005- ανέλαβε την προεδρία του Οργανισμού και επιπλέον ανέλαβε για τα επόμενα δυο έτη τη θέση του μη μόνιμου μέλους στο Συμβούλιο Ασφαλείας του Ο.Η.Ε. 
      Μέσα στα πλαίσια αυτά η συμμετοχή της χώρας μας στον Ο.Σ.Ε.Π. αποκτά διαστάσεις και προοπτικές τεράστιας στρατηγικής σημασίας, καθώς είναι η μόνη που την τριπλή ιδιότητα κράτους-μέλους της Ευρωπαϊκής Ένωσης, του ΝΑΤΟ και του Ο.Σ.Ε.Π..
      Το μοναδικό αυτό προνόμιο καλείται να αξιοποιήσει η Ελλάδα, έχοντας ως άξονα δράσης την  προώθηση της συνεργασίας του Ο.Σ.Ε.Π. και της Ευρωπαϊκής Ένωσης σε όλο το φάσμα δραστηριοτήτων του Οργανισμού, ενέργεια, μεταφορές, τουρισμό, μικρομεσαίες επιχειρήσεις, έρευνα, τεχνολογία, χρηστή διακυβέρνηση και ιδίως στην καταπολέμηση του οργανωμένου εγκλήματος. Η συνεργασία αυτή θα κορυφωθεί μετά την ολοκλήρωση της διεύρυνσης το 2007, με την είσοδο της Ρουμανίας και της Βουλγαρίας και την υιοθέτηση από την πλευρά της Ευρωπαϊκής Ένωσης της ευρωπαϊκής πολιτικής γειτονίας για τις χώρες του Ευξείνου Πόντου και του Καυκάσου.
      Η νέα διακυβέρνηση έχει επιλέξει να εστιάσει τις προσπάθειές της στη δημιουργία ενός χώρου ελευθερίας, ασφάλειας και δικαιοσύνης, καθώς θεωρούμε τη σπουδαιότητα της καθιέρωσης αυτού του χώρου ίση με εκείνη της δημιουργίας της εσωτερικής αγοράς. Αποδίδουμε μεγάλη σημασία σε θέματα θεσμικής ανανέωσης μεταξύ των κρατών-μελών του οργανισμού, καθώς θεωρούμε ότι είναι καίρια για την εύρυθμη λειτουργία του δημοσίου και ιδιωτικού βίου και την πάταξη της τρομοκρατίας.
      Κυρία και κύριοι συνάδελφοι, με το εν λόγω πρωτόκολλο, που αποτελεί συνέχεια της Συμφωνίας Ο.Σ.Ε.Π., που υπογράφτηκε στην Κέρκυρα στις 2 Οκτωβρίου του 1998 και κυρώθηκε με το νόμο 2925/2001, λαμβάνουν νομική ισχύ οι εξαγγελίες των κρατών-μελών του Ο.Σ.Ε.Π., με τις οποίες καταδικάζεται η τρομοκρατία ως παγκόσμια απειλή και υλοποιούνται τα σχετικά ψηφίσματα του Συμβουλίου Ασφαλείας του Ο.Η.Ε., ιδίως το υπ’ αριθμόν 1372/2001, το οποίο έλαβε το χαρακτήρα εσωτερικού δικαίου με απόφαση του τότε Υπουργού Εξωτερικών Γεωργίου Παπανδρέου και σημερινού Αρχηγού της Αξιωματικής Αντιπολίτευσης και που δημοσιεύτηκε στο ΦΕΚ Α΄ 257 στις 2 Νοεμβρίου του 2001.
      Για λόγους συνέχειας και συνέπειας της ελληνικής πολιτείας, με το συγκεκριμένο νομοθέτημα, με το πρωτόκολλο στοχεύουμε στην καταπολέμηση του εγκλήματος στην πηγή του, δηλαδή στη σύλληψη των εγκληματιών στις χώρες της περιοχής, την καταπολέμηση του εγκλήματος στη μεταφορά του, δηλαδή στην εξάρθρωση των δικτύων που δρουν σε όλη την Ευρωπαϊκή ήπειρο, και την καταπολέμηση του εγκλήματος στον προορισμό του, δηλαδή στη σύλληψη εγκληματιών που δρουν σε ξένο έδαφος.
      Ακολουθούν μια σειρά από άρθρα, τα οποία ενδελεχώς συζητήθηκαν. Είναι 17 στο σύνολο και ορίζουν τις υποχρεώσεις τις μόνιμης Διεθνούς Γραμματείας του Ο.Σ.Ε.Π. για τη διαδικασία υπογραφής προσχώρησης θέσης σε ισχύ, τροποποίησης, αποχώρησης ή καταγγελίας του υπό κύρωση Πρωτοκόλλου.
      Και κλείνοντας το θέμα της κυρώσεως ερχόμαστε σε μια τροπολογία, την οποία κατέθεσε, όπως ο Κανονισμός προβλέπει, το Υπουργείο και ο κύριος Υπουργός μας και έχει σχέση με τη λειτουργία και τη συνέχιση της λειτουργίας στη θητεία των μελών που κάνουν τον έλεγχο και την παρακολούθηση για την παραλαβή του συστήματος διοίκησης, συντονισμού ελέγχων, επικοινωνίας και διασύνδεσης, το γνωστό C4I.
      Μέσω αυτής της τροπολογίας παρατείνεται η λειτουργία της μέχρι την οριστική παραλαβή του συστήματος. Επίσης, ο ορισμός ενός νέου μέλους στη συγκεκριμένη Επιτροπή στην περίπτωση έλλειψης μέλους, λόγω του ότι χάνεται η θέση, διενεργείται με μια κοινή απόφαση των αρμοδίων Υπουργών, που είναι ο Υπουργός Εθνικής Οικονομίας, ο Υπουργός Εθνικής Άμυνας και ο Υπουργός Δημόσιας Τάξης.
      Επίσης, μέσω της τροπολογίας αυτής, στο δεύτερο σκέλος, καταργείται η Διεύθυνση Ασφάλειας των Ολυμπιακών Αγώνων, όπως είχε οριστεί από το άρθρο 5 του ν. 2833/2000 και οι αρμοδιότητες αυτής, μετά την παρακολούθηση και την παραλαβή του συστήματος C4I ασκούνται στο μέλλον από το Διεύθυνση Τεχνικών Υπηρεσιών του Αρχηγείου της Ελληνικής Αστυνομίας, όπου μεταφέρονται με την ίδια υπηρεσιακή σχέση με το προσωπικό των εμπλεκομένων φορέων, που έχουν διατεθεί για την παραλαβή του εν λόγω συστήματος.
      Άρα, είναι μια τροπολογία που αφορά καθαρά τη διαδικασία, κυρία Πρόεδρε. Είναι μια τροπολογία ρυθμιστική, για να μπορέσει να υπάρξει συνέχεια στον τρόπο με τον οποίο ξεκίνησε η Επιτροπή από την εποχή των Ολυμπιακών Αγώνων μέχρις ότου λήξει η διαδικασία παραλαβής ενός πολύ ιδιαίτερου και πολύπλοκου συστήματος.
      Και επειδή ασχολούμαι με την πληροφορική, κύριε Υπουργέ και κυρία Πρόεδρε, είναι τόσο πολύπλοκο και τόσο ιδιαίτερο, ώστε και τους τεχνικούς συμβούλους τους οποίους έχει στη διάθεσή της η Επιτροπή, τους είχε από το παρελθόν. Καλό θα είναι, κύριε Υπουργέ, να τους «συντηρήσετε» και στη συνέχεια, να ανανεώσετε λιγάκι τις συμβάσεις τους και να προσπαθήσουμε με κάθε τρόπο να διασφαλίσουμε απόλυτα τα συμφέροντα του ελληνικού Δημοσίου.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτό θα γίνει.
      ΓΕΩΡΓΙΟΣ ΓΑΡΟΥΦΑΛΙΑΣ: Αυτή την εκκρεμότητα που υπάρχει πρέπει κάποτε με τόλμη να τη λύσουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής του ΠΑ.ΣΟ.Κ., ο συνάδελφος κ. Άγγελος Μανωλάκης.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κυρία Πρόεδρε.
      Κατ’ αρχάς θα θέλαμε κι εμείς να εκφράσουμε τη θλίψη μας για το θάνατο του Γεωργίου Ράλλη.
      Κατά δεύτερον, θα θέλαμε -και εγώ προσωπικά, αλλά και όλοι μας- να ευχηθούμε καλή επιτυχία στο έργο του κυρίου Υπουργού. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ πολύ.
      ΑΓΓΕΛΟΣ ΜΑΝΩΛΑΚΗΣ: Είναι τόσο σημαντικό αυτό το έργο, όμως χθες είδαμε ότι ξεκίνησε λίγο με ξύλο. Αλλά θα τα πούμε άλλη ώρα αυτά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, όχι!
      ΑΓΓΕΛΟΣ ΜΑΝΩΛΑΚΗΣ: Να μπούμε όμως στο σχέδιο νόμου. Είχαμε την ευκαιρία στην Επιτροπή να το συζητήσουμε και να διατυπώσουμε ως παράταξη τις όποιες επιφυλάξεις μας, γιατί ενώ συμφωνούμε με ό,τι κατατείνει στην πάταξη της τρομοκρατίας, πολλές φορές αυτές οι συμβάσεις λειτουργούν ως ομπρέλα, προκειμένου να διαπράττονται άλλες ενέργειες ενάντια στα ανθρώπινα δικαιώματα. 
      Αυτές οι συμβάσεις θέλουν πάρα πολύ προσοχή, όμως συμφωνούμε με τη γενική αρχή, γι’ αυτό και τοποθετηθήκαμε μ' αυτό τον τρόπο στην Επιτροπή. Για παράδειγμα, υπάρχει για εμάς το θέμα της απαγωγής των Πακιστανών, το οποίο δεν έχει διευκρινιστεί ακόμη και εμπλέκεται με τέτοιου είδους συμβάσεις με άλλα ευρωπαϊκά κράτη ή του Ευξείνου Πόντου.
      Όσον αφορά, όμως, στην τροπολογία, όπως είπε και χθες ο κύριος Υπουργός θα ήταν μια τυπική διαδικασία η παράταση αυτής της Επιτροπής. Αυτή η Επιτροπή έχει σχέση με ένα πάρα πολύ σημαντικό θέμα. Όπως ξέρετε και εσείς, κυρία Πρόεδρε και ο κύριος Υπουργός -και θέλω να πιστεύω ως ένα βαθμό και το Σώμα της Βουλής- ήδη υπάρχει φάκελος στη Βουλή γι’ αυτό το θέμα που έχει σχέση με τα συστήματα ασφαλείας C4I, ο οποίος φάκελος εμπλέκει και τον πρώην Υφυπουργό, τον κ. Μαρκογιαννάκη. Εγώ δεν θέλω να κάνω κρίσεις αυτή τη στιγμή επ’ αυτού, σίγουρα όμως έρχεται αυτός ο φάκελος στη Βουλή με μια ενδεχόμενη εμπλοκή, όπως είπα, του πρώην Υφυπουργού. Επομένως, είναι ένα τεράστιο θέμα.
      Πέραν αυτού, αυτές τις ημέρες συζητάμε το ακόμα μεγαλύτερο θέμα των υποκλοπών, που έχουν και αυτές σχέση με την ασφάλεια των Ολυμπιακών Αγώνων και του επόμενου χρονικού διαστήματος. Επομένως, η αντίθεσή μας δεν βρίσκεται στην τυπική παράταση. 
      Δεν συμφωνούμε μ΄ αυτή την τροπολογία, διότι πιστεύουμε ότι θα έπρεπε η Κυβέρνηση, ο Υπουργός να έρθει και να ενημερώσει κατ’ αρχάς την αρμόδια Επιτροπή και στη συνέχεια την Ολομέλεια και για το C4I. Αυτό, όπως γνωρίζετε, παρελήφθη προσωρινά προς χρήσιν μία πολιτική απόφαση του τότε Υφυπουργού, μ΄ ένα σωρό προβλήματα, τα οποία καλείται αυτή η Επιτροπή να ξεμπλέξει, να δει τι θα παραλάβει, τι λειτούργησε και τι δεν λειτούργησε. 
      Είναι ένα πάρα πολύ μεγάλο θέμα, το οποίο δεν μπορεί να κλείσει μέσα από μία τροπολογία σήμερα. Επιφυλάσσομαι, εφόσον ο κύριος Υπουργός θέλει να έρθει αυτό το θέμα στην Επιτροπή, να διατυπώσουμε τις απόψεις μας και για το φάκελο που εμπλέκει τον κ. Μαρκογιαννάκη αλλά και γενικότερα. Μέχρι τότε, εμείς καταψηφίζουμε σήμερα αυτή την τροπολογία.
      Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Είναι φανερό σε όλους μας ανεξάρτητα αν όλοι τα λέμε δημόσια ή όχι ότι η αντιμετώπιση της τρομοκρατίας χρησιμοποιείται σαν το όχημα για να περιοριστούν ατομικά και συλλογικά δικαιώματα και να επιδιωχθούν ανομολόγητοι στόχοι αυτών που αξιοποιούν τέτοιες νομοθεσίες.
      Πρέπει να πούμε τα εξής: Υπάρχει καθ’ αυτό αντιτρομοκρατική νομοθεσία που είναι πολύ αυστηρότερη των κοινών διατάξεων αντιμετώπισης σχετικών εγκλημάτων. Υπάρχει η πλήρης παρανομία, την οποία ανεχόμαστε, -παραδείγματος χάριν, το Γκουαντανάμο- όπως και ανάλογες καταστάσεις σε ευρωπαϊκές χώρες της πρώην Ανατολικής Ευρώπης, που ερευνόνται από ορισμένες χώρες. 
      Υπάρχει, λοιπόν, η νομιμότητα όπως και η πλήρης παρανομία. Μέσα στα πλαίσια της νομιμότητας, να υπενθυμίσω ότι έχουμε ψηφίσει και άλλη σύμβαση για να μεταφέρονται οι ύποπτοι από τις Ηνωμένες Πολιτείες μέσα σε αεροπλάνα, να περνάνε από τη δική μας χώρα και να κατεβαίνουν και στα αεροδρόμια. Αυτό είναι μέσα στα πλαίσια της νομιμότητας.
      Υπάρχουν όμως διατάξεις και κείμενα νομικά, τα οποία προχωρούν το ένα μετά το άλλο και προσθέτουν στην αντιτρομοκρατική νομοθεσία -χωρίς ουσιαστική συζήτηση- εκφράσεις πολύ επικίνδυνες,  ακόμη πιο επικίνδυνες απ’ αυτές που είχαν νομοθετηθεί με ανάλυση και με αντιπαράθεση σ’ αυτή την Αίθουσα. Και θα αναφερθώ στο συγκεκριμένο κείμενο. 
      Κατά πλειοψηφία είχε αποφασιστεί η αντιτρομοκρατική νομοθεσία. Είχε αποφασιστεί στην Ευρωπαϊκή Ένωση ένας αόριστος ορισμός της τρομοκρατίας και είχαμε φθάσει μέχρι εκείνο το σημείο. Για κοιτάξτε αυτό το Πρωτόκολλο τώρα τι βάζει. Μιλάει για «τρομοκρατικές οργανώσεις», όχι με την έννοια του αντιτρομοκρατικού νόμου της Ελλάδας ή με την παραπομπή στο τι λέει η Ευρωπαϊκή Ένωση, αλλά γενικά. Υπάρχουν διαφορετικές αντιλήψεις στα δίκαια σ’ όλο τον κόσμο για το ποια είναι η έννοια της τρομοκρατικής οργάνωσης. Και μιλάω για το άρθρο 5. Τρομοκρατικές οργανώσεις είναι αυτές που είναι στη λίστα την ευρωπαϊκή, στη λίστα την αμερικάνικη ή στη λίστα κάποιας άλλης χώρας; Για ποιες οργανώσεις μιλάμε; Αυτό είναι έξω από το δίκαιο, έξω από κάθε λογική. 
      Παραπέρα, μιλάει για ομάδες και πρόσωπα που αποτελούν απειλή. Από πότε ποινικοποιείται η απειλή; Δηλαδή τι θα κάνουμε; Θα θεωρήσουμε ύποπτες συνεργασίες και θα προχωρήσουμε σε αποκλεισμούς και καταγραφή, επειδή ο τάδε αστυνομικός σε μία χώρα που ιδρύθηκε μετά τη διάλυση της Σοβιετικής Ένωσης θεωρεί απειλή; Αυτό θα είναι ύποπτο για όλους όσους συμμετέχουν στην Ευξείνιο συνεργασία; Δηλαδή πάμε στη λογική λιστών για οργανώσεις και για πρόσωπα. 
      Παραπέρα, μιλάει όχι μόνο για τρομοκρατική ενέργεια, αλλά και για απειλή τρομοκρατικής ενέργειας. Επίσης, για υποστήριξη, για όσους «υποστηρίζουν». Πρόκειται για έννοιες αόριστες. Τι θα πει «υποστηρίζουν»;
      Μιλάει για κράτη, για οργανισμούς και ιδρύματα που υποστηρίζουν, αλλά και για επεκτάσεις και κατευθύνσεις της υποστήριξης. Αυτή η επέκταση και αυτή η κατεύθυνση της υποστήριξης από πού αρχίζει και πού σταματάει; Υπάρχει κείμενο των ευρωπαϊκών οργάνων που με την τρομοκρατία συνδέει το ριζοσπαστισμό των ιδεών. Οι ριζοσπαστικές ιδέες έχουν καμμία σχέση με την τρομοκρατία; Περνούν σε κείμενα σιγά-σιγά όλα αυτά τα πράγματα. 
      Το ίδιο έχουμε και παρακάτω, στο άρθρο 6. Λέει: «Όσοι υποστηρίζουν» «όσοι αποτρέπουν κυκλοφορία και μετακίνηση», «παροχή οποιασδήποτε βοήθειας». Δηλαδή αν κάνει κάποιος δηλώσεις υποστήριξης της Χαμάς, σημαίνει ότι είναι υποστήριξη της τρομοκρατίας; Η Χαμάς θεωρείται τρομοκρατική οργάνωση. Είναι κυβέρνηση αυτή τη στιγμή. Το P.K.K., με άλλη ονομασία, είναι κόμμα που παλεύει στην  Τουρκία. Και εμείς πάμε και κάνουμε ό,τι μας ζητάνε οι Αμερικάνοι και οι Ευρωπαίοι σύμμαχοι και υπογράφουμε τέτοια πρωτόκολλα, τη στιγμή που αυτή η λεγόμενη νομιμότητα, αυτή η λεγόμενη ημι-νομιμότητα και η ανοικτή παρανομία σ’ όλα τα ζητήματα που έχουν σχέση με την ασφάλεια των χωρών κατά της τρομοκρατίας, έπληξε άμεσα την χώρα μας; Και αναφέρομαι στην παρακολούθηση και του Πρωθυπουργού και Υπουργών και αξιωματούχων. Δεν μιλάω για την παρακολούθηση τη δικιά μας. Την ξέρουμε από χρόνια! Λέω ως πού θα φθάσουν τα πράγματα, όμως. Σε μια τέτοια στιγμή να ψηφίζουμε εμείς τέτοια νομοθεσία; Υπάρχουν βαριές ευθύνες και στην Κυβέρνηση της Νέας Δημοκρατίας αλλά και στο ΠΑ.ΣΟ.Κ. γιατί προετοιμάστηκε αυτό το Πρωτόκολλο από το ΠΑ.ΣΟ.Κ. και δεν τολμάει να το καταψηφίσει σήμερα.
      ΦΩΤΗΣ ΚΟΥΒΕΛΗΣ: Να προσέχετε τι λέτε.
      ΑΝΤΩΝΗΣ ΣΚΥΛΛΑΚΟΣ: Προσέχουμε τι λέμε, κύριε Κουβέλη, και μάλιστα πλέον με τους Υπουργούς θα σταματήσουμε να λέμε οτιδήποτε από το τηλέφωνο και από το κινητό μας. 
      ΦΩΤΗΣ ΚΟΥΒΕΛΗΣ: Θέτετε εαυτόν εις κίνδυνον!
      ΑΝΤΩΝΗΣ ΣΚΥΛΛΑΚΟΣ: Είχε γίνει μια πρόταση, να το πω, συμβολική, από τον κ. Κακλαμάνη στην Επιτροπή μας. Για λόγους συμβολικούς, μια και είναι η περίοδος που ψάχνουμε να δούμε τι γίνεται μ’ αυτόν το «Μεγάλο Αδελφό» και τις πρόσφατες παρακολουθήσεις, να ανασταλεί η συζήτηση στην Επιτροπή και να μην έρθει και στην Ολομέλεια. Και ο προηγούμενος Υπουργός είχε πει ότι θα την καθυστερήσουμε.
      ΓΕΩΡΓΙΟΣ ΓΑΡΟΥΦΑΛΙΑΣ: Την καθυστέρησε ένα μήνα.
      ΑΝΤΩΝΗΣ ΣΚΥΛΛΑΚΟΣ: Καθυστέρησε ένα μήνα! Μα, τι να πω τώρα;  Οι παρακολουθήσεις θίγουν, όχι μόνο την ασφάλεια της χώρας, αλλά και την αξιοπρέπειά μας σαν χώρα. Και εμείς αμέσως πάμε οτιδήποτε μας ζητάνε να το ψηφίσουμε στη Βουλή, να το επικυρώσουμε; Είμαστε εντελώς αντίθετοι. 
      Είμαστε αντίθετοι και με την τροπολογία –για να ολοκληρώσω- με την εξής έννοια: Βεβαίως, πάντα χρειάζονται παρατάσεις για να λήξουν ορισμένα ζητήματα, αλλά λόγω του βασικού αντικειμένου. Όλο αυτό το σύστημα είναι σύστημα παρακολούθησης που θα μπορούσε να πει κάποιος ότι το χρειαζόμασταν στους Ολυμπιακούς Αγώνες, αλλά οι Ολυμπιακοί Αγώνες τελείωσαν. Δεν χρειαζόμαστε κάμερες κ.λπ..
      Κύριε Υπουργέ, να σας ευχηθώ καλή επιτυχία τουλάχιστον στο θέμα των γνωστών-αγνώστων. Έχουν αλλάξει κυβερνήσεις, έχουν αλλάξει Υπουργοί και δεν τελειώνει αυτή η υπόθεση.
      Επίσης δεν ψηφίζουμε ούτε την τροπολογία.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Σκυλλάκο.
      Ο κ. Κουβέλης έχει το λόγο εκ μέρους του Συνασπισμού Ριζοσπαστικής Αριστεράς.
      ΦΩΤΗΣ ΚΟΥΒΕΛΗΣ: Εύχομαι κι εγώ στον κύριο Υπουργό να έχει επιτυχία στο έργο του. Ειδικότερα, κύριε Υπουργέ, εύχομαι το έργο σας να είναι δημοκρατικό και να μπορείτε να ασκείτε τα καθήκοντά σας, χωρίς να παρακολουθούν τα τηλέφωνά σας.
      Κυρία Πρόεδρε, είναι ακριβές ότι η εθνική μας νομοθεσία υιοθετεί, χωρίς να το αντιλαμβανόμαστε, έννοιες εξαιρετικά αόριστες και ασαφείς και εν πάση περιπτώσει, έννοιες που είναι δυνατόν να προσαρμόζονται σε διάφορες πολιτικές συνθήκες. 
      Εγώ απευθύνομαι χωρίς ιδεοληψίες στην ευαισθησία του οποιουδήποτε και τον καλώ να μου οριοθετήσει την έννοια «τρομοκρατικές ενέργειες που σχεδιάστηκαν και στόχευαν την κρατική ηγεσία». Τι θα πει αυτό; Πολύ δε περισσότερο, κύριε Υπουργέ, όταν η έννοια της τρομοκρατίας με διαφορετικό τρόπο οριοθετείται στη χώρα μας σε σύγκριση και σε σχέση με την οριοθέτηση που κάνουν άλλες χώρες.
      Θα σας παρακαλούσα επίσης να μου πείτε τι εννοεί το σχέδιο νόμου όταν αναφέρεται σε «τρομοκρατικές οργανώσεις», ομάδες και πρόσωπα που αποτελούν απειλή για την ασφάλεια των κρατών τους. Ποιος είναι εκείνος ο οποίος κάθε φορά θα λέει ότι αυτή η οργάνωση αποτελεί απειλή για την ασφάλεια του κράτους; 
      Περαιτέρω αναφέρει: «οργανισμοί και ιδρύματα που υποστηρίζουν την τρομοκρατία». Για φανταστείτε! Δεν αντιλαμβάνεσθε ότι μ’ αυτόν τον τρόπο συγκλίνετε σε μία πολιτική επιλογή διαρκούς αιχμαλωσίας από συνθήκες και συμβάσεις τις οποίες υπογράφουμε, που αποτελούν εν δυνάμει απειλή για τα δικαιώματα των πολιτών, αλλά και των συλλογικών τους οργανώσεων; 
      Είναι ακριβές, κυρία Πρόεδρε, ότι τέτοια νομοθετήματα θα έπρεπε να εξασφαλίζουν τη συστηματική βάσανο της Βουλής και να μην περνάνε με την προβλεπόμενη βεβαίως από τον Κανονισμό συνοπτική διαδικασία. Επανειλημμένα έχουμε αναφερθεί στα ζητήματα αυτά.
      Εμείς καταψηφίζουμε το σχέδιο νόμου και προφανώς καταψηφίζουμε και την τροπολογία την οποία φέρατε, κύριε Υπουργέ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο Κουβέλη.
      Το λόγο έχει ο συνάδελφος κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, σας καλωσορίζουμε κι εμείς στα υπουργικά έδρανα και ευχόμαστε μία επιτυχημένη θητεία προς όφελος του αισθήματος ασφάλειας όλων των Ελλήνων πολιτών.
      Σχετικά με την τροπολογία, θα ήθελα να αναφερθώ σε τρία σημεία. Πρώτον, θα παρακαλούσα πάρα πολύ να μας διευκρινίσετε κάτι ώστε να ενημερωθούμε από πότε έληξε η θητεία αυτής της Επιτροπής Παραλαβής η οποία παρατείνεται. 
      Το δεύτερο αφορά τη δεύτερη παράγραφο, που λέει ότι στην ίδια Διεύθυνση Τεχνικών του Αρχηγείου Ελληνικής Αστυνομίας μεταφέρεται με την αυτή υπηρεσιακή σχέση και το προσωπικό άλλων εμπλεκόμενων φορέων. Τι σημαίνει «με την αυτή  υπηρεσιακή σχέση»; Μήπως λείπει κάτι στο κομπιούτερ; Μήπως χάθηκε κάτι; Η φράση «αυτή υπηρεσιακή σχέση» δεν μου λέει κάτι. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Απόσπαση, διάθεση.
      ΚΩΝΣΤΑΝΤΙΝΟΣ ΡΟΒΛΙΑΣ: Η «αυτή» με τι;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ό,τι ήταν στην Επιτροπή, θα πάει στη Διεύθυνση.
      ΚΩΝΣΤΑΝΤΙΝΟΣ ΡΟΒΛΙΑΣ: Προσέξτε, γιατί στην αιτιολογική έκθεση λέει άλλο. Λέει «με απόσπαση ή με άλλη υπηρεσιακή σχέση». Έρχεστε μετά στο κείμενο της τροπολογίας και λέτε «με την αυτή υπηρεσιακή σχέση», που δεν προκύπτει ποια είναι η «αυτή». «Αυτή» σημαίνει ίδια. Δείτε το. Αυτά όσον αφορά το τυπικό μέρος της δεύτερης παραγράφου.
      Στην ουσία της δεύτερης παραγράφου έχουμε την άποψη ότι ένα τόσο σοβαρό θέμα δεν θα έπρεπε να περιοριστεί μόνο στη Διεύθυνση Τεχνικών του Αρχηγείου Ελληνικής Αστυνομίας. Εμπλέκονται πολλά Υπουργεία. Είναι ένα πολύ σοβαρό θέμα και θα έπρεπε να φροντίσετε για τη σύσταση μιας διεύθυνσης αντίστοιχης προς τη Διεύθυνση Ασφάλειας Ολυμπιακών Αγώνων, όπου η ευθύνη θα ανήκει στα υπουργεία τα οποία είναι συναρμόδια γι’ αυτό το θέμα. 
      Τώρα, όσον αφορά αυτήν καθ’ αυτή την τροπολογία, κύριε Υπουργέ, γι’ αυτό το θέμα, για την παραλαβή του συστήματος C4I, πρώτα-πρώτα το 2004 υπάρχει μία εκκρεμής αλληλογραφία μεταξύ του Υπουργείου Εθνικής Άμυνας και του Υπουργείου Δημόσιας Τάξης, μία εκκρεμής αλληλογραφία με δύσκολα ερωτήματα, τα οποία απευθύνει το ένα Υπουργείο στο άλλο. Υπάρχουν απόρρητες αποφάσεις του ΚΥ.Σ.Ε.Α. σε σχέση με την εν μέρει παραλαβή και χρήση του συστήματος και υπάρχει σε εξέλιξη ποινική διαδικασία.
      Θεωρούμε ότι θα έπρεπε να ενημερωθεί η Βουλή εκτενώς για όλα αυτά και είναι κάτι το οποίο θα πρέπει να το κάνετε με δική σας πρωτοβουλία. Είναι ένα πολύ σοβαρό ζήτημα, το οποίο καθυστερεί ιδιαίτερα και χωρίς να γνωρίζουμε τι γίνεται, πέραν μιας ποινικής δικογραφίας, η οποία ήλθε και η οποία και αυτή είναι ελλιπής, διότι οι απόρρητες αποφάσεις του ΚΥ.Σ.Ε.Α. δεν περιέχονται.
      Ενόψει αυτών καταψηφίζουμε την τροπολογία. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      Το λόγο έχει ο κύριος Υπουργός.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρίες και κύριοι συνάδελφοι, θα ήθελα να κάνω δύο εισαγωγικές παρατηρήσεις.
      Η πρώτη αφιερώνεται στο Γεώργιο Ράλλη. Όπως σημείωσε και η κυρία Πρόεδρος και άλλοι συνάδελφοι, εκφράζουμε δημόσια τη βαθύτατη θλίψη μας για την απώλεια ενός διδασκάλου του πολιτικού ήθους, του πρώην Πρωθυπουργού Γεωργίου Ράλλη. Η παρουσία του και η προσφορά του στην πολιτική υπήρξε θετική για την πατρίδα, για τη δημοκρατία και –επιτρέψτε μου να πω- για τα συμβατικά της πολιτικής και για τη Νέα Δημοκρατία. Η απώλεια του Γεωργίου Ράλλη είναι μόνο φυσική. Δεν έχει χαθεί ο Γεώργιος Ράλλης ως παράδειγμα πολιτικής και ως δίδαγμα εμπράγματης απόδειξης. Έτσι θα τον θυμόμαστε αιώνια.
      Η δεύτερη εισαγωγική μου παρατήρηση είναι εντελώς προσωπική και θέλω να σας εκφράσω τις βαθύτατες ευχαριστίες μου για τους φιλόφρονες λόγους σας και για τη θητεία-συνεργασία μου ως Κοινοβουλευτικού Εκπροσώπου και τις ευχές σας τώρα για την άσκηση των νέων μου καθηκόντων. 
      Θέλω να σας πω -επειδή το αισθάνομαι ως ανάγκη- ότι ελπίζω να ανταποκριθώ στις προσδοκίες σας για την άσκηση των καθηκόντων του Υπουργού Δημοσίας Τάξεως με βάση τους όρους και τις γραμμές της ευαισθησίας και της δημοκρατικής νομιμότητας. Θέλουμε αυτό το Σώμα, η Αστυνομία, να υπηρετήσει τον άνθρωπο, τον πολίτη εν δημοκρατία και με τη στάση και συμπεριφορά του να συμβάλει στην έννοια της εύνομης δημοκρατίας. Θα προσπαθήσω να συνεισφέρω σ’ αυτήν την κατεύθυνση.
      Επί του θέματος, εισάγεται προς συζήτηση αυτή η Κύρωση της Συμφωνίας συνεργασίας μεταξύ των χωρών, που αποτελούν ένα ιδιαίτερο σύνολο εξαιρετικής σημασίας, πολύ ενδιαφέρον γεωπολιτικά, ιστορικά και με όρους σύγχρονης πολιτικής επικαιρότητας, αυτόν τον Οργανισμό Συνεργασίας των παρευξεινίων χωρών, της Μαύρης Θάλασσας.
      Είναι ενδιαφέρον, εκλεκτέ συνάδελφε κύριε Μανωλάκη, αυτό που εσημείωσε ο κ. Γαρουφαλιάς και το οποίο ζητώ να το εννοήσουμε σε όλο του το βάθος. Σ’ αυτές τις δώδεκα χώρες, η χώρα μας, η Ελλάς έρχεται ως ο ανθός –δεν το λέω εγώ, είναι από κείμενα- της ευρωπαϊκής παρουσίας σ’ αυτό το σύνολο ως μέλος της Ευρωπαϊκής Ένωσης και ως μέλος του ΝΑΤΟ. 
      Και ας το πούμε κατά πλεονασμό, από την Αλβανία μέχρι το Αζερμπαϊτζάν, οι άνθρωποι, οι πολίτες, οι κυβερνήσεις, τα κράτη ζουν με το όραμα της ενωμένης Ευρώπης και με το όραμα πως θα δώσουν ένα τόνο περισσότερης προσαρμοστικότητας προς αυτούς τους τρόπους, τους δρόμους, τους κανόνες και την πολιτική γραμμή θεσμικά, πολιτικά, κοινωνικά, φυσικά και οικονομικά. 
      Έτσι ερχόμαστε εμείς και σ’ αυτό το Πρωτόκολλο Συνεργασίας για την αντιμετώπιση των απειλών των σύγχρονων, των επίκαιρων. Εννοείται ότι αυτή η Σύμβαση, όπως είναι η ιστορική γραμμή μέχρι να φτάσουμε σ’ αυτό το Πρωτόκολλο, εμπεριέχει τη συμπύκνωση της πολιτικής θέσης από τον Ο.Η.Ε. μέχρι τις δώδεκα χώρες που υπέγραψαν αυτό το Πρωτόκολλο Συνεργασίας. 
      Η σειρά των νομικών γεγονότων είναι τα ψηφίσματα του Ο.Η.Ε. για την τρομοκρατία, καταλήγουμε στη Συμφωνία της Κέρκυρας και φτάνουμε μέχρι εδώ, εννοείται με σταθερό φόντο τις πολιτικές θέσεις που διατυπώνονται από την Ευρωπαϊκή Ένωση και τον Ο.Ο.Σ.Α..
      Είναι ιδιαίτερης σημασίας –νομίζω- γεγονός και πρέπει να αναφερθεί στη συζήτηση  –απαντώ ευθέως στον κ. Κουβέλη- ότι μπορεί να έχει τα χίλια δίκαια για την υπόθεση της νομικής ορολογίας. Είναι όλα για να τα θέσουμε σε μία ακαδημαϊκή συζήτηση ως αντικείμενο …
      ΦΩΤΙΟΣ ΚΟΥΒΕΛΗΣ: Πολιτικά τα έθεσα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πολιτικά απαντώ, αλλά, …
      ΦΩΤΙΟΣ ΚΟΥΒΕΛΗΣ: Όχι, πολιτικά τα έθεσα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τα θέσατε εσείς πολιτικά, αλλά εγώ κάνω μία διασκευή -όχι στα λόγια σας- στην ερμηνεία, στην επεξεργασία για να καταλήξω σ’ ένα πολιτικό «δια ταύτα».
      Είναι πολύ ωραίο θεματολόγιο –με απασχολεί κι εμένα και από τα νομικά μας και από τα πολιτικά μας- το ζήτημα της ορολογίας. Εγώ σας θέτω επί τάπητος το ζήτημα. Δεν έχω δυνατότητα για το όνομα της σοβαρότητας της χώρας μου, της δημοκρατικής ταυτότητας της χώρας μας και εν τέλει της αρχής ή των αρχών που ισχύουν στο επίπεδο της διεθνούς συνεργασίας, να θέσω εγώ σε πολιτικό επίπεδο τα ζητήματα τα ορολογικά. 
      Ασφαλώς και έχουν το αντίκρισμα τους και στην πολιτική πράξη και στην ακαδημαϊκή αναζήτηση. Δεν γίνεται. Θα πρέπει το ελάχιστο των ελαχίστων, το minimum minimorum και στην ορολογία και στις πρώτες θέσεις για την τρομοκρατία να το συναποδεχθούμε μαζί με τους Ευρωπαίους εταίρους μας και μαζί με τον ΟΗΕ. Εγώ δεν έχω το κουράγιο, το πολιτικό εννοώ –να το έχετε εσείς, αλλά το καταθέτω ως δείγμα σοβαρότητας- να είμαι ο αιρετικός στην υπόθεση της ορολογίας. Συμπλέω, δεσμεύομαι για την εφαρμογή στον τόπο μου ή και όπου διεθνώς ότι θα τηρήσω το equilibrium, το ισοζύγιο μεταξύ της μάχης της αμυντικής εναντίων των ασύμμετρων απειλών και του οργανωμένου εγκλήματος και της τρομοκρατίας και της μη έκπτωσης στα ανθρώπινα δικαιώματα και στη δημοκρατική νομιμότητα. Αυτό μπορώ στο χώρο μου, στην εδαφική ακεραιότητα και στην πολιτική οντότητα της Ελλάδος, να το εγγυηθώ. 
      Πώς θα λυθεί; Με το δικαιικό σύστημα και με τη διεθνή συνεργασία. Με το δικαιικό σύστημα αρχίζοντας από τις αποφάσεις ανωτάτων δικαστηρίων και καταλήγοντας στις ειδικές αποφάσεις, νόμους και διατάγματα της ελληνικής πολιτείας και έτσι να το κατοχυρώσω. Δεν θα σημαίνει ποτέ για μας, για την Κυβέρνηση μας αλλά και για τη Βουλή μας ή και για την πολιτειακή μας τάξη ότι θα είμαστε με εκπτώσεις και αβαρίες για τα ανθρώπινα δικαιώματα και για τις κοινωνικές και ατομικές ελευθερίες.
      Αυτό το λέω ως δέσμευση, θα το δούμε στη ζωή μας, θα το εφαρμόσουμε στα δικαστήριά μας και στις πολιτικές μας αποφάσεις. 
      Όσον αφορά την τροπολογία, κυρίες και κύριοι συνάδελφοι, θέλω να απαντήσω στον κ. Ρόβλια ότι έληξε η θητεία της επιτροπής στις 23-2-2006. Ζητούμε την ανανέωση, είναι επιτροπή παραλαβής. Αυτό το ζήτημα το C4I έχει μια ιδιαίτερη σοβαρότητα. 
      Θα μου επιτρέψετε να σας πω δύο λόγια με κέντρο βάρους και για τον επιμελέστατο και «συννούστατο» κ. Μανωλάκη ότι δεν επιτρέπεται να μιλάμε ότι εδώ έχουμε περίπου μια καταδίκη ή μια προδικασία για υπόδικο τον κ. Μαρκογιαννάκη. Όχι. Εκμεταλλεύομαι τη στιγμή να πω ότι από την ενημέρωση που έτυχα –υπεύθυνη ενημέρωση- χαιρετίζω τη γενναιότητα, την εργατικότητα και την προσπάθεια του κ. Μαρκογιαννάκη στο χειρισμό αυτής της πολιτικής –κατά το μείζον- και οικονομικής εκκρεμότητας. Ειλικρινά, συνεισέφερε πάρα πολλά και κατά τη διάρκεια των Ολυμπιακών Αγώνων για το πώς θα γίνει αυτή η αποδοχή υφ’ όρους και με τις ειδικές νομικές προβλέψεις και για τα μεθεόρτια, δηλαδή για το «τώρα τι κάνουμε». 
      Τα μεθεόρτια τα χειρίζομαι και εγώ και δεν θέλω ούτε η Βουλή μας ούτε η Κυβέρνηση ούτε η κοινωνία να είναι φοβική, επειδή είναι σοβαρό το θέμα. Μιλάμε για ένα σύστημα των τεσσάρων «C», δηλαδή συντονισμού, συνεργασίας, διοίκησης και επικοινωνίας –αυτά είναι τα τέσσερα «C»- το οποίο θέλουμε να λειτουργεί ολοκληρωμένα. Επιμέρους τμήματα απέδωσαν, άλλα εξόφλησαν τελείως τις συμβατικές τους υποχρεώσεις, όπως το αερόστατο Zeppelin και θέλουμε αυτά να τα επεξεργαστούμε.
      Εγώ εισηγήθηκα σε συνέχεια των προκατόχων μου να κάνουμε αναδιαπραγμάτευση και αναθεώρηση και αυτό κάναμε. Κάναμε αναδιαπραγμάτευση και αναθεώρηση όλων των σημείων, ποία υποσυστήματα εξεμέτρησαν το βίο τους, ποία άλλα είναι για την υπαγωγή τους στο intergrated –με συγχωρείτε για τη λέξη- στο ολοκληρωμένο της απόδοσης. 
      Όλα αυτά είναι σοβαρή δουλειά και χρειαζόμαστε την επιτροπή, η οποία είναι υψηλών ικανοτήτων. Αυτή η επιτροπή να συνεχίσει τη διαδικασία της παραλαβής, γιατί με την υπό αναθεώρηση, αναδιαπραγμάτευση συνθήκη-σύμβαση θα έχουμε πολλά σημεία να τα επεξεργάζονται αυτοί. Δεν μπορώ να βάλω άλλη επιτροπή, γιατί μέχρι να μάθει την τέχνη, θα χάσουμε πολύτιμο χρόνο και θα έχουμε ανετοιμότητα. Αυτοί είναι expertise, πραγματικοί εμπειρογνώμονες. 
      Ζητώ από τη Βουλή την ανανέωση της θητείας. Και είναι τυπικό από αυτήν την άποψη και ουσιαστικό από την άλλη, δηλαδή ότι είναι ικανότεροι να κρίνουν.
      Όσον αφορά την Επιτροπή της Διασφάλισης των Ολυμπιακών Αγώνων που ρωτήσατε, καταργείται τοις πράγμασι και οι άνθρωποι πηγαίνουν εκεί όπου ήσαν ιδία σχέσει, υπηρετούσαν προηγουμένως, δηλαδή ήταν απόσπαση, ήταν διάθεση, μετακίνηση, τοποθέτηση ή οτιδήποτε.
      Έτσι, εισηγούμαι την υπερψήφιση της τροπολογίας. Δεν έχουμε να κρύψουμε τίποτα για το C4I, μπορούμε να κάνουμε και συζήτηση για ενημέρωση ανεξάρτητα από επικείμενα νομικά γεγονότα –μπορεί επ’ ευκαιρία νομικών γεγονότων, όπως για παράδειγμα την αναθεωρημένη σύμβαση- εδώ είμαστε, δεν έχουμε τίποτα να φοβηθούμε. 
      Ισχυρίζομαι ότι το C4I υπηρέτησε το σκοπό. Τα τεχνικά μέρη και τα επί μέρους ζητήματα τα οποία έχουν αναφύει, αυτά επεξεργαζόμαστε με υπευθυνότητα και θέλω να σας ζητήσω από πλευράς κοινοβουλευτικής τάξεως να τα βλέπουμε με στάση ευθύνης. Η υπερβάλλουσα καχυποψία προς εμένα, προς την Κυβέρνησή μας, δεν ωφελεί και δείχνει ότι η Αίθουσα του Κοινοβουλίου είναι απρόθυμη να πληροφορηθεί και να ενημερωθεί. 
      Εμείς είμαστε προθυμότατοι για ενημέρωση και πληροφόρηση και, φυσικά, θέλουμε να αποκρούσουμε τις όποιες διαστρεβλώσεις –έστω και ακούσιες- που συμβαίνουν στη ρητορική μας.
      Το C4I εξετέλεσε την αποστολή του. Υπάρχουν οι συμβατικές εκκρεμότητες, εδώ είμαστε να τις αντιμετωπίσουμε με διαφάνεια, νομιμότητα και στο πλαίσιο της διεθνούς συνεργασίας.
      Αυτά είχα να σας πω, κυρίες και κύριοι συνάδελφοι, και σας ζητώ να υπερψηφίσετε –υπερψηφίστηκε ήδη η κύρωση του πρωτοκόλλου συνεργασίας για τις ασύμμετρες απειλές και το οργανωμένο έγκλημα- και την τροπολογία. Γιατί όχι;
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Έχει ζητήσει το λόγο ο κ. Μαρκογιαννάκης επί προσωπικού. 
      Αντελήφθην την αναφορά στο όνομά σας, η οποία ήταν πάρα πολύ προσεκτική. Αν θέλετε πάντως κάτι να πείτε, κύριε Μαρκογιαννάκη, ευχαρίστως.
      ΑΓΓΕΛΟΣ ΜΑΝΩΛΑΚΗΣ: Αν θέλετε, να διευκρινίσω τι είπα για τον κ. Μαρκογιαννάκη. 
      ΠΡΟΕΔΡΟΣ (Άννα Μπενάκη-Ψαρούδα): Θα το διευκρινίσετε τώρα αμέσως. Εγώ το αντελήφθην, κύριε συνάδελφε, αλλά αφού ακούστηκε το όνομά του, ας πάρει το λόγο ο κ. Μαρκογιαννάκης. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία Πρόεδρε, ήμουν σε μία υποχρέωση στα πλαίσια των καθηκόντων μας -δεν βρισκόμουν στη Βουλή- πληροφορήθηκα, όμως, ότι ο συνάδελφος κ. Μανωλάκης, τοποθετούμενος επί της τροπολογίας του Υπουργείου Δημόσιας Τάξης, ανέφερε το όνομά μου με την έννοια, τρόπον τινά, ότι είμαι οιονεί κατηγορούμενος για την υπόθεση του C4I. 
      	Λυπάμαι, αλλά αν δεν κάνω λάθος, κυρία Πρόεδρε, ο φάκελος έχει έρθει στη Βουλή εδώ και δύο μήνες περίπου, έχει τεθεί στη διάθεση των κομμάτων και εξ όσων τουλάχιστον γνωρίζω, δεν υπήρξε κάποιο ενδιαφέρον από οποιονδήποτε συνάδελφο ή από οποιοδήποτε κόμμα να κινήσει διαδικασία, σχέση έχουσα με το άρθρο 86 και επέκεινα του Συντάγματος. Ως εκ τούτου, το να θέτουμε το θέμα στα πλαίσια μιας συζήτησης τροπολογίας νομίζω ότι δημιουργεί πρόβλημα και εντυπώσεις. 
      Δράττομαι της ευκαιρίας να επισημάνω και το πρόβλημα το οποίο δημιουργείται από τις ρυθμίσεις του άρθρου 86 του Συντάγματος «περί ευθύνης Υπουργών», διότι αφήνει εκτεθειμένο τον κάθε Υπουργό ή Υφυπουργό στην περίπτωση που διαβιβάζεται ένας φάκελος με ανυπαρξία στοιχείων,  να τον κάνει βορά στη διάθεση του οποιουδήποτε με ανεπιτρέπτους σχολιασμούς και όταν πλέον δεν επιδεικνύεται το οποιοδήποτε ενδιαφέρον, να τίθεται τρόπον τινά ο φάκελος στο αρχείο και να μη δημοσιοποιείται καν αυτό το γεγονός, αλλά να μένει η εντύπωση ότι κάτι τρέχει. 
      Εγώ έχω προκαλέσει πάρα πολλές φορές ως προς αυτήν την υπόθεση και δημόσια, λέγοντας ότι, εάν και τώρα βρισκόμουν στη θέση που βρισκόμουν τον Ιούλιο του 2004, τα ίδια πράγματα θα έκανα και δεν είδα κανένα να αντιλέγει. Διότι πράγματι την εποχή εκείνη βρισκόμασταν σε μια απίστευτη κατάσταση ανάγκης και έτσι λειτουργήσαμε πολιτικά.
      ΠΡΟΕΔΡΟΣ (Άννα Μπενάκη-Ψαρούδα): Μην εισέρχεσθε στην ουσία παρακαλώ, κύριε Μαρκογιαννάκη. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ναι. 
      Κυρία Πρόεδρε, να συμπληρώσω δύο λέξεις σ’ αυτά που είπε ο κύριος Υπουργός, σε σχέση με την τροπολογία. Δικαιούμαι, επειδή το χειρίστηκα το θέμα…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, δεν μπορώ να σας αφήσω. Μόνο για το προσωπικό σας θέμα πήρατε το λόγο. Πείτε τα στον κύριο Υπουργό και θα τα πει. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εντάξει, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πάρα πολύ.
      Πρέπει να σημειώσω από πλευράς Προεδρείου ότι εκκρεμούν πολλές δικογραφίες που έχουν έλθει με το άρθρο 86, είτε κατά τέως είτε κατά νυν Υπουργών, οι οποίες παραμένουν στο αρχείο. Αυτό δεν σημαίνει ότι οι συνάδελφοι Υπουργοί είναι μονίμως κατηγορούμενοι. 
      Εν πάση περιπτώσει, συμφωνώ μαζί σας για τις παρατηρήσεις επί του άρθρου 86. Πρέπει να το ξαναπροσέξουμε.
      Ο κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κυρία Πρόεδρε.
      Αν διαβάσουμε τα Πρακτικά, σχετικά μ’ αυτά που είπα λίγο πριν, θα δείτε ότι είπα ότι δεν εκφέρω κρίση κατά του κ. Μαρκογιαννάκη. Είπα ότι στη Βουλή υπάρχει ένας φάκελος για το C4I, στο οποίο εμπλέκεται και το όνομα του κ. Μαρκογιαννάκη.
      Θα σας πω ότι προσωπικά εγώ τον εκτιμώ και ίσως πολιτικά να έκανε πολύ καλά. Υπάρχει, όμως, ένα πρόβλημα με το C4I για το οποίο θα θέλαμε περισσότερη ενημέρωση από τον κύριο Υπουργό, προκειμένου να προχωρήσουμε σε τέτοια θέματα παράτασης της επιτροπής. Μ’ αυτήν την τροπολογία αλλάζουν οι επιτροπές. Το πρόβλημα, όμως, του C4I το οποίο δεν δούλεψε και αναγκάστηκε ο κ. Μαρκογιαννάκης να πει ότι δουλεύει για να γίνουν οι Ολυμπιακοί Αγώνες…
      ΠΡΟΕΔΡΟΣ (Άννα Μπενάκη-Ψαρούδα): Κύριε Μανωλάκη, στη δευτερολογία σας μπορείτε να τα πείτε αυτά. Τώρα έληξε το θέμα Μαρκογιαννάκη.
      ΑΓΓΕΛΟΣ ΜΑΝΩΛΑΚΗΣ: Θέλω να επαναλάβω και πάλι ότι ήμουν πάρα πολύ προσεκτικός στην έκφρασή μου κατά του κ. Μαρκογιαννάκη. Απλά είπα ότι υπάρχει ο φάκελος που εμπλέκει τον κ. Μαρκογιαννάκη. Αυτό είναι μια πραγματικότητα και πρέπει η Κυβέρνηση να μας διευκρινίσει κάποια πράγματα. Κακώς ο κύριος Υπουργός είπε ότι τον θεώρησα κατηγορούμενο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα έχετε ενημέρωση. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, αναγνωρίστηκε από μένα, κύριε Μανωλάκη, ο τρόπος με τον οποίο αναφερθήκατε και το αναγνωρίζει και ο κ. Μαρκογιαννάκης. Επομένως το θέμα αυτό έληξε.
      Ο κ. Καστανίδης ως Κοινοβουλευτικός Εκπρόσωπος του ΠΑ.ΣΟ.Κ. έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα με συγκίνηση να χαιρετήσω στο τελευταίο του ταξίδι έναν ευπατρίδη της πολιτικής, έναν άνθρωπο ο οποίος διέσχισε τους τραχείς ορίζοντες της ελληνικής πολιτικής ζωής με αξιοπρέπεια, με θάρρος και με υψηλό αίσθημα ευθύνης για το καθήκον, προσφέροντας έτσι πολλά στον τόπο και στους Έλληνες, τον Γεώργιο Ράλλη. Είναι θετικό ότι την επόμενη Τετάρτη, με απόφασή σας, θα κάνουμε το πρέπον πολιτικό μνημόσυνο εδώ στην Αίθουσα της Ολομέλειας.
      Σε ό,τι αφορά την τροπολογία την οποία κατέθεσε ο παριστάμενος Υπουργός Δημόσιας Τάξης, θα πω, κυρία Πρόεδρε, ότι μπορεί ως Αξιωματική Αντιπολίτευση να αντιλαμβανόμαστε ότι, όταν λήγουν οι προθεσμίες, χρειάζεται ανανέωση στο χρόνο λειτουργίας ενός οργάνου, ωστόσο η επιφύλαξη που μας οδηγεί και στην άρνηση της τροπολογίας, οφείλεται στο γεγονός ότι ελάχιστα είμαστε ενημερωμένοι για το τι έχει συμβεί με το σύστημα C4I από τη διεξαγωγή των Ολυμπιακών Αγώνων μέχρι σήμερα. 
      Νομίζω ότι ούτε η τοποθέτηση του Υπουργού πριν από λίγο μας διαφώτισε. Δεν αρκεί να γίνουν επί μέρους συναντήσεις, ούτε βεβαίως θα ήταν χρήσιμες για εμάς οι όποιες ενημερώσεις μπορούν να γίνουν μετά την ψήφιση της τροπολογίας. Γι’ αυτό, ακριβώς, επισημαίνω για άλλη μία φορά ότι θα ήταν χρήσιμο, πριν από την ψήφιση της τροπολογίας, να έχουμε μία ενδελεχή ενημέρωση για τα θέματα που αφορούν την επιτροπή παρακολούθησης και παραλαβής του C4I, κυρίως για το χρόνο που μεσολάβησε από τη διεξαγωγή των Ολυμπιακών Αγώνων μέχρι σήμερα. Ακούστηκαν διάφορες φήμες στους διαδρόμους. Εμείς δεν υιοθετούμε καμία, αλλά αντιλαμβάνεσθε ότι η Αντιπολίτευση δεν θα μπορούσε να είναι θετική, χωρίς να έχει στοιχειώδη ενημέρωση. Γι’ αυτό και επιμένουμε στην άρνησή μας.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ, κύριε Καστανίδη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, θα ήθελα και εγώ, ως είναι πρέπον, να υποκλιθώ στη μνήμη του εκδημήσαντος τέως Πρωθυπουργού Γεωργίου Ράλλη, γόνου σπουδαίας πολιτικής οικογενείας και από την πλευρά του πατέρα του και από την πλευρά της μητέρας του, ο οποίος εχόμενος αυτών των οικογενειακών παραδόσεων συνέχισε και προσέθεσε εις την οικογενειακή παράδοση της πολιτικής προσφοράς τα μέγιστα. Θα ήθελα, για να είμαι και σύντομος, να πω ότι η ζωή του και η πολιτική του σταδιοδρομία υπήρξαν -όπως ο τίτλος του βιβλίου του- «Ώρες ευθύνης». Αν και συχνά μιλούσε -όπως ένας άλλος τίτλος βιβλίου του- «Εις ώτα μη ακουόντων», εν τούτοις δικαιούται να αισθάνεται κανείς ότι έφυγε χθες από τη ζωή «Με ήσυχη τη συνείδηση», για να αναφέρω έναν τρίτο επίσης τίτλο δικού του βιβλίου.
      Σημαντικό, όμως, είναι το γεγονός όχι μόνο του έργου του και στην κυβέρνηση Παπάγου και στην πρώτη και τη δεύτερη κυβέρνηση Καραμανλή και ως Πρωθυπουργού και εν συνεχεία ως Βουλευτού Κερκύρας στον τόπο της καταγωγής του, αλλά και μίας στιγμής της σταδιοδρομίας του, όπου σε εποχές χαλεπές, τις οποίες είχε πληρώσει με κρατήσεις και εξορία στη νησιωτική περιοχή της χώρας, είχε αναλάβει εξ ονόματος του τότε πολιτικού κόσμου την υπεράσπιση του πολιτικού κόσμου, εκδίδοντας το 1971 το περίφημο βιβλίο «Η αλήθεια για τους Έλληνες πολιτικούς» εις το οποίο περιλαμβάνει μία εμπεριστατωμένη απάντηση εις την άδικη και συκοφαντική καταφορά που το καθεστώς των συνταγματαρχών κατ’ επανάληψη καταλόγιζε στον πολιτικό κόσμο, αποκαλώντας τον συλλήβδην «φαύλο και ανίκανο». Με αφορμή, τότε, αναφορές της τότε δικτατορικής κυβερνήσεως στις 25 Μαρτίου 1971, ότι ο πολιτικός κόσμος της Ελλάδας δεν δικαίωσε τις βλέψεις των αγωνιστών του 1821, γιατί ήταν φαύλος και ανίκανος, ο Γεώργιος Ράλλης εξέδωσε -με τον κίνδυνο που συνεπάγεται αυτή η έκδοση- και μοίρασε ένα βιβλίο ενενήντα σελίδων, που περιέχει όλη την προσφορά του πολιτικού κόσμου από την απελευθέρωση της Ελλάδος μέχρι την επιβολή της δικτατορίας το 1967.
      Και καταλήγει σε εκείνο το βιβλίο -με το οποίο πήρε μεγάλες ευθύνες και τις ανέλαβε- ότι η προσφορά των πολιτικών στην ανάπτυξη της χώρας ήταν σημαντική και ότι η ελληνική πολιτική στο σύνολό της, κατόπιν όλων αυτών που παρουσίασε στο βιβλίο και για το έργο του πολιτικού κόσμου, ήταν αντάξια του ειρηνικού, γενναίου και ευφυούς ελληνικού λαού, αντάξια της μακράς και ένδοξης πολιτικής παραδόσεως του έθνους. 
      Για έναν άνθρωπο, λοιπόν, ο οποίος υποστήριξε την τιμή, όχι των ομοτέχνων του, όπως επιπόλαια θα έλεγε κανείς, αλλά την τιμή των εκπροσώπων του ελληνικού λαού για εκατόν πενήντα χρόνια ελευθέρου βίου, σήμερα αξίζει να υποκλιθούμε στη μνήμη του για τη γενναιότητα και την ευθύτητά του. 
      Έρχομαι στα τετριμμένα, μετά απ’ αυτήν την αναφορά.
      Θα ήθελα να απαντήσω ότι η τροπολογία δεν δικαιολογεί καμία καχυποψία, καμία απορία,  κανέναν υπαινιγμό. Είναι περίπου ανιαρή στην τεχνική της διάσταση και πλήρως διαφανής στην αυτονόητη αιτία που την υπαγορεύει. Υπάρχει ένα απίστευτα σύνθετο και πολύπλοκο σύστημα. Πρέπει να συνεχίσει τη διαδικασία παραλαβής του, έχει λήξει η θητεία μιας επιτροπής και αυτή παρατείνεται. Και γι’ αυτό πρέπει να ψηφισθεί, ώστε αυτό το πολύπλοκο σύστημα να γίνει κτήμα του ελληνικού δημοσίου και κυρίως να επιτελέσει το ρόλο του. 
      Σας ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρία Πρόεδρε, εγώ αντιλαμβάνομαι τη δύσκολη θέση στην οποία έρχεται ένας Υπουργός, αναφορικά με μία κύρωση συμβάσεως. Και βεβαίως επίσης αντιλαμβάνομαι ότι αυτή εδώ η συμφωνία έχει υπογραφή του παρελθόντος. Όμως, κύριε Υπουργέ, και ανεξάρτητα από τον έλεγχο των συμβάσεων από την κείμενη ελληνική νομοθεσία και από το Σύνταγμα, υπάρχει ένα ζήτημα για τους Υπουργούς που μεταβαίνουν στο εξωτερικό. Αναλαμβάνουν με την υπογραφή τους δεσμεύσεις και εκεί δεν φροντίζουν κάποια πράγματα στο μέτρο των δυνατοτήτων τους να προκύπτουν διαφορετικά απ’ ό,τι προκύπτουν, επί παραδείγματι, στο συγκεκριμένο κείμενο του σχεδίου νόμου. Δηλαδή οι μεταβαίνοντες στην αλλοδαπή για να συμφωνήσουν οι Υπουργοί επιφυλάσσουν στον εαυτό τους βουβή παρουσία; Δεν μετέχουν στη διαδικασία; Θέλετε να θυμηθώ συμβάσεις του παρελθόντος για να σας πω ότι άλλοι Υπουργοί επιφυλάχθηκαν και οι δικοί μας Υπουργοί δεν επιφυλάχθηκαν για ρυθμίσεις, οι οποίες ήταν αρνητικές για τα ατομικά δικαιώματα και τις ατομικές ελευθερίες. Περί αυτού ο λόγος.
      Κυρία Πρόεδρε, ο Συνασπισμός εκφράζει τη βαθύτατη θλίψη του για την απώλεια του Γεωργίου Ράλλη. Ήταν ένας δημοκρατικός πολιτικός και το αποτύπωμα που αφήνει στην πολιτική και την ευρύτερη δημόσια ζωή του τόπου είναι βαθύ αποτύπωμα δημοκρατικής συμπεριφοράς. Οφείλω να θυμάμαι και να θυμούμαστε όλοι ότι ο Γεώργιος Ράλλης είχε μια συμπεριφορά εξαιρετικά δημοκρατική και για τους πολιτικούς του αντιπάλους. Και ήταν εκείνος που διεκδίκησε συστηματικά η δημοκρατική αντιπαράθεση να γίνεται με όρους πολιτικού πολιτισμού. Όπως, επίσης, η μνήμη μας πρέπει να είναι πάντα ζωντανή για το Γεώργιο Ράλλη, για να τιμάμε τη συγκεκριμένη στάση αντίθεσης και αντιπαλότητας που είχε με την επτάχρονη τυραννία. Βεβαίως περισσότερα για το Γεώργιο Ράλλη νομίζω ότι θα πούμε την προσεχή Τετάρτη στο πολιτικό μνημόσυνο που ορθώς αποφασίσατε ότι θα πρέπει να γίνει εδώ στην Ολομέλεια της Βουλής.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κατάλαβα απ’ αυτά που είπε ο κύριος Υπουργός ότι ανεξάρτητα από το πώς σκεπτόμαστε ο καθένας χωριστά, ανεξάρτητα από το πώς σκέπτεται στην Ελλάδα ο πολιτικός κόσμος, υπάρχουν και διεθνείς υποχρεώσεις και ένα ρεύμα διεθνές στο πώς θα αντιμετωπίζεται η τρομοκρατία, κάτι το οποίο δεν μπορούμε να μην το υπολογίζουμε.
      Εγώ τα καταλαβαίνω όλα αυτά, αλλά όταν πάμε με άλλες χώρες και συζητάμε μία σύμβαση ή ένα πρωτόκολλο, γίνεται προεργασία. Δεν μαζεύονται τελευταία στιγμή οι Υπουργοί εκεί για να αποφασίσουν. Και απ’ ό,τι ξέρω -αν κατάλαβα καλά- το πρωτόκολλο αυτό ετοιμάστηκε επί κυβερνήσεως ΠΑ.ΣΟ.Κ..  Η υπογραφή μπήκε από εσάς. Αυτή είναι η αλήθεια. 
      Λέω, λοιπόν, το εξής: Τα Υπουργεία δεν έχουν την αντιτρομοκρατική νομοθεσία που υπάρχει στην Ελλάδα; Υπάρχει μία συγκεκριμένη αντιτρομοκρατική νομοθεσία. Μπορεί να την επεκτείνει ο κάθε Υπουργός μονογράφοντας σύμβαση; Να προσθέτουμε άλλα δέκα άρθρα, άλλες δέκα αόριστες εκφράσεις και να γίνεται όχι αυστηρότερη, αλλά να καταρρίπτεται πλήρως ο νομικός μας πολιτισμός; Και αυτό να γίνεται με ένα πρωτόκολλο; Χειροτερεύει κατά πολύ, όσον αφορά την προστασία των ανθρωπίνων δικαιωμάτων, με μία σύμβαση που γίνεται νόμος του κράτους.
      Δεν πιστεύω ότι είναι λάθος ούτε από των σημερινών Υπουργών ούτε της προηγούμενης Κυβέρνησης. Όσα δεν μπόρεσαν να περάσουν με την προηγούμενη αντιτρομοκρατική νομοθεσία, τα περνάνε από το παράθυρο με τέτοιες συμβάσεις -αυτό γίνεται- και ευθυγραμμιζόμαστε πλήρως με το τι λένε οι Ηνωμένες Πολιτείες και ορισμένες χώρες της Ευρώπης. 
      Επαναλαμβάνω  αυτό που είπα, δεν τολμήσατε μία αναβολή ορισμένων μηνών, που είχε προτείνει ο πρώην Πρόεδρος της Βουλής. Σε ένα μήνα το φέρατε στην Ολομέλεια για να δείξουμε καλή διαγωγή σαν χώρα, την ώρα που το σκάνδαλο σε βάρος και της Κυβέρνησης, της Vodafone κ.λπ. , βοά. Στοιχειώδεις κανόνες πολιτικής αξιοπρέπειας επιβάλλουν να πείτε τα αφήνουμε για παραπέρα και άλλες ανάλογες νομοθετικές ρυθμίσεις. Αυτά όσον αφορά το νομοσχέδιο.
      Σήμερα, που σύντομα μνημονεύτηκε ο θάνατος του Γεωργίου Ράλλη, θέλω από τη δική μας πλευρά να πω ότι πράγματι ο Γεώργιος Ράλλης ήταν ένα πρόσωπο που σημάδεψε την πολιτική ζωή της χώρας. Ήμασταν σε αντίθετο πολιτικό στρατόπεδο, αλλά πρέπει να αναγνωρίσουμε το σημαντικό ρόλο που έπαιξε όλα τα τελευταία χρόνια στην πολιτική μας ιστορία. Εκφράσαμε ως κόμμα, με τη Γενική Γραμματέα του Κόμματος, τα συλλυπητήρια και προς τους οικείους και προς την παράταξη. Επαναλαμβάνω και εγώ αυτά τα συλλυπητήρια και γενικότερη αναφορά θα γίνει από εμάς, όπως και από τους Αρχηγούς των άλλων κομμάτων, την προσεχή Τετάρτη.
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Δεν υπάρχει άλλος για να μιλήσει.
      Ο κύριος Υπουργός έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρία Πρόεδρε, κύριοι συνάδελφοι, μόνο δύο παρατηρήσεις θα κάνω.
      Όσον αφορά την τροπολογία, απαντώ ευθέως και στον κ. Μανωλάκη και στον κ. Ρόβλια και στον κ. Καστανίδη. Δεν αποφεύγουμε ενημέρωση για το C4I. Είναι μία υπόθεση την οποία, εγώ, από την ενημέρωση που είχα, βλέπουμε με σιγουριά. Είναι μία υπόθεση σοβαρή μεν, με τις ιδιαιτερότητές της, αλλά πολύτιμη στη συμβολή της για την ασφαλή διεξαγωγή των Ολυμπιακών Αγώνων. Μένουν a posteriori μετά τους Ολυμπιακούς Αγώνες, εκκρεμή θέματα  οικονομικής φύσεως και τεχνολογικής φύσεως, συμβατικού δικαίου, δηλαδή κατά το δίκαιο των συμβάσεων. Αυτά ζήτησα -και η προηγούμενη πολιτική ηγεσία του Υπουργείου Δημόσιας Τάξης- να τα επεξεργαστούμε με σοβαρότητα, στο επίπεδο της αναθεώρησης ή αναδιαπραγμάτευσης, σε οικονομικούς και τεχνικούς όρους. 
      Σας λέω, λοιπόν, ευθέως, ότι αυτή η ομάδα είναι η ομάδα των εμπειρογνωμόνων, που ουσιαστικά επεξεργάζεται τα σημεία που είναι προς αναδιαπραγμάτευση και σας ζητώ να υπερψηφίσετε την τροπολογία. Δεν τα ξέρει κανένας πολιτικός ούτε εγώ και κανένας εξωτικός, θεωρητικός. Δεν τα ξέρει κανένας στην πράξη, ένα προς ένα. Νομίζω ότι είναι δεκαεφτά ή δεκαεννιά σημεία προς αναδιαπραγμάτευση.
      Συνεπώς αυτούς θέλουμε. Και εισηγούμαι ευθαρσώς στην Εθνική Αντιπροσωπεία να παραταθεί η θητεία αυτών των εμπειρογνωμόνων, γιατί είναι μέρος στην αναδιαπραγμάτευση, σ’ αυτή τη φάση που μιλάμε τώρα. Και ότι έχει πράξει μέχρι τώρα, εγκαταστάσεις και υποσυστήματα, είναι αξιοσέβαστο. Έχει γίνει πολύ δουλειά. Αλλά κυρίως τώρα και για όσο καιρό διαρκέσει η αναδιαπραγμάτευση και θα έχουμε και τις αντίστοιχες παραλαβές, είναι αναγκαίο αυτοί οι ίδιοι άνθρωποι να ζουν, να εργάζονται ως εμπειρογνώμονες στο Υπουργείο Δημοσίας Τάξεως για την υπόθεση του C 4I. Αυτή είναι η μια παρατήρηση. 
      Αισθάνομαι την υποχρέωση να κάνω μια δεύτερη παρατήρηση σχετικά μ’ αυτά που είπε ο κ. Κουβέλης και για ο κ. Σκυλλάκος. Δεν κάνουμε εκπτώσεις και παραβιάσεις της δικής μας δημοκρατικής ευαισθησίας και δικαιϊκής τάξης στη χώρα μας. Συνυπάρχουμε σε διεθνή συνεργασία με την Ευρώπη, την Αμερική, το ΝΑΤΟ, δηλαδή συμμαχία, του Ο.Η.Ε. και στο προκείμενο με παρευξείνιο συνεργασία. Σας ζητώ να εννοήσετε ότι εμείς πρέπει να έχουμε την έκφραση της δημοκρατικής ευαισθησίας και της συνεργασίας ή του συντονισμού των δυνάμεων. Δεν μπορεί να είμαστε πολιτικά ουδέτεροι μέσα σε μια οικογένεια και σ’ ένα δικαιικό ευρωπαϊκό σύστημα, όπου επιδιώκουμε και τις εναρμονίσεις του δικαίου και τις ομοιομορφίες και το συντονισμό των δράσεων κατά των ασύμμετρων απειλών. Γιατί βγαίνει βαρύ υπονοούμενο. Σας το λέω ευθέως. Βλέπω τους ξένους, συνομιλώ με αυτούς, υπογραμμίζω, όπως έχω και οδηγίες από τον Πρωθυπουργό, για τη δημοκρατική νομιμότητα. Αυτός είναι όρος για τη διεθνή μας συνεργασία. Δημοκρατική νομιμότητα εθνικών υπαγορεύσεων. Αλλά θα σας πω ότι βγαίνει ένα υπονοούμενο σαν εξίσωση ότι εφόσον είσαι ο μόνιμα αιρετικός στην υπόθεση των ευρωπαϊκών προτάσεων, στην υπόθεση των προτάσεων του Ο.Η.Ε. πρέπει να καταλάβετε ότι δεν είναι ανώδυνη συνθήκη. Είναι επώδυνη συνθήκη. Γι’ αυτό όλα είναι υπόθεση δόσεων και χειρισμών. Έχω τη βεβαιότητα ότι μιλούμε για τις σωστές δόσεις για τη ρητορική κατά της τρομοκρατίας και των ασύμμετρων απειλών και του οργανωμένου εγκλήματος, χωρίς να μειώνεται η δημοκρατική μας ευαισθησία. Αυτά σας ζητώ να τα εκτιμήσετε.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ. Θέλετε το λόγο, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, ήθελα να πω δυο λόγια για τον εκλιπόντα Γεώργιο Ράλλη και στη συνέχεια θα αναφερθώ για λίγο στην τροπολογία. 
      Είχα την τύχη -και κυριολεκτώ- να συναντήσω σ’ αυτήν την Αίθουσα, ως νέος Βουλευτής, προσωπικότητες της άλλης πλευράς και να αντιπαρατεθώ πολλές φορές σε υψηλούς τόνους. Ταυτόχρονα –και αυτό θα ήθελα να πω στους νεότερους συναδέλφους- να διδαχθώ από προσωπικότητες, όπως ο Παναγιώτης Κανελλόπουλος, ο Παναγής Παπαληγούρας, ο Γεώργιος Ράλλης. 
      Στέκομαι ιδιαίτερα στην περίπτωση του Γεωργίου Ράλλη, η οποία έχει κοινά σημεία, επίσης, με την περίπτωση του Παναγιώτη Κανελλόπουλου και του Παναγή Παπαληγούρα, διότι και οι τρεις διήνυσαν μια διαδρομή, που απέδειξε ότι με βαθύτατη αίσθηση ευθύνης ασχολήθηκαν με τα κοινά. Δεν ήσαν πολιτευτές, δεν ήσαν πολιτικοί, όπως σήμερα χαρακτηρίζεται και βάλλεται ο πολιτικός κόσμος. 
      Είναι πολύ σωστή η σκέψη σας να αφιερωθεί η συνεδρίαση της προσεχούς Τετάρτης σ’ ένα πολιτικό μνημόσυνο για τον Γεώργιο Ράλλη.
      Ο Γεώργιος Ράλλης περισσότερο από οτιδήποτε άλλο δίδαξε τη σεμνότητα. Και αυτό είναι που πρέπει περισσότερο να κρατήσουμε, γιατί όλα τα άλλα, όπως έλεγαν σε ραδιοφωνική εκπομπή, ότι ήταν ευπατρίδης, από οικογένεια κ.λπ.  -ας ξέρουν εδώ, επαναλαμβάνω, οι νεότεροι- τα είχε πετάξει από πάνω του. Όχι ότι δεν τα τιμούσε, τα τιμούσε και μάλιστα σε δύσκολες στιγμές στάθηκε με πάθος υπερασπιστής αυτών ακριβώς των καταβολών του, των οικογενειακών του παραδόσεων και παρακαταθηκών. 
      Απέδειξε ο Γεώργιος Ράλλης ότι παρά την καταγωγή αυτή, που ανατρέχει σε αιώνες πριν, πολιτικών διαδρομών, τίτλων, αρχοντικής και αριστοκρατικής καταγωγής, μπορεί κάποιος να συμπεριφερθεί σαν ένας απλός άνθρωπος, σαν ένας εκλεκτός του λαού σε αντίθεση –θα επαναλάβω αυτό που είπα χθες- με πολλούς, που πλείστοι ξεκινήσαμε από τα χωριά μας, αλλά που θέλουν αυτό να το ξεχνούν, να μη φαίνεται. Αναλώνονται στις δημόσιες σχέσεις, οι οποίες, ειδικά, όπως ξέρετε, κυρία Πρόεδρε –γιατί τον ξέρατε πολύ καλά- όχι απλώς δεν  ενδιέφεραν τον Γεώργιο Ράλλη, αλλά αντιπαθούσε βαθύτατα όλα αυτά που μαστίζουν σήμερα τον πολιτικό κόσμο. 
      Αυτά τα δήθεν, τις δημόσιες σχέσεις, του πώς θα φανούμε, πώς θα φλυαρούμε δεν τον ενδιέφεραν. Κοίταζε την ουσία των πραγμάτων, όχι την επιφάνεια, γι’ αυτό και η κριτική που εδέχετο –γιατί ήταν φυσικό σε πολλά πράγματα να μη συμφωνεί κάποιος με την πολιτική του- ήταν φανερό ότι και την επιζητούσε και τη στάθμιζε για την περαιτέρω πορεία του.
      Έτσι κατόρθωσε να κρατήσει από τις παραδόσεις του και να προσλάβει -και αυτή ήταν η καλύτερη εμπειρία, που μπορεί να έχει κάποιος για τη ζωή του-  ό,τι θετικό και χρήσιμο για τον τόπο και το λαό, που υπηρέτησε μέχρι την τελευταία στιγμή.
       Και κακώς γράφηκε ότι απεσύρθη από την πολιτική. Ο Γεώργιος Ράλλης, μέχρι την τελευταία στιγμή, ενδιαφέρετο για τα κοινά και όποιοι είχαν την τύχη να επικοινωνούν μαζί του ακούγαμε πάντοτε σωστές φόρμες και χρήσιμες συμβουλές.
      Ίσως, κυρία Πρόεδρε, όπως είχαμε κάνει και για τον Παναγιώτη Κανελλόπουλο, παράλληλα με τη συζήτηση αυτή που θα γίνει την Τετάρτη, αν μας παίρνει ο χρόνος –άλλως να πάει τη μεθεπόμενη- να κάνουμε και μια έκθεση και των βιβλίων του και των δημοσιευμάτων του στον Τύπο, αλλά και των φωτογραφιών από την όλη του διαδρομή.
      Ας μην κουράσω το Σώμα περισσότερο, είμαι βαθύτατα συγκινημένος, διότι ξεκινήσαμε το 1961 μ’ ένα θέμα, που είχαμε διαφορετικές τελείως απόψεις, έντονα αντιπαρατιθέμενοι και για πολλά χρόνια αργότερα, μέχρι πρόσφατα, είμαστε, σεβόμενοι πάντα ο ένας τις απόψεις του άλλου,  πολύ καλοί φίλοι.
      Να είναι αιώνια η μνήμη του και ας διδαχθούμε από το ήθος του, για το τι μπορούμε καλύτερα να προσφέρουμε στον τόπο.
      Έρχομαι τώρα στο θέμα του πρωτοκόλλου αυτού, κυρία Πρόεδρε, για να θυμίσω στον κύριο Υπουργό, στον οποίο εύχομαι καλή επιτυχία, ότι θα υπάρξουν ίσως κάποια στραβοπατήματα, όχι του ιδίου, διότι είναι αρκετά νουνεχής, αλλά να προσέξει να μην τα χρεώνεται ο ίδιος, όπως τα χθεσινά, των διαφόρων αστυνομικών οργάνων. Διότι, ενώ είναι αυστηρός στις απόψεις του και στις θέσεις του,  ξέρουμε όλοι ότι δεν είναι της λογικής του «βούρδουλα», που μπορεί να την έχουν κάποιοι υφιστάμενοί του. Αλλά αυτά θα τα αντιμετωπίσει νωρίς.
      Του εύχομαι να έχει καλή και αποδοτική πορεία. Όμως, θα θυμάται ότι στη Διαρκή Επιτροπή, όταν ήταν ακόμα Κοινοβουλευτικός Εκπρόσωπος της Νέας Δημοκρατίας, ο κ. Βουλγαράκης δέχθηκε και συνεφώνησε –ήταν προφανές ότι την επομένη δεν θα ήταν πια Υπουργός Δημόσιας Τάξης- ότι αυτό το πρωτόκολλο δεν θα σπεύδαμε να το φέρουμε για ψήφιση. Και στη Διάσκεψη των Προέδρων είχα θέσει αυτό το αίτημα, κυρία Πρόεδρε, όχι γιατί διαφωνώ μ’ αυτά που είπε πριν ο κύριος Υπουργός, με εξαίρεση αυτό το περί ενοχής. Δεν ξέρω αν εννοεί κάτι τέτοιο. 
      Η χώρα μας έχει συμβάλει παραπάνω απ’ όσο όφειλε –και αυτό έχει κόστος για τα συμφέροντά μας ιδιαίτερα στον αραβικό κόσμο και σε άλλες περιοχές- σ’ αυτήν την υπόθεση του πολέμου κατά της τρομοκρατίας. Υπάρχουν αυτοί που ηγούνται ή τον πιστεύουν πράγματι ή ταυτόχρονα ορθώνουν μια άλλη αντίληψη, σαν αυτές που ζήσαμε στο παρελθόν. Εν ονόματι του αντικομμουνισμού, πλείστοι όσοι, και χώρες και λαοί και άτομα, που είχαν άλλες απόψεις, είτε αυτές της κομμουνιστικής ιδεολογίας είτε με κάποιον τρόπο χαρακτηριζόμενοι ως συνοδοιπόροι κ.λπ., υπέστησαν πλήγματα πέραν του αναγκαίου για το στόχο τον οποίο επεδίωκε αυτή η αντικομμουνιστική πολιτική και στρατηγική. 
      Δεν εννοώ γιατί θα πρέπει να σπεύδουμε πραγματικά. Και είχα ρωτήσει τον κ. Βουλγαράκη και ίσως να είστε εσείς σε θέση να μας πείτε ποιες άλλες χώρες από αυτές, το Αζερμπαϊτζάν, το Καζακστάν, η Γεωργία, η Αρμενία, όπου δεν νομίζω ότι είμαστε βέβαιοι ότι λειτουργούν, όπως εδώ, τα δημοκρατικά δικαιώματα και οι δημοκρατικές ελευθερίες, σε ό,τι αφορά τη θέλησή μας, γιατί σε ό,τι αφορά την πράξη δεν ξέρουμε από κάτω ή απ’ έξω τι γίνεται, εξ ου και έχουμε αυτήν την περιπέτεια του σκανδάλου των υποκλοπών. Είναι έτσι τα πράγματα εκεί; Λειτουργεί άψογα η δημοκρατία; Κάποιες υποχρεώσεις που αναλαμβάνουμε, θα μπορέσουμε και να τις τηρήσουμε; 
      Πέραν αυτού, επειδή μας στοίχισαν πολύ οι περίφημοι Ολυμπιακοί Αγώνες, ας δείτε και αυτήν την ιστορία του συστήματος παρακολουθήσεων κ.λπ.. Εγώ δεν είμαι εξοικειωμένος σ’ αυτά και δεν ξέρω. Αυτό ήταν, για να παρακολουθεί με εκείνο το Ζέπελιν; 
      Αυτά όλα, τέλος πάντων, θα πρέπει κάποια στιγμή, ως Κοινοβούλιο και ως κοινωνία, να καταλάβουμε τι είναι, πώς πολεμιέται η τρομοκρατία, με ποια μέσα, τι  μπορεί να κοστίζει σ’ αυτήν τη χώρα. Και εν πάση περιπτώσει, εάν όλοι θεωρούμε ότι κατά πάσα πιθανότητα πίσω από την υπόθεση των υποκλοπών είναι κάποιοι φίλοι και σύμμαχοί μας, ας μην σπεύδουμε να επικυρώνουμε τάχιστα οτιδήποτε τους απασχολεί, όταν ξέρουμε ότι εξ αντικειμένου δεν είναι και τόση πια η ανάγκη γι’ αυτόν το σκοπό.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο Πρόεδρο.
      Έχετε το λόγο, κύριε Υπουργέ, για να κλείσετε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ασφαλώς, να κλείσει και να κλείσει νομίζω εποικοδομητικά από πλευράς μου, όπως και από πλευράς όλων των συναδέλφων. Θέλω ιδιαίτερα να εξάρω την αναφορά του Προέδρου, του κ. Κακλαμάνη για τον εκλιπόντα Πρωθυπουργό Γεώργιο Ράλλη. Ήταν μία περιγραφή, που μας εκφράζει όλους και τη δεχόμαστε ως έναν έπαινο και αίνο ενός πολιτικού αντιπάλου, του κ. Κακλαμάνη, προς έναν άλλον πολιτικό αντίπαλο, αλλά υπό το άψογο επίπεδο του πολιτικού ήθους και της πολιτικής επικοινωνίας, που αποτελεί αυτοτελές δίδαγμα για όλους μας.
      Επί της συμβάσεως και επί της κυρώσεως της συμβάσεως έχω ευθείες απαντήσεις.
      Αποδέχομαι αυτήν τη σκέψη του κ. Βουλγαράκη, που την είχε διατυπώσει, ότι θα το αφήσουμε για αργότερα. Εγώ δεν μπορώ να το αφήσω, διότι αύριο πηγαίνω στη Βουλγαρία. Γι’ αυτό ζήτησα από την κυρία Πρόεδρο, για το δικό μου πρόσωπο –όχι το δικό μου, του Βύρωνα Πολύδωρα, αλλά του Υπουργού Δημόσιας Τάξης της Ελλάδος- να είμαι εκεί με την κύρωση. Διότι έχουμε τέσσερις - πέντε χώρες, οι οποίες έχουν κυρώσει το Πρωτόκολλο αυτό, μεταξύ των οποίων και η Βουλγαρία και η Ρουμανία και η Γεωργία και το Αζερμπαϊζάν, που λέτε. Αποδέχομαι και τον, ας πούμε, υπαινιγμό του κ. Κακλαμάνη διά τον τρόπο αξιοποιήσεως της συνεργασίας.
      Στον τρόπο αξιοποιήσεως της διεθνούς συνεργασίας –το λέω ίσως για τρίτη φορά στη σημερινή συνεδρίαση- η Ελλάς οφείλει να είναι πρωτοπόρος της δημοκρατικής νομιμότητος και ταυτόχρονα να συμμετέχει. 
      Από τη μικρή εμπειρία μου, ως Υπουργού, αλλά από τη μακρότερη ως κοινοβουλευτικού σας λέω ότι γίνεται ένας φοβερός πλειστηριασμός για το πώς οι νέες χώρες, που λέμε, θα μπουν στις δυτικές δημοκρατικές νόρμες και στην υπόθεση του πολέμου κατά των ασύμμετρων απειλών. 
      Εμείς κατά κάποιο τρόπο είμαστε η πυξίδα και το μέτρο και για την εισαγωγή των ιδεών, πώς να συντάξουμε τις δυνάμεις μας και πώς να οργανώσουμε τη διεθνή συνεργασία, αλλά και για το πώς θα κατοχυρωθεί και θα κρατηθεί η δημοκρατική νομιμότητα. Αυτή είναι η απλή απάντηση. Δηλαδή οι διεθνείς συναντήσεις, συνεργασίες και επισκέψεις μού υπηγόρευσαν να εισηγηθώ στην Πρόεδρο –και την ευχαριστώ που το προέταξε- για την κύρωση του Πρωτοκόλλου Συνεργασίας.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί του σχεδίου νόμου του Υπουργείου Δημόσιας Τάξης: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Δημόσιας Τάξης: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του», έγινε δεκτό επί της αρχής κατά πλειοψηφία 
      Ερωτάται το Σώμα: Γίνεται δεκτό το άρθρο πρώτο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο πρώτο έγινε δεκτό κατά πλειοψηφία.
      Ερωτάται το Σώμα: Γίνεται δεκτή η τροπολογία με γενικό αριθμό 580 και ειδικό 6, η οποία θα αποτελέσει το άρθρο δεύτερο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 580 και ειδικό 6, η οποία θα αποτελέσει το άρθρο δεύτερο του νομοσχεδίου, έγινε δεκτή κατά πλειοψηφία.
      Εισερχόμαστε στην ψήφιση του ακροτελεύτιου άρθρου, το οποίο θα αποτελέσει το άρθρο τρίτο του νομοσχεδίου.
      Ερωτάται το Σώμα: Γίνεται δεκτό τα ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το ακροτελεύτιο άρθρο, το οποίο θα αποτελέσει το άρθρο τρίτο του νομοσχεδίου, έγινε δεκτό κατά πλειοψηφία.
      Κύριε Υπουργέ, θα πρέπει να προστεθούν στον τίτλο του νομοσχεδίου οι λέξεις «και άλλες διατάξεις» λόγω της τροπολογίας.
      Συνεπώς το νομοσχέδιο του Υπουργείου Δημόσιας Τάξης «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του και άλλες διατάξεις» έγινε δεκτό επί της αρχής και επί των άρθρων.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Δημόσιας Τάξης: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση του νομοσχεδίου του Υπουργείου Υγείας και Κοινωνικής Αλληλεγγύης.
      Συνέχιση της συζήτησης επί των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις».
      Κυρίες και κύριοι συνάδελφοι, θα ήθελα να σας ανακοινώσω ότι η συνεδρίαση θα λυθεί στις 14.00΄ με 14.15΄, προκειμένου να μπορέσουμε να συμμετάσχουμε στη νεκρώσιμο ακολουθία για τον Γεώργιο Ράλλη.
      Το λόγο έχει ο κ. Χρύσης.
      ΒΑΣΙΛΕΙΟΣ ΧΡΥΣΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, καταθέτω κι εγώ τη θλίψη μου για το θάνατο του πρώην Πρωθυπουργού Γεωργίου Ράλλη, που υπήρξε ένας βαθύτατα δημοκρατικός πολιτικός, ο οποίος παρέμεινε μέχρι το τέλος της ζωής του βαθιά προσηλωμένος στα δημοκρατικά ήθη.
      Έρχομαι τώρα στο νομοσχέδιο.
      Κυρίες και κύριοι συνάδελφοι, ύψιστη επιταγή του Συντάγματος στο άρθρο 21, παράγραφος 1 και 2, προς τον κοινό νομοθέτη είναι η προστασία της οικογένειας, του παιδιού και της πολύτεκνης οικογένειας. Προς αυτήν την επιταγή εναρμονιζόμενοι και παραμένοντας αταλάντευτοι και συνεπείς στις προεκλογικές μας δεσμεύσεις, φέραμε προς ψήφιση στην Εθνική Αντιπροσωπεία το νομοσχέδιο «Ενίσχυση της οικογένειας και λοιπές διατάξεις».
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Αναμφίβολα και αυτό το νομοσχέδιο διακρίνεται από ιδιαίτερη κοινωνική ευαισθησία και στοχεύει στην ανακούφιση της τρίτεκνης οικογένειας, στη στήριξη της πολύτεκνης, ενώ συμπεριλαμβάνει ποικίλες άλλες διατάξεις κοινωνικής αλληλεγγύης.
      Το πρώτο κεφάλαιο του νομοσχεδίου αναφέρεται αποκλειστικά στην τρίτεκνη οικογένεια. Οι παροχές που καθιερώνονται στα οικεία άρθρα ασφαλώς δεν λύνουν το βιοτικό τους πρόβλημα, αναμφισβήτητα, όμως, τις ενισχύουν σημαντικά. Είναι πρωτόγνωρες, λοιπόν, οι παροχές σε οικογένειες, που χρειάζονται την ευαισθησία της πολιτείας και για τις οποίες ουδεμία πρόβλεψη υπήρξε κατά το παρελθόν. Σπέρματα βέβαια αυτής της μέριμνας και αυτού του ενδιαφέροντος για την τρίτεκνη οικογένεια ενυπάρχουν και σε προσφάτως ψηφισθέντα νομοσχέδια του Υπουργείου Εθνικής Άμυνας σχετικά με τη θητεία, καθώς επίσης διευκολύνσεις και απαλλαγές, που έχουν δοθεί από το Υπουργείο Οικονομικών. 
      Στο νομοσχέδιο αυτό καθιερώνεται η εφάπαξ παροχή των 2.000 ευρώ στην οικογένεια που αποκτά τρίτο παιδί από την 1η Ιανουαρίου 2006, ανεξαρτήτως άλλης παροχής, μισθού, σύνταξης, εισοδήματος κ.λπ.. Αυτή μάλιστα η παροχή είναι απαλλαγμένη από κάθε επιβάρυνση και αποτελεί άμεση και έμπρακτη οικονομική ενίσχυση για την οικογένεια, που αποκτά πρόσθετα οικογενειακά βάρη με τη γέννηση του τρίτου παιδιού. Η παροχή αυτή ισχύει βέβαια και για κάθε άλλο παιδί που γεννιέται μετά το τρίτο παιδί. Η πρόβλεψη της αναπροσαρμογής της παροχής αυτής με απόφαση των Υπουργών Οικονομίας και Οικονομικών, Υγείας και Κοινωνικής Αλληλεγγύης αποτελεί εγγύηση μιας σταθερής αξίας για την ενίσχυση της τρίτεκνης οικογένειας. Η προβλεπόμενη απαλλαγή από το τέλος ταξινόμησης των Ι.Χ. αυτοκινήτων επεκτείνεται σταδιακά και στην τρίτεκνη οικογένεια. 
      Εκτός των ανωτέρω, διά του νομοσχεδίου, με κοινωνική ευαισθησία, επεκτείνονται πλεονεκτήματα πολυτέκνων και στην τρίτεκνη οικογένεια. Ενδεικτικά αναφέρουμε την πρόσληψη προσωπικού με σύμβαση ιδιωτικού δικαίου ορισμένου χρόνου στο δημόσιο, στους Ο.Τ.Α. Α΄ και Β΄ βαθμού και σε νομικά πρόσωπα δημοσίου δικαίου. Άξια μνείας είναι επίσης η τοποθέτηση των πολυτέκνων και τώρα των τριτέκνων, ως δημοσίων και διοικητικών υπαλλήλων, στον τόπο των συμφερόντων τους. Στην κατηγορία των τριτέκνων τίθεται η προτεραιότητα για τα στεγαστικά προγράμματα, η οποία δίνεται και σε άλλες κατηγορίες ανθρώπων. Επίσης από το σχολικό έτος 2006-2007 η πρόσληψη αναπληρωτών εκπαιδευτικών από τον πίνακα που συντάσσεται συμπεριλαμβάνει και τον εκπαιδευτικό που ανήκει σε τρίτεκνη οικογένεια. 
      Κυρίες και κύριοι συνάδελφοι, στο δεύτερο κεφάλαιο καθορίζονται οι προϋποθέσεις για την ένταξη στην κατηγορία των πολυτέκνων και της οικογένειας με τρία παιδιά. Σύμφωνα με το άρθρο 6, του υπό ψήφιση νομοσχεδίου, που αντικαθιστά το πρώτο άρθρο του ν. 1910/1944, πολύτεκνοι θεωρούνται οι έχοντες τέσσερα τουλάχιστον τέκνα από έναν ή περισσότερους γάμους ή νομιμοποιηθέντα ή νομίμως αναγνωρισθέντα ή υιοθετημένα, τα οποία είναι άγαμα και δεν έχουν συμπληρώσει το δέκατο όγδοο έτος της ηλικίας τους ή σπουδάζουν σε αναγνωρισμένες σχολές και εκπαιδευτικά ιδρύματα της ημεδαπής ή εκπληρώνουν τις στρατιωτικές τους υποχρεώσεις και δεν έχουν συμπληρώσει το εικοστό πέμπτο έτος της ηλικίας τους. Στα τέκνα αυτά συνυπολογίζονται και αυτά με αναπηρία 67% και άνω, ανεξαρτήτως ηλικίας και οικογενειακής κατάστασης.
      Κατά την παράγραφο 2 του άρθρου 6 του υπό ψήφιση νομοσχεδίου πολύτεκνος θα θεωρείται από δω και πέρα και ο γονέας, χωρίς σύζυγο, που έχει τρία παιδιά, σύμφωνα με τις προϋποθέσεις της παραγράφου 1 του ιδίου άρθρου. Επίσης, κατά την παράγραφο 3 πολύτεκνος θα θεωρείται και ο καθιστάμενος ανάπηρος εξ οιασδήποτε αιτίας ή ανάπηρος πολέμου σε ποσοστό αναπηρίας 67% και άνω και εφόσον έχει τρία παιδιά, σύμφωνα με τις προϋποθέσεις των προηγουμένων παραγράφων. Ιδιαίτερης κοινωνικής ευαισθησίας είναι η παράγραφος 4 του άρθρου 6, που θεωρεί πολύτεκνη την οικογένεια που έχει εν ζωή τουλάχιστον δύο τέκνα κι αυτά έχουν απορφανιστεί και από τους δύο γονείς. Τα παιδιά αυτά απολαμβάνουν τα ευεργετήματα των πολυτέκνων και των τέκνων των πολυτέκνων. Αυτές οι καινοτομίες του υπό ψήφιση νομοσχεδίου, πιστεύω ότι είναι καθολικά αποδεκτές και αναντίρρητες. 
      Ο χαρακτηρισμός και η απόδειξη της πολυτεκνικής ιδιότητας γίνεται με πιστοποιητικό οικογενειακής κατάστασης και με ειδική ταυτότητα, που εκδίδεται από το Υπουργείο Υγείας και Κοινωνικής Αλληλεγγύης, αφού προσκομιστούν τα απαιτούμενα δικαιολογητικά για την έκδοσή της. Έτσι, η ιδιότητα αυτή έχει στέρεα νομική βάση και αυξημένη τυπική ισχύ έναντι πάντων.
      Κυρίες και κύριοι συνάδελφοι, το νομοσχέδιο, με τις διατάξεις κοινωνικής αλληλεγγύης που περιλαμβάνει στο Γ’ Κεφάλαιο, πληροί απολύτως την κοινωνική του αποστολή. Σε σχετικό άρθρο προβλέπεται η ίδρυση νομικού προσώπου με την επωνυμία «Εθνικό Παρατηρητήριο Ατόμων με Αναπηρίες», με έδρα την Αθήνα και υπό την εποπτεία του Υπουργού Υγείας και Κοινωνικής Αλληλεγγύης. Στόχος και μέριμνα του νομικού αυτού προσώπου είναι η ισότιμη συμμετοχή των ατόμων αυτών στην οικονομική και κοινωνική ζωή και η βελτίωση των ατομικών τους ιδιοτήτων.
      Κυρίες και κύριοι συνάδελφοι, η Κυβέρνηση αυτή -πέραν των άλλων- ψηφίστηκε για να ανακουφίσει πρωτίστως τις οικογένειες που είχαν περιέλθει σε οικονομικά αδιέξοδα και οικονομική ασφυξία από έλλειψη μέτρων με κοινωνική ευαισθησία. Παρά τις δυσμενείς συγκυρίες, με το ασταμάτητο νοικοκύρεμα του κράτους και τη διαρκή εποπτεία του Κώστα Καραμανλή, προχωράμε -συνεπείς προς τις εξαγγελίες μας- σε παροχές και διευκολύνσεις σε ευαίσθητες κοινωνικές ομάδες. Αφήνουμε πίσω μας την απραξία και την ατολμία του χθες και με υπευθυνότητα ενισχύουμε έμπρακτα εκείνους που πραγματικά έχουν ανάγκη. Είμαστε αισιόδοξοι για το μέλλον. Ευελπιστούμε ότι με τέτοιες νομοθετικές πρωτοβουλίες διευρύνουμε και στηρίζουμε ακόμη περισσότερο την  πολύτεκνη οικογένεια και ανακουφίζουμε τα άτομα με αναπηρίες.
      Υπερψηφίζοντας, λοιπόν, το παρόν νομοσχέδιο νοιώθουμε ότι εκπληρώνουμε ένα χρέος μας ως πολιτικοί και ως άνθρωποι γι’ αυτές τις ευπαθείς κοινωνικές ομάδες.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε  πολύ, κύριε συνάδελφε.
      Η συνάδελφος κ. Κόρκα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Καταθέτω και εγώ τη δική μου θλίψη για την απώλεια του πρώην Πρωθυπουργού Γεωργίου Ράλλη.
      Κυρίες και κύριοι συνάδελφοι, συζητούμε σήμερα το σχέδιο νόμου για την ενίσχυση της οικογένειας. Αυτό το σχέδιο νόμου έρχεται να καλύψει κενά που υπάρχουν στην πολιτική για τη στήριξη της πολύτεκνης οικογένειας, ελλείψεις σε κωδικοποίηση, σε συντονισμό. Επιχειρείται μ’ αυτόν τον τρόπο να ελαχιστοποιηθούν οι επικαλύψεις από την πολυνομοθεσία, που υπάρχει για τη στήριξη της πολύτεκνης οικογένειας και γίνεται μια προσπάθεια να αποφευχθεί ένα πολυνομοθετικό πλαίσιο και να κωδικοποιηθεί, όσο γίνεται, η νομοθεσία.
      Είναι γνωστό σε όλους μας, κυρίες και κύριοι συνάδελφοι, ότι η χώρα μας έχει ένα έντονο δημογραφικό πρόβλημα με εθνικές, οικονομικές και κοινωνικές διαστάσεις. Περιληπτικά μόνο θα αναφερθώ σε δύο σημεία. Ο δείκτης γονιμότητας παρουσιάζει μια σταθερή μείωση τα τελευταία είκοσι χρόνια. Σύμφωνα με στοιχεία της EUROSTAT, οι προβλέψεις για τον πληθυσμό της χώρας μας είναι δυσοίωνες. Μιλάμε για γήρανση πληθυσμού, όταν μέσα σε δεκαπέντε χρόνια ο πληθυσμός θα είναι γύρω στα εντεκάμισι εκατομμύρια και το 2050 θα είναι ακόμα ένα εκατομμύριο κάτω, όπως προβλέπεται.
       Τα αίτια; Γνωστά. Αφ’ ενός οι σύγχρονες Ελληνίδες εργαζόμενες μητέρες, με τους διπλούς και πολλαπλούς ρόλους μέσα και έξω από το σπίτι, δεν απολαμβάνουν –τουλάχιστον όχι όλες- τις κοινωνικές εκείνες υπηρεσίες για να ανταποκριθούν στην εργασία τους ήρεμες, ξέροντας ότι το παιδί τους βρίσκεται σ’ έναν ασφαλή χώρο, διαπαιδαγωγούμενο και ψυχαγωγούμενο σωστά στους βρεφικούς ή παιδικούς σταθμούς. Δυστυχώς πολλές φορές, ακόμα και σήμερα, επαφίενται στην αγάπη και στον ελεύθερο χρόνο, πάλι αν υπάρχει, των γιαγιάδων.
      Επίσης, άλλο ένα αίτιο είναι τα νέα ζευγάρια, τα οποία δεν έχουν μια σταθερή δουλειά ή δεν έχουν μια σταθερότητα στα οικονομικά τους. Τα ζευγάρια αυτά  θα αποκτήσουν παιδί. Η φροντίδα του παιδιού επιβαρύνει τους γονείς και καταλαβαίνουμε όλοι ότι επιβαρύνει ιδιαίτερα τη μητέρα. Είναι μια πολύ δύσκολη, ουσιαστική και σημαντική αποστολή.
      Στο προτεινόμενο σχέδιο νόμου, κυρίες και κύριοι συνάδελφοι, για πρώτη φορά εντάσσεται μια συνολική διαδικασία παρακολούθησης και αξιολόγησης μιας γενικότερης πολιτικής στήριξης της πολύτεκνης οικογένειας. Προβλέπεται η εφάπαξ παροχή 2000 ευρώ για κάθε τέκνο, μετά το δεύτερο, από την 1η Ιανουαρίου του 2006, ανεξαρτήτως άλλων εισοδημάτων, μισθών ή επιδομάτων.  Επιπλέον, προβλέπεται η σταδιακή, μέχρι 100%, έως το 2008 απαλλαγή από το τέλος ταξινόμησης επιβατικών αυτοκινήτων γονέων τριών ανηλίκων ή προστατευόμενων παιδιών. 
      Μια σημαντική ρύθμιση είναι η κάλυψη του 20% των θέσεων εργασίας τακτικού προσωπικού και προσωπικού με σύμβαση εργασίας σε δημόσιες υπηρεσίες και Ο.Τ.Α. των δύο βαθμών, καθώς και η υποχρεωτική κάλυψη του 8% του συνολικού προσωπικού στις ελληνικές επιχειρήσεις από πολύτεκνους και τέκνα πολυτέκνων και από γονείς με τρία παιδιά. 
      Επιπροσθέτως, υπάρχουν τροποποιήσεις στα ποσοστά προσλήψεως των αναπληρωτών εκπαιδευτικών κατά 20% κατά κλάδο και ειδικότητα των εκάστοτε προσλαμβανομένων αναπληρωτών εκπαιδευτικών από μέλη οικογενειών με τρία παιδιά και τροποποιήσεις μέχρι 10% στα ποσοστά εισαγωγής στις σχολές του Εμπορικού Ναυτικού, στα δημόσια Ι.Ε.Κ., στις Σχολές Αστυνομίας και Λιμενικού Σώματος με επιπλέον μοριοδότηση. 
      Πολύ θετική είναι η ρύθμιση για την απλοποίηση της πιστοποίησης της πολυτεκνίας με το πιστοποιητικό οικογενειακής κατάστασης. Μάλιστα, πολύτεκνες οικογένειες μπορούν πάρα πολύ εύκολα να παίρνουν την ειδική ταυτότητά τους με τα συγκεκριμένα δικαιολογητικά μέσα από τα Κ.Ε.Π., τα οποία παρέχουν κάθε λεπτομέρεια και για την έκδοση και για την ενημέρωση της ταυτότητάς τους.
      Επιπλέον, οι σχετικές ρυθμίσεις για τη διατήρηση των ευεργετημάτων των πολυτέκνων στα τέκνα των καταδικασθέντων για κακούργημα, συμβάλλουν ουσιαστικά στη στήριξη των μελών τέτοιων οικογενειών. Τα μέλη δεν φταίνε σε κάτι, όπως, επίσης, τα ορφανά παιδιά από δύο γονείς, που απολαμβάνουν και αυτά -και επιβάλλεται να έχουν- τα ευεργετήματα των πολυτέκνων.  
      Είναι πολύ σημαντικός ο ορισμός της πρώτης Κυριακής του Νοεμβρίου σαν «μέρα της πολύτεκνης οικογένειας», διότι θα αποτελεί μια βάση για μια διαλεκτική συνεργασία μεταξύ των φορέων και πολιτικών, θα αποτελεί ένα έναυσμα για έναν απολογισμό δράσης και πολιτικών που έχουν εφαρμοστεί ως εκείνη την ημέρα κάθε χρόνο, ώστε να διορθώνουμε και να προχωράμε μπροστά. Ουσιαστικά θα είναι ένα βήμα, απ’ όπου οι πολύτεκνοι θα μπορούν να βρίσκουν μια ευκαιρία και λόγω των εκδηλώσεων του εορτασμού, θα εκφράζουν τα προβλήματα, τις σκέψεις και θα συμβάλλουν κατ’ αυτόν τον τρόπο στην επίλυσή τους. 
      Κυρίες και κύριοι συνάδελφοι, στην προσπάθεια συντονισμού των πολιτικών για τη στήριξη της πολύτεκνης οικογένειας, εντάσσονται, η κωδικοποίηση σε ενιαίο κείμενο των πολυτεκνικών ευεργετημάτων, καθώς και η υποβολή ετήσιας έκθεσης από την Ανώτατη Συνομοσπονδία Πολυτέκνων, τα οποία θα συντελούν στη συνεχή παρακολούθηση και αξιολόγηση εκείνης της ευνοϊκότερης πολιτικής για τη στήριξη των πολυτέκνων. Οι οργανώσεις προβλέπεται να ενισχύονται οικονομικά. Επίσης σημαντική είναι η σύσταση του Ινστιτούτου Κοινωνικής Δημογραφίας και Έρευνας, γιατί αυτό αποτελεί μια ουσιαστική θεμελιώδη κίνηση της Κυβέρνησης για τη μελέτη αυτού του μεγάλου, του έντονου προβλήματος που διακατέχει τη χώρα μας, του δημογραφικού φαινομένου, καθώς και για τη χάραξη της δημογραφικής πολιτικής. Ιδρύεται, επίσης, το Εθνικό Παρατηρητήριο Ατόμων με Αναπηρίες, το οποίο πρέπει να είναι ολιγομελές, πιο ευέλικτο, πιο αποτελεσματικό, για να μπορεί να συμβάλλει στην εύρυθμη λειτουργία αυτού του τόσου σημαντικού οργάνου.
      Το σχέδιο νόμου που συζητούμε, κινείται στα πλαίσια μιας ευρύτερης στήριξης στην πολύτεκνη οικογένεια. Έγινε λόγος κατά τη διάρκεια συζήτησης από συναδέλφους της Αντιπολίτευσης ως τώρα και για αντικίνητρα κ.λπ. Θα πω ότι είναι αλήθεια –και το αναγνωρίζουμε όλοι- ότι η δημογραφική πολιτική της χώρας μας μέχρι τώρα χαρακτηρίστηκε εκ του αποτελέσματος από αναποτελεσματικότητα. Μεγάλωσαν οι κοινωνικοοικονομικές ανισότητες των πολυτέκνων. Προκαλούντο κενά στον κοινωνικό ιστό.
      Η Κυβέρνηση και το Υπουργείο Υγείας και Κοινωνικής Αλληλεγγύης προσπαθούν με ρεαλισμό να στηρίξουν την πολύτεκνη και πολυμελή οικογένεια. Συνάδελφοι από την Αντιπολίτευση μίλησαν και για οπισθοχώρηση στις προεκλογικές δεσμεύσεις της Νέας Δημοκρατίας. Εγώ θα αντιπαραβάλω αυτά τα δυο ζητήματα. Πραγματοποιεί η Κυβέρνηση μέσα στην παρούσα οικονομική κατάσταση, γνωστή σε όλους –δεν επανερχόμαστε- τα μέγιστα δυνατά, όχι «’Αλλα λέμε και άλλα δίνουμε.».
      Να πω και κάτι; Από τον προϋπολογισμό του 2006, το 63% των προνοιακών επιδομάτων αφορά τις πολύτεκνες οικογένειες, δηλαδή από τα 800.000.000 ευρώ, τα 500.000.000 ευρώ αφορούν τις πολύτεκνες οικογένειες. Έγινε η αντίστοιχη προσπάθεια από τις προηγούμενες κυβερνήσεις; Θα θυμηθούμε το τιμητικό επίδομα της πολύτεκνης μάνας που εκαθυστερείτο ή εκόβετο κ.λπ.. Άλλωστε είναι χαρακτηριστικό ότι η τετραμελής οικογένεια έχει χαρακτηριστεί ως πολύτεκνη από το 1978, από την εποχή του αείμνηστου Κωνσταντίνου Καραμανλή. 
      Τομή στο σχέδιο νόμου είναι η ιχορήγηση του πιστοποιητικού της πολυτεκνικής ιδιότητας από τα ΚΕΠ χωρίς γραφειοκρατίες, χωρίς χρονοβόρες καθυστερήσεις. Επιχειρήθηκε βεβαίως και κατά το παρελθόν αυτό να γίνει πολλές φορές, αλλά δεν επετεύχθη.
      Ρυθμίζονται θέματα που αφορούν τις πολύτεκνες και πολυμελείς οικογένειες. Οι παροχές δεν είναι λίγες. Είναι ίσως πολύ λιγότερες απ’ αυτές που απαιτούνται. 
      Και όλο το μέλλον, θα πω σ’ αυτό το σημείο, είναι μπροστά μας. Κινούμαστε προς τη σωστή κατεύθυνση και γι’ αυτό υπερψηφίζω το παρόν σχέδιο νόμου. 
      ΠΡΟΕΔΡΕΥΩΝ (Ιωάννης Τραγάκης): Θα ήθελα να γνωστοποιήσω στο Σώμα ότι από τα κάτω θεωρεία παρακολουθεί τη συνεδρίασή μας, αφού πρώτα ξεναγήθηκε στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, αντιπροσωπεία της Κοινοβουλευτικής Ομάδος Φιλίας Κουβέιτ-Ελλάδος.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες)
      Το λόγο έχει ο συμπολίτης μου συνάδελφος Παναγιώτης Μελάς.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, εκφράζω και εγώ τη λύπη μου για την απώλεια του Γεωργίου Ράλλη, ενός άνδρα με υψηλότατο πολιτικό ήθος, και μεγάλη προσφορά στον πολιτικό στίβο και γενικά στη χώρα μας.
      Έρχομαι τώρα στο νομοσχέδιο. Πρέπει να πούμε ότι η υπογεννητικότητα τείνει να γίνει τα τελευταία χρόνια ένα από τα μεγαλύτερα προβλήματα της ελληνικής κοινωνίας. Βαίνει συνεχώς αυξανόμενη και κατ’ επανάληψη έχει λεχθεί ότι στο άμεσο μέλλον κινδυνεύουμε να γίνουμε κοινωνία γερόντων και αυτό υποθηκεύει το μέλλον της χώρας μας. Ο σύγχρονος τρόπος ζωής, σε συνδυασμό με την αστυφιλία, την εγκατάλειψη της υπαίθρου και τα οικονομικά προβλήματα που αντιμετωπίζουν πολλές οικογένειες, είναι οι κύριοι παράγοντες της υπογεννητικότητας στη χώρα μας.
      Η Νέα Δημοκρατία είχε δει πολύ νωρίς, ως Αντιπολίτευση ακόμη, με ιδιαίτερη ευαισθησία αυτό το μεγάλο πρόβλημα και γι’ αυτό στο πρόγραμμά της υπήρξαν προσεκτικές και μελετημένες θέσεις. Αυτές οι θέσεις έχουν στόχο την ενδυνάμωση της πολύτεκνης οικογένειας, σκύβοντας με ιδιαίτερη ευαισθησία πάνω στα προβλήματά της. Ακόμη είχαμε τονίσει και είχαμε υποσχεθεί στον ελληνικό λαό ότι θα διευρύνουμε το θεσμό της πολύτεκνης οικογένειας και θα θεωρούνται πολύτεκνες και οι οικογένειες που θα έχουν τρία παιδιά. Επιστημονικές και δημογραφικές αναλύσεις έχουν δείξει ότι η επίπτωση της φτώχειας είναι μεγαλύτερη στις τρίτεκνες οικογένειες έναντι των οικογενειών που έχουν δυο παιδιά.
      Γι’ αυτό στόχος του παρόντος νομοσχεδίου είναι η στήριξη, κατά το δυνατόν, της τρίτεκνης οικογένειας. Μ’ αυτό το νομοσχέδιο λαμβάνονται μέτρα παροχής σημαντικών οικονομικών ενισχύσεων προς τις πολύτεκνες οικογένειες, αλλά γίνεται και επέκταση πολλών κοινωνικών πολυτεκνικών δικαιωμάτων και στις οικογένειες με τρία παιδιά. Μέλημά μας είναι, μέσω του νομοσχεδίου, η εξασφάλιση ενός τουλάχιστον ανεκτού επιπέδου διαβίωσης στην οικογένεια που έχει τρία παιδιά και άνω, υλοποιώντας σταδιακά τις προεκλογικές μας υποσχέσεις.
      Η οικονομική συγκυρία δεν μας επιτρέπει την υλοποίηση της πλήρους εξομοίωσης της τρίτεκνης οικογένειας με τις πολύτεκνες. Γι’ αυτό πριν κάποιος κατηγορήσει την Κυβέρνηση, όπως έκαναν ορισμένοι συνάδελφοι της Αντιπολίτευσης και η εισηγήτρια του ΠΑ.ΣΟ.Κ., θα πρέπει να αναλογιστεί τις δυσχερείς οικονομικές συνθήκες που παραλάβαμε. Δυστυχώς δεν παραλάβαμε μια ισχυρή οικονομία, όπως ευαγγελιζόταν τότε η κυβέρνηση του ΠΑ.ΣΟ.Κ., αλλά μια οικονομία που στηριζόταν σε πήλινα πόδια και ήταν έτοιμη να καταρρεύσει. Παραλάβαμε μια οικονομία που είχε κατασκευαστεί με λογιστικές αλχημείες, με δημόσιο χρέος και έλλειμμα πολύ μεγαλύτερα από αυτά που παρουσίαζε η κυβέρνησή σας. Έτσι έπρεπε να βάλουμε μια τάξη, να σταθεροποιήσουμε την οικονομία μας και όχι να κάνουμε παροχές με δανεικά, γιατί τα δανεικά επιστρέφονται έντοκα και φέρνουν πρόσκαιρα χαμόγελα και μετά δάκρυα.
      Μ’ αυτό το νομοσχέδιο επέρχονται αλλαγές, τομές και γίνονται ρυθμίσεις οι οποίες βοηθούν όχι μόνο την τρίτεκνη οικογένεια, αλλά και την πολύτεκνη. 
      Σε κάθε οικογένεια που αποκτά τρίτο τέκνο και για κάθε τέκνο μετά το τρίτο, καταβάλλεται εφάπαξ παροχή 2.000 ευρώ ανεξάρτητα από κάθε άλλη παροχή. 
      Αυτό το εφαρμόζουμε ως μία πρώτη σημαντική οικονομική ανάσα για τα πρώτα έξοδα του τοκετού, άσχετα αν ο τοκετός γίνει σε κρατικό ή ιδιωτικό μαιευτήριο, τα οποία απαλλάσσονται από τις προβλεπόμενες κρατήσεις. Το πράττουμε αυτό, γιατί πολλές φορές τα έξοδα του τοκετού ήταν ένας ανασταλτικός παράγοντας στην επιθυμία της οικογένειας να αποκτήσει περισσότερα από δύο παιδιά. 
      Η τρίτεκνη οικογένεια θα έχει τη δυνατότητα αγοράς αδασμολόγητου αυτοκινήτου μέχρι δύο χιλιάδες κυβικά εκατοστά, ξεκινώντας από 35% το 2006 και καταλήγοντας στο 100% το 2008. Δηλαδή, της δίνεται η δυνατότητα αγοράς φθηνότερου μεταφορικού μέσου. Να σημειωθεί ότι η συγκεκριμένη διάταξη ισχύει και για τους γονείς που έχουν τρία παιδιά από διαφορετικούς γάμους, αλλά έχουν την επιμέλειά τους, όπως επίσης και για τις οικογένειες που τα παιδιά τους φοιτούν και δεν έχουν συμπληρώσει το εικοστό πέμπτο έτος της ηλικίας τους. 
      Ακόμα οι γονείς τριών τέκνων και τα τέκνα αυτών περιλαμβάνονται στις ειδικές διατάξεις που ισχύουν για κάποιες κοινωνικές ομάδες και γενικά για τους πολύτεκνους όσον αφορά την πρόσληψη προσωπικού στον ευρύτερο δημόσιο τομέα και στους Ο.Τ.Α.. 
      Επεκτείνονται οι ευεργετικές διατάξεις σχετικά με την τοποθέτηση των πολυτέκνων δημοσίων υπαλλήλων στον τόπο των συμφερόντων τους και στους τρίτεκνους δημοσίους πολιτικούς υπαλλήλους.
      Τα τέκνα οικογενειών με τρία παιδιά προστίθενται στις κατηγορίες εισακτέων σπουδαστών, που εισάγονται καθ’ υπέρβαση, μέχρι ποσοστό 10%, στις Ακαδημίες Εμπορικού Ναυτικού. 
      Ακόμα, οι γονείς και τα τέκνα οικογενειών με τρία παιδιά καθίστανται δικαιούχοι της κάρτας πολιτισμού. 
      Κυρίες και κύριοι συνάδελφοι, γνωρίζουμε ότι το παρόν σχέδιο νόμου δεν θα λύσει ως διά μαγείας όλα τα προβλήματα των πολυτέκνων και των οικογενειών με τρία παιδιά. Πολλά πρέπει να γίνουν ακόμα, όμως οι ρυθμίσεις που ανέφερα, αλλά και πολλές άλλες που αναφέρονται στο νομοσχέδιο, αποδεικνύουν την ευαισθησία της Κυβέρνησης για την τρίτεκνη και την πολύτεκνη οικογένεια. 
      Μ’ αυτό το νομοσχέδιο ενδυναμώνουμε τη θεμελιώδη προσφορά της οικογένειας στο γενικότερο συμφέρον του κοινωνικού συνόλου, προσφορά που απορρέει από τη γέννηση και ανατροφή των παιδιών και από την καταπολέμηση της υπογεννητικότητας.
      Με το νομοσχέδιο αυτό υλοποιούμε ένα μεγάλο μέρος των προεκλογικών μας δεσμεύσεων προς αυτές τις κοινωνικές ομάδες και μάλιστα, μέσα στα δύο πρώτα χρόνια διακυβέρνησης της χώρας από τη Νέα Δημοκρατία. 
      Απώτερος σκοπός μας είναι να προσφέρουμε ακόμα περισσότερα, όταν οι οικονομικές δυνατότητες της χώρας το επιτρέπουν και θα το κάνουμε, γιατί το αξίζουν, γιατί οι πολύτεκνες οικογένειες ή αυτές με τρία παιδιά στηρίζουν το θεσμό της οικογένειας και καταπολεμούν με τον καλύτερο δυνατό τρόπο την υπογεννητικότητα. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριοι συνάδελφοι, ο συνάδελφος Βουλευτής Καβάλας κ. Δημήτρης Χριστοφιλογιάννης ζητεί άδειας απουσίας στο εξωτερικό.
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Ο συνάδελφος κ. Χάϊδος έχει το λόγο 
      ΧΡΗΣΤΟΣ ΧΑΙΔΟΣ: Κυρίες και κύριοι συνάδελφοι, ο τίτλος της γνωστής και ενδιαφέρουσας ταινίας «Μυστικά και ψέματα» του Μάικ Λη, που αναφέρεται στη ζωή και στα αδιέξοδα μιας οικογένειας που δεν είχαν ειλικρινείς και αληθινές σχέσεις μεταξύ τους, χαρακτηρίζει και την αντιμετώπιση των τρίτεκνων οικογενειών από τη Νέα Δημοκρατία. Μυστικά και ψέματα, λοιπόν, για ένα θέμα λοιπόν που άπτεται της υπογεννητικότητας και της γήρανσης του πληθυσμού, που σε συνδυασμό με την αστυφιλία και την εγκατάλειψη της υπαίθρου αποτελούν σήμερα μείζον εθνικό θέμα για την πατρίδα μας.
      Αυτή η δυσμενής δημογραφική εξέλιξη έχει σχέση και με άλλους παράγοντες, όπως με τα προβαλλόμενα σύγχρονα πρότυπα, με τον τρόπο αντιμετώπισης από μέρους της πολιτείας των προβλημάτων των οικογενειών με παιδιά, αλλά και με πάρα πολλά άλλα. Είναι αυτονόητο ότι για να βελτιωθεί αυτή η κατάσταση και για να αντιστραφεί αυτή η πορεία, χρειάζεται σοβαρότητα, υπευθυνότητα, ειλικρίνεια και συνέπεια. Απαιτούνται πολιτικές ευρύτερων συναινέσεων και μακροχρόνιας προοπτικής. 
      Δυστυχώς, η Νέα Δημοκρατία ενέταξε και αυτό το ευαίσθητο θέμα στην προεκλογική δημαγωγία για να κερδίσει ψήφους, λέγοντας ότι θα χαρακτηρίσει ως πολύτεκνες τις εκατόν εβδομήντα πέντε χιλιάδες τρίτεκνες οικογένειες, που συμμετέχουν κατά 12% στις γεννήσεις και παρουσιάζουν δείκτη φτώχειας 35%. 
      Ο ίδιος ο σημερινός Πρωθυπουργός, ως Αρχηγός της Νέας Δημοκρατίας, δεσμευόταν γι’ αυτό προσωπικά σε κάθε εκδήλωση, ενώ ταυτόχρονα αυτή η υπόσχεση περιλήφθηκε και στο προεκλογικό πρόγραμμα της Νέας Δημοκρατίας. Όμως και στη συζήτηση των προγραμματικών δηλώσεων, ο Υπουργός Απασχόλησης και Κοινωνικής Προστασίας στις 22/3/2004 επανέλαβε το εξής: «Δεσμευθήκαμε ότι χαρακτηρίζουμε ως πολύτεκνες τις οικογένειες με τρία παιδιά». 
      Μετεκλογικά, όμως, ήρθαν τα δύσκολα και αποδείχθηκαν ο λαϊκισμός και τα ψέματα της Νέας Δημοκρατίας, η οποία ενώ προεκλογικά τα έταζε όλα σε όλους, τώρα υπαναχωρεί, εφαρμόζει ένα μυστικό σχέδιο και αναζητά τα συνήθη άλλοθι του «κακού» ΠΑ.ΣΟ.Κ. και της οικονομικής στενότητας, για να δικαιολογήσει την αθέτηση των υποσχέσεών της και να παρουσιάσει ως αναγκαιότητα τις αντιλαϊκές επιλογές.
      Όμως, αυτή η επίκληση είναι επιλεκτική, γιατί επί δύο χρόνια η οικονομία αντέχει να δίνει στους λίγους και στους ισχυρούς. Χαρακτηριστικότερη περίπτωση τέτοιας συμπεριφοράς, αποτελούν οι οικογένειες με τρία παιδιά, για τις οποίες η Κυβέρνηση φέρνει στη Βουλή ένα νομοσχέδιο, με το οποίο στην ουσία ακυρώνει την προεκλογική δέσμευση απέναντί τους, ενώ ταυτόχρονα πλήττει και τις έως τώρα πολύτεκνες οικογένειες με τέσσερα παιδιά και άνω, αυξάνοντας τον παρονομαστή στους διορισμούς στον ευρύτερο δημόσιο τομέα, χωρίς ταυτόχρονα να αυξάνεται το ποσοστό που προβλέπεται γι’ αυτούς. Δεν τους αδικεί; 
      Για τις τρίτεκνες οικογένειες, αυτά που προβλέπει το νομοσχέδιο, είναι ψίχουλα μπροστά σ’ αυτά που τους υποσχέθηκαν. Οι ίδιοι οι τρίτεκνοι ισχυρίζονται ότι δεν αντιστοιχούν ούτε στο 1/10 αυτών που τους έταξαν. Χαρακτηριστικά επισημαίνω ότι είναι μηδαμινή και πιθανώς άνευ αντικρίσματος  η απαλλαγή από το τέλος ταξινόμησης για την αγορά αυτοκινήτου μετά το 2008, αφού αφ’ ενός μεν αφορά αυτούς που μπορούν να αγοράσουν αυτοκίνητο και αφ’ ετέρου, έως τότε μπορεί να αλλάξει ο τρόπος φορολόγησης των αυτοκινήτων και να μην πληρώνουν και οι υπόλοιποι Έλληνες αυτό το τέλος. 
      Για τους αδιόριστους εκπαιδευτικούς με τρία παιδιά, όχι μόνο δεν προβλέπονται οι ρυθμίσεις που ισχύουν για τους πολύτεκνους στους μόνιμους διορισμούς, αλλά δεν ισχύουν ούτε καν αυτά που ίσχυαν παλιότερα για τους πολύτεκνους για την πρόσληψή τους ως αναπληρωτές. Δεν προβλέπεται μηνιαίο επίδομα τρίτεκνης μητέρας και απουσιάζουν τα άλλα δικαιώματα που έχουν δοθεί ως τώρα στους πολύτεκνους. 
      Η εφάπαξ παροχή ποσού 2.000 ευρώ για τη μητέρα που αποκτά τρίτο παιδί, βρίσκεται μακριά από τις προεκλογικές υποσχέσεις, γιατί αφ’ ενός μεν το ποσόν είναι μικρό και αφ’ ετέρου, δεν συμπεριλαμβάνει αυτές τις οικογένειες που έχουν ήδη τρία παιδιά. 
      Το νομοσχέδιο, λοιπόν, είναι εκτρωματικό και απαράδεκτο όσον αφορά τα άρθρα που αφορούν τους πολύτεκνους. Αν θέλετε να είστε συνεπείς στις προεκλογικές δεσμεύσεις, θα αρκούσε ένα άρθρο, μία ρύθμιση, όπως γράφετε στο προεκλογικό πρόγραμμα: «Οι οικογένειες με τρία παιδιά, χαρακτηρίζονται πολύτεκνες για να αποκτήσουν και αυτές τα δικαιώματα και τις οικονομικές ενισχύσεις των πολυτέκνων». 
      Δύο χρόνια μετά, όμως, αποδεικνύεται περίτρανα ότι τους εξαπατήσατε πολιτικά, για να υφαρπάξετε την ψήφο τους. Υπάρχει έρευνα που έγινε από το Σύλλογο Τριτέκνων Κεντρικής Ελλάδος –την οποία καταθέτω για τα Πρακτικά- η οποία δείχνει ότι αυτή η δέσμευση επηρέασε καθοριστικά την εκλογική συμπεριφορά των τρίτεκνων ή των μελλοντικών τρίτεκνων οικογενειών υπέρ της Νέας Δημοκρατίας. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά την προαναφερθείσα έρευνα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τώρα, για να τους παραπλανήσετε, για να τους εξευμενίσετε και για να κάμψετε τις αντιδράσεις τους, εκτός από τα συνήθη προσχήματα περί «κακού ΠΑ.ΣΟ.Κ.» και περί αντοχής της οικονομίας, που έχουν μετατραπεί σε ανέκδοτα στα καφενεία της πατρίδας μας και καταρρίφθηκαν από την πρόσφατη απόφαση της Ευρωπαϊκής Ένωσης για την απογραφή, λέτε πάλι ψέματα και παραποιείτε την πραγματικότητα. Αποκρύβετε την αλήθεια και χρησιμοποιείτε νεολογισμούς και καινοφανείς εκφράσεις, όπως η λέξη «πολυμελής οικογένεια» που είναι ασαφής και νομικά δεν σημαίνει τίποτα, αλλά ούτε και εξασφαλίζει δικαιώματα.
      Άλλο πολυμελής οικογένεια και άλλο πολύτεκνη οικογένεια. 
      Όμως, οι τρίτεκνοι έχουν και μνήμη και κρίση και, όπως γνωρίζουμε –εξάλλου καταγράφεται και στην έρευνα- είναι εξοργισμένοι με την Κυβέρνηση και με τη Νέα Δημοκρατία. 
      Και εσείς, κύριε Υφυπουργέ, δεν έχετε να αντιμετωπίσετε πλέον μόνο «τρία παιδιά βολιώτικα» αλλά εκατοντάδες χιλιάδες παιδιά τρίτεκνων οικογενειών, τα οποία δεν έρχονται, για να σας κλέψουν την Αννούλα, αλλά να σας εγκαλέσουν για την πολιτική εξαπάτηση και να ζητήσουν πίσω την ψήφο που τους υποκλέψατε με ψεύτικες υποσχέσεις. Αυτήν την υποκλοπή δεν μπορείτε να τη συγκαλύψετε, όπως προσπαθήσατε με τις άλλες υποκλοπές των τηλεφωνικών επικοινωνιών, που τις αποσιωπήσατε για ένα χρόνο και τώρα επιχειρείτε να απωθήσετε τις ευθύνες σας. 
      Κύριοι της Κυβέρνησης, αυτή η τακτική σας και αυτές οι επιλογές σας σ’ αυτό το κορυφαίο ζήτημα προκαλούν συνολικά αναστάτωση και απογοήτευση σε όλους, τρίτεκνους και πολύτεκνους, με ό,τι αυτό σημαίνει για την αντιμετώπιση του δημογραφικού προβλήματος, που, όπως προείπα, απαιτεί συνέπεια, υπευθυνότητα, αξιοπιστία και ειλικρίνεια. 
      Ας επιστρέψουμε, λοιπόν, στις πραγματικές σημασίες, στις έννοιες και στη λογική. Αυτά επιβάλλουν την υλοποίηση των προεκλογικών δεσμεύσεων από την πλευρά της Κυβέρνησης και την άσκηση αυστηρής, αλλά τεκμηριωμένης κριτικής από την πλευρά μας. 
      Για το λόγο αυτό καταψηφίζουμε επί της αρχής το νομοσχέδιο, καταγγέλλοντας ταυτόχρονα την Κυβέρνηση για εμπαιγμό και πολιτική εξαπάτηση των τρίτεκνων οικογενειών. Ταυτόχρονα, όμως, επισημαίνουμε τη βασική μας θέση, ότι τα δικαιώματα και οι ενισχύσεις προς τις τρίτεκνες οικογένειες, προς τις οικογένειες με παιδιά γενικότερα, πρέπει να συνδυάζονται με τον αριθμό των παιδιών και να συνοδεύονται από δέσμη μέτρων στήριξης των ευρύτερων υποχρεώσεών τους, όπως οι φορολογικές ελαφρύνσεις, η απόκτηση κατοικίας, η πρόσβαση σε παιδικούς σταθμούς και άλλα. 
      Όλα αυτά εμείς, σε αντίθεση με τη Νέα Δημοκρατία, δεσμευόμαστε με ειλικρίνεια ότι θα τα αντιμετωπίσουμε με συνέπεια και υπευθυνότητα, όταν σύντομα γίνουμε κυβέρνηση. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Η συνάδελφος κ. Ράπτη έχει το λόγο. 
      ΕΛΕΝΗ ΡΑΠΤΗ: Κύριε Πρόεδρε, κυρίες και κύριοι συνάδελφοι, θα ήθελα από το Βήμα αυτό να εκφράσω και εγώ τα βαθιά μου συλλυπητήρια για το θάνατο του Γεωργίου Ράλλη. Η Ελλάδα είναι ήδη φτωχότερη από το δυσαναπλήρωτο κενό που αφήνει και ως πολιτικός και ως άνθρωπος. Για όλους εμάς, τους νεότερους πολιτικούς, θα αποτελεί φωτεινό παράδειγμα εμπνευσμένου ηγέτη, άριστου κοινοβουλευτικού ανδρός και σπάνιου πολιτικού ήθους. 
      Σε ό,τι αφορά το νομοσχέδιο που συζητούμε σήμερα, είναι γνωστό πως η υφιστάμενη επί σειρά ετών υπογεννητικότητα δημιούργησε ένα οξύ δημογραφικό πρόβλημα, που όλοι οφείλουμε να διαχειριστούμε με τόλμη και αποφασιστικότητα. Η ευθύνη γι’ αυτήν τη δημογραφική κρίση βαρύνει από κοινού όλους μας, δευτερευόντως τους πολίτες που υπήρξαν διαχρονικά αποδέκτες μια σειράς, σχετικώς, άτολμων νομοθετικών μέτρων και πρωτίστως την πολιτεία, που είναι ο εμπνευστής του δημογραφικού σχεδιασμού, και των εκάστοτε οικογενειακών πολιτικών. 
      Όμως, πού οφείλεται αυτή η δημογραφική στασιμότητα;  Γιατί παρά την κοινά διατυπωμένη πρόθεση όλων μας για το θέμα, τα προβλήματα υπερβαίνουν τις πολιτικές. Δυστυχώς στην Ελλάδα παρατηρείται ένα διαρκές έλλειμμα στον τομέα της κοινωνικής προστασίας της οικογένειας, σε σχέση με τα πρότυπα άλλων οικογενειών και με μέτρο τις αυξημένες προσδοκίες των πολιτών. 
      Οι νομοθετικές ρυθμίσεις στήριξης των πολύτεκνων βασίζονται σε νομοθετήματα περασμένων δεκαετιών και οι όποιες θεσμικές παρεμβάσεις εξαντλήθηκαν κυρίως στην προστασία ευπαθών κατηγοριών, αποφεύγοντας ένα συνολικό και τολμηρό επανακαθορισμό των κοινωνικών και οικονομικών πλεονεκτημάτων της πολύτεκνης οικογένειας. Πρόκειται για πολιτικές πρόχειρες που αγνόησαν τις κοινωνικές και οικονομικές εξελίξεις. Νομοθετικές πρωτοβουλίες που ρύθμιζαν τις ανάγκες του παρελθόντος και όχι αυτές του μέλλοντος. Ένα δαιδαλώδες σύστημα κινήτρων και κοινωνικών παροχών, ασύμβατο με τη νέα κοινωνική και οικονομική πραγματικότητα, χαμένο μέσα στη γραφειοκρατία, ελάχιστα γνωστό στους πολίτες, με σαφή έλλειψη δημογραφικού προσανατολισμού. 
      Με το παρόν σχέδιο νόμου επιχειρούμε να αλλάξουμε την εικόνα, να ενθαρρύνουμε τη δημιουργία πολύτεκνων οικογενειών, να οδηγήσουμε την ελληνική οικογένεια στο μέλλον.
      Βασική μας επιλογή είναι η δημιουργία ενός σύγχρονου πλαισίου δημογραφικής ανάπτυξης, με απλό σχεδιασμό, βασισμένο στις ιδιαίτερες ανάγκες της ελληνικής κοινωνίας, με εφικτές και γενναιόδωρες πολιτικές, που θα επιτρέπουν το όνειρο της απόκτησης και συντήρησης μιας μεγάλης οικογένειας. Επίσης δημιουργούμε συνθήκες οικονομικής και κοινωνικής σταθερότητας, για να φιλοξενηθούν με ασφάλεια και χρονική προοπτική οι προσδοκίες της κοινωνίας και της ελληνικής οικογένειας.
      Κυρίες και κύριοι συνάδελφοι, η προστασία της οικογένειας αποτελεί συνταγματική επιταγή. Αποτελεί ταυτόχρονα και κοινωνική αναγκαιότητα. Επειδή όμως αφορά όλους μας, αποτελεί κυρίως ζήτημα αντίληψης και προσωπικού οράματος για την κοινωνία του αύριο. 
      Η προστασία της οικογένειας αποτελεί υποχρέωση που απορρέει από τις διεθνείς συμβάσεις. Αποτελεί μέρος της εικόνας μας. Επειδή, όμως, αφορά όλους μας, αποτελεί κυρίως δείγμα της ποιότητας και της προόδου της δημοκρατίας μας.
      Η προστασία της οικογένειας αποτελεί πολιτική υποχρέωση της οποιασδήποτε κυβέρνησης και πάντως σίγουρα αυτής. Αποτελεί εφαρμογή των αρχών της κοινωνικής δικαιοσύνης και μέτρο κοινωνικής προόδου και αφορά όλους μας, αφού αφορά τη ζωή μας. Και αυτή είναι η σημαντικότερη διάσταση του νομοσχεδίου. Στην Κυβέρνηση του Κώστα Καραμανλή –και αυτό είναι εμφανές στο σύνολο των νομοθετικών ρυθμίσεων που προωθήθηκαν τα τελευταία δύο χρόνια- η πολιτική χαράσσεται με επίκεντρο τον άνθρωπο και τις ανάγκες του. Και η στήριξη της οικογένειας αποτελεί αυτονόητη προτεραιότητά μας.
      Με το παρόν νομοσχέδιο υλοποιούμε μία ακόμα προγραμματική μας δέσμευση, τη διεύρυνση μιας σειράς προνομίων των πολύτεκνων οικογενειών στις τρίτεκνες οικογένειες. Προωθούμε ένα συνολικό δημογραφικό σχεδιασμό με εφικτές πολιτικές και υλοποιήσιμους στόχους. Αναγνωρίσαμε την κρίσιμη συμβολή του τρίτου παιδιού στην επίτευξη του επιθυμητού ρυθμού πληθυσμιακής εξέλιξης και το επιλέξαμε ως ρεαλιστικό στόχο της νέας πολιτικής.
      Προχωρούμε με αυτή τη φιλοσοφία σε σειρά κοινωνικών και οικονομικών πλεονεκτημάτων, διευκολύνοντας τον οικογενειακό προγραμματισμό και αποδεικνύοντας πως νομοθετούμε με αίσθημα ευθύνης στη βάση των αντιλήψεων και των συνθηκών της ελληνικής κοινωνίας. Κωδικοποιούμε και εκσυγχρονίζουμε την ισχύουσα νομοθεσία για τους πολύτεκνους, ώστε να προχωρήσουμε στο μέλλον σε βαθύτερες τομές.
      Με τις συζητούμενες διατάξεις προβλέπεται πως μια σειρά παροχών, που ισχύουν για πολύτεκνους, επεκτείνονται πλέον και σε όλες τις τρίτεκνες οικογένειες. Θεσμοθετείται, μεταξύ άλλων, η εφάπαξ καταβολή επιδόματος για το τρίτο παιδί και κάθε παιδί μετά απ’ αυτό, η ένταξή τους στις ειδικές κοινωνικές ομάδες που μοριοδοτούνται για την πρόσληψη στο δημόσιο και στους Ο.Τ.Α., η εισαγωγή τους στη λίστα για αναπληρωτές εκπαιδευτικούς από το αμέσως επόμενο σχολικό έτος και η προτεραιότητά τους στη φοίτηση σε δημόσια Ι.Ε.Κ..
      Παράλληλα, συμπληρώνεται η παράλειψη του προηγούμενου νομοθέτη, αφού συνυπολογίζονται πλέον στα παιδιά μιας τετράτεκνης οικογένειας εκτός από τα νομιμοποιηθέντα ή νομίμως αναγνωρισθέντα και αυτά που έχουν υιοθετηθεί, παράλειψη που συνιστούσε κοινωνική αδικία και που επιβάλλεται από τις κοινωνικές εξελίξεις.
      Ανάλογης σημασίας είναι και η κωδικοποίηση σχετικών νόμων και διατάξεων για την αποκατάσταση του ελλείμματος πληροφόρησης πολυτέκνων ως προς τα δικαιώματά τους. Τέλος, ιδιαίτερη αναφορά οφείλεται στις διατάξεις του άρθρου 13, με τις ρυθμίσεις του οποίου επανιδρύεται το Εθνικό Παρατηρητήριο Ατόμων με Αναπηρίες, ικανοποιώντας ένα χρόνιο αίτημα του ελληνικού αναπηρικού κινήματος.
      Αγαπητοί συνάδελφοι, με το παρόν σχέδιο νόμου η Κυβέρνηση αποδεικνύει για ακόμα μία φορά την ευαισθησία της σε θέματα κοινωνικής πολιτικής. Επαναβεβαιώνεται ο ανθρωποκεντρικός προσανατολισμός της, η επαφή της με τις πραγματικές ανάγκες της ελληνικής κοινωνίας. Εδραιώνεται στη συνείδηση των πολιτών ως μια Κυβέρνηση που αλλάζει τα δεδομένα, που βελτιώνει την καθημερινότητα, που διασφαλίζει τους όρους για τη δημιουργία μιας σύγχρονης, ισχυρής και δίκαιης κοινωνίας, ως μια Κυβέρνηση που στηρίζει υψηλούς θεσμούς και κοινωνικές αξίες και δομές, όπως είναι η ελληνική οικογένεια.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Η συνάδελφος κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, θα ήθελα κι εγώ να εκφράσω τη λύπη μου για τον εκλιπόντα πρώην Πρωθυπουργό Γεώργιο Ράλλη, για ένα μεγάλο πολιτικό, που διακρίθηκε σε όλη την πολιτική του πορεία για τη δημοκρατικότητά του, για το σεβασμό στον πολιτικό του αντίπαλο και για το πολιτικό του ήθος.
      Κύριοι συνάδελφοι, σήμερα συζητάμε ένα νομοσχέδιο το οποίο φέρει ένα τίτλο που δεν έχει καμία σχέση με το περιεχόμενό του, ούτε με τη γενικότερη συμπεριφορά της Κυβέρνησης απέναντι στην ελληνική οικογένεια. Φαίνεται πως αυτή η Κυβέρνηση επειδή δεν έχει ούτε την πολιτική βούληση αλλά ούτε την ικανότητα να πραγματοποιήσει τις προεκλογικές της υποσχέσεις, όπως βέβαια αποδείχτηκε με τη μεγάλη απάτη της απογραφής, έχει αποφασίσει να κάνει πολιτική τίτλων και επικοινωνιακών εντυπώσεων και όχι ουσίας. 
      Έτσι, λοιπόν, σήμερα -όπως και σε πολλές άλλες περιπτώσεις- προσπαθεί να διασώσει τα προσχήματα με μια νομοθετική πρωτοβουλία που έχει αποκλειστικό στόχο τη δημιουργία εντυπώσεων. Αυτή την τακτική την έχει ακολουθήσει συστηματικά η προηγούμενη ηγεσία του Υπουργείου και φαίνεται ότι και η νέα εγγυάται με τον καλύτερο τρόπο τη συνέχειά της.
      Δυστυχώς, όμως, η πικρή πραγματικότητα δεν κρύβεται με κανένα επικοινωνιακό τρικ. Τη στιγμή ακριβώς που ισχυρίζεστε, κύριοι της Κυβέρνησης, ότι φέρνετε ένα νομοσχέδιο για την ενίσχυση δήθεν της οικογένειας, η ελληνική οικογένεια δέχεται καθημερινά αλλεπάλληλα χτυπήματα από την πολιτική σας, που είναι μια αντιλαϊκή πολιτική σκληρής λιτότητας, μια πολιτική για τους λίγους και τους ισχυρούς και όχι για τους πολλούς και ασθενέστερους. 
      Αυτή είναι η ταυτότητα της πολιτικής σας. Δεν θα κουραστούμε να σας το υπενθυμίζουμε συνεχώς όσο και αν σας ενοχλεί, διότι και χθες είδαμε τους συναδέλφους της Πλειοψηφίας να αντιδρούν στην Αίθουσα της Βουλής και από αυτό το Βήμα γιατί και η εισηγήτριά μας και οι Βουλευτές μας εξέφρασαν αυτή την πολιτική θέση.
      Ξέρουμε πάρα πολύ καλά ότι η ελληνική οικογένεια βρίσκεται σήμερα καθημερινά αντιμέτωπη με τη μείωση του εισοδήματός της, με την αχαλίνωτη ακρίβεια, με την αύξηση της φτώχειας, με την ανεργία και ιδιαίτερα την ανεργία των νέων και των γυναικών. 
      Όλα αυτά, κύριε Υπουργέ, δεν κρύβονται. Είναι προβλήματα που καθημερινά φέρνουν σε απόγνωση χιλιάδες οικογένειες. Γιατί γνωρίζουμε πολύ καλά ότι η ελληνική οικογένεια σήμερα είναι υπερχρεωμένη στις τράπεζες, στις τράπεζες που συμπεριφέρονται ως τοκογλύφοι με τα υψηλά επιτόκια στα καταναλωτικά και στεγαστικά δάνεια, στις τράπεζες που η κερδοφορία τους είναι πάνω από 110% και το χρέος των ελληνικών νοικοκυριών προς τις τράπεζες φτάνει στο ιλιγγιώδες ποσό του 38% του Α.Ε.Π..
      Αν είχατε πραγματικά τη βούληση, αν ήσασταν στο πλευρό της ελληνικής οικογένειας θα είχατε λάβει σοβαρές πρωτοβουλίες για να ανακουφίσετε τις ελληνικές οικογένειες από τα χρέη. Όμως, ούτε τη βούληση έχετε ούτε στο πλευρό της ελληνικής οικογένειες βρίσκεστε. Είστε στην πλευρά των τραπεζών και του Σ.Ε.Β. και φαίνεται καθημερινά σε όλες σας τις πολιτικές και όλες τις νομοθετικές πρωτοβουλίες σας. 
      Με τις πολιτικές που εφαρμόζετε συγκρούεστε με την ελληνική κοινωνία και βασικά με τους ασθενέστερους. Συγκρούεστε με την ελληνική οικογένεια. Αυτό φαίνεται καθαρά σε αυτά τα δύο χρόνια. Η πολιτική σας στα εργασιακά και στο ασφαλιστικό, οι δήθεν μεταρρυθμίσεις σας που ευνοούν τους λίγους και όχι τους πολλούς, τα μέτρα που ενισχύουν τις μεγάλες επιχειρήσεις και οδηγούν σε μαρασμό και κλείσιμο τις μικρές επιχειρήσεις, η τεράστια έξαρση της ανασφάλιστης και αδήλωτης εργασίας, όλα αυτά δημιουργούν ένα περιβάλλον ασφυκτικό για την ελληνική οικογένεια και βέβαια, κύριε Υπουργέ, τα πρώτα θύματα αυτών των πολιτικών σας είναι οι γυναίκες, οι εργαζόμενες γυναίκες που είναι και ο πυρήνας, θα έλεγα, της ελληνικής οικογένειας.
      (Στο σημείο αυτό την Προεδρική Έδρα καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Από την άλλη πλευρά οι θεσμοί και οι δομές της κοινωνικής πρόνοιας που έχει δημιουργήσει στο παρελθόν η κυβέρνηση του ΠΑ.ΣΟ.Κ. και οι οποίοι στόχευαν στην ενίσχυση της οικογένειας και της εργαζόμενης μητέρας, σήμερα υπονομεύονται και υποβαθμίζονται.
      Πού είναι η αύξηση των παιδικών σταθμών, όπως είχε υποσχεθεί ο Πρωθυπουργός κ. Καραμανλής; Πού είναι η υποστήριξη του ολοήμερου σχολείου, το οποίο ο κ. Καραμανλής είχε πει προεκλογικά «πάρκινγκ παιδιών»; Είναι πολύ λογικό κατά την άποψή μου, όταν δεν πιστεύετε αυτές τις πολιτικές, να μην τις στηρίζετε κιόλας. Πού είναι η πολιτική στήριξης των οικογενειών με ανάπηρα παιδιά; Καμία πολιτική δεν υπάρχει. Εξαπατήσατε αυτές τις οικογένειες για καθαρά ψηφοθηρικούς λόγους.
      	Οι Νομαρχιακές Διευθύνσεις Πρόνοιας λειτουργούν με σοβαρά προβλήματα στελέχωσης. Καμία πρόσληψη κοινωνικών λειτουργών δεν έχει γίνει. Το Παρατηρητήριο Αναπηρίας, που θεσπίστηκε από την κυβέρνηση του ΠΑ.ΣΟ.Κ., επί δύο χρόνια δεν το αφήσατε να λειτουργήσει, παρ’ όλο που διορίσατε πάλι μια «γαλάζια» διοίκηση. Έτσι εννοείτε την επανίδρυση του κράτους και τη στήριξη δομών και θεσμών για την ελληνική οικογένεια; Συνολικά εξακόσιες πενήντα προνοιακές δομές κινδυνεύουν σήμερα να κλείσουν επειδή δεν χρηματοδοτούνται επαρκώς. Προγράμματα όπως το «Βοήθεια στο Σπίτι» ή τα κέντρα δημιουργικής απασχόλησης παιδιών που, εκτός των άλλων, είχαν δημιουργήσει και νέες θέσεις εργασίας, έχουν ουσιαστικά εγκαταλειφθεί.
      Παρ’ όλα τα χτυπήματα που δέχεται από την πολιτική σας η οικογένεια στην Ελλάδα, εξακολουθεί να παίζει έναν εξαιρετικά κρίσιμο ρόλο στην κοινωνική συνοχή. Είναι αυτή που αναγκάζεται να καλύψει σήμερα τα κενά του υπολειμματικού κράτους πρόνοιας, είναι ο θεσμός που αποτελεί ένα ασφαλές καταφύγιο για τη νέα γενιά, είτε το θέλουμε είτε δεν το θέλουμε, σε μια εποχή υψηλής ανεργίας. Η ανεργία είναι δυστυχώς ο λόγος που ο χρόνος παραμονής των νέων στο σπίτι τους έχει παραταθεί υπερβολικά. Αυτό, εκτός των άλλων, έχει πολλαπλές συνέπειες, που συνδέονται με τη δημιουργία νέων οικογενειών και την επιδείνωση του δημογραφικού προβλήματος. Οι νέοι παντρεύονται σε μεγαλύτερη ηλικία, καθυστερούν να κάνουν παιδιά ή δεν κάνουν καθόλου παιδιά. Και σύμφωνα με τα τελευταία στοιχεία της EUROSTAT, ο δείκτης  γονιμότητας στην Ελλάδα είναι 1,29 έναντι 1,5 του ευρωπαϊκού δείκτη. 
      Εδώ ακριβώς βρίσκεται η «καρδιά» του δημογραφικού προβλήματος. Κύριε Υπουργέ, πέρα από το ότι πρέπει να στηρίξουμε τις πολύτεκνες οικογένειες, πρέπει να στηρίξουμε όμως και τη νέα σύγχρονη οικογένεια να κάνει ένα παιδί ή να κάνει δεύτερο παιδί. Τέτοιες πολιτικές δεν υπάρχουν. Πρέπει να στηρίξουμε τις μονογονεϊκές οικογένειες. Τέτοιος προσανατολισμός δεν υπάρχει.
      Το νομοσχέδιο που σήμερα συζητάμε δεν συμμερίζεται αυτές τις αντιλήψεις. Έχει μείνει, κατά την άποψή μου, σε παρωχημένες προσεγγίσεις. Είναι ένα κατασκεύασμα που δεν συμβάλλει ούτε στην ενίσχυση της οικογένειας ούτε στην επίλυση του δημογραφικού προβλήματος. Είναι ένα συνονθύλευμα αποσπασματικών και επί μέρους ρυθμίσεων, που δημιουργούν περισσότερα προβλήματα απ’ όσα υποτίθεται ότι έρχεται να επιλύσει. Και αυτό είναι ξεκάθαρο. Με τις ρυθμίσεις σας για τις πολύτεκνες οικογένειες τελικά μπορείτε να μας πείτε ποιον έχετε ικανοποιήσει; Κανέναν! Διαφωνούν οι τρίτεκνες οικογένειες, συγκρούονται οι πολύτεκνοι με τους πολύτεκνους. Φέρνετε ένα νομοσχέδιο με το οποίο αντί να επιλύσετε προβλήματα, το μόνο που καταφέρνετε ακόμη και σ’ αυτό το νομοσχέδιο είναι να συγκρούονται κοινωνικές ομάδες μεταξύ τους. 
      Το λέω αυτό, διότι όπως είπαμε όλοι από αυτό το Βήμα, κύριε Υπουργέ, το δημογραφικό ζήτημα απασχολεί τη χώρα σε όλα τα επίπεδα -στο οικονομικό, στο αναπτυξιακό, στο πολιτικό, στο κοινωνικό- αλλά αυτά τα ζητήματα δεν αντιμετωπίζονται με τέτοιο τρόπο. Φέρατε ένα νομοσχέδιο διότι έχετε την κοινωνική πίεση και το άγχος από τον Έλληνα πολίτη, από τον ελληνικό λαό. Διότι η «σημαία» σας για την κοινωνική σας ευαισθησία και το κοινωνικό σας πρόσωπο ήταν ότι θα κάνετε την τρίτεκνη οικογένεια πολύτεκνη. Άλλη μια προεκλογική σας δέσμευση, η οποία κατέρρευσε και προσπαθείτε με αυτόν τον τρόπο, με ένα εφάπαξ, να λύσετε αυτό το θέμα!
      Και επειδή χθες ο νέος Υπουργός Υγείας κ. Αβραμόπουλος ζήτησε από αυτό το Βήμα τη συναίνεση, την αρωγή, τη συμπαράσταση από την Αξιωματική Αντιπολίτευση, πρέπει να σας πούμε ότι εμείς θα είμαστε δίπλα σας όταν εφαρμόζετε πολιτικές για το κοινωνικό συμφέρον, όταν όμως υπάρχουν ειλικρινείς διαθέσεις γι’ αυτές. Δεν υπάρχει ειλικρινής διάθεση. Επικοινωνιακά χειρίζεστε και αυτό το θέμα, διότι δεν μπορείτε, δεν είναι στην ιεράρχησή σας, δεν δίνετε πόρους. Δεν μπορούμε όμως να κάνουμε κοινωνική πολιτική μόνο με τα λόγια. Χρειάζονται πόροι, χρειάζεται σχεδιασμός. Δεν υπάρχει από την πλευρά σας. Θα είμαστε αρωγοί, όταν έχετε πολιτική και πόρους. Δυστυχώς δεν έχετε!
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αντωνίου.
      Το λόγο έχει η συνάδελφος κ. Αικατερίνη Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, έχει διατυπωθεί επανειλημμένως η άποψη ότι το σημαντικότερο πρόβλημα που αντιμετωπίζει η χώρα μας είναι το δημογραφικό και η μείωση του πληθυσμού που προβλέπεται από τις σχετικές μελέτες. Το βέβαιο είναι ότι τα στοιχεία που υπάρχουν μόνον αισιόδοξα δεν μπορούν να χαρακτηριστούν για το μέλλον και μόνο εφησυχασμό δεν προκαλούν σε όλους και κυρίως στην ελληνική Βουλή, που καλείται για μια ακόμη φορά να εξετάσει το πρόβλημα και τις συνέπειές του. 
      Δυστυχώς γι’ αυτό το ζήτημα η συνολική λογική της Κυβέρνησης δεν συνάδει και δεν αντιστοιχεί με τις προσδοκίες και με τα επίπεδα ευθύνης που θα έπρεπε να υπάρχουν. Το λέω αυτό γιατί η Νέα Δημοκρατία πριν από δύο χρόνια ξεκίνησε ανάποδα την προσέγγιση αυτού του προβλήματος με προεκλογικές υποσχέσεις, αποσπασματικά και ψηφοθηρικά και σήμερα ούτε κι αυτές εκπληρώνει, όπως είχε δεσμευτεί, αναδεικνύοντάς το ως μικροκομματικό διακύβευμα. 
      Ο τίτλος του νομοσχεδίου έχει μία σημασία και θα έλεγα ότι είναι και υπερφίαλος και παραπλανητικός: «Ενίσχυση της οικογένειας». Στην πραγματικότητα πρόκειται για επί μέρους ρυθμίσεις με αυτές που κινούνται σε θετική κατεύθυνση να είναι ελάχιστες, πολλές άλλες να είναι αναποτελεσματικές, αλλά εν πάση περιπτώσει όλες αποσπασματικές και κατά συνέπεια ανίσχυρες να δρομολογήσουν ή να βάλουν ισχυρές βάσεις για μία συνολική και με μεγάλο χρονικό ορίζοντα πολιτική που θα απαντά στις πολύπλευρες ανάγκες του δημογραφικού ζητήματος. 
      Νομίζω ότι μία υπεύθυνη προσέγγιση θα έθετε ως πλαίσιο και ως τον άμεσο προσδιοριστικό παράγοντα για τις επιζητούμενες λύσεις τα πραγματικά στοιχεία της οικονομίας για τη διασφάλιση μιας αποτελεσματικής πολιτικής σε σχέση μ’ αυτό το ζήτημα.
      Το άλλο επίπεδο αφορά το πολιτισμικό μοτίβο, αυτό που αποκαλείται πρότυπο για το κοινωνικό κύτταρο της οικογένειας και για τον τρόπο ζωής, όπως ισχύει και όπως διαμορφώνεται στη χώρα μας.
      Για το πρώτο επίπεδο, δηλαδή, για το οικονομικό περιβάλλον που θα συνέβαλε στη στήριξη της οικογένειας, πέρα από τη γενική εικόνα, στα επί μέρους ζητήματα η σημερινή πραγματικότητα δεν είναι ευοίωνη για την επίτευξη των στόχων που θέτει η εισηγητική έκθεση του νομοσχεδίου. 
      Ως παράδειγμα αναφέρω το σημαντικό ζητούμενο των οικογενειών με παιδιά και ιδιαίτερα των πολυτέκνων που είναι η λειτουργία βρεφονηπιακών σταθμών στους δήμους. Το Υπουργείο Εσωτερικών δεν αποδίδει αυτά που οφείλει για να λειτουργήσουν σωστά και να αυξηθούν, ώστε να βοηθηθούν οι εργαζόμενοι γονείς.
      Αρχίζω μ’ αυτήν την παρατήρηση για να υπογραμμίσω ότι η επιδοματική πολιτική για τους πολύτεκνους δεν αρκεί από μόνη της για τη στήριξή τους αν δεν συνοδεύεται από μία συνολικότερη οικονομική ενίσχυση δομών και υπηρεσιών προς αυτούς και τα παιδιά τους σε μόνιμη βάση και σύμφωνα με τις πραγματικές ανάγκες.
      Ένα δεύτερο ζήτημα στο οποίο θα έπρεπε να είχε δείξει ιδιαίτερη προσοχή η Κυβέρνηση και που αφορά τον τομέα της εκπαίδευσης είναι η ενισχυτική διδασκαλία. Δυστυχώς αυτή καταργείται, με συνέπεια τη μεγαλύτερη οικονομική επιφόρτιση των οικογενειών με παιδιά στο σχολείο και τον περιορισμό του έτσι κι αλλιώς ελάχιστου ελεύθερου χρόνου των γονιών.
      Επίσης, στον τομέα της στέγασης που σωστά θεωρείται ως βασική παράμετρος για τη στήριξη των οικογενειών, η ραγδαία αύξηση των τιμών μετά και τα τελευταία μέτρα της Κυβέρνησης δημιουργεί μία κατάσταση που δεν βοηθάει καθόλου στις συνθήκες διαβίωσης των ανθρώπων και δη των πολυτέκνων, αφού η αγορά ή η ενοικίαση σπιτιού γίνεται δυσβάσταχτο πρόβλημα. Όμως και στις άλλες κοινωνικές υπηρεσίες, υγεία, πρόνοια, κ.λπ. οι προϋπολογισμοί μειώνονται.
      Τα οικονομικά στοιχεία ευθύνης της Κυβέρνησης σε συνδυασμό με το σημερινό πρότυπο ζωής των οικογενειών –εργαζόμενοι και οι δύο γονείς, σύγχρονες κοινωνικές ανάγκες κ.λπ.- δεν αντιστοιχούν με τα αποσπασματικά μέτρα που προτείνονται στο παρόν σχέδιο νόμου.
      Εκείνο που προκύπτει ως γενική παρατήρηση είναι ότι η Κυβέρνηση γνώριζε ότι δεν μπορούσε να ανταποκριθεί σε μία τέτοια οριστική αντιμετώπιση του θέματος και γι’ αυτό πέρα από τις προεκλογικές της εξαγγελίες -που δεν τηρεί ούτε τώρα- αρνήθηκε να ανοίξει έναν ουσιαστικό διάλογο με τις ενώσεις των πολυτέκνων και την Α.Σ.Π.Ε. για να μη βρεθεί σε ακόμα δυσκολότερη θέση. 
      Σχετικά με τις ενώσεις αυτές, ο ρόλος των οποίων είναι καταλυτικός στην αντιμετώπιση των προβλημάτων της οικογένειας και του δημογραφικού, η στήριξη από το κράτος πρέπει να είναι μόνιμη και γενναία και βέβαια να μην εξαρτάται από τη βούληση της εκάστοτε πολιτικής ηγεσίας. Το μέτρο για την ενίσχυσή τους από το κρατικό λαχείο πρέπει να τηρείται απαρέγκλιτα, ώστε να είναι αυτόνομες και προστατευμένες από κομματικές παρεμβάσεις. 
      Σε σχέση τώρα με την ένταξη των τριτότεκνων στα ποσοστά που υπάρχουν ή που αυξάνονται ελαφρώς στη συνολική αντιμετώπιση προβλημάτων όπως η ανεργία, η εισαγωγή σε σχολές, η διά βίου μάθηση κ.λπ., αυτό που προκύπτει είναι ότι «αυξάνονται οι καρέκλες γύρω από το τραπέζι, αλλά το καρβέλι μένει το ίδιο». 
      Ενδεικτικά αναφέρω την περίπτωση των προσλήψεων μερικής απασχόλησης στο δημόσιο και στους Ο.Τ.Α.. Το ποσοστό που ισχύει θα πρέπει να αυξηθεί, αφού σ’ αυτό θα περιλαμβάνονται πλέον και οι τριτότεκνοι.
      Στον ιδιωτικό τομέα επίσης δεν υπάρχει ουσιαστική διεύρυνση των προσλήψεων για όσους έχουν από τρία παιδιά και πάνω. Όσον αφορά τους εισακτέους πολύτεκνους ή παιδιά πολυτέκνων σε σχολές, όπως οι αστυνομικές, οι δημόσιες σχολές Εμπορικού Ναυτικού κ.λπ., πάλι τα ποσοστά μένουν τα ίδια. Πάρα πολλές ρυθμίσεις παρουσιάζουν αυτές τις αναντιστοιχίες και αυτές τις ασυνέπειες στο παρόν σχέδιο νόμου.
      Επί των άρθρων θα αναπτυχθούν συγκεκριμένα όλες αυτές οι παρατηρήσεις. Φοβάμαι όμως μήπως συμβεί και εδώ αυτό που περιγράφει το ανέκδοτο με το σπίτι του Χότζα, όπου ο σουλτάνος τον συμβουλεύει να προσθέσει στο μικρό χώρο ό,τι έχει και δεν έχει και στη συνέχεια να τα αφαιρέσει για να αισθανθεί ανακούφιση.
      Θα ήθελα να κλείσω, κύριοι συνάδελφοι, λέγοντας ότι τα ΠΑ.ΣΟ.Κ. έχει και άποψη και προτάσεις για το δημογραφικό και τους πολύτεκνους που βασίζονται στο διάλογο με την κοινωνία και τις οργανώσεις των πολιτών, αυτούς, δηλαδή, που τους αφορά άμεσα το ζήτημα.
      Επιγραμματικά θέλω να αναφέρω μέτρα που θα μπορούσαν να ληφθούν, όπως μέτρα υπέρ των νέων ζευγαριών με φοροαπαλλαγές ανάλογα με τις ανάγκες τους και τον αριθμό των παιδιών. Η κυβέρνηση του ΠΑ.ΣΟ.Κ. είχε αυξήσει σημαντικά το αφορολόγητο ποσό του εισοδήματος για τους πολυτέκνους στα πλαίσια της αναδιανεμητικής πολιτικής που ακολούθησε υπέρ των οικονομικά ευαίσθητων κοινωνικών ομάδων.
      Επίσης θα μπορούσαν να ληφθούν τα εξής μέτρα: Εξορθολογισμός των επιδομάτων και των επιδοματικών πολιτικών συνδεδεμένων με το εισόδημα με βάση τα στοιχεία που διαμορφώνονται στη σημερινή πραγματικότητα. Μείωση του φορολογητέου εισοδήματος για δαπάνες σε βρεφονηπιακούς σταθμούς. Επαρκής κάλυψη με παιδικούς σταθμούς του δημοσίου σε όλες τις περιοχές. Κίνητρα στις μεγάλες επιχειρήσεις για δημιουργία τέτοιων σταθμών στα πλαίσια της εταιρικής κοινωνικής ευθύνης. Κυρίως δαπάνες του κοινωνικού κράτους για υπηρεσίες προς τις οικογένειες με παιδιά και με έμφαση στην πρόληψη για τις παιδικές ασθένειες. Αύξηση των δαπανών για την παιδεία. Στοχευμένες πολιτικές για το χτύπημα της ανεργίας με προτεραιότητα τις κοινωνικές ομάδες που έχουν περισσότερη οικονομική ανάγκη, όπως οι πολύτεκνοι.
      Κύριοι συνάδελφοι, σε καμία περίπτωση δεν θεωρούμε επαρκή τη δημογραφική πολιτική της Κυβέρνησης με τα μέτρα που προτείνει. Αντίθετα, πιστεύουμε ότι χρειάζεται μια άλλη πολιτική με αυξημένη κοινωνική ευαισθησία για μια ριζική και αποτελεσματική αντιμετώπιση του προβλήματος. Σ’ αυτήν την κατεύθυνση κινείται η κριτική μας, με αυτόν τον στόχο γίνεται ο σχεδιασμός μας και οι προτάσεις μας εν όψει της διακυβέρνησης της χώρας από το ΠΑ.ΣΟ.Κ..
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Περλεπέ-Σηφουνάκη.
      Το λόγο έχει ο συνάδελφος κ. Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Κύριε Υπουργέ, θέλω να σας υπενθυμίσω ότι ο Σύλλογος Πολυτέκνων Ηρακλείου έχει περίπου εννέα χιλιάδες οικογένειες μέλη με άνω των τεσσάρων τέκνων κάθε οικογένεια και έχει τρεις υπαλλήλους, οι οποίοι πληρώνονται από το σύλλογο. Πιστεύω ότι και στα άλλα μέρη της Ελλάδας θα υπάρχουν τέτοιοι υπάλληλοι, οι οποίοι φοβούνται ότι θα χάσουν τη δουλειά τους τώρα που οι σύλλογοι θα χάσουν το εισόδημα που είχαν από την έκδοση της ταυτότητας. Θα ήθελα να το λάβετε αυτό υπ' όψιν σας να μην μείνουν χωρίς δουλειά. Εξάλλου, σε όλη την Ελλάδα δεν πιστεύω ότι είναι παραπάνω από εκατό-εκατόν είκοσι άτομα αυτοί οι υπάλληλοι. 
      Κυρίες και κύριοι συνάδελφοι, το να πει κανείς ότι η οικογένεια αποτελεί το πιο ουσιαστικό, το σημαντικότερο κύτταρο της κοινωνίας, βασικό φορέα της σωστής διαπαιδαγώγησης, της υγιούς ανάπτυξης και της ομαλής κοινωνικοποίησης του ατόμου αποτελεί ίσως κοινοτυπία. 
      Δυστυχώς, όμως, σήμερα τίποτα δεν μπορεί να θεωρηθεί ως δεδομένο. Βλέπετε στην εποχή μας οι προτεραιότητες αλλάζουν. Τα πρότυπα του λεγόμενου life style που προβάλλονται καθημερινά από τα Μέσα Μαζικής Ενημέρωσης πολύ απέχουν από αυτά που εμείς οι παλαιότεροι θεωρούσαμε ως δεδομένα πριν από μερικά ακόμα χρόνια, διότι στα πρότυπα αυτά κυριαρχεί η υλική απόλαυση, ο καταναλωτισμός ως τρόπος ζωής, η καριέρα, το ακριβό αυτοκίνητο ως μέσο προσδιορισμού του status quo του ιδιοκτήτη του, ο πλούτος γενικά.
      Απουσιάζει, όπως αντιλαμβάνεστε, η ψυχική και συναισθηματική ολοκλήρωση, ο πνευματικός πλούτος. Απουσιάζει, τελικά, ως πρότυπο ο στόχος δημιουργίας μιας καλής, ισορροπημένης και ολοκληρωμένης οικογένειας. Το γεγονός αυτό κατά τη γνώμη μου καταδεικνύει την κρίση την οποία διέρχεται η σύγχρονη κοινωνία.
      Δυστυχώς ο άνθρωπος έχει μπει σ’ ένα φαύλο κύκλο και αδυνατεί να ξεφύγει απ’ αυτόν. Από τη μία τα πρότυπα που του επιβάλλει το σύστημα του καταναλωτισμού και από την άλλη οι πραγματικά ξέφρενοι, απάνθρωποι ρυθμοί της σύγχρονης ζωής με το κόστος διαβίωσης να ανεβαίνει υπερβολικά σε σημείο που δύο μισθοί να μην αρκούν για τη συντήρηση μιας οικογένειας και παράλληλα με την ανάγκη φυσική, ψυχολογική, αλλά πλέον και οικονομική της σύγχρονης γυναίκας να εργάζεται και να κάνει καριέρα. Αντιλαμβάνεστε ότι οι συνθήκες για τη δημιουργία οικογένειας και της ανατροφής και φροντίδας των παιδιών είναι πλέον πάρα πολύ δύσκολες. 
      Εδώ επιτρέψτε μου να επισημάνω το γεγονός ότι σήμερα τα Ελληνόπουλα τα μεγαλώνουν οι αλλοδαπές οικιακοί βοηθοί, οι βιντεοκασέτες, η τηλεόραση, οι βρεφονηπιακοί σταθμοί κ.λπ.. Ας μην εκπλησσόμεθα, λοιπόν, από το πόσο ευάλωτη είναι η ψυχή των Ελληνοπαίδων, έτοιμη να παραδοθεί σε κάθε τεχνητό παράδεισο, και εννοώ τα ναρκωτικά φυσικά. 
      Κάποτε οι ελληνικές οικογένειες, ειδικά στην επαρχία μετρούσαν και τέσσερα και πέντε και έξι παιδιά. Σήμερα τα νέα ζευγάρια θεωρούν υπεραρκετά τα δύο. Το φαινόμενο της υπογεννητικότητας συντείνει στην έξαρση του γνωστού σε όλους μας δημογραφικού προβλήματος, ενός προβλήματος που τείνει να λάβει διαστάσεις εθνικής τραγωδίας διότι, κακά τα ψέματα, σε μία εποχή που η χώρα μας κατακλύζεται από αλλοδαπούς μετανάστες το φαινόμενο αυτό απειλεί να διαταράξει τις ισορροπίες του κοινωνικού ιστού της πατρίδος μας. 
      Έχοντας επισημάνει τις ρίζες του προβλήματος η πολιτεία έχει χρέος και υπέρτατη ευθύνη εκπηγάζουσα από τις αρχές του δημοσίου συμφέροντος και της κοινωνικής δικαιοσύνης να λάβει όλα τα απαραίτητα μέτρα, προκειμένου να προστατέψει το θεσμό της οικογένειας, να τον θωρακίσει θεσμικά, αλλά και να τον ενισχύσει οικονομικά. Για τη νέα διακυβέρνηση ο στόχος αυτός δεν αποτελεί απλά μια προεκλογική δέσμευση, αλλά στόχο εθνικό και απόλυτο, μάλιστα προτεραιότητα. 
      Το νομοσχέδιο που εισάγει σήμερα στη Βουλή προς ψήφιση ο Υπουργός Υγείας και Κοινωνικής Αλληλεγγύης αποτελεί ένα πρώτο βήμα προς την επίτευξη του σκοπού αυτού με πρωταρχική επιδίωξη την κωδικοποίηση και συστηματοποίηση των σχετικών ρυθμίσεων κατά τρόπο ορθολογικό και πάνω απ’ όλα αποτελεσματικό. 
      Στο πρώτο κεφάλαιο του νομοσχεδίου εισάγονται μέτρα θεσμικής και οικονομικής φύσης που αποσκοπούν στην ενίσχυση των οικογενειών με τρία τέκνα. Δεδομένης της οικονομικής συγκυρίας που διέρχεται η χώρα τα μέτρα αυτά αποτελούν ένα πρώτο βήμα μέχρι την καθολική αναγνώριση των τρίτεκνων οικογενειών ως πολυτέκνων και τη συνολική ένταξή τους στο πλαίσιο προστασίας και ενίσχυσης των πολύτεκνων οικογενειών. 
      Επί του παρόντος προβλέπονται συγκεκριμένες παροχές προς τις τρίτεκνες οικογένειες με σκοπό την οικονομική τους ανακούφιση στοχεύοντας στη μείωση του κόστους ανατροφής των τέκνων τους και συνακόλουθα στην ενθάρρυνση των ζευγαριών να αποκτήσουν περισσότερα παιδιά. 
      Συνοπτικά: Προβλέπεται εφάπαξ καταβολή σε κάθε μητέρα που αποκτά τρίτο τέκνο και για κάθε επόμενο παροχής ύψους 2.000 ευρώ. 
      Απαλλαγή κατά 35% από το τέλος ταξινόμησης επιβατικών Ι.Χ. οχημάτων στους γονείς ή στο γονέα τριών ανήλικων ή προστατευόμενων τέκνων, η οποία θα φτάσει και το 100% από το έτος 2008. 
      Περιλαμβάνονται και οι τρίτεκνες οικογένειες στις ευνοϊκές ρυθμίσεις για την πρόσληψη στο δημόσιο, στα νομικά πρόσωπα δημοσίου δικαίου και στους Ο.Τ.Α., καθώς και στις ρυθμίσεις περί τοποθέτησής τους στον τόπο των συμφερόντων τους. 
      Επίσης, περιλαμβάνονται και οι τρίτεκνες οικογένειες στα προγράμματα λαϊκής κατοικίας του Υπουργείου Υγείας και Κοινωνικής Αλληλεγγύης. Στις Σχολές της Αστυνομικής Ακαδημίας, του Λιμενικού Σώματος και στις Α.Ε.Ν. συμπεριλαμβάνονται στο ποσοστό 10% που εισάγονται κατ’ υπέρβαση και τα τέκνα οικογενειών με τρία παιδιά. 
      Εισάγεται η πρόβλεψη πρόσληψης αναπληρωτών εκπαιδευτικών που είναι γονείς τριών τέκνων σε ποσοστό 20% επί των εγγεγραμμένων στους σχετικούς πίνακες. Οι γονείς και τα τέκνα τρίτεκνων οικογενειών λαμβάνουν την αυτή μοριοδότηση με τις πολύτεκνες οικογένειες για την εισαγωγή τους στα δημόσια Ι.Ε.Κ.. Επίσης, καταβάλλουν μειωμένα δίδακτρα, όπως και οι πολύτεκνες οικογένειες. 
      Το δεύτερο κεφάλαιο του νομοσχέδιου ρυθμίζει ευρύτερα θέματα που αφορούν στις πολύτεκνες οικογένειες και συγχρονίζει το ισχύον νομοθετικό καθεστώς. 
      Θεσμοθετείται η ταυτότητα πολυτέκνων η οποία εκδίδεται άπαξ από το Υπουργείο Υγείας και Κοινωνικής Αλληλεγγύης και χορηγείται στους δικαιούχους από τα Κ.Ε.Π.. Καταργείται, έτσι, η διαδικασία χορήγησης των ταυτοτήτων από την Α.Σ.Π.Ε. για λόγους που ανάγονται σε ζητήματα που προσκρούουν στην αρχή της νομιμότητος και του κατά πόσον μία μη κυβερνητική οργάνωση, όπως η Α.Σ.Π.Ε., μπορεί να ασκεί αρμοδιότητες της διοίκησης, πολύ περισσότερο όταν οι αρμοδιότητες αυτές οδηγούν σε παραγωγή έννομων αποτελεσμάτων έναντι του κράτους αλλά και τρίτων.
      Επιπλέον, δεν υπάρχει λόγος να υφίστανται οι πολύτεκνοι την ταλαιπωρία, αλλά και τα έξοδα που απαιτεί η ανανέωση της κάρτας τους κάθε έξι μήνες, από τη στιγμή που απολαμβάνουν ισοβίως τα προνόμια της πολύτεκνης ιδιότητας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Προς το σκοπό της ενίσχυσης της Α.Σ.Π.Ε. για την εκπλήρωση του θεσμικού της ρόλου, προβλέπεται με υπουργική απόφαση η επιχορήγησή της από το εκκαθαρισμένο προϊόν του ειδικού κρατικού λαχείου μέχρι ποσοστού 3%.
      Κυρίες και κύριοι συνάδελφοι, η νέα διακυβέρνηση αποδεικνύει για άλλη μία φορά σ’ αυτά τα δύο πρώτα χρόνια της θητείας της ότι τηρεί τους λόγους και τις εξαγγελίες της και προχωρά στην πράξη. Γνωρίζουμε, βεβαίως, ότι το αίτημα των τρίτεκνων οικογενειών είναι η καθολική αναγνώρισή τους ως πολύτεκνων. Όμως, δεδομένης της παρούσας οικονομικής κατάστασης, το σημερινό νομοσχέδιο αποτελεί την αφετηρία, ώστε σύντομα να φθάσουμε στο επιθυμητό αποτέλεσμα. 
      Θεωρώ δε πως οι φόβοι των ήδη αναγνωρισμένων πολύτεκνων οικογενειών για περιστολή των προνομίων τους είναι άδικη και υπερβολική, καθώς η Κυβέρνηση και η ελληνική πολιτεία δεν πρόκειται να κάνει διακρίσεις, αλλά επιθυμεί να αγκαλιάσει, να συνδράμει και να βοηθήσει το ίδιο και χωρίς διακρίσεις όλους εκείνους τους Έλληνες και τις Ελληνίδες που στην πράξη ενισχύουν τον ιερότερο θεσμό της κοινωνίας, την οικογένεια.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπαντουβά.
      Κυρίες και κύριοι συνάδελφοι , έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: «Προσαρμογή της ελληνικής νομοθεσίας προς τις διατάξεις της Οδηγίας 2002/87/ΕΚ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων». 
      Η Διαρκής Επιτροπή Μορφωτικών Υποθέσεων καταθέτει τις Εκθέσεις της στις προτάσεις νόμων αρμοδιότητας του Υπουργείου Εθνικής Παιδείας και Θρησκευμάτων: 
      α) «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», που υποβλήθηκε από τους Βουλευτές το Κ.Κ.Ε..
      β) «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», που υποβλήθηκε από τους Βουλευτές του Συνασπισμού Ριζοσπαστικής Αριστεράς.
      γ) «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», που υποβλήθηκε από τους Ανεξάρτητους Βουλευτές κ.κ. Ανδρέα Ανδριανόπουλο και Στέφανο  Μάνο.
      Κυρίες και κύριοι συνάδελφοι, έχω επίσης την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και δύο συνοδοί δάσκαλοι από το 22ο Δημοτικό Σχολείο Λαμίας Ροδίτσας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το συζητούμενο σχέδιο νόμου εντάσσεται, ασφαλώς, στο πλαίσιο υλοποίησης της προγραμματικής δέσμευσης της Κυβέρνησης για τη σταδιακή εξίσωση των οικογενειών με τρία παιδιά προς τις πολύτεκνες οικογένειες, καθώς επίσης και στην εξαγγελθείσα προσπάθειά της για την προστασία της πολύτεκνης οικογένειας και την αντιμετώπιση της υπογεννητικότητας.
      Περαιτέρω, το σχέδιο νόμου βρίσκεται και προς την κατεύθυνση υλοποίησης μιας σειράς νομοθετικών διατάξεων, αλλά και διατάξεων υπερνομοθετικής ισχύος που επιβάλλουν συγκεκριμένες πρωτοβουλίες από την πλευρά της εκτελεστικής εξουσίας. 
      Όπως είναι γνωστό, το Σύνταγμα επιτάσσει τη λήψη θετικών μέτρων για την προστασία της οικογένειας, της μητρότητας και του παιδιού, θεσπίζει τις εγγυήσεις του κοινωνικού κράτους και ενθαρρύνει πολιτικές αύξησης των γεννήσεων και της προστασίας των πολυτέκνων.
      Αντίστοιχη μέριμνα απαιτούν εκ μέρους της πολιτείας και διεθνή συμβατικά κείμενα τα οποία έχει συνυπογράψει η χώρα μας, όπως είναι το Σύμφωνο του Ο.Η.Ε. για τα οικονομικά, κοινωνικά και μορφωτικά δικαιώματα, ο Ευρωπαϊκός Κοινωνικός Χάρτης του Συμβουλίου της Ευρώπης, η Σύμβαση του Ο.Η.Ε. για τα δικαιώματα του παιδιού και άλλα.
      Ωστόσο, η λήψη μέτρων για την προστασία της οικογένειας και την ενθάρρυνση της γεννητικότητας, υπαγορεύεται σήμερα από συνθήκες οι οποίες υπερβαίνουν κατά πολύ τους δικαιοπολιτικούς στόχους των συντακτών τόσο του Συντάγματος, όσο και των διεθνών κειμένων.
      Η υπογεννητικότητα στην Ελλάδα, αλλά και στην Ευρώπη γενικότερα, δεν είναι απλώς ένα φαινόμενο που μας ανησυχεί, δεν είναι ένα φαινόμενο που προκύπτει μόνο από τις στατιστικές αναλύσεις, αλλά αποτελεί μία νέα πραγματικότητα. Θέτει την κοινωνία μας σε διλήμματα, δοκιμάζει τις διαπροσωπικές σχέσεις, προκαλεί ανακατατάξεις στην οικονομία, αναταραχές στις εργασιακές σχέσεις, τριγμούς στο ασφαλιστικό σύστημα. 
      Διακυβεύει, σε τελική ανάλυση, κυρίες και κύριοι συνάδελφοι, ακόμη και τη συνέχεια των εθνών και των λαών, δοκιμάζοντας και απειλώντας στο χρόνο και στο χώρο ό,τι νομοτελειακά δεν κατάφεραν να επιφέρουν δεκαετίες, εκατονταετίες, χιλιετίες συγκρούσεων και δοκιμασιών.
      Το κράτος δεν έχει ασφαλώς τη δυνατότητα να υπαγορεύσει στην κοινωνία επιλογές ζωής ή να παρέμβει στον οικογενειακό προγραμματισμό των πολιτών. Οφείλει, όμως, να ενθαρρύνει και να συμπαραστέκεται σε όσους υιοθετούν τρόπους ζωής που συνάδουν προς τις δικαιοπολιτικές επιλογές της ελληνικής πολιτείας, όπως είναι η δημιουργία οικογένειας και η απόκτηση τέκνων. Η ενθάρρυνση και η αρωγή της πολιτείας πρέπει να είναι ιδιαίτερα εναργής και επαρκής στις μέρες μας που η υπογεννητικότητα απειλεί μακροπρόθεσμα το Έθνος μας.
      Με την ευκαιρία της συζήτησης του παρόντος σχεδίου νόμου είναι χρήσιμο να πούμε δυο λόγια για το μεγάλο αυτό ζήτημα. Μια ματιά στα διαθέσιμα στατιστικά στοιχεία είναι αρκετή για να προβληματίσει, αλλά και να πείσει, ότι το πρόβλημα έχει λάβει μεγάλες διαστάσεις και ως εκ τούτου, χρήζει άμεσης αντιμετώπισης.
      Το 1980, η Ελλάδα ήταν δεύτερη στις γεννήσεις στην Ευρωπαϊκή Ένωση με εκατόν σαράντα οκτώ χιλιάδες περίπου γεννήσεις. Το 1999 άγγιξε την τελευταία θέση, με μόλις εκατό χιλιάδες διακόσιες εξήντα γεννήσεις. Από το 1996 και μέχρι σήμερα, με μοναδική εξαίρεση το έτος 1997, οι θάνατοι υπερβαίνουν με αυξανόμενη μάλιστα τάση τις γεννήσεις. Οι στρατεύσιμοι της κλάσης του 2000 ήταν ογδόντα τρεις χιλιάδες, ενώ του 2003 μόλις πενήντα τρεις χιλιάδες. Σε τρία δηλαδή χρόνια, η απόδοση των κλάσεων παρουσιάζει υστέρηση κατά τριάντα χιλιάδες, με τεράστια σημασία και επιπτώσεις στην άμυνα της χώρας.
      Ο πληθυσμός της χώρας μας το 2025 έχει υπολογιστεί ότι θα διαμορφωθεί στα δεκατρία εκατομμύρια πεντακόσιες χιλιάδες, εκ των οποίων οι Έλληνες δεν θα ξεπερνούν τα 10.000.000 και από αυτά, το 20% θα είναι μεγαλύτεροι των εξήντα πέντε ετών.  Τέλος, στη χώρα μας έχουμε κάθε χρόνο περίπου εκατό χιλιάδες γεννήσεις, ενώ οι αμβλώσεις είναι περίπου διακόσιες χιλιάδες.
      Κυρίες και κύριοι συνάδελφοι, η Κυβέρνηση μπροστά σ’ αυτήν την απελπιστική κατάσταση, συνεπής προς τις δεσμεύσεις της και λαμβάνοντας υπ’ όψιν τη δυσμενή δημοσιονομική συγκυρία, με το συζητούμενο σχέδιο νόμου προτείνει δέσμη μέτρων για τη στήριξη των οικογενειών με τρία παιδιά. Το παρόν νομοσχέδιο προβλέπει –θα επαναλάβω τα βασικότερα- τα εξής: 
      Χορηγεί εφάπαξ βοήθημα 2.000 ευρώ για το τρίτο και κάθε επόμενο τέκνο. Αυτό, πέρα από την υλική βοήθεια που προσφέρει στις οικογένειες, έχει και ένα συμβολικό χαρακτήρα που δεν δικαιούμεθα να παραγνωρίζουμε. Απαλλάσσει από το τέλος ταξινόμησης επιβατικών οχημάτων γονείς με τρία ανήλικα τέκνα, μοριοδοτεί τους γονείς και τα τέκνα οικογενειών με τρία παιδιά για την κατάληψη μιας θέσεις εργασίας, όχι μόνο στο δημόσιο, αλλά και στον ιδιωτικό τομέα, μέσω του ν. 2643/98. Διευκολύνει το διορισμό των αναπληρωτών καθηγητών με τρία παιδιά. Μεριμνά για την απόκτηση στέγης. Διευκολύνει την εισαγωγή τους στην Ελληνική Αστυνομία και στο Λιμενικό Σώμα. Διευκολύνει τη συμμετοχή στα προγράμματα δημοσίων Ι.Ε.Κ. και την είσοδο σε σχολές του Εμπορικού Ναυτικού. Χορηγεί επίσης, την κάρτα πολιτισμού και στις τρίτεκνες οικογένειες.
      Ταυτόχρονα το συζητούμενο σχέδιο νόμου περιέχει διατάξεις για τη στήριξη της πολύτεκνης οικογένειας.
      Το άρθρο 5, και σε συμμόρφωση προς τη νομολογία του Δικαστηρίου Ευρωπαϊκών Κοινοτήτων, αναγνωρίζει την ιδιότητα του πολυτέκνου για την απονομή των πολυτεκνικών πλεονεκτημάτων και στους πολύτεκνους κοινοτικούς υπηκόους και τα μέλη των οικογενειών τους που ζουν στη χώρα μας.
      Επίσης, προσδιορίζεται στο άρθρο 6 ποιοι θεωρούνται πολύτεκνοι, ενώ θεσπίζεται η αυτονόητη, κατά την άποψή μου, δυνατότητα απόδειξης της πολυτεκνικής ιδιότητας με έκδοση διοικητικής πράξης, δηλαδή, με πιστοποιητικό ημεδαπής ή αλλοδαπής αρχής, αντικαθιστώντας έτσι ένα απαρχαιωμένο σύστημα.
      Κυρίες και κύριοι συνάδελφοι του ΠΑ.ΣΟ.Κ., λυπάμαι που θα το πω, αλλά η δήλωσή σας ότι καταψηφίζετε επί της αρχής το συζητούμενο σχέδιο νόμου δηλώνει την προσπάθειά σας να υπονομεύσετε την προσπάθεια της Κυβέρνησης, αλλά και της κοινωνίας γενικότερα, για τη στήριξη της τρίτεκνης και της πολύτεκνης οικογένειας. 
      Οι ρυθμίσεις του συζητούμενου σχεδίου νόμου έρχονται να ενισχύσουν το υφιστάμενο πλέγμα προστασίας της οικογένειας και να ενθαρρύνουν τη γέννηση περισσότερων παιδιών. Από τους βασικούς μας στόχους -το είπα και παραπάνω και επιμένω- είναι η καταπολέμηση του φαινομένου της υπογεννητικότητας. Για την επίτευξη αυτού του στόχου απαιτείται, ασφαλώς, η λήψη θετικών πρωτοβουλιών τόσο σε εθνικό όσο και σε ευρωπαϊκό επίπεδο, που κατατείνουν στη διαμόρφωση ενός ευνοϊκού κοινωνικού, οικονομικού και εργασιακού περιβάλλοντος δίχως ανασφάλειες και στην προσδοκία διασφάλισης ενός υψηλού επιπέδου ζωής. 
      Απαιτείται, όμως, και η απόφαση, η τόλμη θα έλεγα από μέρους των γονέων, να αναλάβουν τις ευθύνες και τις δεσμεύσεις που συνεπάγεται η απόκτηση τέκνων. Γι’ αυτό και σε τελική ανάλυση, πέρα από τις επιδοματικές πολιτικές, αποτελεσματική λύση δύναται να υπάρξει μόνο μέσα σε ένα ασφαλές κοινωνικό και οικονομικό περιβάλλον, που θα εξασφαλίζει τις προϋποθέσεις εκείνες, οι οποίες είναι αναγκαίες για την ευημερία, που θα δίδει ευκαιρίες παιδείας για όλους και θα αλλάξει σιγά-σιγά και τη νοοτροπία των νέων ιδίως ανθρώπων, που αντιμετωπίζουν τη δημιουργία της οικογένειας και την απόκτηση παιδιών ως βάρος και ως παραίτηση από κοινωνικές και άλλες απολαύσεις.  
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Θα ήθελα και εγώ με τη σειρά μου να εκφράσω τη λύπη, και την προσωπική μου και όλων μας, για τον εκλιπόντα Γεώργιο Ράλλη, τον πρώην Πρωθυπουργό, έναν ευπατρίδη πολιτικό, όπως ακούστηκε από όλες τις πτέρυγες της Βουλής, ο οποίος υπηρέτησε τις δικές του αρχές και αξίες με συνέπεια και θάρρος, κάτι που νομίζω ότι πρέπει να διέπει όλους τους πολιτικούς.
      Έρχομαι στο σχέδιο νόμου. Μιλάμε για ένα σχέδιο νόμου που αφορά -όπως τουλάχιστον διατυπώνεται σε αυτό- την ενίσχυση της οικογένειας και λοιπές διατάξεις. Είναι ένα νομοσχέδιο που, αν το διαβάσει κανείς, θα διαπιστώσει ότι δεν έχει αρχή και γι’ αυτόν ακριβώς το λόγο και εμείς το καταψηφίζουμε επί της αρχής. Και δεν έχει αρχή, γιατί ενώ, όπως προβλέπει και το Σύνταγμα στο άρθρο 21 παράγραφος 2, η ενίσχυση της οικογένειας ως θεσμού θα πρέπει να είναι στις προτεραιότητες, γιατί συμβάλλει στην αντιμετώπιση του δημογραφικού προβλήματος που είναι το σημαντικότερο ίσως πρόβλημα που σήμερα αντιμετωπίζει η χώρα μας, δεν παρατηρούμε ή δεν βλέπουμε να γίνεται καμία ουσιαστική προσπάθεια προς αυτήν την κατεύθυνση.
      Δυστυχώς, το δημογραφικό πρόβλημα είναι το μείζον πρόβλημα σήμερα της ελληνικής κοινωνίας γιατί, αν παρακολουθήσει κανείς τους δείκτες, θα δει ότι σε όλους υπάρχει αρνητική εξέλιξη. Για παράδειγμα, ο δείκτης γονιμότητας από το 2,21%, που ήταν το 1980, φθάνει στο 1,29% για το 2004, ενώ σήμερα μπορεί να είναι ακόμη μικρότερος. Ο πληθυσμός από 11,1 εκατομμύρια που είναι το 2005 προβλέπεται ότι το 2050 θα είναι μόνο 10,6 εκατομμύρια. Όλα αυτά είναι στοιχεία που προκύπτουν από τη EUROSTAT, είναι δηλαδή επιβεβαιωμένα στοιχεία. Παρατηρούμε, ακόμα, ότι η αύξηση του πληθυσμού συμπίπτει απόλυτα με την αύξηση των μεταναστών. 
      Συνέπεια όλων αυτών, όπως αντιλαμβανόμαστε, είναι η ηλικιακή κατανομή να είναι δυσανάλογη μεταξύ των μικρών και των μεγάλων ηλικιών, με ό,τι αυτό μπορεί να έχει ως επίπτωση, είτε αφορά το κοινωνικοασφαλιστικό σύστημα είτε αφορά την παραγωγική βάση της χώρας μας και της οικονομίας μας γενικότερα, και όλα αυτά που όλοι αντιλαμβανόσαστε και στα οποία δεν νομίζω ότι πρέπει να αναφερθώ ιδιαίτερα.
      Παρατηρούμε, ακόμα, το εξής. Το 1992 υπήρξε ένα πόρισμα της διακομματικής επιτροπής της Βουλής. Αντί σήμερα να έρθουμε να δούμε τι μπορούμε να κάνουμε για να αξιοποιήσουμε αυτό το πόρισμα, να συμβάλλουμε ακόμα περισσότερο στα όσα έχουν γίνει μέχρι σήμερα με βάση και αυτό το πόρισμα, το αγνοούμε παντελώς και προσπαθούμε να δημιουργήσουμε μία νέα κατάσταση, για να ικανοποιηθούν δήθεν οι προεκλογικές δεσμεύσεις της Κυβέρνησης.
      Και το μόνο που γίνεται είναι ότι με κάποια αποσπασματικότητα, με εντελώς ασύνδετο τρόπο και με όσο γίνεται πιο ανώδυνο,  η Νέα Δημοκρατία  θέλει να παρουσιάσει, αλλά όχι να κάνει και πράξη, τις προεκλογικές της δεσμεύεις.
      Σε πολλά δε σημεία του σχεδίου νόμου παρακολουθούμε και παρατηρούμε ότι οι διατάξεις είναι σε βάρος των πολύτεκνων οικογενειών. Παράδειγμα, στα ποσοστά προτίμησης για το διορισμό στις διάφορες θέσεις. Τι βγαίνει, ως συμπέρασμα; Ως συμπέρασμα βγαίνει ότι η κατ’ ευφημισμό νέα διακυβέρνηση που καθημερινά, βέβαια, αποδεικνύεται, ως μία νέα κακή κυβέρνηση, εφαρμόζει το δόγμα του διαίρει και βασίλευε. Το ίδιο κάνει και στην προκειμένη περίπτωση, μεταξύ των δύτεκνων και πολύτεκνων οικογενειών. Ενώ θα έπρεπε, δηλαδή, να πάρει συγκεκριμένα μέτρα που θα συνέβαλλαν ουσιαστικά στην επίλυση του δημογραφικού προβλήματος, προσπαθεί με τερτίπια, κυρίως, επικοινωνιακά να αντιμετωπίσει το πρόβλημα που υπάρχει. 
      Τι θα ήταν σωστό να γίνει και τι λέμε εμείς, κάτι που το είπε εξάλλου και η εισηγήτριά μας. Ότι δέκα–δώδεκα χρόνια, μετά την ύπαρξη του πρώτου πορίσματος της Βουλής, του διακομματικού πορίσματος, θα ήταν καλά να συγκροτηθεί μία νέα επιτροπή, η οποία θα έβλεπε μετά από μία δεκαετία και με βάση τα υπάρχοντα στοιχεία, τις εξελίξεις που έχουν διαμορφωθεί, για να δούμε ποια είναι τα καινούρια μέτρα που θα μπορούσαμε να πάρουμε, ώστε να συμβάλουν ουσιαστικά στην εξέλιξη που θέλουμε. Κάποια δεδομένη στιγμή θεωρήθηκε –και σωστά- ότι η ενίσχυση του τρίτου παιδιού είναι, ενδεχομένως, μία σημαντική συμβολή και γίνεται μία προσπάθεια να αξιοποιηθεί αυτό και από την Κυβέρνηση σήμερα και από τους  Βουλευτές της Συμπολίτευσης, ότι δήθεν γίνεται μια προσπάθεια να ενισχυθεί το τρίτο παιδί, αλλά αυτό δε γίνεται. Και δε γίνεται αυτό, γιατί ενώ είναι γνωστό ότι σε παλαιότερες περιόδους, όταν κυβέρνηση ήταν το ΠΑ.ΣΟ.Κ., έγινε προσπάθεια και διπλασιάστηκαν τα επιδόματα που δίδονταν στο τρίτο παιδί, διπλασιάστηκε ο χρόνος απόδοσης, κάτι που θα μπορούσαμε να το δούμε, ενδεχομένως και σήμερα. Εντούτοις δε γίνεται τίποτα προς αυτήν την κατεύθυνση. Απλά δίνεται εδώ ένα επίδομα των 2.000 ευρώ εφάπαξ  που δε φθάνει ούτε για τα έξοδα τοκετού και αυτό η Νέα Δημοκρατία  και η Κυβέρνησή της το χαρακτηρίζει, ως κοινωνική παροχή και μάλιστα μεγάλου διαμετρήματος. Το αντίθετο ακριβώς συμβαίνει. Εκείνο που θέλει να κάνει η Νέα Δημοκρατία ,  είναι να λειτουργήσει επικοινωνιακά, να ξεγελάσει για άλλη μια φορά τον κόσμο, να μην τηρήσει τις δεσμεύσεις της, και βέβαια αυτό γίνεται αντιληπτό.
      Θα μπορούσε να πει κανείς, ότι μέχρι και πριν λίγες ημέρες η Νέα Δημοκρατία  επικαλούνταν την οικονομική κατάσταση της χώρας και γι’ αυτό δεν μπορούσε να υλοποιήσει αιτήματα που έχουν να κάνουν με την οικονομία, που έχουν ανάγκη από χρήματα δηλαδή. Όμως, τα πράγματα άλλαξαν. Ήρθε η απόφαση της EUROSTAT, σε σχέση με την απογραφή και ασφαλώς τώρα με μεγάλη αγωνία ο ελληνικός λαός περιμένει να δει που θα χρεώνει πλέον η Νέα Δημοκρατία  την αδυναμία της και να κυβερνήσει σωστά, αλλά και να υλοποιήσει τις δεσμεύεις της. Γιατί μέχρι πρότινος έβρισκε το ΠΑ.ΣΟ.Κ. ως αιτία, ότι δήθεν το ΠΑ.ΣΟ.Κ. δημιούργησε αυτήν την αρνητική κατάσταση στην οικονομία, άρα το ΠΑ.ΣΟ.Κ. φταίει που δεν μπορούμε να υλοποιήσουμε τις δεσμεύσεις μας. Το ΠΑ.ΣΟ.Κ. φταίει, βέβαια, που από τη μια χαρίζουμε στους μεγάλους και από την άλλη τα αφαιρούμε από τους πολλούς. Και αντιλαμβανόμαστε όλοι μας, ποιες είναι οι πολιτικές που επιδιώκει στην πράξη η Νέα Δημοκρατία να υπηρετήσει. 
      ΦΙΛΙΠΠΟΣ ΤΣΑΛΙΔΗΣ:  Από τους πολλούς θέλετε να  πείτε.
      ΕΜΜΑΝΟΥΗΛ ΣΤΡΑΤΑΚΗΣ: Λάθος έχετε. Ευνοεί τους λίγους και τα παίρνει από τους πολλούς. 
      ΦΙΛΙΠΠΟΣ ΤΣΑΛΙΔΗΣ: Γιατί το είπατε ανάποδα. 
      ΕΜΜΑΝΟΥΗΛ ΣΤΡΑΤΑΚΗΣ: Μην ξεχνάτε, κύριε συνάδελφε, ότι στον προηγούμενο προϋπολογισμό ψηφίσαμε -και το ξέρετε πάρα πολύ καλά- στο φορολογικό νομοσχέδιο να χαρίσουμε στους λίγους το ένα δισεκατομμύριο ευρώ και να τα πάρουμε από τους πολλούς, με τη συνέχιση της περαίωσης ή εν πάση περιπτώσει με άλλες διαδικασίες που κινήθηκαν τότε.
      ΦΙΛΙΠΠΟΣ ΤΣΑΛΙΔΗΣ: Απλά διόρθωσα αυτό που θέλατε να πείτε.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ πολύ, αν διορθώσατε κατά την κρίση σας, όπως νομίζετε. Εμείς λέμε και το τονίζουμε αυτό, ότι η Νέα Δημοκρατία  προσπαθεί με όλες τις ρυθμίσεις που κάνει να ευνοήσει τους λίγους, παίρνοντας από τους πολλούς αυτά που δικαιούνται. Μέχρι τώρα έβρισκε ως αφορμή τη δήθεν κακή κατάσταση της οικονομίας. Θα δούμε τι θα λέει από εδώ και πέρα που ασφαλώς όλα τα επιχειρήματα εξανεμίστηκαν. Και εξανεμίστηκαν, γιατί ήρθε η Ευρωπαϊκή Ένωση, ήρθε η EUROSTAT να πει, ότι αυτά που έγιναν δήθεν για απογραφή δεν ήταν τα σωστά και εν πάση περιπτώσει η κατάσταση της οικονομίας θα μπορούσε να είναι σε διαφορετικό επίπεδο.
      Αυτά που επισημαίνω για το τρίτο παιδί είναι ζητήματα, τα οποία επισημαίνονται και από την Ο.Κ.Ε.. Και θα έλεγα ότι πράγματι θα πρέπει να δει κανείς, εάν θέλει να υλοποιήσει μία πολιτική προς τη σωστή κατεύθυνση, πώς ενισχύεται σήμερα που ενδεχομένως ο αριθμός των παιδιών μειώνεται συνολικά. Έτσι παρατηρούμε. Πώς ενισχύεται το σύνολο των παιδιών μιας οικογένειας; Διότι εάν δεν αντιμετωπίσουμε στη συνέχεια με αυτόν τον τρόπο το δημογραφικό πρόβλημα, ασφαλώς, τα προβλήματα θα πολλαπλασιάζονται μέρα με τη μέρα.
      Βέβαια, εδώ παρατηρούμε ότι ενώ αυξάνει το προσδόκιμο της ηλικίας γενικότερα, δεν παίρνετε κανένα μέτρο για παράδειγμα να αυξηθεί η προστασία στα παιδιά που σπουδάζουν, που ξέρουμε σήμερα όλοι μας ότι οι σπουδές αυξάνουν τον χρόνο που χρειάζεται, και να πάμε αντί στα είκοσι πέντε στα είκοσι οκτώ χρόνια. 
      Εμείς μιλάμε για αυτούς τους λόγους και βέβαια για άλλα πολλά, τα οποία πραγματικά θα μπορούσαμε να παρατηρήσουμε στη συζήτηση επί των άρθρων και  αφορούν την ίδρυση του Ινστιτούτου Κοινωνικής Δημογραφίας και Έρευνας, το οποίο είναι Ινστιτούτο που είναι πέρα και έξω από τις ανάγκες που μπορεί να υπηρετηθούν μέσα από το εθνικό παρατηρητήριο, το οποίο δεν λειτουργείτε και όμως παρακολουθούμε εδώ να υπάρχουν τέτοιες εξελίξεις μόνο και μόνο για να πάμε στη δημιουργία καινούριων οργανισμών για το πώς θα εξυπηρετήσουμε ενδεχομένως κάποιους. Και βέβαια, δεν δίνουμε καμία σημασία για τους υπαλλήλους που ενδεχομένως θα χάσουν τη δουλειά τους με τα μέτρα που παίρνετε, σε σχέση με τους συλλόγους των πολυτέκνων, ενώ θα μπορούσε ενδεχομένως να ληφθεί και γι’ αυτό μέριμνα, ώστε οι σύλλογοι των πολυτέκνων να εξακολουθήσουν να λειτουργούν, γιατί μπορούν να λύσουν και από μόνοι τους, ως κύτταρα κοινωνικής δυναμικής, άλλα προβλήματα που οι κυβερνήσεις δεν μπορούν να λύσουν. 
      Εμείς, στα άρθρα, θα ψηφίσουμε ό,τι είναι θετικό και συμβάλλει πράγματι στην καλύτερη εξυπηρέτηση των οικογενειών που έχουν παιδιά και ασφαλώς θα καταψηφίσουμε εκείνα που δεν συμβάλλουν θετικά, αλλά αντίθετα δημιουργούν προβλήματα αντί να λύνουν. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Το λόγο έχει η κ. Τζάκρη, με την αγόρευση της οποίας ολοκληρώνεται και η συνεδρίασή μας για σήμερα.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, συζητούμε σήμερα, κατόπιν αναβολής, λόγω του πρόσφατου ανασχηματισμού, το νομοσχέδιο του Υπουργείου Υγείας για την υποτιθέμενη ενίσχυση της οικογένειας. Θα περίμενα ότι η νέα πολιτική ηγεσία του Υπουργείου Υγείας θα πίεζε προς την κατεύθυνση της ουσιαστικής υλοποίησης των προεκλογικών εξαγγελιών του κυρίου Πρωθυπουργού, ο οποίος υποσχόταν προεκλογικά την εξομοίωση των τρίτεκνων με τους πολύτεκνους. 
      Σίγουρα, κανένα μέτρο ενίσχυσης των οικογενειών με τρία παιδιά, όπως και κάθε άλλης ευαίσθητης κοινωνικής ομάδας, δεν είναι αμελητέο. Ωστόσο, τα μέτρα που συζητούμε σήμερα, τα οποία μετά από μακρά κυοφορία δύο ετών, ανακοίνωσε η Κυβέρνηση είναι ψιχία σε σχέση με αυτά που είχε υποσχεθεί προεκλογικά ο ίδιος ο Πρωθυπουργός. 
      Ας θυμηθούμε, όμως, κυρίες και κύριοι συνάδελφοι, τι είχε πει ο κ. Καραμανλής: «Στήριξη της ελληνικής οικογένειας, των πολύτεκνων, της εργαζόμενης μητέρας. Με έναν από τους πρώτους νόμους της νέας διακυβέρνησης προχωρούμε στο χαρακτηρισμό ως πολύτεκνης της οικογένειας με τρία παιδιά». Αυτά στις 3-2-2004, στην ομιλία του για την παρουσίαση του προγράμματος της Νέας Δημοκρατίας για την οικονομία.
      Στις 20-2-2004 στην ομιλία του Πρωθυπουργού στην Εθνική Συνδιάσκεψη του κόμματός του έλεγε: «Στοχεύουμε στη στήριξη της ελληνικής οικογένειας, των πολύτεκνων, της εργαζόμενης μητέρας. Προχωρούμε στο χαρακτηρισμό ως πολύτεκνης, οικογένειας με τρία παιδιά». 
      Αυτές τις προεκλογικές υποσχέσεις ήταν υποχρεωμένος και να τις σεβαστεί και να τις εκτελέσει ο κύριος Πρωθυπουργός, αλλιώς είναι έκθετος απέναντι στις οικογένειες με τρία παιδιά, αλλά και στους σημερινούς πολύτεκνους που βλέπουν τον κίνδυνο να μειωθούν υφιστάμενα δικαιώματά τους. Οι ρυθμίσεις που το νομοσχέδιο που συζητούμε σήμερα περιλαμβάνει, αποτελούν ταφόπλακα στα όνειρα εκατόν εβδομήντα έξι χιλιάδων περίπου οικογενειών με τρία παιδιά, αλλά και οριστική ακύρωση των προεκλογικών δεσμεύσεων για αυτόματη ένταξή τους στις ευνοϊκές ρυθμίσεις περί πολύτεκνων.
      Ως δικαιολογία η Κυβέρνηση για μία ακόμη φορά επικαλείται τις υφιστάμενες δημοσιονομικές συνθήκες, για τις οποίες όμως είναι αποκλειστικά υπεύθυνη η ίδια, όπως αποδεικνύεται και με την πρόσφατη επιστολή της EUROSTAT. Απεδείχθη, έτσι, περίτρανα ο προσχηματικός χαρακτήρας της απογραφής, η οποία υπήρξε ένα μεγάλο πολιτικό έγκλημα εναντίον της οικονομίας, της κοινωνίας, της χώρας, του ίδιου του πολίτη, αλλά και μία μόνιμη δικαιολογία από την πλευρά της Κυβέρνησης για την επίμονη άρνηση υλοποίησης των προεκλογικών της δεσμεύσεων. 
      Στην προκείμενη περίπτωση αναιρείται η δέσμευση για αυτόματη μετονομασία των τρίτεκνων οικογενειών σε πολύτεκνες. Έτσι, οι οικογένειες με τρία παιδιά, αντί να πάρουν μηνιαίο επίδομα για κάθε παιδί και ισόβια πολυτεκνική σύνταξη, όπως δικαιούνται οι πολύτεκνοι, θα λάβουν τελικά «ψαλιδισμένες» παροχές, οι οποίες δίνονται σε δόσεις ως το 2008.
      Αγαπητοί συνάδελφοι, ο θεσμός της οικογένειας και ο τρόπος που λειτουργεί στη χώρα μας, αποτελεί το στυλοβάτη της ελληνικής κοινωνίας. Οι αρχές μας, οι αξίες μας, οι παραδόσεις μας, ότι μας καθορίζει ως Έλληνες, μεταφέρεται, εμπλουτίζεται και διαδίδεται μέσα από την οικογένεια. Θέλουμε τη δομή αυτή λειτουργίας της ελληνικής οικογένειας, να την μεταλαμπαδεύσουμε και σε όσους φιλοξενούμε στη χώρα μας, ως μονίμως διαμένοντας σε αυτή, είτε πρόκειται για οικονομικούς μετανάστες είτε πρόκειται για πολιτικούς πρόσφυγες.
      Είναι αλήθεια ότι σε μια εποχή έντονων απαιτήσεων αλλά και δυσκολιών, ο θεσμός αυτός περνά κρίση και η κρίση αυτή επηρεάζει τόσο τον αριθμό και τη διάρκεια των γάμων όσο και των αριθμό των παιδιών που γεννιούνται μέσα σ’ αυτούς. Και δυστυχώς είναι γεγονός και ο συνεχώς ολοένα αυξανόμενος αριθμός των διαζυγίων που πραγματοποιούνται, αλλά και ότι οι περισσότερες πλέον οικογένειες, κάτω από το βάρος των απαιτήσεων, σταματούν στο ένα παιδί. Στατιστικές μάλιστα αναφέρουν πως σήμερα αντιστοιχούν 1,25 παιδιά σε κάθε οικογένεια. 
      Αντικείμενο της προνοιακής πολιτικής του κράτους πρέπει να είναι η στήριξη της οικογένειας. Και όχι απλά με την άκριτη χορήγηση κάποιων επιδομάτων που δεν πάνε σ’ αυτούς που τα έχουν πραγματικά ανάγκη, αλλά απλά διαχέονται στο σύστημα, αλλά με την ικανοποίηση βασικών αναγκών για επιβίωση, μόρφωση, πολιτισμό. 
      Η πολυτεκνία αυτή καθ’ αυτή στηρίζεται από το Σύνταγμα γιατί είναι μια ιδιότητα των οικογενειών που πρέπει να στηρίζεται από το ίδιο το κράτος. Με ποιον όμως τρόπο και με ποια μέσα; Αυτό είναι το κυρίαρχο ερώτημα. Αποτελεί το παρόν νομοσχέδιο μια τομή προς αυτή την κατεύθυνση; Σίγουρα όχι και αυτό γιατί δεν ακολουθεί ένα σχεδιασμένο προσανατολισμό αλλά απλά περιέχει αποσπασματικές ρυθμίσεις και διατάξεις, οι οποίες δεν μπορούν να λειτουργήσουν ως σύνολο και ως αποτέλεσμα μιας συγκεκριμένης πολιτικής παρά μόνο εμβαλωματικά, δημιουργώντας έτσι ανησυχίες και στον κόσμο και στους αντίστοιχους φορείς. 
      Σε μια περίοδο έντονης υπογεννητικότητας για την Ελλάδα, το σχέδιο νόμου «Ενίσχυση της οικογένειας και λοιπές διατάξεις» αντί να δημιουργεί κίνητρα αύξησης της γεννητικότητας, δημιουργεί πλέον αντικίνητρα γιατί καταργεί ουσιαστικά με τον συμψηφισμό των μέτρων για τις τρίτεκνες οικογένειες πολλές από τις διατάξεις που είναι υπέρ των πολυτέκνων και ιδίως υπέρ των τέκνων των πολυτέκνων, δημιουργεί συνθήκες μεγάλης ταλαιπωρίας στους πολύτεκνους που επανακρίνονται για την ιδιότητά τους αυτή, ενώ παράλληλα υποβαθμίζει τους υφιστάμενους συλλόγους σε ρόλο κομπάρσου. 
      Σύμφωνα με πρόσφατες έρευνες σε κάθε ελληνίδα που βρίσκεται σε ηλικία τεκνοποίησης, δηλαδή από 15-44 ετών, αντιστοιχούσαν το 2002, 1,25 τέκνα. Το μικρότερο ποσοστό μαζί με την Ισπανία στην Ευρωπαϊκή Ένωση. Η ποσοστιαία συμμετοχή της ηλικιακής ομάδας 0-14 ετών στον συνολικό πληθυσμό συνεχώς μειώνεται. Ενώ η ηλικιακή ομάδα άνω των 65 ετών, αυξάνει. Πρόκειται δηλαδή για την γήρανση του πληθυσμού. Το ποσοστό της γεννητικότητας το 1999 ήταν 0,95%. Δηλαδή 9,5 νεογνά ετησίως ανά χίλιους κατοίκους έναντι διπλάσιου ποσού, 1,89%, το 1960. Η αναλογία εργαζόμενων/ συνταξιούχων προσεγγίζει το ½ και απειλεί τους κανόνες της κοινωνικής ασφάλισης, οι οποίοι προς το παρόν δεν καταρρέουν λόγω της συνεχούς προσθήκης νέων μεταναστών σε ηλικία 20-50 ετών. 
      Έτσι η Ελλάδα βιώνει ένα έντονο δημογραφικό πρόβλημα και απαιτείται μια συστηματική παρέμβαση της πολιτείας για τη θέσπιση κινήτρων αύξησης της γεννητικότητας. Απαιτείται μια μακροπρόθεσμη πολιτική στήριξης της οικογένειας και αντιμετώπισης του δημογραφικού προβλήματος. Η λήψη μέτρων σαν και αυτά που συζητούμε σήμερα δεν θα έκαναν κανέναν να αποφασίσει να κάνει παιδί. Ο κάθε οικογενειάρχης και πολύ περισσότερο ο τρίτεκνος ή ο πολύτεκνος δεν έχει ανάγκη ενός εφάπαξ επιδόματος που στην πραγματικότητα δεν καλύπτει ούτε τα έξοδα του τοκετού ούτε την αγορά ενός αυτοκινήτου. 
      Η ελληνική οικογένεια σήμερα θέλει τη στήριξη της πολιτείας σε κάθε της βήμα. Με ποιο τρόπο; Αναλογικά με τον αριθμό των παιδιών που έχει. Και αυτό νομίζω ότι είναι το σωστότερο και δικαιότερο μέτρο που θα μπορούσε να προβλεφθεί: αναλογική χορήγηση παροχών με κριτήριο τον αριθμό των μελών των οικογενειών. Δηλαδή, φορολογικές απαλλαγές αλλά και γενναιόδωρες και όχι φιλοδωρηματικές ενισχύσεις μπορούν πράγματι να λειτουργήσουν ως κίνητρα για την απόκτηση παιδιών όπως συμβαίνει σε χώρες όπως η Γερμανία ή η Γαλλία. 
      Πρέπει επίσης να εξετάσουμε σε ποιους τελικά χορηγούνται οι κάθε είδους παροχές και τα επιδόματα. Πρέπει να κατευθύνονται σε αυτούς που τα έχουν πραγματικά ανάγκη και όχι να διαχέονται άκριτα στο σύστημα. Δηλαδή, οι κάθε είδους παροχές και τα επιδόματα πρέπει να εξειδικεύονται, να κατηγοριοποιούνται σύμφωνα με την οικονομική κατάσταση της κάθε οικογένειας. 
      Η οικογένεια για να αναπτυχθεί έχει ανάγκη από υποστηρικτικές δομές. Και το ΠΑ.ΣΟ.Κ. έχει να επιδείξει ένα σημαντικό έργο προς την κατεύθυνση αυτή με τους πολυάριθμους παιδικούς σταθμούς, τα ολοήμερα σχολεία, τα κέντρα δημιουργικής απασχόλησης παιδιών και τα κέντρα ημερήσιας φροντίδας ηλικιωμένων, τα οποία θα πρέπει να εξαπλωθούν σε ολόκληρη τη χώρα και να εξορθολογιστεί και να ενισχυθεί ακόμα περισσότερο η λειτουργία τους. Αυτές οι δομές θα αποτελέσουν κίνητρο και για τη γυναικεία απασχόληση. 
      Έχει αποδειχθεί ότι η συμμετοχή των γυναικών στην οικονομία και στην κοινωνία για μερικές χώρες όπως η Σουηδία, η Δανία και η Γαλλία, είναι μια πραγματικότητα. Δομές όπως οι παραπάνω έχουν βοηθήσει, έχουν συμβάλλει, στη συμμετοχή των γυναικών στην απασχόληση, στην εργασία, με στόχο βέβαια πάντοτε την ισότητα των δυο φύλων. Ποιο ήταν το αποτέλεσμα; Αντί να πέσει η γεννητικότητα της κοινωνίας στην Σκανδιναβία, έχει αυξηθεί λόγω των μέτρων αυτών, που σημαίνει ότι καταρρίπτεται ένας μύθος ότι η απασχόληση είναι ανταγωνιστική με το ρόλο της μητέρας. Βεβαίως με τις κατάλληλες κοινωνικές προδιαγραφές και θεσμούς αποδεικνύεται το αντίθετο. 
      Αντίθετα στην Ισπανία, την Ιταλία και τη χώρα μας όπου ο ιδεατός τύπος οικογένειας βρίσκεται πιο κοντά στο υπόδειγμα του άντρα μοναδικού εργαζόμενου και όπου οι ευκαιρίες για απασχόληση για τις μητέρες είναι περιορισμένες, εκεί τα ποσοστά γεννητικότητας είναι πολύ χαμηλότερα και με πτωτικές τάσεις. 
      Επιπλέον θα πρέπει να αυξηθούν οι δαπάνες για την παιδεία, ώστε να μπορούμε να μιλάμε κάποια στιγμή για πραγματική δωρεάν παιδεία. 
      Η στήριξη πρέπει να γίνεται ανάλογα με τις δημογραφικές εξελίξεις και τις ιδιαιτερότητες που μπορεί να εμφανίζονται από νομό σε νομό. Πρέπει να ληφθούν υπ’ όψιν οι συγκεκριμένες κοινωνικές ανάγκες τις οποίες θέλουμε να ικανοποιήσουμε. Δηλαδή πρέπει κάθε προσπάθεια να έχει συγκεκριμένη στόχευση.
      Είναι λοιπόν σαφές ότι οποιαδήποτε νομοθετική πρωτοβουλία προχωρά στην απλή πρόβλεψη κάποιων μεμονωμένων παροχών είναι εκ των προτέρων αποτυχημένη. Απαιτείται, λοιπόν, στοχευμένη κοινωνική πολιτική που θα υλοποιεί συγκεκριμένους στόχους, οι οποίοι θα προέλθουν από διαβούλευση και αξιολόγηση αντιμετωπίζοντας το πρόβλημα στις πραγματικές του διαστάσεις. Μόνο έτσι θα μπορέσουμε να είμαστε και αποτελεσματικοί, αλλά και χρήσιμοι αγαπητοί συνάδελφοι. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 7 Μαρτίου 2006 και της Τετάρτης 8 Μαρτίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 7 Μαρτίου 2006 και της Τετάρτης 8 Μαρτίου 2006 επικυρώθησαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.15΄ λύεται η συνεδρίαση για αύριο ημέρα Παρασκευή 17 Μαρτίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης των Βουλευτών του Κομμουνιστικού Κόμματος Ελλάδος προς τον Υπουργό Πολιτισμού, σχετικά με την πολιτική της Κυβέρνησης στον τομέα του αθλητισμού, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 16-3-2006	ΣΕΛ. 3


