ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’ 
ΣΥΝΟΔΟΣ Β’ 
ΣΥΝΕΔΡΙΑΣΗ  SΒ’

Παρασκευή 24 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κυρίων  Χ. Καλογήρου και Π. Σγουρίδη, σελ.
3. Ανακοινώνεται ότι τη συνεδρίαση παρακολουθούν μαθητές από το Α’ Δημοτικό σχολείο Ιστιαίας Ευβοίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων σχετικά με την ενίσχυση των περιφερειακών ΑΕΙ και ΤΕΙ κ.λπ., σελ.
β) Προς τον Υπουργό Δικαιοσύνης σχετικά με την λειτουργία του Εργαστηρίου Τοξικολογίας του Αριστοτέλειου Πανεπιστημίου Θεσσαλονίκης κ.λπ., σελ.
γ) Προς τον Υπουργό Οικονομίας και Οικονομικών σχετικά με τις μετατάξεις υπαλλήλων στο Υπουργείο κ.λπ., σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την επέκταση του Μετρό στη γραμμή Μοναστηράκι-Αιγάλεω κ.λπ., σελ.
4. Συζήτηση Επερώτησης Βουλευτών του ΠΑ.ΣΟ.Κ. αρμοδιότητας Υπουργείου Ανάπτυξης σχετικά με τις μικρομεσαίες επιχειρήσεις, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της Σύμβασης της Στοκχόλμης για τους ‘Εμμονους Οργανικούς Ρύπους (Persistent Organic Polluntans-POPs)», σελ.
β) Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Σύμβασης για την εκτύπωση εντύπων αυτοκόλλητων θεωρήσεων εισόδου (ΕΑΘΕ) και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΚΑΤΣΙΛΙΕΡΗΣ Π., σελ.
ΛΕΒΕΝΤΗΣ Α., σελ.
ΜΠΕΖΑΣ Α., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΛΗΓΟΥΡΑΣ Α., σελ.
ΡΟΒΛΙΑΣ Κ., σελ.
ΤΑΛΙΑΔΟΥΡΟΣ Σ., σελ.

Β. Επί της Επερώτησης:
ΒΑΡΒΙΤΣΙΩΤΗΣ Μ., σελ.
ΔΙΑΜΑΝΤΟΠΟΥΛΟΥ Α., σελ.
ΖΗΣΗ Ρ., σελ.
ΚΕΓΚΕΡΟΓΛΟΥ Β., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΑΝΑΣΙΟΥ Ι., σελ.
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΡΕΠΠΑΣ Δ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  SΒ΄
      Παρασκευή 24 Φεβρουαρίου 2006
      
      Αθήνα, σήμερα στις 24 Φεβρουαρίου 2006, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Πέτρο Κατσιλιέρη, Βουλευτή Μεσσηνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία η Προϊσταμένη του Δημοτικού Σχολείου Βρυττών Νομού Πέλλας ζητεί οικονομική ενίσχυση για τη συντήρηση και τον εξοπλισμό του.
2) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία  ο Δήμος Αριδαίας Πέλλας ζητεί την εκτέλεση έργων για την οικονομική και τουριστική ανάπτυξη του Νομού Πέλλας.
3) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η Ανθρωπολογική Εταιρεία Ελλάδος ζητεί την επανεξέταση της κατασκευής τουριστικού μονοπατιού στο Δήμο Τρίγλιας Χαλκιδικής λόγω της διαφαινόμενης επιβάρυνσης του περιβάλλοντος.
4) Ο Γ΄ Αντιπρόεδρος της Βουλής και Βουλευτής Β΄ Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί να δοθεί η δυνατότητα σε όλες τις επιχειρήσεις της Ναυπηγοεπισκευαστικής Ζώνης να εκδίδουν άδειες εκτέλεσης εργασιών επισκευής, μετατροπής και συντήρησης πλοίων.
5) Ο Γ΄ Αντιπρόεδρος της Βουλής και Βουλευτής Β΄ Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Σύλλογος Προστασίας Περιβάλλοντος Σαλαμίνας «Η ΑΝΑΠΛΑΣΗ» ζητεί να μην επιτραπεί η εγκατάσταση ηλεκτρογεννήτριας στη νησίδα Ρεβυθούσα.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αυθαίρετη λειτουργία πυρηνελαιουργείου στη Β.Ι.Π.Ε. της Πάτρας.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην υπερφόρτωση και ελλιπή ασφάλεια των φυλακών του Αγίου Στεφάνου.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας και αναφορά του Δικηγορικού Συλλόγου Αιγίου με τα οποία ζητείται η κάλυψη των οργανικών θέσεων δικαστών στο Πρωτοδικείο Αιγίου.
9) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύνδεσμος Περιβαλλοντικών Οργανώσεων Ευρύτερης Περιοχής Πάτρας ζητεί τη λήψη θεσμικών και οικονομικών μέτρων για την επίλυση του προβλήματος της απώλειας κοινόχρηστων χώρων στην Πάτρα.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους ελέγχους για αυθαιρεσίες και καταπατήσεις στο δάσος της Κάνισκας.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα της έντονης δυσοσμίας των φρεατίων στην οδό Πανεπιστημίου της Πάτρας.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναγκαιότητα δημιουργίας Μονάδας Φυσικής Αποκατάστασης στο Π.Π.Ν.Π..
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων στα οποία αναφέρεται το αίτημα της πολιτιστικής αξιοποίησης του Δικαστικού Μεγάρου Πατρών.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα της διακίνησης ναρκωτικών στην πλατεία Ελευθερίας της Πάτρας.
15) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε δημοσίευμα εφημερίδας το οποίο αναφέρεται στη μόλυνση ποταμιών του Νομού Εύβοιας από τα τοξικά απόβλητα των ελαιοτριβείων.
16) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε δημοσίευμα εφημερίδας σχετικά με τη στέρηση από τα ξενοδοχεία του Νομού Εύβοιας να φιλοξενούν συνεδριακές οργανώσεις.
17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε δημοσίευμα εφημερίδας το οποίο αναφέρεται στην ανάγκη χορήγησης πιστώσεων για επεμβάσεις σε σχολικά κτήρια του Νομού Εύβοιας.
18) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων Εύβοιας διαμαρτύρεται για την κωλυσιεργία στην εκτέλεση μεγάλων έργων στη Νότια Εύβοια.
19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Αντρέας Κωνσταντίνου, κάτοικος Ελούντας Κρήτης ζητεί την επίλυση υγειονομικού του προβλήματος.
20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Βεζυράκης, κάτοικος Τουρλωτής Σητείας, ζητεί την επίλυση συνταξιοδοτικού του προβλήματος.
21) Οι Βουλευτές Λασιθίου και Β΄ Πειραιώς κύριοι ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία το Σωματεία Εργαζομένων Ελληνικών Αμυντικών Συστημάτων ζητούν την αύξηση των αποδοχών των μελών τους κ.λπ..
22) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η Ένωση Ιατρών Νοσοκομείου και Κέντρων Υγείας Νομού Τρικάλων ζητεί την αύξηση του ποσού για την πραγματοποίηση των εφημεριών των ιατρών για το έτος 2006.
23) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύνδεσμος των εν Ελλάδι Τουριστικών Ταξιδιωτικών Γραφείων επισημαίνει τον κίνδυνο για τις ελληνικές τουριστικές επιχειρήσεις από την υιοθέτηση της οδηγίας Μπολκεστάιν.
24) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου Ιωαννίνων ζητεί τη συνέχιση της λειτουργίας του ταχυδρομικού γραφείου Γρεβενιτίου Ιωαννίνων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2421/21-9-05 ερώτηση της Βουλευτού κ Ασημίνας Ξηροτήρη-Αικατερινάρη δόθηκε με το υπ’ αριθμ. Β-2059/11-10-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2421/21-09-05 που κατέθεσε στη Βουλή η Βουλευτής κ. Ασημίνα Ξηροτήρη - Αικατερινάρη, ως προς τις αρμοδιότητες του Υπ.Μ.Ε, σύμφωνα και με το με αριθμ. πρωτ. 534 ΔΣ/29-09-05 έγγραφο του Ο.Α.Σ.Α., σας πληροφορούμε τα παρακάτω:
     Στο πλαίσιο του εορτασμού της «Ημέρας των πόλεων χωρίς αυτοκίνητο», διοργανώθηκε από το Υπουργείο Μεταφορών και Επικοινωνιών εκδήλωση στην οποία συμμετείχαν ο Ο.Α.Σ.Α. και οι Η.ΑΠ.Α.Π..
     Η εκδήλωση πραγματοποιήθηκε στις 21/9 και περιελάμβανε την δημιουργία graffiti από την ομάδα Carpe Diem με τίτλο « Έξυπνες μετακινήσεις για μια βιώσιμη πόλη » πού έλαβε χώρα στο αμαξοστάσιο των ΗΛΠΑΠ ( Πειραιώς και Ερμού).
     Επίσης, σύμφωνα με αποφάσεις των αρμοδίων φορέων ΟΑΣΑ και ΟΑΣΘ, στις 22/9 το επιβατικό κοινό μετακινήθηκε δωρεάν, με όλα τα Μέσα Μαζικής Μεταφοράς ,από τις 05.00- μέχρι τις 17.00.
     Τέλος, σημειώνεται ότι η, για οποιονδήποτε λόγο, λήψη μέτρων περιορισμού ή απαγόρευσης της κυκλοφορίας των οχημάτων, δεν υπάγεται στις αρμοδιότητες του Υπ.Μ.Ε..
     Ο Υπουργός
     ΜΙΧΑΛΗΣ ΛΙΑΠΗΣ»
     2. Στην με αριθμό 5867/20-12-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 808/13-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
     Οι κτηνοτρόφοι έχουν την υποχρέωση να αποτρέπουν την δυνατότητα πρόσβασης των ζώων που εκτρέφουν σε μολυσμένες περιοχές ή χώρους στους οποίους οι επικρατούσες συνθήκες μπορούν να προκαλέσουν βλάβες στην υγεία των ζώων και των ανθρώπων (Οδηγία 98/58/ΕΚ).
     Οι Κτηνιατρικές Υπηρεσίες προσπαθώντας να διαφυλάξουν τη δημόσια υγεία εισηγούνται στο Νομάρχη της οικείας Νομαρχιακής Αυτοδιοίκησης την απαγόρευση σφαγής των ζώων που προέρχονται από εκτροφές που ενδεχομένως ζώα τους βόσκησαν δίπλα σε χωματερές. Με βάση τα ανωτέρω έγινε η με αριθμ. 5493/9-12-2005 εισήγηση της Διεύθυνσης Κτηνιατρικής Αιτωλοακαρνανίας προς τον Αντινομάρχη της οικείας Νομαρχιακής Αυτοδιοίκησης και εκδόθηκε η με αριθμ. 5519/9-12-2005 απόφαση του Νομάρχη Αιτωλ/νίας οι οποίες επισυνάπτονται.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 5705/16-12-05 ερώτηση του Βουλευτή κ. Γεώργιου Φλωρίδη δόθηκε με το υπ’ αριθμ. 797/13-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 99423/ 27-12-05 έγγραφο του Προέδρου του Οργανισμού Πληρωμών και Ελέγχου Kοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Γ. Φλωρίδη.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 5505/13-12-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Δ15/Γ/ΟΙΚ59/3-1-06  έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε στη Βουλή των Ελλήνων ο Βουλευτής κ. Στ. Ματζαπετάκης, με θέμα «Παιδικά Παιχνίδια», σας αποστέλλουμε στοιχεία των Υπηρεσιών του Υπουργείου Ανάπτυξης.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 5538/13-12-05 ερώτηση του Βουλευτή κ Κωνσταντίνου Τσιπλάκη δόθηκε με το υπ’ αριθμ. Β2865/3-1-06 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 5538/13-12-2005, που κατέθεσε στη Βουλή ο Βουλευτής κ. Κων/νος Τσιπλάκης, θέτουμε υπόψη σας τα παρακάτω:
     1. Δεν προβλέπεται, η εκ μέρους, του ΥΠ.Μ.Ε., χορήγηση ποσών, προς εγκατάσταση νέων, είτε προς αντικατάσταση παλαιών κεραιών ραδιοτηλεοπτικών σταθμών.
     2. Σε ό,τι αφορά την εγκατάσταση κεραιών ραδιοτηλεοπτικών σταθμών (αναμεταδοτών), πρέπει να τηρείται απαρέγκλιτα η σχετική νομοθεσία, που προβλέπει την εκχώρηση της σχετικής συχνότητας, για την έκδοση της άδεια εγκατάστασης κεραίας.
     3. Τονίζεται ότι, μέχρι να ολοκληρωθεί η διαδικασία αδειοδότησης των τηλεοπτικών σταθμών, δεν γίνονται εκχωρήσεις συχνοτήτων.
     4. Επισυνάπτεται η με αριθμ. πρωτ. 51441/3520/23-08-2000, εγκύκλιος του Υπουργείου Μεταφορών και Επικοινωνιών, που αφορά στην αδειοδότηση των κεραιών των ραδιοτηλεοπτικών σταθμών.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
    6. Στην με αριθμό 6383/13.1.06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 273/6.2.06 έγγραφο από τον Υπουργό Μακεδονίας-Θράκης η ακόλουθη απάντηση:
     «Απαντώντας στην με αριθμό 6383/13-1-2006 ερώτηση, που κατέθεσε στη Βουλή η Βουλευτής κ. Χρύσα Αράπογλου, με θέμα «Ανεπαρκής αντισεισμική προστασία δημοσίων και ιδιωτικών κτιρίων της Θεσσαλονίκης», και όσον αφορά στα κτίρια του Διοικητηρίου και του Κυβερνείου, τα οποία χρησιμοποιεί το Υπουργείο μας, σας γνωρίζουμε τα εξής:
     Το κτίριο του Διοικητηρίου, όπου στεγάζονται οι υπηρεσίες του Υ.ΜΑ.Θ και το Κυβερνείο, που χρησιμοποιείται ως κατοικία του εκάστοτε Υπουργού Μακεδονίας - Θράκης έχουν κατασκευαστεί με παλιές προδιαγραφές.
     Στο κτίριο του Διοικητηρίου έγιναν, κατά το έτος 2002, επισκευαστικές σωστικές παρεμβάσεις, με βασικό σκοπό την προστασία από τη διάβρωση τόσο της θεμελίωσης, όσο και του φέροντα οργανισμού (βασική λιθοδομή με σενάζ από ολόσωμα τούβλα) και δαπανήθηκε, για το σκοπό αυτό, το ποσό των 130.000.000 δραχμών. Παράλληλα, ανατέθηκε η μελέτη «αποκατάστασης και ανάδειξης του Διοικητηρίου Θεσσαλονίκης», η οποία και έχει αποπερατωθεί σε επίπεδο προμελέτης. Από την προμελέτη αυτή πιθανολογούνται παρεμβάσεις στο κτίριο για τη σεισμική του θωράκιση.
     Έτσι, το Υ.ΜΑ.Θ εξετάζει την πιθανότητα να αναθέσει την εκπόνηση μελέτης σεισμικού ελέγχου των παραπάνω κτιρίων, εάν αυτά δεν ενταχθούν στο πρόγραμμα του σεισμικού ελέγχου των δημοσίων κτιρίων.
     Για το κτίριο του Κυβερνείου έχει ανατεθεί κατ' αρχάς η μελέτη της πλήρους αποτύπωσής του, η οποία και παραδόθηκε. Με βάση τη μελέτη αυτή έχει ζητηθεί από τη Διεύθυνση Τεχνικών Υπηρεσιών της Νομαρχιακής Αυτοδιοίκησης Θεσσαλονίκης η εκπόνηση μελέτης επισκευής και αποκατάστασης του κτιρίου και παράλληλα μελετάται ο σεισμικός του έλεγχος και η ενίσχυσή του εάν και όπου απαιτηθεί.
     Για τα υπόλοιπα θέματα της ερώτησης αρμόδιο να απαντήσει είναι το Υ.ΠΕ.ΧΩ.Δ.Ε στο οποίο ανήκει ο συντονισμός των σεισμικών ελέγχων των δημοσίων και ιδιωτικών κτιρίων από τους υπεύθυνους φορείς της Κεντρικής Διοίκησης αλλά και της Τοπικής Αυτοδιοίκησης.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»
      7. Στην με αριθμό 6368/12.1.06 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ροδούλας Ζήση και Χρήστου Πρωτόππαπα δόθηκε με το υπ’ αριθμ. Δ13/Β/Φ5.25/1882/6.2.06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσαν στη Βουλή των Ελλήνων οι Βουλευτές κ.κ. Δ. Πιπεργιάς, Β. Κεγκέρογλου, Ρ. Ζήση και Χρ. Πρωτόπαπας, σας διαβιβάζουμε το υπ' αριθ. Γ.ΔΝΣ/384/31-1-06 έγγραφο της ΔΕΗ Α.Ε., με το οποίο δίδεται απάντηση στα θιγόμενα στην ανωτέρω Ερώτηση θέματα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 6314/12.1.06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. Δ13/Β/Φ5.25/2274/6.2.06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής και Πρόεδρος του Συνασπισμού Ριζοσπαστικής Αριτεράς κ. Α. Αλαβάνος, σας διαβιβάζουμε το υπ' αριθ. Γ.ΔΝΣ/500/6-2-06 έγγραφο της ΔΕΗ Α.Ε., με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
    9. Στην με αριθμό 6407/13.1.06 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 19/6.2.05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 6407/13-01-2006 εγγράφου σας, με το οποίο μας διαβιβάσθηκε ερώτηση της Βουλευτού κ. Ε. Τσουρή, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η Ελληνική ναυτιλία αποτελεί εθνικό κεφάλαιο και ως εκ τούτου κύριο μέλη μα του ΥΕΝ είναι η διατήρηση της δυναμικότητας και της ποιότητάς της. Η πολιτεία αναγνωρίζοντας τη συμβολή της εμπορικής ναυτιλίας στην εθνική οικονομία, λαμβάνει τα κατάλληλα μέτρα τα οποία αποσκοπούν στην αύξηση της ανταγωνιστικότητας και στην ενδυνάμωση της θέσης της στο πλαίσιο του παγκόσμιου διαμετακομιστικού εμπορίου.
      Με δεδομένο ωστόσο το γεγονός ότι οι λειτουργίες της ναυτιλίας είναι σε μεγάλο βαθμό σύνθετες, τα εκάστοτε μέτρα στήριξής της αποφασίζονται και υλοποιούνται σε συνεργασία με άλλα Υπουργεία και φορείς, καθώς και με τους κοινωνικούς εταίρους.
      2. Για το έτος 2006 έχει εγκριθεί κρατική επιχορήγηση ποσού 853.000.000,00 € (754.086.696,00 € για το ΝΑΤ και 98.913.304,00 € για το ΚΑΑΝ).
      3. Το Υπουργείο Οικονομίας και Οικονομικών, με αποφάσεις του, καλύπτει με συμπληρωματικές επιχορηγήσεις ή προκαταβολές, το σύνολο σχεδόν των οργανικών ελλειμμάτων ΝΑ Τ -ΚΑΑΝ.
      Τα ελλείμματα που εμφανίζονται στους υπό έγκριση προϋπολογισμούς αναθεωρούνται μετά τη λήξη του Γ' τριμήνου εκάστου έτους (αρκετές από τις δαπάνες που εγγράφονται στις πιστώσεις των εξόδων δεν πραγματοποιούνται στο σύνολό τους, για διαφόρους λόγους) και με βάση τα νέα δεδομένα ζητείται συμπληρωματική επιχορήγηση.
      4. Όσον αφορά το ΚΕΑΝ, το έλλειμμά του για το έτος 2006 ανέρχεται στο ποσό των 54.948.784,00 €. Το έλλειμμα αυτό θα ήταν πολύ μεγαλύτερο αν δεν είχε επιδοτηθεί από το ΚΑΕΟ με το ποσό των 34.000.000,00 € για το έτος 2006.
      Επίσης, με την εφαρμογή του ν. 3075/2002, που είχε σαν αποτέλεσμα τον διπλασιασμό του ποσού για τις καταβαλλόμενες συντάξεις, το ΚΕΑΝ εξάντλησε τα αποθεματικά του διαθέσιμα και εμφανίζεται πλέον ελλειμματικό.
      5. Η διάταξη του άρθρου 24 του ν. 3409/2005, αποτελεί ένα από τα μέτρα που διαμορφώθηκαν για την προσέλκυση και παραμονή στο ελληνικό νηολόγιο ποιοτικών επιβατηγών πλοίων που εκτελούν περιηγητικούς πλόες (κρουαζιερόπλοια), τόσο για την ανάπτυξη του τουρισμού με την αναγέννηση της κρουαζιέρας, όσο και για την ενίσχυση της απασχόλησης Ελλήνων προσοντούχων ναυτικών όλων των ειδικοτήτων, δεδομένου του σημαντικού αριθμού θέσεων εργασίας που προσφέρουν τα πλοία αυτής της κατηγορίας.
      6. Στο ίδιο πλαίσιο κινείται και το καθεστώς των εγκριτικών πράξεων νηολόγησης που αποσκοπεί στην διατήρηση και αύξηση του αριθμού των πλοίων που είναι εγγεγραμμένα στο ελληνικό νηολόγιο, με την ενίσχυση της ανταγωνιστικότητας της ελληνικής ποντοπόρου ναυτιλίας, με άμεσα αποτελέσματα την αύξηση των εσόδων από τη ναυτιλία, την ισχυροποίηση του κύρους της χώρας μας διεθνώς και την ενίσχυση της απασχόλησης.
      Επίσης, για την ενίσχυση της απασχόλησης των Ελλήνων ναυτικών έχουν ληφθεί μέτρα όπως η βελτίωση της αποτελεσματικότητας του Γραφείου Ευρέσεως Ναυτικής Εργασίας στη διαμεσολάβηση για την εξεύρεση εργασίας επί πλοίων σε Έλληνες ναυτικούς και έχουν εντατικοποιηθεί οι έλεγχοι που πραγματοποιούνται από τις Λιμενικές Αρχές για την κανονική στελέχωση των πλοίων όλων των κατηγοριών σύμφωνα με τις ισχύουσες διατάξεις.
      7. Το Ελληνικό Νηολόγιο, εμφανίζει στοιχεία ανανέωσης και ποιοτικής ενίσχυσης, δεδομένου ότι ο μέσος όρος ηλικίας των πλοίων που ενεγράφησαν κατά την περίοδο 2004 - 2005 ήταν 3 έτη, έναντι του μέσου όρου ηλικίας των 17,5 ετών των πλοίων που διεγράφησαν κατά την ίδια χρονική περίοδο.
      Επίσης, στην κατηγορία των πλοίων από 45.001-100.000 κοχ παρουσιάζεται σταθερά θετικό ισοζύγιο τόσο σε αριθμό πλοίων όσο και σε χωρητικότητα, γεγονός το οποίο αποδεικνύει την επιτυχία των ληφθέντων μέτρων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     10. Στην με αριθμό 6565/18.1.06 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. 90022/1703/19/6.2.06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με ΑΠ 6565/18.1.06 ερώτηση που κατέθεσε ο βουλευτής κ. Αντώνης Καρπούζας, σχετικά με τη χορήγηση της σύνταξης στους Βορειοηπειρώτες συνταξιούχους του ΟΓΑ, χωρίς την υποχρέωση διαμονής στην Ελλάδα, σας γνωρίζουμε τα ακόλουθα:
      Ο ΟΓΑ, εκτός από τις συντάξεις και άλλες παροχές που χορηγεί στους ασφαλισμένους του, χορηγεί ως εντολοδόχος του Ελληνικού Δημοσίου σύνταξη και υγειονομική περίθαλψη στους ανασφάλιστους υπερήλικες. Έτσι σύμφωνα με την ισχύουσα νομοθεσία, που αφορά την ασφάλιση ανασφαλίστων ομάδων (ν.1296/82 και ν. 2556/97, άρθρ.20), χορηγείται από τον ΟΓΑ σύνταξη και υγειονομική περίθαλψη σε Έλληνες υπηκόους ή ομογενείς και κατ' επέκταση, βάσει της αρχής της ίσης μεταχείρισης που προβλέπει ο Καν. ( ΕΟΚ ) 1408/71,σε πρόσωπα, ανεξαρτήτως υπηκοότητας, στα οποία ο εν λόγω κανονισμός έχει εφαρμογή.
      Τα πρόσωπα αυτά θα πρέπει να μένουν στην Ελλάδα και να έχουν συμπληρώσει το 65ο έτος της ηλικίας τους.
      Επίσης δεν πρέπει να λαμβάνουν οι ίδιοι ή οι σύζυγοί τους σύνταξη ή άλλο περιοδικό βοήθημα από οποιαδήποτε πηγή, μεγαλύτερο της σύνταξης πού χορηγεί ο ΟΓΑ στον αγρότη ή το αγροτικό ζευγάρι, αντίστοιχα και να μην έχουν εισοδήματα προερχόμενα από οποιαδήποτε πηγή, μεγαλύτερα των ετήσιων συντάξεων που χορηγεί ο ΟΓΑ.
      Εξαιρούνται και δεν αποτελούν κώλυμα για τη συνταξιοδότηση των ανασφαλίστων υπερηλίκων, τα βοηθήματα ή άλλης μορφής οικονομικές ενισχύσεις, που χορηγούνται σε αναξιοπαθούντα πρόσωπα από τα ειδικά προγράμματα του Υπουργείου Υγείας και Κοινωνικής Αλληλεγγύης ή οποιουδήποτε άλλου φορέα.
      Η σύνταξη αυτή διακόπτεται εκτός των άλλων, αν διαπιστωθεί από την αρμόδια υπηρεσία του ΟΓΑ, ότι οι εν λόγω συνταξιούχοι δεν διαμένουν μόνιμα το μεγαλύτερο χρονικό διάστημα του έτους.
      Συνεπώς δεν είναι δυνατόν να θεσπιστεί ειδικό προνομιακό καθεστώς για Έλληνες ομογενείς της Αλβανίας, διότι κάτι τέτοιο θα έρχονταν σε αντίθεση με τους κανόνες δικαίου, αφού εκτός από τους προαναφερμένους ομογενείς, ο ΟΓ Α δίνει συντάξεις και σε Έλληνες ομογενείς των χωρών της πρώην Σοβιετικής Ένωσης, σε πρόσφυγες, σε ανιθαγενείς κλπ. Επί πλέον κάτι τέτοιο θα είχε σαν αποτέλεσμα μια σειρά αξιώσεων κατά του ΟΓ Α, με απρόβλεπτες οικονομικές συνέπειες.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
     11. Στην με αριθμό 6361/12.1.06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 122/6.2.06 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σχετικά με την παραπάνω ερώτησή σας, σας επισυνάπτουμε την απάντηση του προέδρου του Ε.Ο.Τ. κ. Αριστείδη Καλογερόπουλου-Στρατή.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 6124/4-1-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 567/27-1-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στο ανωτέρω σχετικό με το οποίο μας διαβιβάστηκε η με αριθμ. 6124/4-1-2006 ερώτηση, που κατατέθηκε στη Βουλή από το Βουλευτή κ. Μ. Καρχιμάκη σχετικά με την έκδοση κάρτας ανεργίας αγροτών από τον Ο.Α.Ε.Δ., σας πληροφορούμε τα εξής:
      Σύμφωνα με τις διατάξεις του άρθρου 2 του ν. 2458/97, στην ασφάλιση του Κλάδου Κυρίας Ασφάλισης Αγροτών, υπάγονται όλα τα πρόσωπα, που ασφαλίζονται στον Ο.Γ.Α., σύμφωνα με τις ισχύουσες κάθε φορά διατάξεις. Βάσει δε των διατάξεων αυτών (άρθρο 2, παραγρ.1 του ν.4169/61), στην ασφάλιση του Ο.Γ.Α. υπάγονται όσοι ασχολούνται στην αγροτική οικονομία, κατά κύριο επάγγελμα, από το οποίο αντλούν το βιοπορισμό τους.
      Σύμφωνα δε με τις διατάξεις του άρθρου 6 του ν. 3050/2002, η κατά κύριο επάγγελμα απασχόληση στην αγροτική οικονομία, κατά την έννοια της παραγρ.1 του άρθρου 2 του ν. 4169/61, όπως ισχύει, αποδεικνύεται από το εκκαθαριστικό της αρμόδιας Δημόσιας Οικονομικής Υπηρεσίας (ΔΟΥ), εφόσον τα εκκαθαρισθέντα εισοδήματα προέρχονται από γεωργικές επιχειρήσεις.
      Σε περίπτωση που ο απασχολούμενος στην αγροτική οικονομία δεν υποχρεούται σε υποβολή φορολογικής δήλωσης, η κατά κύριο επάγγελμα απασχόληση αποδεικνύεται από άλλα σχετικά στοιχεία αρμόδιων αρχών.
      Σύμφωνα με τα ανωτέρω συμπεραίνεται ότι για να υπαχθεί κάποιος στην ασφάλιση του Ο.Γ.Α. (Κλάδος Κυρίας Ασφάλισης Αγροτών), πρέπει να ασχολείται στην αγροτική οικονομία, (κατά κύριο επάγγελμα), από το οποίο να αντλεί το βιοπορισμό του και τούτο να αποδεικνύεται βάσει των ως άνω διατάξεων του άρθρου 6 του ν. 3050/02.
      Όσοι δεν πληρούν τις ως άνω προϋποθέσεις περί υπαγωγής στην ασφάλιση του Ο.Γ.Α., διαγράφονται της ασφάλισής του.
      Επομένως οι ασφαλισμένοι στον Κλάδο Κυρίας Ασφάλισης Αγροτών, δεν είναι δυνατόν να θεωρηθούν κατά την κείμενη νομοθεσία, άνεργοι εφόσον παραμένουν στην ασφάλιση του Ο.Γ.Α..
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 6190/10-1-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 872/23-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 1729/18-1-06 έγγραφο του Προέδρου του Οργανισμού Ελληνικών Γεωργικών Ασφαλίσεων (Ε.Λ.Γ.Α.) σε απάντηση της ανωτέρω ερώτησης του Βουλευτή κ. Α. Μανωλάκη.
      Ο Υφυπουργός
      Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      14. Στην με αριθμό 6240/11-1-06 ερώτηση του Βουλευτή  κ. Γεωργίου Ντόλιου δόθηκε με το υπ’ αριθμ. 883/23-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 003369/17-1-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Γ.Ντόλιου.
      Ο Υφυπουργός
      Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στις με αριθμό 6227/10-1-06, 6423/13-1-06 και 6455/16-1-06 ερωτήσεις των Βουλευτών κυρίων Εμμανουήλ Φραγκιαδουλάκη, Εμμανουήλ Στρατάκη και Πέτρου Κατσιλιέρη δόθηκε με το υπ’ αριθμ. 878/23-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι βουλευτές κ.κ. Μ. Φραγκιαδουλάκης, Μ. Στρατάκης, Π. Κατσιλιέρης, για τα θέματα της αρμοδιότητάς μας, σας πληροφορούμε τα εξής:
      Σύμφωνα με τον Καν. (ΕΚ) 865/04 του Συμβουλίου, σχετικά με την Κοινή Οργάνωση Αγοράς (ΚΟΑ) ελαιολάδου και επιτραπέζιων ελιών και ειδικότερα στο άρθρο 11 προβλέπεται, μεταξύ άλλων, ότι σε περίπτωση που η τιμή του ελαιολάδου στην Κοινότητα υπερβαίνει σημαντικά, 1,6 φορές, τις μέσες τιμές ενεργοποίησης του μέτρου της ιδιωτικής αποθεματοποίησης, κατά τη διάρκεια μιας περιόδου τουλάχιστον τριών μηνών και για να εξασφαλισθεί ο κατάλληλος εφοδιασμός της κοινοτικής αγοράς με ελαιόλαδο, μπορεί να αποφασίζεται από την Ευρωπαϊκή Επιτροπή η διενέργεια εισαγωγών από τρίτες χώρες, με μειωμένους ή μηδενικούς δασμούς. Τα εν λόγω μέτρα εφαρμόζονται για την ελάχιστη αναγκαία περίοδο, η οποία πάντως δεν μπορεί να υπερβεί το πέρας της συγκεκριμένης περιόδου εμπορίας. .
      Η Ευρωπαϊκή Επιτροπή, σε εφαρμογή των διατάξεων του ανωτέρω Κανονισμού υποχρεούται να προβλέψει τις λεπτομέρειες εφαρμογής των διατάξεων αυτών (δηλαδή την οργάνωση ενός συστήματος διαγωνισμού για τη μείωση του δασμού, τον καθορισμό των προϋποθέσεων παρουσίασης των προσφορών, τη σύσταση και απελευθέρωση των εγγυήσεων, κ.λπ.). Έτσι έχει παρουσιάσει σχετικό σχέδιο Κανονισμού, κατά τη Διαχειριστική Επιτροπή ελαιολάδου της 16ης Δεκεμβρίου, το οποίο, ενδεχομένως, θα ψηφισθεί κατά τη Διαχειριστική Επιτροπή της 27ης Ιανουαρίου 2006. Το εν λόγω σχέδιο έχει αποσταλεί στους αρμόδιους φορείς. για τη διατύπωση των απόψεών τους.
      Για να αποφευχθεί ο κίνδυνος της διαταραχής των αγορών με τη διακίνηση των προβλεπομένων ποσοτήτων, η Επιτροπή θα αποφασίσει, εκτός από την περίοδο ισχύος των μειωμένων δασμών, για το ποσό της μείωσης των δασμών, αλλά και για τις μέγιστες μηνιαίες ποσότητες που θα μπορούν να εισαχθούν.
      Ο Υφυπουργός
      Α. ΚΟΝΤΟΣ»
      16. Στην με αριθμό 4937/24-11-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-2679/14-12-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4937/24-11-2005 που κατέθεσε στη Βουλή ο Βουλευτής Μανόλης Στρατάκης ,σχετικά με το μέγιστο επιτρεπόμενο βάρος νομαρχιακών ΦΔΧ αυτοκινήτων, σας πληροφορούμε τα πιο κάτω:
      1. Σύμφωνα με τις διατάξεις του ν. 1959/91 οι άδειες κυκλοφορίας ΦΙΧ αυτοκινήτων χορηγούνται σε φυσικά ή νομικά πρόσωπα τα οποία εμπορεύονται, παράγουν, εισάγουν, εξορρηγνύουν προϊόντα ή μεταφέρουν είδη για την εξυπηρέτηση των λειτουργικών τους αναγκών. Με την προτεινόμενη διάταξη στο σχέδιο νόμου «Οργάνωση και λειτουργία αρχών ελέγχου κυκλοφορίας των οχημάτων - ρυθμίσεις για τις επιβατικές μεταφορές και άλλες διατάξεις» εισάγεται η δυνατότητα χρησιμοποίησης από τα παραπάνω πρόσωπα, ΦΙΧ που έχουν μισθωθεί, χωρίς να απαιτείται η αγορά τους. Ευνόητο είναι, ότι οι σχετικές διατάξεις με τις προϋποθέσεις θέσεως σε κυκλοφορία και τη νομιμότητα κυκλοφορίας των ΦΙΧ, εξακολουθούν να ισχύουν και για τα μισθωμένα οχήματα.
      2. Με τις διατάξεις της παραγράφου 5 του άρθρου 44 του ν. 2963/2001 δόθηκε η δυνατότητα αύξησης του ανώτατου μικτού βάρους των ΦΔΧ αυτοκινήτων των οποίων το αρχικό δικαίωμα κυκλοφορίας χορηγήθηκε με τις διατάξεις των ν.δ. 531/1970 και ν.1073/1980 μέχρι 8.000 και 6.000 χιλιόγραμμα, αντίστοιχα. Οι λεπτομέρειες εφαρμογής της διάταξης αυτής καθορίστηκαν με τις διατάξεις της. Β2/23499/2283/2002. υ.α.. Το Υπουργείο μελετά τη δυνατότητα περαιτέρω αύξησης του μέγιστου επιτρεπόμενου μικτού βάρους των αυτοκινήτων αυτών.
      Ο Υπουργός
      ΜΙΧΑΛΗΣ ΛΙΑΠΗΣ»)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Η πρώτη με αριθμό 503/21.2.2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Μπαντουβά προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με τον καθορισμό από τον Ο.Γ.Α. ανωτάτων ορίων για τη χορήγηση αναλώσιμων υλικών στα άτομα με σακχαρώδη διαβήτη κ.λπ., διαγράφεται λόγω κωλύματος του κυρίου Υπουργού.
    Θα συζητηθεί η δεύτερη με αριθμό 498/21.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς την Υπουργό Εθνικής Παιδείας και Θρησκευμάτων, σχετικά με την ενίσχυση των περιφερειακών Α.Ε.Ι. και Τ.Ε.Ι. κ.λπ.
    Η επίκαιρη ερώτηση του κ. Κατσιλιέρη έχει ως εξής:
    «Τα τελευταία είκοσι χρόνια, στα πλαίσια της πανεπιστημιακής αποκέντρωσης, η πολιτεία προχώρησε –σε όλες τις διοικητικές περιφέρειες- στην ίδρυση σχολών και τμημάτων Α.Ε.Ι. και Τ.Ε.Ι. προκειμένου αυτά να συμβάλουν στην ουσιαστική ανάπτυξη της περιφέρειας. 
    Είναι προφανές ότι η ουσιαστική ενίσχυση και στήριξη των Ιδρυμάτων αυτών αποτελεί, διαχρονικά, τη βασική υποχρέωση της πολιτείας.
    Η καθιέρωση της βάσης του «10» για την εισαγωγή στα Α.Ε.Ι. και Τ.Ε.Ι. θα επιφέρει σοβαρές συνέπειες στη βιωσιμότητα των περιφερειακών Ιδρυμάτων όλης της χώρας και κατ’ επέκταση θα πλήξει πολλαπλά τις τοπικές κοινωνίες.
    Ειδικότερα, στη Μεσσηνία θα πληγεί άμεσα το Τ.Ε.Ι. Καλαμάτας, τμήματα του οποίου, με βάση τις ρυθμίσεις του Υπουργείου Παιδείας, απειλούνται ακόμα και με κλείσιμο, ενώ και το νέο-ιδρυθέν Πανεπιστήμιο Πελοποννήσου θα αντιμετωπίσει αν όχι άμεσα, στο μέλλον, σοβαρό πρόβλημα βιωσιμότητας.
    Ερωτάται η κυρία Υπουργός:
    1. Πώς σκοπεύει να αντιμετωπίσει το πρόβλημα που θα δημιουργηθεί με τη μείωση φοιτητών στα περιφερειακά Ιδρύματα;
    2. Τι προτίθεται να κάνει για την ουσιαστική ενίσχυση των περιφερειακών Α.Ε.Ι. και Τ.Ε.Ι.;»
    Στην επίκαιρη ερώτηση του κ. Κατσιλιέρη θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
    Σε ό,τι αφορά το θέμα του βαθμού πρόσβασης, που ρυθμίσαμε πέρυσι το καλοκαίρι με τη σύμφωνη γνώμη των Ιδρυμάτων, όπως φάνηκε από τη συζήτηση στην Επιτροπή Μορφωτικών Υποθέσεων και την παρουσία του Προεδρεύοντος της Συνόδου των Προέδρων των Τ.Ε.Ι., θα ήθελα να πω τα εξής:
    Διασφαλίσαμε το επίπεδο της ποιότητας στην ανώτατη εκπαίδευση. Δεν μπορεί να παρακολουθήσει κάποιος ανώτατη εκπαίδευση με βαθμό πρόσβασης «1», «2», «3», «4» ή «5» κάτω από τη βάση. Άλλωστε η πολιτεία οφείλει να στείλει ένα ξεκάθαρο μήνυμα: Ότι προάγει την αξιοκρατία και την προσπάθεια και ότι τα Ανώτατα Εκπαιδευτικά Ιδρύματα της χώρας εκπαιδεύουν αυτούς που έχουν τις απαραίτητες ακαδημαϊκές προϋποθέσεις για σπουδές ανωτάτου επιπέδου.
    Δεν είναι τυχαίο ότι η πατρίδα μας σήμερα κατατάσσεται στις πέντε χώρες του Ο.Ο.Σ.Α. με τα υψηλότερα ποσοστά ανεργίας των πτυχιούχων. Αντί να είναι περιζήτητοι οι πτυχιούχοι μας, υποφέρουν από την ανεργία. Η λογική «όλοι στα πανεπιστήμια και στα Τ.Ε.Ι.», ανεξάρτητα από τα προσόντα τους, απαξιώνει συνολικά τους πτυχιούχους.
    Στη δωρεάν δημόσια εκπαίδευση, που ουσιαστικά την πληρώνουν όλοι οι Έλληνες πολίτες από το υστέρημά τους, οι ίδιοι αξιώνουν από τους αυριανούς φοιτητές να πληρούνται ορισμένες στοιχειώδεις προϋποθέσεις.
    Ακούστηκε από τον κύριο συνάδελφο ότι θα μείνουν τα περιφερειακά Τ.Ε.Ι. χωρίς φοιτητές, ότι θα κλείσουν. Κι εδώ υπάρχουν λύσεις.
          Πρώτον, το θέμα της ανακατανομής ποσοστού φοιτητών από τα κεντρικά τμήματα στα περιφερειακά και δεύτερον, η εξέταση του γνωστικού αντικειμένου. 
      Σε ό,τι αφορά το πρώτο, την ανακατανομή, μελετάται μία μείωση του αριθμού των εισακτέων σε κεντρικά Τ.Ε.Ι., σε κεντρικά ιδρύματα, πράγμα που είναι χρόνιο αίτημα των ιδρυμάτων και η μείωση να δοθεί ως αύξηση στα περιφερειακά ιδρύματα. Παράλληλα, μελετάται να υπάρξει και συνολική αύξηση -μικρή σε αριθμό, αλλά ουσιαστική- στον αριθμό των εισακτέων στα περιφερειακά Τ.Ε.Ι.. 
      Εκείνο, όμως, που αποτελεί την καρδιά του προβλήματος είναι το γνωστικό αντικείμενο, διότι η μη προσέλευση φοιτητών σε συγκεκριμένα τμήματα οφείλεται στο ότι τα γνωστικά αντικείμενα δεν ανταποκρίνονται στις ανάγκες της οικονομίας και της κοινωνίας. 
      Χαρακτηριστικό παράδειγμα είχαμε πριν από ενάμιση χρόνο στο Τ.Ε.Ι. της Κεφαλλονιάς: Μολονότι οι εισακτέοι, χωρίς βαθμό πρόσβασης, ήταν διακόσιοι, το συγκεκριμένο Τ.Ε.Ι. το προτίμησαν μόλις επτά φοιτητές. Κάναμε συζήτηση με τη διοικούσα επιτροπή, έγινε μελέτη και άλλαξε το γνωστικό αντικείμενο, σ’ ένα γνωστικό αντικείμενο που ανταποκρίνεται περισσότερο στις ανάγκες της οικονομίας και της κοινωνίας. Έτσι, προσήλθε φέτος μεγαλύτερος αριθμός φοιτητών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό λεπτό, κύριε Πρόεδρε, τελειώνω.
      Εθελοτυφλούμε και εξαπατούμε την ελληνική πολιτεία, όταν δεχόμεθα να εισάγονται φοιτητές σε τμήματα, τα οποία δεν έχουν ανταπόκριση στην αγορά εργασίας, ιδιαίτερα στα Τ.Ε.Ι., που είναι Ανώτατα Εκπαιδευτικά Ιδρύματα εφαρμογής.
      Άρα, λοιπόν εκείνο, το οποίο πρέπει να γίνει, για να στηριχθούν ουσιαστικά τα περιφερειακά ιδρύματα και παράλληλα να ωφεληθεί το σύνολο της ελληνικής κοινωνίας, είναι να προχωρήσουν τα ιδρύματα σε μία μελέτη τροποποίησης εκείνων των γνωστικών αντικειμένων στα τμήματα και των προγραμμάτων σπουδών, που δεν ανταποκρίνονται στις σημερινές ανάγκες και να τα προσαρμόσουν με νέα, σύγχρονα, ώστε να γίνουν ελκυστικότερα στους υποψηφίους τους.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κατσιλιέρης έχει το λόγο.
      ΠΕΤΡΟΣ ΚΑΤΣΙΛΙΕΡΗΣ: Ευχαριστώ, κύριε Πρόεδρε.
      Ποτέ δε φανταζόμουν ότι η επίκαιρη ερώτηση, που κατέθεσα και συζητείται σήμερα στη Βουλή, θα συνέπιπτε με το πρωτοσέλιδο της εφημερίδας «ΤΑ ΝΕΑ», που μιλάει για αποκλεισμό τριάντα πέντε χιλιάδων υποψηφίων αποκλεισμός ρεκόρ, όπως αναφέρει- στις πανελλήνιες εξετάσεις για τα Α.Ε.Ι. και τα Τ.Ε.Ι.. 
      Στο νομό εκλογής μου, τη Μεσσηνία, αλλά και ευρύτερα στην Περιφέρεια Πελοποννήσου, μέχρι το 1989 δεν λειτουργούσε καμία τριτοβάθμια σχολή. Μόλις το Γενάρη του 1989 ξεκίνησε η λειτουργία του Τ.Ε.Ι. Καλαμάτας μ’ ένα τμήμα ως έχει σαράντα σπουδαστών. Σήμερα στο Τ.Ε.Ι. Καλαμάτας λειτουργούν δύο Σχολές με έξι Τμήματα και οι σπουδαστές ξεπερνούν τις επτά χιλιάδες. Το Σεπτέμβριο του 2003 ξεκίνησε στην Καλαμάτα η λειτουργία του πρώτου τμήματος της σχολής Ανθρωπιστικών Επιστημών και Πολιτιστικών Σπουδών του Πανεπιστημίου Πελοποννήσου και τον περασμένο Σεπτέμβριο η λειτουργία και δεύτερου τμήματος της ίδιας σχολής. 
      Η καθιέρωση της βάσης του «10» ναρκοθετεί την πορεία των νέων αυτών τριτοβάθμιων ιδρυμάτων, τα οποία κινδυνεύουν να μείνουν από τη νέα χρονιά χωρίς σπουδαστές. Με το μηχανιστικό μέτρο της βάσης του «10» δεν επιτυγχάνεται καμία ποιότητα και βέβαια καμία αναβάθμιση της εκπαίδευσης. Με εύκολα θέματα μπορούν να περάσουν το «10» σχεδόν όλοι, ενώ με δύσκολα ελάχιστοι. Όλα έχουν να κάνουν με τον αριθμό των εισακτέων, αν θέλουμε δηλαδή να τους περιορίσουμε ή αν θέλουμε να τους αυξήσουμε. 
      Έτσι, λοιπόν, πολύ απλά και στο θέμα αυτό η Κυβέρνηση βρήκε τον τρόπο να κρυφτεί, να μην πάρει καθαρή θέση και να πει την αλήθεια για την πολιτική της στους πολίτες, ότι δηλαδή θέλει λιγότερους εισακτέους, ότι θέλει να «σπρώξει» μαθητές στα ιδιωτικά Ι.Ε.Κ. και στα παραρτήματα των διαφόρων κολεγίων που λειτουργούν στην Ελλάδα, γιατί περί αυτού πρόκειται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα λίγο την ανοχή σας, κύριε Πρόεδρε, αν έχετε την καλοσύνη. 
      Αν δεν έχουν έτσι τα πράγματα, κύριε Υφυπουργέ, θα περιμέναμε σήμερα μια ξεκάθαρη θέση, δέσμευση θα έλεγα, της ηγεσίας του Υπουργείου Παιδείας, την οποίαν αποφύγατε να κάνετε. Αποφύγατε την ευθεία τοποθέτηση, παρ’ ότι γνωρίζετε ότι υπάρχει αναστάτωση και αγωνία στα περιφερειακά ιδρύματα. Ενώ γνωρίζατε ότι με πρωτοβουλία της Κ.Ε.Δ.Κ.Ε. έγινε συνάντηση όλων των δημάρχων, που στις πόλεις τους λειτουργούν Τ.Ε.Ι. και υπήρξαν συγκεκριμένα αιτήματα, αποφύγατε να απαντήσετε ξεκάθαρα και να δεσμευθείτε στα αιτήματά τους.
     Τα ερωτήματα όμως, των πολιτών, των εκπαιδευτικών και των φοιτητών, που ζουν στην επαρχία, παραμένουν αναπάντητα, πολύ περισσότερο μάλιστα μετά τη σημερινή σας τοποθέτηση. Άραγε μπορείτε, έστω και σήμερα, να δεσμευθείτε για τη σταδιακή εφαρμογή της βάσης του «10»; Πώς σκοπεύετε να αντιμετωπίσετε το πρόβλημα που θα δημιουργηθεί με τη μείωση των φοιτητών στα περιφερειακά ιδρύματα; Τελικά υπάρχει δέσμη μέτρων για ουσιαστική ενίσχυση των περιφερειακών Α.Ε.Ι. και Τ.Ε.Ι. με πόρους και επιστημονικό ανθρώπινο δυναμικό; 
     Φοβάμαι, κύριε Υφυπουργέ, ότι η ώρα της περιφέρειας -που εξήγγειλε ο κύριος Πρωθυπουργός επανειλημμένα και προεκλογικά και μετεκλογικά- δείχνει 12 μεσάνυχτα. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Μέριμνά μας είναι η ποιοτική στήριξη των ιδρυμάτων και δη των ιδρυμάτων της περιφέρειας. 
     Πρώτον, τα στοιχεία δείχνουν -για να έρθω στο θέμα το ουσιαστικό του βαθμού πρόσβασης- ότι το 80%, αυτών που μπαίνουν με βαθμό κάτω από το «10», δεν αποκτούν ποτέ πτυχίο. 
     Αυτό θα όφειλε να σας προβληματίζει και σας, κύριε συνάδελφε. 
     Δεύτερον, ειδικά για τα περιφερειακά Τ.Ε.Ι. -και θα αναφερθώ στο Τ.Ε.Ι. της Καλαμάτας που σας αφορά- έχουμε λάβει πάρα πολλά μέτρα για τη στήριξή τους. Ειδικότερα, στα Τ.Ε.Ι. η αύξηση γενικότερα της χρηματοδότησης -επειδή αναφερθήκατε σε πόρους, σε χρήματα και σε υποδομή- τα δυο χρόνια που έχουμε την ευθύνη τους, είναι στο 50%. Από 90.000.000 ευρώ, που ήταν οι λειτουργικές τους δαπάνες, πήγαν στα 135.000.000 ευρώ. Η αύξηση για τη σίτιση είναι 41.000.000 ευρώ και 35% είναι η αύξηση σε υποδομές. 
     Για το Τ.Ε.Ι. Καλαμάτας διατέθηκαν 3.374.000 ευρώ για αποπεράτωση της σπουδαστικής εστίας, 2.127.000 ευρώ για κατασκευή κτηρίου βιβλιοθήκης και 10.250.000 ευρώ για κατασκευή κτηρίου αμφιθεάτρου και κτηρίου αιθουσών διδασκαλίας του Τ.Ε.Ι. Καλαμάτας. 
     Παράλληλα, ενώ σήμερα υπηρετούν πενήντα δύο μέλη μονίμου εκπαιδευτικού προσωπικού, την τελευταία διετία δόθηκαν στο Τ.Ε.Ι. Καλαμάτας άλλες είκοσι πέντε θέσεις μονίμου εκπαιδευτικού προσωπικού, δηλαδή μια σημαντικότατη και γενναία αύξηση. Άρα υπάρχει στήριξη των περιφερειακών ιδρυμάτων και σε πόρους και σε ανθρώπινο δυναμικό, όπως προκύπτει. 
     Και κλείνω, λέγοντας ότι και η χρηματοδότηση από τον τακτικό προϋπολογισμό του Τ.Ε.Ι. Καλαμάτας, στο οποίο αναφερθήκατε, ενώ το 2003 ήταν στα 3.600.000 ευρώ, σήμερα ξεπέρασε τα 5.000.000 ευρώ, μια σημαντική αύξηση της τάξεως του 40%. 
     Άρα με ουσιαστικά μέτρα και στήριξη της ποιότητας των ιδρυμάτων, επιχειρούμε να αναβαθμίσουμε το προσφερόμενο εκπαιδευτικό έργο στους Έλληνες φοιτητές, ώστε να μπορούν τα ελληνικά ιδρύματα, πανεπιστήμια και Τ.Ε.Ι., να ανταποκρίνονται στις σύγχρονες προκλήσεις, να εκπαιδεύουν τους φοιτητές μας κατά τον καλύτερο τρόπο. Έτσι με όσα είπα και στην πρωτολογία μου, θα γίνουν ελκυστικά και τα ιδρύματα της ελληνικής περιφέρειας.  
     ΠΡΟΕΔΡΕΥΩΝ (Γεώργιος Σούρλας): Η τρίτη με αριθμό 506/21.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας και Ανάπτυξης, σχετικά με την ένταξη στο μόνιμο προσωπικό των επί συμβάσει εργαζομένων στην «ΕΘΝΟΚΑΡΤΑ Α.Ε.» κ.λπ., διαγράφεται λόγω κωλύματος του κυρίου Υπουργού. 
     Θα συζητηθεί η τέταρτη με αριθμό 505/21.1.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας - Ξηροτύρη Αικατερινάρη, προς τους Υπουργούς Δικαιοσύνης και Εθνικής Παιδείας και Θρησκευμάτων, σχετικά με τη λειτουργία του Εργαστηρίου Τοξικολογίας του Αριστοτέλειου Πανεπιστήμιου Θεσσαλονίκης κ.λπ..
     Η επίκαιρη ερώτηση της κυρίας συναδέλφου έχει ως εξής:
     «Από εισαγγελικές εντολές, αλλά και κάθε άλλο μέσο αναγκάζονται να επιστρατεύσουν οι ιατροδικαστές της Βόρειας Ελλάδας, προκειμένου να πραγματοποιηθούν οι απαιτούμενες ιστολογικές και τοξικολογικές εξετάσεις των δειγμάτων που αποστέλλονται στα τοξικολογικά εργαστήρια του Πανεπιστημίου Αθηνών. Αν δεν υπάρχουν τα μέσα αυτά, τα δείγματα είτε εξετάζονται με σειρά προτεραιότητας, που σημαίνει ότι τα αποτελέσματα στέλνονται στις αρμόδιες ιατροδικαστικές υπηρεσίες με καθυστέρηση που φθάνει και στους δέκα μήνες, είτε επιστρέφονται χωρίς να έχουν γίνει οι απαραίτητες αναλύσεις, οπότε και πάρα πολλές υποθέσεις παραμένουν ανοικτές. 
     Ειδικότερα, οι υποθέσεις που εκκρεμούν σε ολόκληρη τη Βόρεια Ελλάδα ανέρχονται σε εκατοντάδες, ενώ δείγματα προς τοξικολογική εξέταση συσσωρεύονται στα ψυγεία των νεκροτομείων για διάστημα σχεδόν ενός έτους, οπότε και θα πρέπει να οδηγηθούν σε καταστροφή.
     Το πρόβλημα εμφανίστηκε όταν σταμάτησαν να πραγματοποιούνται στο Εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης ανάλογες εξετάσεις, λόγω της έλλειψης πιστώσεων και κυρίως της διακοπής της επιχορήγησης από το Υπουργείο Δικαιοσύνης για την κάλυψη των λειτουργικών του δαπανών. Επιπλέον, στις αρχές Ιουλίου του 2005 και το Πανεπιστήμιο Αθηνών με επιστολή του ενημέρωσε τους ιατροδικαστές ότι αδυνατεί να αντεπεξέλθει στη διεξαγωγή αναλύσεων από τη Βόρεια Ελλάδα.
     Επειδή τη σοβαρότητα της κατάστασης και τις πολλαπλές επιπτώσεις είχα επισημάνει με ερώτησή μου πριν έξι μήνες χωρίς, όμως, να λάβω ουσιαστικές απαντήσεις και επειδή τα προβλήματα συσσωρεύονται εκρηκτικά χωρίς να διαφαίνεται κανένα μέτρο για την επίλυσή τους, ερωτώνται οι κ.κ. Υπουργοί:
     1. Με ποιες συντονισμένες ενέργειες θα δώσουν οριστική λύση στο χρόνιο οικονομικό πρόβλημα του Εργαστηρίου Τοξικολογίας του Αριστοτελείου Πανεπιστημίου Θεσσαλονίκης, ώστε να καλυφθούν από αυτό οι ανάγκες των σχετικών αναλύσεων στην περιοχή της Βόρειας Ελλάδας;
     2. Εκτός από τα Πανεπιστημιακά ως άνω δυο Τοξικολογικά Εργαστήρια, προβλέπεται και η συνδρομή Νοσοκομειακών για την αποσυμφόρηση της κατάστασης;»
     Στην επίκαιρη ερώτηση της κυρίας συναδέλφου θα απαντήσει ο Υπουργός Δικαιοσύνης κ. Αναστάσης Παπαληγούρας. 
     Κύριε Υπουργέ, έχετε το λόγο.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία συνάδελφε, το Υπουργείο Δικαιοσύνης έως τον Ιούλιο του 2005 ανέθετε στο υπαγόμενο στο Υπουργείο Παιδείας Εργαστήριο Τοξικολογίας του Πανεπιστημίου Θεσσαλονίκης τη διενέργεια τοξικολογικών και άλλων εξετάσεων, δειγμάτων που προέρχονταν από τη βόρεια Ελλάδα, προωθώντας έτσι την σκοπούμενη αποκέντρωση. 
     Για τις εξετάσεις αυτές, το Υπουργείο Δικαιοσύνης έχει ήδη καταβάλει στο εργαστήριο της Θεσσαλονίκης από το 1999 έως και το 2005 το συνολικό ποσό των 363.000 ευρώ. Όμως, το Τοξικολογικό Εργαστήριο του Πανεπιστημίου Θεσσαλονίκης επέμενε να ζητά επιπλέον ποσά ως επιχορήγηση για τα αναλώσιμα, για τον εξοπλισμό και άλλα. Οι απαιτήσεις αυτές είναι απόλυτα εξωπραγματικές, γιατί το Υπουργείο Δικαιοσύνης οφείλει να πληρώσει τις τοξικολογικές εξετάσεις με το προβλεπόμενο σε Προεδρικό Διάταγμα συγκεκριμένο τιμολόγιο, το οποίο ρητά ισχύει και για το εργαστήριο του Πανεπιστημίου Θεσσαλονίκης. Και παράλληλα, γιατί οι διατάξεις του Δημόσιου Λογιστικού επιβάλλουν οι πιστώσεις του προϋπολογισμού κάθε Υπουργείου να χρησιμοποιούνται αποκλειστικά για την αντιμετώπιση των δαπανών του συγκεκριμένου Υπουργείου. Και θυμίζω ότι το Τοξικολογικό Εργαστήριο του Πανεπιστημίου της Θεσσαλονίκης υπάγεται πρόδηλα στο Υπουργείο Παιδείας. Κάθε, λοιπόν, επιχορήγηση πέραν της καταβολής των ποσών, που προβλέπονται για τις διενεργηθείσες τοξικολογικές εξετάσεις, είναι παράνομη! 
     Τον Ιούλιο του 2005 το Τοξικολογικό Εργαστήριο Θεσσαλονίκης έπαψε να διενεργεί τις εξετάσεις που του αναθέταμε. Μη έχοντας άλλη λύση, το Υπουργείο Δικαιοσύνης αναγκάσθηκε να αποταθεί στην Ιατροδικαστική Υπηρεσία Αθηνών, η οποία πλέον διενεργεί τις τοξικολογικές εξετάσεις αρμοδιότητας των Ιατροδικαστικών Υπηρεσιών της βορείου Ελλάδος. Την υπόλοιπη Ελλάδα εξυπηρετούν άλλα εργαστήρια, το Τοξικολογικό Εργαστήριο του Πανεπιστημίου Αθηνών, το εργαστήριο του Πανεπιστημιακού Νοσοκομείου Ηρακλείου Κρήτης, το Εργαστήριο Τοξικολογίας και Φαρμακοκινητικής του Πανεπιστημίου Πατρών. Σημειώνω όμως ότι τέτοιες απαιτήσεις έχει εγείρει μόνο το Τοξικολογικό Εργαστήριο Θεσσαλονίκης. 
     Το Υπουργείο Δικαιοσύνης ουδέποτε αρνήθηκε να εξοφλήσει οφειλόμενα ποσά, τα οποία προβλέπονται στις οικείες διατάξεις και με τον τρόπο που προβλέπουν οι διατάξεις αυτές. Στις 28 Νοεμβρίου 2005 κλιμάκιο υπαλλήλων της Οικονομικής Υπηρεσίας του Υπουργείου Δικαιοσύνης μετέβη στη Θεσσαλονίκη για να συγκεντρώσει οικονομικά στοιχεία από το Εργαστήριο Τοξικολογίας του Πανεπιστημίου Θεσσαλονίκης και να προσδιορίσει τελικά αν υπάρχουν οφειλές και, αν ναι, σε ποιο ποσό ανέρχονται. Παράλληλα, με έγγραφό μας στις 20.12.2005 ζητήσαμε από το Πανεπιστήμιο Θεσσαλονίκης να στείλει στην αρμόδια Διεύθυνση Οικονομικού του Υπουργείου Δικαιοσύνης όλα τα εκκρεμή δικαιολογητικά, που αφορούν σε δαπάνες ιατρικών πράξεων, μέσω της Εισαγγελίας Πρωτοδικών Θεσσαλονίκης, όπως προβλέπεται από τις διαδικασίες που τηρούνται, που ισχύουν.
    Θέλω να σας ενημερώσω ότι το πανεπιστήμιο μέχρι σήμερα δεν έχει στείλει κανένα σχετικό δικαιολογητικό εκκαθάρισης των δαπανών. Κατηγορηματικά θέλω να σας δηλώσω ότι αν υπάρχει οφειλόμενο ποσό για διενεργηθείσες τοξικολογικές εξετάσεις, μόλις κατατεθούν τα σχετικά παραστατικά, θα εξοφληθεί άμεσα. Όμως, επιχορήγηση για κάλυψη λειτουργικών του δαπανών –για να είμαστε εξηγημένοι- δεν πρόκειται να υπάρξει.
    ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη-Αικατερινάρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, γνωρίζετε πολύ καλά ότι από της ιδρύσεώς του το Εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης είχε το εκπαιδευτικό έργο προς τους φοιτητές. Γι’ αυτό έχει σταθερά κάποιες πιστώσεις από το Υπουργείο Παιδείας της τάξεως των 3.000.000 κάθε χρόνο για τα αντιδραστήρια κ.λπ. Με το ν. 1117 εκτελεί και τις ιατροδικαστικές πράξεις που αφορούν το Υπουργείο Δικαιοσύνης στην περιοχή της βόρειας Ελλάδας.
    Προκειμένου να αντεπεξέλθει σε αυτό το θέμα έχει ανάγκη πρόσθετων πιστώσεων. Εσείς το λέτε επιχορήγηση. Θα δίδονται οι πιστώσεις όλων αυτών των αναλύσεων; Είναι ένα θέμα για τη λειτουργία αυτού του εργαστηρίου, προκειμένου να καλύψει τις πολλαπλές ανάγκες σε ιατροδικαστικές εξετάσεις και αναλύσεις που με βάση το νόμο τις κάνει και το Υπουργείο Δικαιοσύνης. Τα ποσά τα οποία διατέθηκαν μέχρι το 2004 είναι της τάξεως των 15.000.000 κάθε χρόνο. Το λέτε και εσείς στην απάντηση που μου δώσατε. Μετά από τα δικαιολογητικά, τα οποία σας στέλνουν είναι δυνατόν να υπάρξει ουσιαστική στήριξη ενός άριστου εργαστηρίου, που έχει τη φήμη σε ολόκληρη την Ελλάδα και που επιτελεί ένα σημαντικό έργο παράλληλα με το εκπαιδευτικό για τη βόρειο Ελλάδα; Δεν νομίζω ότι μπορούν να σταθούν οι εξηγήσεις που μας δώσατε;
    Μου είπατε στην προηγούμενη απάντησή σας ότι το 2005 δεν έχετε ελέγξει όλα τα στοιχεία. Δηλαδή πώς θα καλύπτει αυτό το εργαστήριο τα έξοδά του, για να σας κάνει αυτές τις αναλύσεις και μετά να του δίνετε εσείς τα έξοδα; Δεν το καταλαβαίνω αυτό σε σχέση με μία οργανωμένη και ουσιαστική διοίκηση, η οποία έχει ορισμένες υποχρεώσεις. Και υποχρεώσεις για τοξικολογικές αναλύσεις στη βόρειο Ελλάδα είναι πολύ μεγάλες. Και όταν  μετατοπίστηκαν τον Ιούλιο στην Αθήνα, διότι δεν μπορούσε να αντεπεξέλθει το εργαστήριο της Θεσσαλονίκης, το Πανεπιστήμιο των Αθηνών με τα αντίστοιχα εργαστήρια, δεν μπορεί να ανταποκριθεί.
    Τα στοιχεία και οι πιέσεις τις οποίες έχω –καταθέτω πάλι ως επίκαιρη την ερώτηση- είναι κυρίως από τους ιατροδικαστές. Ή ορισμένες αναλύσεις παραπέμπονται στο αρχείο και αναγκάζονται οι ιατροδικαστές να γράψουν αιτία θανάτου τάδε, αλλά δεν τεκμηριώνουν την άποψή τους λόγω έλλειψης αποτελεσμάτων αναλύσεων ή υπάρχουν πολύ σοβαρά θέματα. Για παράδειγμα υπήρξαν θάνατοι νεαρών, για τους οποίους υπήρχε ανάγκη να υπάρξει περαιτέρω εξέταση, η οποία δεν έγινε ή η όλη διαδικασία κράτησε δέκα μήνες, προκειμένου το Πανεπιστήμιο Αθηνών να δώσει τα αποτελέσματα. 
    Εάν νομίζετε ότι δεν μπορείτε να βρείτε έναν τρόπο συνεννόησης με αυτό το εργαστήριο, με καθηγητές πανεπιστημίου, που επιτελούν σημαντικό έργο, για το πώς θα καλυφθούν στοιχειώδεις ανάγκες και έχετε βρει ως λύση -που τελικά απεδείχθη ότι δεν είναι- να μεταφέρονται τα δείγματα στην Αθήνα και να χρεώνονται στον αστυνομικό που τα μεταφέρει, τα έξοδα μεταφοράς κ.λπ., τότε συγχωρείστε μου την έκφραση, αυτά είναι τραγελαφικά πράγματα. Δεν συνιστούν ούτε οικονομία ούτε τίποτα! Λύστε το πρόβλημα αυτό. Μη μένετε στα τυπικά. Στο κάτω-κάτω είναι μια συνεισφορά και στο Αριστοτέλειο Πανεπιστήμιο Θεσσαλονίκης, που παίζει ουσιαστικό ρόλο. Τα τμήματά του, καθ’ όλα άξια, θα πρέπει και αυτά να επιτελέσουν αυτό το έργο τους για τις ανάγκες των πολιτών και της δικαιοσύνης και στη βόρειο Ελλάδα.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Δικαιοσύνης κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Ξηροτύρη, δεν υπάρχει δυνατότητα από πλευράς Υπουργείου Δικαιοσύνης να καταβληθεί οιοδήποτε άλλο ποσόν, πέραν αυτού που ρητά προβλέπεται στο προεδρικό διάταγμα για τη διενέργεια συγκεκριμένων πράξεων. Δεν υπάγεται στο Υπουργείο Δικαιοσύνης το συγκεκριμένο Τοξικολογικό Εργαστήριο. Θα πρέπει να αποταθεί στο Υπουργείο Παιδείας και όχι στο Υπουργείο Δικαιοσύνης, το οποίο απλώς και μόνο χρησιμοποιεί συγκεκριμένες εγκαταστάσεις, μα, και την εμπειρία του προσωπικού, το οποίο έπαψε πλέον να είναι διατεθειμένο να διενεργεί τις συγκεκριμένες τοξικολογικές έρευνες.
      Πράγματι, βρεθήκαμε μπροστά σε αδιέξοδο. Ποια ήταν η απάντηση; Να επιχειρήσουμε άμεσα να ενισχύσουμε την Ιατροδικαστική Υπηρεσία Θεσσαλονίκης, την οποία συστήσαμε πέρσι το καλοκαίρι για πρώτη φορά. Δεν υπήρχε Ιατροδικαστική Υπηρεσία στη Θεσσαλονίκη. Όμως, αυτό θέλει χρόνο. Θέλει χρόνο, γιατί πρέπει να υπάρξει το αναγκαίο προσωπικό. Θέλει χρόνο, γιατί χρειάζεται πολύ συγκεκριμένος εξοπλισμός. 
      Εν τω μεταξύ, αποταθήκαμε στην Αθήνα, που πράγματι επιχειρεί με όλες της τις δυνάμεις να ανταποκριθεί στο έργο αυτό. Έχω τη διαβεβαίωση του Προϊστάμενου της Ιατροδικαστικής Υπηρεσίας Αθηνών κ. Κουτσάφτη, ότι οι υπηρεσίες του με υπερένταση, πράγματι, προσπαθειών παραδίδουν τα αποτελέσματα των τοξικολογικών εξετάσεων σε χρονικό διάστημα από ένα μέχρι δύο μήνες. Εν τω μεταξύ, θα έχουμε σύντομα τη δυνατότητα να διενεργούνται αυτές οι τοξικολογικές εξετάσεις από την Ιατροδικαστική Υπηρεσία της Θεσσαλονίκης, που –επαναλαμβάνω- προ μηνών συστήσαμε. Η Αθήνα ανταποκρίνεται. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Επίκαιρες ερωτήσεις δεύτερου κύκλου:
      Εισερχόμαστε στη συζήτηση της με αριθμό 495/21-2-2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Κωσταντίνου Ρόβλια προς τον Υπουργό Οικονομίας και Οικονομικών, σχετικά με τις μετατάξεις υπαλλήλων στο Υπουργείο κ.λπ. .
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Με τις 3530/18-10-2005 και 6151/5-1-2006 ερωτήσεις μου ζήτησα να μου γνωρίσετε όλες τις μετατάξεις υπαλλήλων προς το Υπουργείο σας και τα Ν.Π.Δ.Δ. του Υπουργείου σας από 7-3-2004 και συγκεκριμένα το ονοματεπώνυμο του μεταταχθέντος και τις υπηρεσίες προέλευσης και υποδοχής. Δυστυχώς, δεν έλαβα απάντησή σας. 
      Ερωτάται ο Υπουργός:
      Ποιες μετατάξεις υπαλλήλων έγιναν προς το Υπουργείο σας και προς τα νομικά πρόσωπα δημοσίου δικαίου που εποπτεύονται από το Υπουργείο σας από 7-3-2004 (ονοματεπώνυμο του μεταταχθέντος και υπηρεσίες προέλευσης και υποδοχής);»
      Θα απαντήσει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, η ερώτηση του κυρίου συναδέλφου δίνει την ευκαιρία να αναφερθούμε σ’ ένα ζήτημα, το οποίο νομίζω ότι είναι ιδιαίτερα κρίσιμο για την ελληνική κοινωνία. 
      Αναλάβαμε τη διακυβέρνηση αυτού του τόπου, όχι για να συνεχίσουμε νοοτροπίες και πρακτικές που υπήρχαν στο παρελθόν, αλλά για να αλλάξουμε πολιτικές, να αντιμετωπίσουμε ριζικά τις χρόνιες παθογένειες του δημόσιου τομέα και να κτίσουμε ένα κράτος δικαίου, μια Δημόσια Διοίκηση, που να είναι αποτελεσματική και ανθρώπινη για τους πολίτες. 
      Στα δύο χρόνια που πέρασαν, προωθήσαμε αλλαγές. Οι αλλαγές αυτές θα κλιμακωθούν το επόμενο διάστημα, αλλά όλες οι αλλαγές που έχουμε προωθήσει και θα προωθήσουμε στο μέλλον, είναι σταθερά προσανατολισμένες στη στρατηγική μας επιλογή να προχωρήσουμε σε επανίδρυση του κράτους, να έχουμε αξιοκρατία, να περιορίσουμε τη γραφειοκρατία, να εξυγιάνουμε τον ευρύτερο δημόσιο τομέα και να ενισχύσουμε τη διαφάνεια. Αυτές είναι οι αρχές μας και πάνω σ’ αυτές τις αρχές πορευόμαστε. 
      Έχω την εντύπωση ότι η απόπειρα που κάνει ο κύριος συνάδελφος να συγκρίνει τις ελάχιστες μετατάξεις που έγιναν επί των ημερών μας προς το Υπουργείο Οικονομίας και Οικονομικών και προς τους εποπτευόμενους απ’ αυτό οργανισμούς, με τον ωκεανό –θα έλεγα- των μετατάξεων, οι οποίες έγιναν επί ΠΑ.ΣΟ.Κ., είναι μία κίνηση καθαρά αποπροσανατολισμού. Νομίζω πως είναι μια κίνηση που το μόνο που επιχειρεί, είναι να ρίξει στάχτη στα μάτια των πολιτών. 
      Αποτελεί, όμως, ταυτόχρονα και μια πρόκληση, ώστε να υπενθυμίσουμε στους πολίτες την αλήθεια για το σκληρό κομματικό κράτος που υπήρχε στο παρελθόν, ένα κράτος που διαχώριζε τους πολίτες σ’ αυτούς που είχαν δικαίωμα μετάταξης στο Υπουργείο Οικονομίας και Οικονομικών και στους άλλους, οι οποίοι δεν είχαν δικαίωμα μετατάξεως στο Υπουργείο.
      Ή έχετε χάσει λοιπόν, κύριε συνάδελφε, τη μνήμη σας –που δεν νομίζω ότι συμβαίνει κάτι τέτοιο- ή προσπαθείτε να εξαπατήσετε, πολιτικά εννοώ, τον ελληνικό λαό με τέτοιες κινήσεις εντυπωσιασμού, όπως είναι η κατάθεση της συγκεκριμένης ερώτησης.
      ΚΩΝΣΤΑΝΤΙΝΟΣ ΡΟΒΛΙΑΣ: Μα, τι λέτε τώρα; Τα ονόματα ζητάμε. Αυτό είναι εκτός θέματος.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Διότι χρειάζεται, θα έλεγα, πολιτικό θράσος για να συγκρίνει κανείς την ευνοιοκρατία, που υπήρχε επί ΠΑ.ΣΟ.Κ., με την πραγματοποίηση πολύ μικρού αριθμού μετατάξεων που έγιναν για συγκεκριμένους υπηρεσιακούς λόγους και εφαρμόζοντας συγκεκριμένες δικαστικές αποφάσεις.
      Τους τελευταίους δεκαπέντε μήνες της δικής σας κυβέρνησης –για να μην πάω στη δεκαετία- ξέρετε πόσες μετατάξεις έγιναν προς το Υπουργείο Οικονομίας και Οικονομικών; Έγιναν εκατόν τριάντα μία μετατάξεις, δηλαδή περίπου δύο μετατάξεις την εβδομάδα. Αναφέρομαι στους τελευταίους δεκαπέντε μήνες. 
      Ξέρετε πόσες μετατάξεις κάναμε εμείς τους είκοσι τρεις μήνες που είμαστε στη διακυβέρνηση της χώρας προς το Υπουργείο Οικονομίας και Οικονομικών; Κάναμε είκοσι τέσσερις μετατάξεις, δηλαδή σχεδόν μία μετάταξη το μήνα. Και εμείς δεν κάναμε τα ρουσφέτια που κάνατε εσείς. 
      Κάναμε συγκεκριμένες μετατάξεις, οι οποίες υλοποιούν δικαστικές αποφάσεις από τη μια μεριά και από την άλλη μεριά, μετατάξαμε προσωπικό στην Επιτροπή Κεφαλαιαγοράς, ακριβώς για να εδραιώσουμε το ρόλο της και να αποκαταστήσουμε –όπως και αποκαταστήσαμε- την αξιοπιστία του Χρηματιστηρίου.
      Η δική μας αρχή είναι η διαφάνεια και η αξιοκρατία και καλά θα κάνετε νομίζω –θα προσφέρετε υπηρεσία έτσι και στη χώρα και στο κόμμα σας- να λησμονήσετε το παρελθόν σας και να διδαχθείτε από τα λάθη σας. Σε κάθε περίπτωση, όλες οι μετατάξεις που έγιναν προς το Υπουργείο Οικονομίας και Οικονομικών είναι δημοσιευμένες στην Εφημερίδα της Κυβερνήσεως. Ο κάθε πολίτης μπορεί να λάβει γνώση από την Εφημερίδα της Κυβερνήσεως και να συγκρίνει το δικό μας παρόν με το δικό σας παρελθόν.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, το μόνο που μπορώ να πω, είναι ότι διαμαρτύρομαι για την περιφρόνηση του Κοινοβουλίου εκ μέρους του Υπουργείου Οικονομίας και Οικονομικών.
      Καταθέσαμε την ίδια ερώτηση προς όλα τα Υπουργεία, δηλαδή ποιες μετατάξεις έγιναν από τις εκλογές μέχρι σήμερα. Απάντησαν όλα τα Υπουργεία, εκτός από το Υπουργείο Οικονομίας και Οικονομικών και διερωτώμαι τι κρύβει. Κατέθεσα δύο φορές την ερώτηση. Κατέθεσα επίκαιρη ερώτηση την περασμένη εβδομάδα, η οποία αναβλήθηκε, γιατί δήθεν δεν μπορούσε να έρθει ο κύριος Υπουργός. Σήμερα συζητείται πάλι επίκαιρη ερώτησή μου και ο κύριος Υπουργός εμφανίζεται και δεν καταθέτει στη Βουλή τα στοιχεία τα οποία ζητάμε.
      Η συμπεριφορά αυτή είναι απαράδεκτη. Καταγγέλλω την περιφρόνηση του Κοινοβουλίου, περιφρόνηση και εμού, περιφρόνηση και του ΠΑ.ΣΟ.Κ.. Δεν υπάρχει καμία δικαιολογία όσον αφορά το να μη μας δίνετε τα στοιχεία. Το να μας παραπέμπετε στην Εφημερίδα της Κυβερνήσεως, είναι το «στρίβειν δια του αρραβώνος». Δεν θέλετε να δώσετε τα στοιχεία. Πείτε μας τι κρύβετε. Πείτε μας γιατί δεν δίνετε τα στοιχεία. Τι δυσκολία έχετε να μας δώσετε τα υποτιθέμενα είκοσι τέσσερα ονόματα; 
      Είναι απάντηση αυτή, κύριε Υπουργέ, την οποία μας δίνετε αυτήν τη στιγμή; Οι υπόλοιποι δεκαοκτώ Υπουργοί της Κυβέρνησης, οι οποίοι μας απάντησαν, τι διαφορετικό έχουν από εσάς; Εσείς έχετε να κρύψετε κάτι; Μας κάνετε καψόνι; Μας στέλνετε στην Εφημερίδα της Κυβερνήσεως; Απαντήστε σ’ αυτά. Απλά πράγματα σας ρωτάω. Γιατί δεν δίνετε τα είκοσι τέσσερα –κατά εσάς- ονόματα; Ποιοι είναι αυτοί οι είκοσι τέσσερις; Τους κρύβετε; Τι έχετε να φοβηθείτε, αν δώσετε αυτά τα ονόματα στη δημοσιότητα;
      Τίποτα άλλο δεν έχω να πω, κύριε Πρόεδρε. Διαμαρτύρομαι εντονότατα. Είναι πρωτοφανές αυτό το οποίο συμβαίνει. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν πάρετε το λόγο, ήθελα να πω το εξής:
      Επειδή ο ρόλος του Προεδρείου δεν είναι μόνο να συντονίζει τη συζήτηση, αλλά και να προστατεύει το κύρος του Κοινοβουλίου, θα σας πω ότι ο κ. Ρόβλιας έχει δίκιο. Έχετε υποχρέωση να καταθέσετε τα στοιχεία που ζητάει ο Βουλευτής. Είναι δικαίωμα το οποίο απορρέει από το Σύνταγμα και τον Κανονισμό λειτουργίας της Βουλής. Αν θέλετε να κάνετε σύγκριση με τις κυβερνήσεις του παρελθόντος, μπορείτε να καταθέσετε και τα στοιχεία –αναφέρατε ένα μεγάλο αριθμό- των προηγουμένων ετών.
      Παράκληση, λοιπόν, του Προεδρεύοντος -και με την ιδιότητα του Βουλευτή επί είκοσι πέντε έτη- είναι να δώσετε τα στοιχεία στον κ. Ρόβλια. Δεν είναι σωστή η απάντησή σας ότι θα πρέπει να αναζητήσει τα στοιχεία από την Εφημερίδα της Κυβερνήσεως. Αν αυτό συμβαίνει σε κάθε περίπτωση, τότε εδώ καταστρατηγούμε τις βασικές διατάξεις που διέπουν τη λειτουργία του κοινοβουλευτικού ελέγχου. 
      Κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, δίνω με την  απάντησή μου πολύ συγκεκριμένα στοιχεία, τα οποία είναι επαρκέστατα σε σχέση με την ερώτηση που έχει καταθέσει ο κύριος συνάδελφος. Όλα τα άλλα είναι κορώνες και δεν έχουν καμία σχέση με την πραγματικότητα. 
      Δεν έχουμε να κρύψουμε τίποτα και δεν φοβόμαστε, ώστε να κρύψουμε τίποτα. Αυτά τα οποία αναφέρατε, κύριε συνάδελφε, έχουν σχέση με το παρελθόν. Εμείς δεν έχουμε καμία σχέση μ’ αυτά τα οποία εσείς κάνατε στο παρελθόν, γιατί ασκούμε μια διακυβέρνηση αρχών, μια διακυβέρνηση ευθύνης.
	Καθίστε να ακούσετε και μη φεύγετε, γιατί θα σας πω και άλλα. Σας είπα, λοιπόν, ότι στους είκοσι τρεις μήνες, κάναμε είκοσι τέσσερις μετατάξεις στο Υπουργείο Οικονομίας και Οικονομικών. Από αυτές, τέσσερις οφείλονται στην υλοποίηση συγκεκριμένων δικαστικών αποφάσεων…
	ΚΩΝΣΤΑΝΤΙΝΟΣ ΡΟΒΛΙΑΣ: Αποχωρώ διαμαρτυρόμενος… 
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): 
	Καθίστε να ακούσετε, κύριε Ρόβλια, διότι φοβάστε την αλήθεια.
      ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, αποχωρήστε, αλλά μη διακόπτετε…
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Φοβάστε την αλήθεια και δεν θέλετε να ακούσετε για το καθεστώς, το οποίο είχατε δημιουργήσει στο Υπουργείο Οικονομίας και Οικονομικών τα προηγούμενα χρόνια, το καθεστώς της φαυλοκρατίας και της ευνοιοκρατίας.
	ΚΩΝΣΤΑΝΤΙΝΟΣ ΡΟΒΛΙΑΣ: Δεν θέλετε να δώσετε τα ονόματα.
	ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Ρόβλια,…
	ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ για την παρέμβασή σας, κύριε Πρόεδρε, αλλά αποχωρώ. 
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Συνεχίζω, κύριε Πρόεδρε. Τέσσερις από αυτές τις μετατάξεις οφείλονται στην υλοποίηση συγκεκριμένων δικαστικών αποφάσεων για τη μετάταξη από την Ε.Θ.Ε.Λ. προς το Υπουργείο Οικονομίας και Οικονομικών, σε θέσεις όμως οδηγών και όχι εφοριακών ούτε τελωνειακών υπαλλήλων. Τρεις έγιναν πάλι λόγω δικαστικών αποφάσεων, από τον Ο.Σ.Ε. προς την Τελωνειακή Υπηρεσία. Δηλαδή θέλετε να αγνοήσουμε τις δικαστικές αποφάσεις, να πετάξουμε τις δικαστικές αποφάσεις στο καλάθι των αχρήστων; Αυτό θέλετε; 
      Συνεχίζω. Οι δώδεκα, απ’ αυτές τις είκοσι τέσσερις, αποτελούν μετατάξεις προς την Επιτροπή Κεφαλαιαγοράς, η οποία εποπτεύεται από το Υπουργείο Οικονομίας και Οικονομικών και σ’ αυτές τις μετατάξεις το προσωπικό ήρθε από τα «ΕΛΛΗΝΙΚΑ ΧΡΗΜΑΤΙΣΤΗΡΙΑ Α.Ε» και από την «Ανάπτυξη Συστημάτων και Υποστήριξης της Κεφαλαιαγοράς Α.Ε.». Δηλαδή θέλετε να αφήσουμε και την Κεφαλαιαγορά διάτρητη και να μην την ενισχύσουμε; Τρεις, επίσης,. έγιναν για να καλυφθούν επείγουσες λειτουργικές ανάγκες με εξειδικευμένο προσωπικό της Εθνικής Στατιστικής Υπηρεσίας, η οποία χρειάζεται επαρκή στελέχωση για να επιτελέσει το έργο της. 
      Καλά κάνετε πάντως, κύριε συνάδελφε, που αποχωρήσατε και μας δίνετε την ευκαιρία να απαντήσουμε σ’ αυτήν την επίκαιρη ερώτηση, για να φανεί ποιο κόμμα στηρίζει τη διαφάνεια και ποιο κόμμα ευνοεί τον κομματισμό και τις πελατειακές σχέσεις.
      Και να θυμίσουμε και κάτι άλλο, τελειώνοντας, κύριε Πρόεδρε. Φέρανε επί κυβερνήσεως ΠΑ.ΣΟ.Κ. στις Δ.Ο.Υ κόσμο από τα δασαρχεία, από την Ε.Θ.Ε.Λ., από την ΠΥΡ.ΚΑΛ., φέρανε τραυματιοφορείς από τα νοσοκομεία και τους κάνανε εφοριακούς, από την Ε.Λ.Β.Ο., από το Πολιτιστικό Κέντρο Δελφών, ακόμη και από τις ιερές μητροπόλεις. 
      Μετατάξανε στην Τελωνειακή Υπηρεσία ανθρώπους από το Ε.Κ.Α.Β., από τον Η.Λ.Π.Α.Π., από την Ε.Υ.Δ.Α.Π., από το Γ.Ε.Σ., από τον Ο.Λ.Π.. Ακόμη και γαλατάδες  πήραν από τη γαλακτοβιομηχανία της Δωδώνης και τους κάνανε τελωνειακούς. Και έγιναν μετατάξεις στις Δ.Ο.Υ -πράγμα που είναι απαράδεκτο για ένα κράτος ευνομούμενο, για ένα κράτος δικαίου- λίγες μέρες πριν από τις εκλογές της 7ης Μαρτίου, δηλαδή μέχρι και το δεύτερο μήνα του 2004. 
      Αυτή είναι η πραγματικότητα και οι πολίτες βγάζουν τα συμπεράσματά τους από αυτήν την πραγματικότητα για το ποιος λειτουργεί με βάση τη διαφάνεια και την αξιοκρατία και ποιος λειτουργεί με βάση μικροκομματικές πολιτικές σκοπιμότητες.
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ήδη αναφέρατε κατηγορίες στις οποίες εκτιμήσατε ότι ήταν αναγκαίο να γίνουν μετατάξεις. Αν λέγατε και τα ονόματα τα οποία δημοσιεύτηκαν, όπως λέτε, στην Εφημερίδα της Κυβερνήσεως, δεν θα υπήρχε κανένα πρόβλημα. Και θα παρακαλούσα…
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν θα κάνουμε ανάγνωση ονομάτων εδώ.
	ΠΡΟΕΔΡΕΥΩΝ (Γεώργιος Σούρλας): Όχι, κύριε Υπουργέ, δεν είναι έτσι. Θα παρακαλούσα να καλέσετε τον κ. Ρόβλια στο γραφείο σας και να του δώσετε τα ονόματα. Ούτε απόρρητα είναι ούτε θίγονται τα προσωπικά δεδομένα. Εσείς και ως Βουλευτής υπήρξατε ευπρεπής και πειθαρχημένος και ως Υπουργός είστε ευπρεπής. Θα παρακαλέσω λοιπόν, έστω και τώρα, να καλέσετε τον κ. Ρόβλια και να του τα δώσετε. Και αν δεν πρέπει να δημοσιοποιηθούν, αυτό που κάναμε μέχρι τώρα, είναι να καλούμε τον ερωτώντα Βουλευτή και να του λέμε: «Αυτά είναι τα στοιχεία, διάβασέ τα», για να μην έχει καμία απορία. Δεν έχετε να κρύψετε τίποτα, από ό,τι κατάλαβα. 
	 Η δεύτερη, η με αριθμό 507/21-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Οικονομίας και Οικονομικών και Ανάπτυξης, σχετικά με το κλείσιμο της Βιομηχανίας Φωσφορικών Λιπασμάτων στη Θεσσαλονίκη, διαγράφεται λόγω κωλύματος των Υπουργών. 
	ΑΓΓΕΛΟΣ ΤΖΕΚΗΣ: Μισό λεπτό, κύριε Πρόεδρε…
	ΠΡΟΕΔΡΕΥΩΝ (Γεώργιος Σούρλας): Ναι, κύριε Τζέκη.
	ΑΓΓΕΛΟΣ ΤΖΕΚΗΣ: Καταλαβαίνω, κύριε Πρόεδρε, ότι βρίσκεστε κι εσείς σε δύσκολη θέση ως Προεδρείο…
	ΠΡΟΕΔΡΕΥΩΝ (Γεώργιος Σούρλας): Όχι, εγώ δεν είμαι σε δύσκολη θέση. Μια χαρά είμαι εγώ…
      ΑΓΓΕΛΟΣ ΤΖΕΚΗΣ: Εδώ είναι ο Υπουργός Οικονομίας και Οικονομικών, εδώ είναι κι ο Υπουργός Ανάπτυξης και δηλώνουν κώλυμα σ’ ένα πολύ σημαντικό ζήτημα; Ξέρετε ότι αυτήν την ώρα οι εξακόσιοι πενήντα εργαζόμενοι διαδηλώνουν και πάλι στην Αθήνα; Είναι σημαντικό ζήτημα. Και δηλώνω την αγανάκτησή μου. Η πολιτική υποκρισία της Κυβέρνησης, ο πολιτικός εμπαιγμός πρέπει να σταματήσει. Εξακόσιοι πενήντα εργαζόμενοι, χίλιοι πεντακόσιοι μικροεπαγγελματίες, οι φορείς του Νομού, το Εργατικό Κέντρο, η Νομαρχία, οι δήμοι, τα σωματεία διαμαρτύρονται και εδώ μου λέτε ότι διαγράφεται «λόγω κωλύματος»; Μπορείτε να μου το εξηγήσετε; Μα, είναι παρόντες οι Υπουργοί. 
	ΠΡΟΕΔΡΕΥΩΝ (Γεώργιος Σούρλας): Κύριε Τζέκη, ο Κανονισμός ορίζει ότι όταν ο Υπουργός δηλώνει κώλυμα, εγώ δεν μπορώ να κάνω τον αστυνομικό και να το διερευνήσω. Είναι η Διεύθυνση Κοινοβουλευτικού Ελέγχου εκείνη  η οποία ενημερώνεται. 
      ΑΓΓΕΛΟΣ ΤΖΕΚΗΣ: Το καταλαβαίνω, κύριε Πρόεδρε, αλλά καταλαβαίνετε κι εσείς τη μεγάλη μου αγανάκτηση αυτήν την ώρα. Είναι εμπαιγμός…
	ΠΡΟΕΔΡΕΥΩΝ (Γεώργιος Σούρλας): Εκφράσατε και διατυπώσατε την αγανάκτησή σας…
	ΑΓΓΕΛΟΣ ΤΖΕΚΗΣ:…όχι προς το πρόσωπό μου, αλλά αν θέλετε και προς το θεσμό της Βουλής να είναι παρόντες οι δύο Υπουργοί, αλλά να λένε ότι κωλύονται οι Υπουργοί. Μα, δεν ήρθαν και ποτέ οι Υπουργοί εδώ μέσα. 
	ΠΡΟΕΔΡΕΥΩΝ (Γεώργιος Σούρλας): Κύριε Τζέκη, το Προεδρείο, από ό,τι είδατε, κατά παρέκκλιση σας έδωσε τη δυνατότητα να εκφράσετε τη διαμαρτυρία σας. 
      ΑΓΓΕΛΟΣ ΤΖΕΚΗΣ: Θα σας παρακαλούσα πάρα πολύ, κύριε Πρόεδρε, εσείς που είστε και έμπειρος, να απευθυνθείτε προς την Κυβέρνηση και να πείτε ότι είναι απαράδεκτο αυτό το γεγονός!
      ΠΡΟΕΔΡΕΥΩΝ (Γεώργιος Σούρλας): Το Προεδρείο θα κάνει το καλύτερο δυνατόν.
      ΑΓΓΕΛΟΣ ΤΖΕΚΗΣ: Ευχαριστώ πάρα πολύ, κύριε Πρόεδρε και για το χρόνο που μου δώσατε, αλλά, επαναλαμβάνω, είναι απαράδεκτο αυτό το γεγονός!
      ΠΡΟΕΔΡΕΥΩΝ (Γεώργιος Σούρλας): Επόμενη είναι η τρίτη, η υπ’ αριθμόν 504/21-2-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Μεταφορών και Επικοινωνιών και Περιβάλλοντος, Χωροταξίας και Δημοσίων Έργων, σχετικά με την επέκταση του μετρό στη γραμμή Μοναστηράκι-Αιγάλεω κ.λπ..
      Αναλυτικότερα η επίκαιρη ερώτηση του κ. Λεβέντη έχει ως εξής: 
      « Σοβαρά προβλήματα αντιμετωπίζει η επέκταση του ΜΕΤΡΟ της Αθήνας. Οι οικονομικές υπερβάσεις και καθυστερήσεις στην εκτέλεση της επέκτασης της γραμμής Μοναστηράκι-Αιγάλεω δημιουργούν πολλά ερωτηματικά.
      Συγκεκριμένα, σύμφωνα με δημοσιεύματα του Τύπου που επικαλούνται υπολογισμούς της «ΑΤΤΙΚΟ ΜΕΤΡΟ», η παραπάνω επέκταση μήκους 4,3 χιλιομέτρων και με τρεις σταθμούς, θα κοστίσει περισσότερο από 700.000.000 ευρώ. Το έργο που έπρεπε να παραδοθεί από το Μάρτιο του 2005, δηλαδή τρία χρόνια μετά την ανάθεσή του, δεν θα περατωθεί πριν από την άνοιξη του 2008. Αντίστοιχα οι Ιταλοί κατασκεύασαν στο Τορίνο μια γραμμή μετρό μήκους 9,6 χιλιομέτρων και με δεκαπέντε σταθμούς μέσα σε τρία χρόνια και συνολικό κόστος 600.000.000 ευρώ.
      Το έργο της επέκτασης που θα εξυπηρετήσει χιλιάδες κατοίκους της Δυτικής Αθήνας, έχει «εκτροχιαστεί» χρονικά και οικονομικά. Ερωτηματικά εγείρονται πώς, ενώ προκηρύχθηκε με προϋπολογισμό 123.000.000 ευρώ η κατασκευή της σήραγγας και των σταθμών, σύμφωνα με μελέτη του Γερμανικού οίκου Obermeyer, στη σύμβαση που υπέγραψε η ανάδοχη κοινοπραξία το κόστος έφτασε στα 217.000.000 ευρώ, έχοντας μάλιστα κοπεί ο ένας από τους τέσσερις σταθμούς. 
      Οι υπερκοστολογήσεις και οι καθυστερήσεις με μεγάλες οικονομικές συνέπειες επιβαρύνουν όλο τον ελληνικό λαό και μάλιστα σε μια περίοδο έντονης δημοσιονομικής λιτότητας. Η ίδια οικονομικά δυσάρεστη κατάσταση επικρατεί και στο υπό ανάθεση μετρό Θεσσαλονίκης, το οποίο θα κοστίσει 40% ακριβότερα σε σύγκριση μ΄ αυτό του Τορίνο.
      Με βάση τα παραπάνω, ερωτάται ο Υπουργός:
      Για ποιους λόγους το κόστος και ο χρόνος κατασκευής της γραμμής είναι διπλάσια από αντίστοιχα έργα σε άλλες ευρωπαϊκές χώρες και γιατί υπήρξε υπερκοστολόγηση των έργων της γραμμής Μοναστηράκι-Αιγάλεω σε σχέση με την αρχική προκήρυξη;
      Θα ελεγχθούν οι υπεύθυνοι της καθυστέρησης των έργων και της κατασπατάλησης του δημοσίου χρήματος, ώστε το κόστος των υπολοίπων έργων του μετρό της Αθήνας, αλλά και των έργων του μετρό Θεσσαλονίκης να μην είναι πολλαπλάσιο από αυτό που απαιτείται σε άλλες ευρωπαϊκές χώρες;».
      Ο Υφυπουργός ΠΕ.ΧΩ.Δ.Ε. κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Βουλευτά και αγαπητέ κύριε Λεβέντη, πέραν ορισμένων ανακριβών στοιχείων -και κυρίως των ανακριβών χαρακτηρισμών που αναφέρονται στο «δια ταύτα» της ερώτησής σας- υπάρχουν δύο μεγάλες παραλείψεις στο κείμενό σας. Και επειδή ξέρετε πόσο σας τιμώ και σας εκτιμώ, στενοχωρήθηκα ιδιαίτερα από αυτές. Ξεκινώ, λοιπόν, από αυτές:
      Διαβάζει κανείς ένα κείμενο και έχει την αίσθηση ότι τα γεγονότα αυτά της γραμμής του μετρό Μοναστηράκι-Αιγάλεω είναι σημερινά και ότι η παρούσα Κυβέρνηση έκανε μια σύμβαση υπερτιμολογημένη κ.λπ., ενώ πολύ καλά γνωρίζετε και εσείς ο ίδιος ότι πρόκειται για ένα έργο που ξεκίνησε να κατασκευάζεται το 2002 και ότι το παραλάβαμε στον τρίτο χρόνο της κατασκευής του. Γιατί δεν κάνατε τότε αυτήν την ερώτηση εσείς ή κάποιος άλλος στην τότε πολιτική ηγεσία, που είχε και την ευθύνη και την κάνετε τώρα; Δεν θα έπρεπε, δηλαδή, να φαίνεται καθαρά σε ποια περίοδο αναφέρεται αυτός ο -κατ’ εμένα ανακριβής- χαρακτηρισμός που ακολουθεί μετά; Αυτό είναι το πρώτο.
      Το δεύτερο, πολύ σημαντικό επίσης, είναι το εξής: Σήμερα, όπως επίσης πολύ καλά γνωρίζετε, γίνεται μια κοσμογονία έργων από πλευράς και μετρό και άλλων. Χθες δόθηκε ένας πίνακας αναλυτικός. Έργα ύψους 5,1 δισεκατομμυρίων ευρώ δημοπρατήθηκαν, όπως και 4,4 δισεκατομμυρίων ευρώ έργα, υπερτετραπλάσια του μέσου όρου των προηγούμενων δέκα χρόνων, τα οποία αυτήν τη στιγμή ξεκινάνε, δηλαδή έχουν υπογραφεί ή υπογράφονται τις επόμενες μέρες οι συμβάσεις.
      Σ’ αυτά όλα τα έργα θα πρέπει ασφαλώς να γίνει κριτική και από εσάς καλόπιστα, όπως πάντα την κάνετε. Δεν έχετε τίποτε να πείτε γι’ αυτά για τα οποία είναι πράγματι άμεσα υπεύθυνη η σημερινή Κυβέρνηση και η σημερινή πολιτική ηγεσία του Υπουργείου;
      Και εδώ θα σας εκφράσω και ένα παράπονο των εργαζομένων στο Υ.ΠΕ.ΧΩ.Δ.Ε., ξέροντας και την ευαισθησία σας προς τους εργαζόμενους, που μου διαβιβάστηκε σήμερα. Σκοτωνόμαστε, είπαν, από το πρωί ως το βράδυ αυτά τα χρόνια –και τα προηγούμενα και αυτά- για να φτιάξουμε αυτό το πρωτόγνωρο πρόγραμμα έργων.
Ούτε μια καλή κουβέντα από κανένα, αλλά μόνο κατηγορίες για προηγούμενα έργα ή σχετικές με έργα, τα οποία ήδη κατά κάποιο τρόπο αποτελούν μια παρωνυχίδα και του παρελθόντος.
      Περνάω, όμως, τώρα στην ουσία των απαντήσεών μου. Πρώτα-πρώτα, πρέπει να σας πω ότι είναι μεγάλο λάθος –έχουν ανατριχιάσει όλοι οι τεχνικοί του κόσμου- να γίνονται τόσο απλουστευμένες συγκρίσεις μεταξύ των διαφόρων μετρό. Γιατί με τη λογική αυτή και αν τα στοιχεία ήταν ακριβή –που δεν είναι ακριβή, όπως θα πω στη συνέχεια- θα λέγαμε ότι οι Άγγλοι είναι οι αρχικλέφτες του κόσμου, όταν το μετρό τους στοιχίζει 375.000.000 ευρώ το χιλιόμετρο! Ακολουθούν οι Γάλλοι –άλλοι δήθεν μεγάλοι κλέφτες!- με 158.000.000 το χιλιόμετρο. Έπονται οι Πορτογάλοι στη Λισαβόνα, οι Ιταλοί στη Ρώμη κ.λπ. Μπορεί κανείς ποτέ να συγκρίνει τόσο απλουστευτικά δυο ανόμοια πράγματα, όταν πρόκειται για ένα πολύπλοκο τεχνικό έργο; 
      Επίσης, τα επί μέρους στοιχεία είναι ανακριβή, σύμφωνα με το ερώτημα που καταθέσατε για το μετρό της Αθήνας. Δεν είναι ύψους 710.000.000 ευρώ το μετρό προς Αιγάλεω. Είναι 553.000.000 ευρώ. Στο Τορίνο έχει στοιχίσει μέχρι στιγμής 880.000.000 ευρώ, με τα δεδομένα της Α.Μ.Α.Ε.. 
      Όμως κάνετε και μια άλλη σύγκριση με το μετρό της Θεσσαλονίκης, για το οποίο πρέπει να πούμε μια απλή αλήθεια στον ελληνικό λαό σήμερα. Είναι ένα έργο που ταλαιπωρήθηκε επί δεκαετίες, που επιτέλους ξεκινά και ξεκινά μετά από ένα σκληρό ανταγωνισμό μεταξύ των ελληνικών και ξένων εταιρειών. Και ξέρουν καλά όλοι οι τεχνικοί που μας ακούν σήμερα –κι εσείς ασφαλώς- ότι το έργο αυτό χτυπήθηκε πολύ και ότι η τιμή που επιτεύχθηκε, είναι μοναδική!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μπορεί, λοιπόν, να λέμε εύκολα ότι είναι ακριβότερο από το μετρό του Τορίνο, όταν ξέρουμε ότι στο Τορίνο έχουμε μια σήραγγα μόνο ενώ στη Θεσσαλονίκη έχουμε δύο σήραγγες, όταν ξέρουμε ότι κάτω από την πόλη της Θεσσαλονίκης βρίσκουμε δεκατρία στρώματα αρχαίων, πέραν του ότι και η σύγκριση των απολύτων αριθμών είναι τελείως εσφαλμένη; Δηλαδή τι θέλουμε να πούμε τώρα; Ότι η ελληνική Κυβέρνηση, η προηγούμενη και η σημερινή, υπερκοστολογεί τα έργα του μετρό, όταν ξέρουμε ότι κατά μέσο όρο είμαστε από τους φθηνότερους της Ευρώπης;
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Στενοχωρούμαι ειλικρινά διότι, επαναλαμβάνω, η ταπεινότητά μου ας κατηγορηθεί για οτιδήποτε –περαστικός είμαι, θα φύγω- αλλά οι διαχρονικά και διακομματικά εργαζόμενοι στο Υ.ΠΕ.ΧΩ.Δ.Ε. τόσα χρόνια δεν πρέπει να ακούσουν μια καλή κουβέντα που κάνουν καλά τη δουλειά τους, όπως  και στο «ΑΤΤΙΚΟ ΜΕΤΡΟ»; 
      Ευχαριστώ, κύριε Πρόεδρε, τα υπόλοιπα στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Να ξεκινήσω από το τελευταίο. Προφανώς οι εργαζόμενοι αγωνίζονται και σε καμιά περίπτωση εμείς δεν θα σκεφτόμασταν να τους αποδώσουμε ευθύνη. Εάν όμως το βάλουμε σ΄ αυτήν τη βάση που το βάζετε εσείς, κύριε Υπουργέ, τότε δεν θα πρέπει να γίνεται κανένας κοινοβουλευτικός έλεγχος, επειδή εργάζονται οι εργαζόμενοι. 
      Εμείς ελέγχουμε εδώ την κεντρική εξουσία για τις παραλείψεις της, τα ενδεχόμενα λάθη της, χωρίς και εμείς να διεκδικούμε το αλάθητο. Το μετρό της Αθήνας ήταν ένα μεγάλο έργο και χαιρετίστηκε γιατί προσέφερε, παρά το ότι υπάρχουν και μια σειρά ενστάσεις τελικά για το πού οδηγούν όλα αυτά τα έργα, σε όλα αυτά τα έργα που συγκεντρώνουν όλο τον πληθυσμό της χώρας εδώ.
      Από εκεί και πέρα, όμως, είναι διαχρονική αυτή η κατάσταση, κύριε Υπουργέ, δηλαδή και της καθυστέρησης και της υπέρβασης του κόστους. Και επειδή λέτε ότι υπάρχουν δεκατρία στρώματα αρχαίων –και εγώ δεν το αμφισβητώ καθόλου- α τώρα το ανακαλύπτουμε; Δεν το ξέραμε από πριν; Αυτά δεν τα υπολογίζουμε από πριν, όταν κάνουμε τους χρονικούς υπολογισμούς και λέμε ότι θα απαιτηθεί ένας χρόνος, δύο, πέντε χρόνια; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Απλό είναι…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, απαντήστε, αλλά στη δευτερολογία σας.
      ΑΘΑΝΑΣΙΟΣ ΛΕΒΕΝΤΗΣ: Εάν, όμως, υπερδιπλασιάζεται και υπετριπλασιάζεται ο χρόνος εκτέλεσης του έργου και επίσης υπερδιπλασιάζεται και υπερτριπλασιάζεται το κόστος το οποίο σας λέω ότι κι εδώ είναι διαχρονικό, δυστυχώς έχουν επωφεληθεί πολλοί κύριε Υπουργέ. Και εσείς τα ξέρετε καλύτερα, γιατί τα ζείτε πολύ περισσότερο εκ των έσω. Έχουν πάρα πολλοί θησαυρίσει και δεν έχουν κάνει όλοι τέλεια τη δουλειά τους. 
      Εμείς δεν τους βάζουμε όλους στο ίδιο τσουβάλι, όμως έχουμε ένα συγκεκριμένο φαινόμενο. Έχουμε  καθυστέρηση των έργων. Έχουμε υπερτιμολογήσεις και αυτό το είδαμε ιδιαίτερα λίγο πριν τους Ολυμπιακούς Αγώνες, που έπρεπε γρήγορα να επιταχυνθούν οι διαδικασίες ενώ από πριν καθυστερούσαν συστηματικά ορισμένοι, για να υπάρξει αυτή η πίεση και να μπορέσουν έτσι να πάνε προς τα ύψη τα κόστη των έργων. ‘Όμως αυτά τα έχουμε δει και σε πάρα πολλές άλλες περιπτώσεις στη χώρα μας.
Αυτό ακριβώς εμάς μας ανησυχεί. Εγώ δεν λέω ότι είναι κλέφτες αυτοί που, τέλος πάντων, δεν έκαναν καλά τη δουλειά τους. Έχουν, όμως, και αυτοί ευθύνη. Ποιοι είναι αυτοί; Δεν μπορώ να καθίσω έναν-έναν εγώ να τους απαριθμήσω. Εσείς όμως, που είστε η προϊσταμένη αρχή, το προϊστάμενο Υπουργείο, αυτά θα πρέπει να τα ελέγξετε. Και από πριν να γίνονται σωστά οι μελέτες, αλλά και από εκεί και πέρα, όταν ξεκινάνε τα έργα, να ακολουθούν το σωστό χρονοδιάγραμμα.
      Αυτό, δυστυχώς, στη χώρα μας δεν τηρείται, κύριε Υπουργέ, και το ξέρετε πάρα πολύ καλά. Δεν γίνεται το ίδιο στις άλλες χώρες. Δεν μπορώ να ξέρω τι ακριβώς γίνεται στην Αγγλία, σε τι εδάφη θα είχαν κινηθεί κι αν αυτό το κόστος δεν το είχαν προϋπολογίσει. Θα με πείθατε αν μου λέγατε ότι, ξέρετε, στην Αγγλία είχαν πει ότι θα στοιχίσει τριακόσια και πήγε στα οκτακόσια, όπως γίνεται στην Ελλάδα. Αν μου λέγατε ότι στην Αγγλία είχαν υπολογίσει ότι θα έκαναν ένα χρόνο και έκαναν τρία, αν, δηλαδή, γίνεται αυτό και στην Αγγλία, τότε να το αποδεχτώ.
      Αυτό εμείς ψέγουμε: Ότι εδώ δεν τηρούνται αυτά τα οποία εκ των προτέρων έχουν καθοριστεί και τα οποία στη συνέχεια ανατρέπονται με σοβαρή καθυστέρηση και επιβάρυνση που τελικά καλείται να την πληρώσει ο ελληνικός λαός. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
	Κύριε Λεβέντη, ίσως επειδή δεν είστε καλά ενημερωμένος, λέτε πράγματα τα οποία δεν ισχύουν. Και το μετρό του Αιγάλεω στην τελική φάση της δημοπρασίας είχε προϋπολογισμό 213.000.000 ευρώ και εκεί παρέμεινε. 
	Οι μελέτες πράγματι γίνονταν με κάποια καθυστέρηση στο παρελθόν, πράγμα που δεν συμβαίνει πλέον. Σήμερα κανείς δεν μπορεί να δώσει κανένα έργο σε κανέναν και τα έργα δίνονται με μία τιμή στάνταρτ. Δεν αυξάνει κατά τίποτα, γιατί αυτό το απαγορεύει πλέον και η κοινοτική και η ελληνική νομοθεσία. Το έχουμε λύσει αυτό από εδώ και στο εξής. 
	Αλλά και τότε το έργο ξεκίνησε μ’ ένα ποσό, το οποίο ήταν στάνταρτ και δεν αυξήθηκε. Με 213.000.000 ευρώ έγινε ο τελικός διαγωνισμός και εκεί παρέμεινε. Μάλιστα, εμείς φροντίσαμε να μην πάρει ούτε ένα ευρώ παραπάνω ο ανάδοχος. 
	Ποιο ήταν το καθήκον μας στην περίπτωση εκείνη; Πρώτον, να σεβαστούμε ότι έπρεπε το έργο να τελειώσει γρήγορα για το καλό των πολιτών, χωρίς καμία αύξηση. Το κάναμε. 
	Δεύτερον –πολύ σημαντικό επίσης- ήταν να σεβαστούμε τις υποχρεώσεις της χώρας απέναντι στην Ευρωπαϊκή Ένωση. Το έργο αυτό είχε εγκριθεί από το Ελεγκτικό Συνέδριο, εγκρίθηκε από την Ευρωπαϊκή Επιτροπή και παίρνει το 50% των πόρων από κοινοτικούς πόρους, από το Ταμείο Συνοχής. Να μην το σεβαστούμε ούτε αυτό; Να χάσουμε τους πόρους; 
	Και για τη Θεσσαλονίκη, όπως είπατε, δεν θα γίνει καμία νέα υπερτιμολόγηση. Υπάρχουν πλήρεις μελέτες, το έργο είναι με το κλειδί στο χέρι και ο ανάδοχος θα το φτιάξει με την τιμή που έχει δώσει. Επαναλαμβάνω ότι είναι συγκεκριμένη η τιμή. 
	Μας είπαν από διάφορες άλλες χώρες οι ξένοι οίκοι –οι Ιταλοί, οι Γερμανοί, οι Γάλλοι που συμμετείχαν στο διαγωνισμό- ότι το έργο αυτό δεν βγαίνει τόσο φθηνά. Έχουμε έγγραφα γι’ αυτό και καταγγελίες στην Ευρωπαϊκή Επιτροπή. Είναι πάρα πολύ φθηνό. Δεν βγαίνει, μας είπαν. Και λέτε ακριβώς το ανάποδο, ότι είναι διπλάσια η τιμή, θίγοντας και τους τεχνικούς που το έχουν μελετήσει τόσα χρόνια, αλλά και τη χώρα μας σε τελευταία ανάλυση; Δημιουργούμε την αίσθηση και διεθνώς ότι είμαστε μία χώρα, η οποία υπερτιμολογεί τα έργα της, πράγμα που –επαναλαμβάνω- είναι ανακριβές. 
	Θα κλείσω, κύριε Πρόεδρε, λέγοντας το εξής. Ξέρω την ευαισθησία του κ. Λεβέντη και ήθελα να τον παρακαλέσω όποτε έχει τέτοιου είδους θέματα ας μην αρκεστεί μόνο σε διάφορες πληροφορίες, αλλά ας ζητήσει και από το Υπουργείο να πάρει ορισμένα στοιχεία κι αν δεν του αρκούν τα στοιχεία αυτά ή αν θεωρεί ότι δεν είναι αξιόπιστα, τότε να τα καταγγείλει στη Βουλή, όπου όπως είπα, έχει το δικαίωμα και την υποχρέωση να το κάνει. Και εμείς είμαστε υπόλογοι εδώ απέναντί σας, αλλά μέσα σ’ αυτό ακριβώς το πνεύμα. Ζητήστε επίσημα στοιχεία και από εμάς. Μη βγαίνουν στον αέρα πράγματα που δυσφημούν τη χώρα σε μία κρίσιμη περίοδο μεγάλων έργων, που πρέπει να γίνουν οπωσδήποτε μέσα στα επόμενα χρόνια. 
	Ευχαριστώ πολύ, κύριε Πρόεδρε. 
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
	Η τέταρτη επίκαιρη ερώτηση με αριθμό 499/21-2-2006 του Ανεξάρτητου Βουλευτή κ. Ανδρέα  Ανδριανόπουλου προς τους Υπουργούς Απασχόλησης και Κοινωνικής Προστασίας και Εξωτερικών, σχετικά με την ελεύθερη διακίνηση ανθρώπων, κεφαλαίων, εμπορευμάτων και υπηρεσιών στις χώρες της Ευρωπαϊκής Ένωσης κ.λπ. διαγράφεται λόγω κωλύματος του κυρίου Υπουργού. 
	Κύριοι συνάδελφοι, έχω την τιμή να ανακοινώσω στο Σώμα ότι η Βουλευτής κ. Χριστιάνα Καλογήρου και ο Βουλευτής κ. Παναγιώτης Σγουρίδης ζητούν ολιγοήμερη άδεια απουσίας στο εξωτερικό. 
	Η Βουλή εγκρίνει; 
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
	ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τις ζητηθείσες άδειες. 
	Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
	Θα συζητηθεί η υπ’ αριθμόν 33/20/13-12-2005 επερώτηση των Βουλευτών του ΠΑ.ΣΟ.Κ. κ.κ. Βασίλειου Κεγκέρογλου, Δημήτριου Πιπεργιά, Άννας Διαμαντοπούλου, Ροδούλας Ζήση, Χρήστου Πρωτόπαπα, Ιωάννη Μανιάτη, Γεωργίου Ανωμερίτη, Ευάγγελου Αργύρη, Δημητρίου Βαρβαρίγου, Χρίστου Βερελή, Δημητρίου Γεωργακόπουλου, Ιωάννη Διαμαντίδη, Ιωάννη Δριβελέγκα, Βασιλείου Έξαρχου, Κωνσταντίνου Καΐσερλη, Μιχαήλ Καρχιμάκη, Απόστολου Κατσιφάρα, Θεόδωρου Κολιοπάνου, Πέτρου Κατσιλιέρη, Δημητρίου Κουσελά, Ιωάννη Κουτσούκου, Λάζαρου Λωτίδη, Ανδρέα Μακρυπίδη, Άγγελου Μανωλάκη, Μάρκου Μπόλαρη, Θάνου Μωραΐτη, Αθανασίου Παπαγεωργίου, Χρήστου Παπουτσή, Παναγιώτη Ρήγα, Παναγιώτη Σγουρίδη, Κωνσταντίνου Σκανδαλίδη, Αναστασίου Σιδηρόπουλου, Ελπίδας Τσουρή, Απόστολου – Αθανάσιου Τσοχατζόπουλου, Βασιλείου Τόγια, Απόστολου Φωτιάδη, Φώτη Χατζημιχάλη και Νικολάου Χριστοδουλάκη, προς τον Υπουργό Ανάπτυξης, σχετικά με τις μικρομεσαίες επιχειρήσεις. 
	Κύριοι συνάδελφοι, ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Χρήστο Πρωτόπαπα. 
    Ο Πρόεδρος του Συνασπισμού κ. Αλέκος Αλαβάνος ορίζει Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη-Αικατερινάρη.
    Ο πρώτος επερωτών κ. Βασίλειος Κεγκέρογλου έχει το λόγο.
    ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία και κύριοι συνάδελφοι, η Κυβέρνηση εδώ και δύο χρόνια έχει πια το δικό της παρόν αλλά και το δικό της πρόσφατο παρελθόν. Με τον τρόπο βέβαια τον οποίο συνεχίζει να πολιτεύεται, δεν φαίνεται να έχει μέλλον. Αφού καταρράκωσε τη διεθνή αξιοπιστία της χώρας, αφού συκοφάντησε την οικονομία και κάθε πτυχή της κοινωνικής και πολιτικής ζωής του τόπου, ο κ. Καραμανλής και η Κυβέρνησή του αθέτησαν όλες τις προεκλογικές υποσχέσεις και δεσμεύσεις με τις οποίες υφάρπασαν την ψήφο των πολιτών. Αποδεικνύονται καθημερινά αδύναμοι να συνεχίσουν το έργο που παρέλαβαν από το ΠΑ.ΣΟ.Κ., αδύναμοι να διαχειριστούν αποτελεσματικά την πραγματικότητα που δημιουργεί η αδιέξοδη πολιτική τους. Προκειμένου να κρύψουν αυτήν την κυβερνητική αδυναμία, προσπαθούν να στρέψουν τη μια κοινωνική ομάδα ενάντια στην άλλη. 
    Σήμερα ξεδιπλώνονται η μια μετά την άλλη οι πολιτικές που έχουν να κάνουν με την κρυφή ατζέντα της Νέας Δημοκρατίας, το πραγματικό της πρόγραμμα. Βαπτίζονται μεταρρυθμίσεις όλες οι αντιδραστικές και νεοαυταρχικές επιλογές που μόνο ζημιά κάνουν στην οικονομία, την επιχειρηματικότητα, την κοινωνία και τη χώρα. Η κοινωνική ειρήνη και το αναγκαίο καλό οικονομικό περιβάλλον για την επιχειρηματικότητα δυναμιτίζεται καθημερινά. 
    Κύριε Υπουργέ, με πολλές τυμπανοκρουσίες το 2004 ανακηρύξατε το 2005 ως έτος ανταγωνιστικότητας. Από την αρχή σάς επισημάναμε ότι η ανταγωνιστικότητα είναι ασφαλώς μέσο, αλλά ταυτόχρονα πρέπει να αποτελεί και διαρκή στόχο και προ πάντων συστατικό στοιχείο ενός ευρύτερου συνολικού σχεδίου, ενός σχεδίου για την αειφόρο ανάπτυξη, για την οικονομία, για την κοινωνία, για τις μικρομεσαίες επιχειρήσεις. ‘Ενα σχέδιο που πρέπει να είναι αποτέλεσμα πρωτοβουλίας και πρότασης της Κυβέρνησης μετά από διαβούλευση με τους κοινωνικούς εταίρους, με τη συμμετοχή όλων των πολιτικών δυνάμεων του τόπου. Παρά τις κουραστικές και σημερινές ακόμη επαναλήψεις του κ. Καραμανλή, τέτοιο σχέδιο μέχρι σήμερα δεν έχουμε δει και πολύ περισσότερο δεν έχουμε δει να υλοποιείται. Η Κυβέρνηση φαίνεται να αντιμετωπίζει το θέμα ως ένα απλό γραφειοκρατικό ζήτημα, γι’ αυτό το έχει παραπέμψει σε υπουργική απόφαση. Τα μέχρι τώρα πενιχρά αποτελέσματα δείχνουν πραγματικά την αποτυχία της Κυβέρνησης. 
    Οι επικοινωνιακού τύπου αποσπασματικές νομοθετικές παρεμβάσεις που προωθήσατε, χωρίς σχέδιο και στόχους, οι περισσότερες από τις οποίες αφορούν εφαρμογή οδηγιών της Ευρωπαϊκής Ένωσης, μοιάζουν, όπως σας έχω ξαναπεί περισσότερο ως πλίνθοι και κέραμοι ατάκτως ερριμμένοι, παρά με τμήματα του ίδιου σχεδίου, της ίδιας κυβερνητικής πολιτικής. 
    Θεωρείτε ως επιτυχίες –εξαρτάται βέβαια το μέγεθος των επιτυχιών- την έκδοση σειράς γραμματοσήμων, τη διαφημιστική προβολή στις στάσεις των λεωφορείων της Αθήνας και τα έντυπα με τους πολύχρωμους λογότυπους. Αν έτσι είναι το σχέδιο για την ανταγωνιστικότητα, έτσι εξηγείται το γεγονός ότι η χώρα πισωγύρισε στη διεθνή κατάταξη της ανταγωνιστικότητας κατά εννέα θέσεις.
    Από τον προϋπολογισμό του 2005, αλλά και τον πρόσφατα ψηφισθέντα του 2006, λείπει παντελώς η χρηματοδότηση σχεδίου για την ανταγωνιστικότητα. Συνεχίζεται για δεύτερη χρονιά η μείωση του Προγράμματος Δημοσίων Επενδύσεων και η καθήλωση των χρηματοδοτήσεων για την έρευνα και την τεχνολογία. Έτσι είναι επόμενο να έχουμε στασιμότητα και αρνητικές εξελίξεις και μέσα στο 2006.
    Οι επενδύσεις σε όλους τους τομείς βάλτωσαν. Η Κυβέρνηση δύο χρόνια τώρα απέτυχε να βελτιώσει το επενδυτικό κλίμα. Βασίστηκε μόνο στον περίφημο νόμο για τον επαναπατρισμό και το ξέπλυμα του μαύρου χρήματος, χωρίς στόχους, χωρίς σχέδιο. Ο πολυδιαφημισμένος αναπτυξιακός νόμος δεν κατάφερε ακόμη να εκταμιεύσει ούτε ένα ευρώ παρά τις πολυάριθμες εγκρίσεις που ανακοινώνετε και δεν έφερε ποτέ τις πολυπόθητες θέσεις εργασίας. Αντίθετα, είδαμε στη διετία σας να έχουν μείνει άνεργοι τέσσερις χιλιάδες οκτακόσιοι ογδόντα επτά συνάνθρωποί μας από είκοσι επτά συγκεκριμένες επιχειρήσεις που έκλεισαν. Η Γ.Σ.Ε.Ε. βέβαια έχει καταγράψει απώλεια ογδόντα χιλιάδων θέσεων συνολικά από τρεις χιλιάδες επιχειρήσεις.
      Υπάρχει βέβαια και ένας μεγάλος αριθμός επιχειρήσεων –όπως είναι ο «ΚΕΡΑΝΗΣ»- που οι εργαζόμενοι παραμένουν απλήρωτοι για μεγάλο χρονικό διάστημα. Και αναρωτιέται ο πολίτης, ο εργαζόμενος, ο επιχειρηματίας «πού είναι το σχέδιο στήριξης των μικρομεσαίων επιχειρήσεων; Πού πήγαν οι βαρύγδουπες προεκλογικές υποσχέσεις αλλά και δεσμεύσεις; Γιατί δεν αποδέχεστε τις προτάσεις της Αντιπολίτευσης για διέξοδο από την κρίση που έχει δημιουργηθεί;». 
      Διαφημίζετε το επιχειρησιακό πρόγραμμα ανταγωνιστικότητας –και καλά κάνετε- την ένταξη μικρών επιχειρήσεων, αλλά ξεχνάτε να πείτε ότι αυτό είναι έργο του ΠΑ.ΣΟ.Κ., όπως επίσης ξεχνάτε να συνεχίσετε να παρεμβαίνετε, ούτως ώστε να μην αποκλείεται μεγάλος αριθμός επιχειρήσεων με τις διαδικασίες τις οποίες ακολουθείτε.
      Χαρακτηριστική είναι η αποκάλυψη έγκριτης εφημερίδας ενός «γαλάζιου σχεδίου» που ονομάστηκε «σπόνσορας», όπου εκατόν ογδόντα μία επιχειρήσεις που υπέβαλαν επενδυτικά σχέδια μεταποίησης στον πρωτογενή τομέα, συνεπικουρούνται ή σπονσάρονται, όπως αναφέρει η εφημερίδα, από ισάριθμους  παράγοντες, στελέχη της Νέας Δημοκρατίας.
      Άσχετα αν είναι 100% αλήθεια ή όχι, μ’ αυτόν τον τρόπο ναρκοθετείται το επενδυτικό κλίμα, διώχνονται από τη χώρα μας οι επενδυτές, γιατί πρέπει να βρουν τον ανάλογο σπόνσορα. Αυτό είναι το αρνητικό κλίμα που διαμορφώνεται για τις επενδύσεις. 
      Με το φορολογικό νόμο τον οποίο ψηφίσατε, μειώσατε κατά 30%, όπως είναι γνωστό, το συντελεστή φορολόγησης των διανεμομένων κερδών για τις πολύ μεγάλες επιχειρήσεις που λειτουργεί στην πράξη ως αντικίνητρο για τις επενδύσεις. Πρόσφατα, βέβαια, επιβεβαιώνοντας ότι ακολουθείτε μία αλλοπρόσαλλη πολιτική, αποφασίσατε την κατά 33% αύξηση των προκαταβολών φόρου που θα πληρώνουν οι επιχειρήσεις αυτή τη φορά, μειώνοντας πάλι τη δυνατότητα και τα κίνητρα για επενδύσεις. 
      Υπάρχει όμως και ένας μεγάλος αριθμός επιχειρήσεων που φθάνει τις οκτακόσιες χιλιάδες που αναφέρονται κυρίως στις μικρές και οικογενειακές, για τις οποίες όχι μόνο δεν μειώσατε τους συντελεστές φορολόγησης, αλλά επαναφέρατε την περαίωση με αυξημένους συντελεστές υπολογισμού. 
      Τέλος, καταργήσατε –παρ΄ ότι υπήρχε η δυνατότητα να αναμορφωθεί- προκειμένου να συμφωνήσει η Ευρωπαϊκή Ένωση το μέτρο του αφορολόγητου αποθεματικού του 35% που αποτελούσε ένα σημαντικό φορολογικό κίνητρο για επενδύσεις.
      Κυρίες και κύριοι συνάδελφοι, η περίφημη απλοποίηση των διαδικασιών για την ίδρυση και λειτουργία των επιχειρήσεων δημιούργησε περισσότερη γραφειοκρατία στην πράξη. Αντί να ενισχυθούν τα πιλοτικά κέντρα υποδοχής επενδυτών που είχε προγραμματίσει και υλοποιήσει σε πρώτη φάση το ΠΑ.ΣΟ.Κ., αυτά αποδυναμώθηκαν στην πράξη. Δεν αποδέχτηκε η Κυβέρνηση το σύνολο των επεξεργασμένων προτάσεών μας για πραγματική απλούστευση των διαδικασιών.
      Όμως, δεν φθάνουν όλα αυτά παρά τις μεμονωμένες προσπάθειες του Υπουργείου Ανάπτυξης, έρχεται το Υπουργείο Οικονομικών και με μια υπουργική απόφαση ζητάει δηλώσεις και δικαιολογητικά πριν την έναρξη επαγγέλματος που φθάνουν τον αριθμό τριάντα δύο, μεταφέροντας έτσι το σύνολο των γραφειοκρατιών που υπήρχαν για το Υπουργείο Ανάπτυξης, στο Υπουργείο Οικονομικών. Δεν τα ζητάει το ένα Υπουργείο, τα ζητάει το άλλο. Στην ίδια Κυβέρνηση είναι και τα δύο Υπουργεία.
      Τον επενδυτή και τον επιχειρηματία δεν τον νοιάζει ποιο Υπουργείο τα ζητάει, τον ενδιαφέρει ότι του τα ζητάνε, χωρίς να χρειάζονται πολλές φορές.
      Δεν αποδεχτήκατε τις προτάσεις μας για τη θεσμοθέτηση γενικού επιχειρηματικού –και όχι απλού γενικού- εμπορικού μητρώου, όπως έχει ανάγκη η σύγχρονη εποχή ως μία αξιόπιστη και πιστοποιημένη τράπεζα πληροφοριών, όπως επίσης και τη σημαντική πρότασή μας για τη δημιουργία ενιαίου κέντρου διατυπώσεων και εξυπηρέτησης των επιχειρήσεων σε κάθε επιμελητήριο, με την κατάργηση των συναρμοδιοτήτων των διαφόρων υπηρεσιών.
      Όλες οι πρωτοβουλίες και τα μέτρα που λαμβάνονται από την Κυβέρνηση, άσχετα από την αποτελεσματικότητά τους, δείχνουν και σηματοδοτούν ότι η Κυβέρνηση τάσσεται ξεκάθαρα πια όχι με τα πραγματικά μόνο «οικονομικά ρετιρέ», αλλά με συγκεκριμένες κατηγορίες απ’ αυτά, με συγκεκριμένες κατηγορίες από το μεγάλο εισαγωγικό κεφάλαιο, τους μεγαλοβιομηχάνους και τις τράπεζες που ανακοινώνουν καθημερινά τα υπερκέρδη τους.
      Η απελευθέρωση του ωραρίου, η απελευθέρωση της ίδρυσης μεγάλων πολυκαταστημάτων, η επιστροφή στον εργασιακό μεσαίωνα είναι μέτρα που ουσιαστικά απομειώνουν την ανταγωνιστικότητα της οικονομίας και των ελληνικών επιχειρήσεων και ιδιαίτερα των μικρομεσαίων. Έχουν ως αποτέλεσμα την ανακατανομή του μεριδίου αγοράς υπέρ των πολύ μεγάλων επιχειρήσεων και τη μείωση της πραγματικής απασχόλησης. 
      Έτσι, όμως, δεν προωθείται ο υγιής ανταγωνισμός, ευνοούνται ολιγοπωλιακές καταστάσεις που σε συνδυασμό με τον αθέμιτο ανταγωνισμό, οδηγούν στο σταδιακό κλείσιμο των μικρομεσαίων επιχειρήσεων.
      Η Κυβέρνηση σε όλα αυτά υπόσχεται στις μικρομεσαίες επιχειρήσεις την υποτιθέμενη ενίσχυσή τους με μερίδιο της αγοράς που θα αποσπάσουν –άκουσον, άκουσον- από το υπαίθριο εμπόριο.
      Κυρίες και κύριοι συνάδελφοι, παρά τις συνεχείς προσπάθειες του επικοινωνιακού επιτελείου της Κυβέρνησης, η πραγματικότητα, η καθημερινότητα, αποδεικνύει ότι απέτυχε παταγωδώς να δημιουργήσει ευνοϊκό οικονομικό περιβάλλον για τις μικρομεσαίες επιχειρήσεις. Σύμφωνα με έρευνα των ευρωεπιμελητηρίων, το 50% των ελληνικών επιχειρήσεων υποστηρίζει ότι η οικονομική κατάσταση στη χώρα μας κατά το 2005 επέδρασε αρνητικά στη δραστηριότητά τους. Μόνο το 20% απάντησε ότι η εξέλιξη της οικονομίας φέτος είχε θετικό αντίκτυπο στην επιχειρηματική δράση. Για το 2006 πάνω από 40% των μικρομεσαίων δηλώνουν ότι η κατάσταση που περιμένουν θα είναι η ίδια.
      Ακόμη, σύμφωνα με στοιχεία του Ι.Ο.Β.Ε., που δημοσιεύτηκαν στις 14 Φεβρουαρίου, δηλαδή, πριν από μερικές ημέρες, η εξέλιξη και τον Ιανουάριο είναι αρνητική σε σχέση με τους βασικούς δείκτες. Ο δείκτης οικονομικού κλίματος διαμορφώθηκε στις 93 μονάδες από 104,9 που ήταν ο μέσος όρος των ετών 1998-2004, ο δείκτης επιχειρηματικών προσδοκιών στη μεταποίηση διαμορφώθηκε στις 99 μονάδες από 104,4 που ήταν ο μέσος όρος το αντίστοιχο διάστημα, ενώ ο δείκτης εμπιστοσύνης των καταναλωτών διαμορφώθηκε στις –31 μονάδες, δηλαδή πέντε μονάδες ακόμα χαμηλότερα απ’ ό,τι το 2004.
      Με την εισοδηματική πολιτική, την οποία ανακοινώσατε με fax, την αθέτηση των υποσχέσεων για τις συντάξεις και το Ε.Κ.Α.Σ., τα φαινόμενα ακρίβειας που παρατηρούμε καθημερινά, η αγοραστική δύναμη των καταναλωτών μειώνεται καθημερινά, οδηγώντας σε μία πρωτοφανή ασφυξία την αγορά. Η Κυβέρνηση υπόσχεται στους καταναλωτές απεριόριστες ώρες για να ψωνίζουν, για να βλέπουν όμως τις βιτρίνες απέξω, γιατί με τη μείωση της αγοραστικής τους δύναμης δεν έχουν τη δυνατότητα, δεν τολμούν να μπουν μέσα για να ψωνίσουν.
      Το Ελληνικό Κέντρο Καταναλωτών ανακοίνωσε προχθές ότι το κόστος ζωής για μία τετραμελή οικογένεια ανήλθε το 2005 στα 2.515 ευρώ έναντι 2.105 ευρώ, το 2004 μία αύξηση, δηλαδή, 410 ευρώ. Αν υπολογίσουμε ότι σε μία τετραμελή οικογένεια έχουμε δύο εργαζόμενους, με την εισοδηματική πολιτική που ανακοινώθηκε η αύξηση είναι 60 ευρώ, άρα, το ουσιαστικό έλλειμμα κάθε μήνα για μία τετραμελή οικογένεια είναι 350 ευρώ. 
      Τα περσινά φοροεισπρακτικά και κοινωνικά άδικα μέτρα που πήρατε, η αύξηση των έμμεσων φόρων, η αύξηση του Φ.Π.Α. και η άρνηση καταβολής του επιδόματος θέρμανσης επιβαρύνουν ακόμα περισσότερο τα χαμηλά εισοδήματα και τον οικογενειακό προϋπολογισμό. 
      Οι επιπτώσεις απ΄ αυτές τις πολιτικές δεν σταματούν εκεί. Η αγορά πληρώνει αδρά αυτήν την πολιτική σας. Μικρομεσαίες επιχειρήσεις οδηγούνται σε αδιέξοδο. Σύμφωνα με τα στοιχεία του «Τειρεσία», η ασφυξία στην αγορά διογκώνεται. Το 2005 οι ακάλυπτες επιταγές έφθασαν τα 126.000 τεμάχια συνολικού ποσού 1.464.420.000 ευρώ. Έτσι, το 2005 έχουμε μία εκρηκτική αύξηση ακάλυπτων επιταγών κατά 42% σε σχέση με το 2004 και κατά 90% -παρακαλώ!- σε σχέση με το 2003. Αυτά είναι τα αποτελέσματα της ανυπαρξίας σχεδίου για τις μικρομεσαίες επιχειρήσεις, της ανυπαρξίας ενός σχεδίου συνολικά για την οικονομία και την κοινωνία. Γι’ αυτήν την πολιτική δεν μπορεί να καμαρώνει κανένας.
      Ακούστε μερικά ακόμα νούμερα για την κρίση, στην οποία έχει οδηγηθεί η αγορά. Σύμφωνα με μελέτη της «ICAP», που δημοσιεύτηκε τον Ιανουάριο, οι πτωχεύσεις το 2005 σε σχέση με το 2004 αυξήθηκαν κατά 54,55%. Είναι ένα ζήτημα που βάζει επί τάπητος το θέμα της απλοποίησης των διαδικασιών του Πτωχευτικού Δικαίου. Δεν χρειάζεται πλέον -όπως φαίνεται- απλούστευση των διαδικασιών για ίδρυση επιχειρήσεων, γιατί δεν ιδρύονται, αλλά για την πτώχευση. Τα λουκέτα, ιδιαίτερα στις εμπορικές επιχειρήσεις, έχουν αυξηθεί κατά 350%. Οι νέες επιχειρήσεις, όπως είπα, μειώνονται κατακόρυφα. 
      Κατηγορούσατε τις προηγούμενες κυβερνήσεις και κυρίως τις τελευταίες με Πρωθυπουργό Κώστα Σημίτη ότι τα νούμερα –τα οποία δεν μπορούσατε να αμφισβητήσετε- ευημερούσαν, αλλά ότι οι άνθρωποι δυστυχούσαν. Έτσι λέγατε.
      Εγώ αναγνωρίζω ότι σήμερα έχετε αλλάξει τα πράγματα, αλλά τα έχετε αλλάξει δυστυχώς προς το χειρότερο. Τώρα δυστυχούν και οι αριθμοί. Και οι άνθρωποι πραγματικά δυστυχούν πολύ περισσότερο και από την υποτιθέμενη δυστυχία για την οποία εσείς κατηγορούσατε τις προηγούμενες κυβερνήσεις.
      Κύριε Υπουργέ, η Κυβέρνηση επερωτάται για την έλλειψη συγκεκριμένου σχεδίου για τη βελτίωση του οικονομικού περιβάλλοντος και την ενίσχυση των μικρομεσαίων επιχειρήσεων. Για την ανυπαρξία ελληνικού χάρτη για τις μικρές επιχειρήσεις στα πλαίσια υλοποίησης του ευρωπαϊκού χάρτη που έχουμε συνυπογράψει. Για την αδιαφορία της στα πλαίσια των επιχειρήσεων για τις επιχειρήσεις της νησιωτικής Ελλάδας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω, αν μου επιτρέπετε, λίγο χρόνο από τη δευτερολογία μου.
      Για τη μεγάλη καθυστέρηση έκδοσης των εκτελεστικών αποφάσεων, υπουργικών αποφάσεων, κοινών υπουργικών αποφάσεων, προεδρικών διαταγμάτων, για την εφαρμογή των νόμων, ίδρυση και λειτουργία επιχειρήσεων, αναπτυξιακός νόμος κ.λπ.. Για τη μονομερή ενίσχυση της ανταγωνιστικότητας των πολύ μεγάλων επιχειρήσεων. Για τον αποκλεισμό μεγάλου αριθμού επιχειρήσεων από τα προγράμματα και το ΕΠ.ΑΝ. Για την αδυναμία εξασφάλισης των απαραίτητων πόρων για την έρευνα και την τεχνολογία.
      Κύριε Υπουργέ, η Κυβέρνηση φαίνεται ότι δεν τα έχει κάνει θάλασσα, μόνο στα θέματα εμπορικής ναυτιλίας, φαίνεται ότι τα έχει μπερδέψει σε όλα τα ζητήματα της οικονομίας, της κοινωνίας και των μικρομεσαίων επιχειρήσεων. Το ΠΑ.ΣΟ.Κ. παράλληλα με τον έλεγχο και την κριτική που ασκεί, προβάλλει και τη δική του πρόταση, το δικό του σχέδιο για την ανταγωνιστικότητα, την κοινωνικά υπεύθυνη ανταγωνιστικότητα και την επιχειρηματικότητα. Ένα σχέδιο που ωθεί μπροστά, προς όφελος των επιχειρήσεων, προς όφελος των εργαζομένων και όλου του κοινωνικού συνόλου. Ένα σχέδιο που φαίνεται να κερδίζει καθημερινά την εμπιστοσύνη των μικρομεσαίων και όλων των πολιτών.
      Όλα τα στοιχεία που προανέφερα, είναι στη διάθεσή σας. Είναι μελέτες δημοσιευμένες, νούμερα που δεν μπορούν να αμφισβητηθούν. Και είναι στη διάθεσή σας, κύριε Υπουργέ. Και σας δίνω κλείνοντας και ένα πρόσφατο στοιχείο που αφορά την αυθεντική γνώμη των επιχειρήσεων. Χθες το βράδυ ολοκληρώθηκαν οι εκλογικές διαδικασίες του Εμπορικού Συλλόγου Ηρακλείου όπου για πολλά χρόνια είχε μεγάλη πλειοψηφία η παράταξή σας.
      Δυστυχώς για σας, το 60% των εμπόρων που συμμετείχαν στις εκλογές -που αποτελούν το 60% των εγγεγραμμένων, οι υπόλοιποι έχουν βάλει λουκέτο- καταδίκασε την πολιτική σας, παρά το γεγονός ότι έχετε άξιους συνδικαλιστές που υπεράσπισαν με νύχια και με δόντια αυτήν την πολιτική. Είναι ένα μήνυμα το οποίο πρέπει να το δείτε, να αλλάξετε πολιτική και να δώσετε σημασία στα καθημερινά προβλήματα όχι μόνο των πολιτών, αλλά και των επιχειρήσεων. Αδυνατούν να αντεπεξέλθουν. Αυτό είναι το μήνυμα που πρέπει να αξιοποιηθεί από σας, για να δείξετε, ότι έστω ενδιαφέρεστε, γι’ αυτήν την κακή πραγματικότητα που έχετε δημιουργήσει. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, λίγες μόνο ημέρες μετά τον ανασχηματισμό οι εργαζόμενοι της χώρας ένιωσαν στο πετσί τους, τι σημαίνει επιτάχυνση των μεταρρυθμίσεων και με ποιο τρόπο θα γίνει. Με τα Μ.Α.Τ. και με τη βία που ήρθαν αρωγοί στην προσπάθεια για την κατάργηση του δικαιώματος της απεργίας με την επιστράτευση, την κατάργηση των συλλογικών διαπραγματεύσεων και την προσπάθεια κατάργησης των ίδιων των συνδικάτων. Για να περάσει την ταξική της πολιτικής η Νέα Δημοκρατία, έχει βάλει στο στόχαστρο τις οργανωμένες κοινωνικές δυνάμεις  και το συνδικαλιστικό κίνημα. 
      Με αυτόν τον τρόπο, κύριοι της Κυβέρνησης, θέλετε να περιθωριοποιήσετε το λαό. Τον θεωρείτε εχθρό. Να παραδώσετε τους εργαζόμενους έρμαια στις διαθέσεις του μεγάλου κεφαλαίου. Εξάλλου, μετά τις παροχές που τους κάνετε  άνοιξε η όρεξή τους και θέλουν τώρα να πάρουν κι άλλα. Θέλουν ακόμα περισσότερα. Ακολουθείτε μία πολιτική, υπέρ των λίγων και κατά των πολλών, των συνταξιούχων, των μικρομεσαίων, των πλατιών λαϊκών στρωμάτων. 
    Έχετε μειώσει δραματικά το εισόδημα των εργαζομένων και την κατανάλωση. Αλλάζετε τις εργασιακές σχέσεις σύμφωνα με τις ορέξεις των εργοδοτών. Έχετε καταργήσει το οκτάωρο με τη διευθέτηση του χρόνου εργασίας. Έχετε θεσπίσει τις απλήρωτες υπερωρίες. Έχετε γυρίσει τις εργασιακές σχέσεις στο Μεσαίωνα. 
    Παρ’ όλα αυτά, η ελληνική οικονομία βιώνει τα αδιέξοδα της οικονομικής σας πολιτικής. Ο ρυθμός ανάπτυξης επιβραδύνεται. Οι επενδύσεις παραμένουν στάσιμες. Η ανεργία αυξάνει και η ακρίβεια έχει εκτιναχθεί με αποτέλεσμα να επικρατούν συνθήκες ασφυξίας στην αγορά με τις ακάλυπτες επιταγές που φτάνουν σε πρωτοφανή επίπεδα. 
    Σε αυτό το κλίμα ασφυξίας στην αγορά οι μικρομεσαίες επιχειρήσεις αντιμετωπίζουν έντονο ανταγωνισμό από τις μεγάλες επιχειρήσεις και έντονα προβλήματα βιωσιμότητας. Τη μεγαλύτερη κρίση αντιμετωπίζουν οι μικρές και μεσαίες επιχειρήσεις που δραστηριοποιούνται σε τομείς εντάσεως εργασίας. Στο χώρο του λιανικού εμπορίου παρατηρείται υπερσυγκέντρωση. Παρουσιάζεται αύξηση του κύκλου εργασιών των πολυκαταστημάτων και των αλυσίδων με ορατό πλέον τον κίνδυνο κλεισίματος των μικρών και μεσαίων επιχειρήσεων, γεγονός που θα οδηγήσει σε αύξηση της ανεργίας και σε μεγαλύτερη επιβράδυνση την οικονομία. 
    Κύριοι της Κυβέρνησης, δεν κάνετε τίποτα ουσιαστικό για τον εκσυγχρονισμό την αναδιάρθρωση και την ανάπτυξη των μικρομεσαίων επιχειρήσεων. Σε αντίθεση με το προεκλογικό σας πρόγραμμα που προέβλεπε ειδικά κίνητρα για την ενθάρρυνση της μεγέθυνσης των μικρομεσαίων επιχειρήσεων με συγχωνεύσεις, εξαγορές και επεκτάσεις όπως επίσης και διευρυμένες δυνατότητες για τη συμμετοχή τους στα κοινωνικά προγράμματα δεν περιλάβατε καμιά επιπλέον πρόβλεψη για τις μικρομεσαίες  επιχειρήσεις στον αναπτυξιακό νόμο. 
    Ενώ είχατε υποσχεθεί μείωση του συντελεστή φορολογίας των αδιανέμητων κερδών, η μείωση αυτή ισχύει μόνο για τις μεγάλες επιχειρήσεις και μάλιστα όχι για τα αδιανέμητα αλλά για τα διανεμόμενα κέρδη. Για τις μικρές επιχειρήσεις, περίπου  εξακόσιες τριάντα χιλιάδες, δεν υπάρχει μείωση. Αντίθετα υπάρχει αύξηση των μοναδικών συντελεστών κέρδους κατά 15% και μέσω της αυτοπεραίωσης οι μικρές επιχειρήσεις καταβάλλουν περισσότερους φόρους. 
    Καταργήσατε ακόμα και τη δυνατότητα σχηματισμού αφορολόγητου αποθεματικού των επενδύσεων με την υποχρέωση της επένδυσης εντός τριετίας. Αφαιρέσατε έτσι από τις μικρομεσαίες επιχειρήσεις ένα σημαντικό εργαλείο ανάπτυξης και επενδύσεων εκσυγχρονισμού. 
    Δεν μειώσατε όπως υποσχεθήκατε στο ήμισυ την προκαταβολή φόρου για τις νεοϊδρυόμενες επιχειρήσεις. Αντίθετα αποφασίσατε την αύξηση προκαταβολής φόρου. 
    Δεν επεκτείνατε τα φορολογικά κίνητρα απασχόλησης στις μικρές επιχειρήσεις και επαναφέρατε τον εξολογιστικό προσδιορισμό και τη συνάφεια όχι μόνο για τις παρελθούσες χρήσεις αλλά και για τις μελλοντικές. 
    Υποσχεθήκατε ότι θα φέρετε μέτρα για τη διευκόλυνση της ίδρυσης και λειτουργίας των μικρών και μεσαίων επιχειρήσεων. Ότι θα διαμορφώνατε περιβάλλον υγιούς και θεμιτού ανταγωνισμού που θα ευνοήσει  την ανάπτυξη των μικρομεσαίων επιχειρήσεων. Στην πράξη όμως ευνοείτε μόνο την ανταγωνιστικότητα των πολύ μεγάλων επιχειρήσεων και, κυρίως, των πολυεθνικών. 
    Είχατε υποσχεθεί ότι θα θεσπίζατε αυστηρούς όρους χορήγησης αδειών για τα μεγάλα καταστήματα στην περιφέρεια και ότι θα επιβάλλατε εμπορικούς κανόνες χωροταξίας ενώ στην πράξη με τους υποτιθέμενους πολεοδομικούς περιορισμούς που θέσατε στην ουσία διευκολύνετε τις πολυεθνικές επιχειρήσεις μιας και δεν υπάρχουν ελεύθεροι χώροι για τα μεγάλα καταστήματα στα κέντρα των πόλεων. 
    Δεν πήρατε μέτρα για τη διευκόλυνση των συναλλαγών των μικρομεσαίων επιχειρήσεων με τις δημόσιες επιχειρήσεις, για τη συμμετοχή στις παραγωγικές αγορές και, κυρίως, για την έλλειψη χρηματοδοτικών πόρων. Δεν έχετε κάνει τίποτα το ουσιαστικό για την γρήγορη και ασφαλή πρόσβαση στο διαδίκτυο. 
    Παραδώσατε τις μικρές και μεσαίες επιχειρήσεις βορά στο μεγάλο πολυεθνικό κεφάλαιο. Τις οδηγείτε συνειδητά στην καταστροφή. Διαμορφώνετε συνθήκες ενός αθέμιτου ανταγωνισμού για να τις οδηγήσετε στο κλείσιμο και για να μεγαλώσει το μερίδιο της αγοράς για τα πολυκαταστήματα και τα μεγάλα εμπορικά κέντρα. 
      Γι’ αυτό και απελευθερώσατε το ωράριο λειτουργίας των καταστημάτων, γιατί αυτό σας ζήτησαν, γι’ αυτό και ετοιμάζετε να καθιερώσετε ακόμη και τη λειτουργία των καταστημάτων της Κυριακές για να τους δώσετε και το τελευταίο κτύπημα. 
      Γενικότερα η πολιτική σας είναι ταγμένη στην εξυπηρέτηση των μεγάλων συμφερόντων. Επιδιώκετε να καθιερώσετε ένα καθεστώς γενικευμένης ανασφάλειας στο δημόσιο και στον ιδιωτικό τομέα της οικονομίας. Καταργήσατε τους κανονισμούς εργασίας, θέλετε να απελευθερώσετε τις απολύσεις, να καταργήσετε τον κατώτερο μισθό, να καταργήσετε τις ελεύθερες συλλογικές διαπραγματεύσεις και τις συλλογικές συμβάσεις εργασίας, να οδηγήσετε σε κλείσιμο μικρές και μεσαίες επιχειρήσεις. Στρατηγικός σας στόχος είναι να αποδυναμώσετε και τα συνδικάτα ως θεσμούς συλλογικής οργάνωσης των εργαζομένων και συλλογικής υπεράσπισης των δικαιωμάτων τους, για να μην μπορέσουν ποτέ ξανά οι εργαζόμενοι να διεκδικήσουν καλύτερους μισθούς, καλύτερες συνθήκες δουλειάς, καλύτερης ασφάλισης. 
      Τα τελευταία γεγονότα, τα γεγονότα των τελευταίων ημερών έδειξαν ότι είστε μια Κυβέρνηση επικίνδυνη που καταστρέφετε την κοινωνική συνοχή. Με την ουσία της πολιτικής σας δημιουργείτε συνθήκες ακραίας κοινωνικής πόλωσης με τον πλούτο στα χέρια των λίγων και με τους πολλούς στη φτώχεια, την ανέχεια και την ανασφάλεια. Για να περάσετε την πολιτική σας χρησιμοποιείτε φασίζουσες μεθόδους. Στρέφετε την μια κοινωνική ομάδα ενάντια στην άλλη. Στρέφετε τον εργαζόμενο, στον ιδιωτικό τομέα, απέναντι στον εργαζόμενο, τον άνεργο, απέναντι στους εργαζόμενους, τον αγρότη, απέναντι στο ναυτεργάτη. Θέλετε μια κοινωνία ανασφαλών και ανοργάνωτων ατόμων, ανίκανων να αντιδράσουν στην πολιτική που ασκείτε για λογαριασμό των ισχυρών. Είσαστε μια Κυβέρνηση που οδηγείτε τον τόπο σε αδιέξοδα και μεγάλες περιπέτειες. Οι πολίτες της χώρας μας θέλετε να ζουν χωρίς ελπίδα, χωρίς προοπτική, να ζουν με ανασφάλεια και φόβο. Θέλετε να δημιουργήσετε μια φοβική κοινωνία που να χάσει τη πίστη της για ένα καλύτερο αύριο, ένα καλύτερο αύριο πού όμως έρχεται κάτω από τη συνεπή και σταθερή υπεράσπιση των δικαιωμάτων των εργαζομένων, των δικαιωμάτων των μη προνομιούχων από το ΠΑ.ΣΟ.Κ. μια κοινωνία που θα βρει το δρόμο  της, μια κοινωνία που πιστεύει όλο και περισσότερο ότι όσο γρηγορότερα φύγετε, τόσο καλύτερα για τον τόπο. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Ζήση. 
      ΡΟΔΟΥΛΑ ΖΗΣΗ: Κύριε Πρόεδρε, αν αυτή η Κυβέρνηση ήθελε να εξασφαλίσει την μεγάλης σημασίας ανταγωνιστικότητα της ελληνικής μικρομεσαίας επιχείρησης, θα είχε εκείνες τις πολιτικές που βοηθούν και δεν εμποδίζουν την ανάπτυξη και την ανταγωνιστικότητα. Δηλαδή θα είχε δημιουργήσει ένα ασφαλές οικονομικό περιβάλλον, ένα θεσμικό πλαίσιο που ενθαρρύνει τον υγιή ανταγωνισμό, μέτρα και δράσεις που απαλλάσσουν από άκαμπτους επιβαρυντικούς κανονισμούς και, βεβαίως, αποφασιστικές ενέργειες που αποβλέπουν στην ενίσχυση της ανταγωνιστικότητας. Δεν έγινε όμως τίποτε από όλα αυτά. Αντιθέτως, η Κυβέρνηση της Νέας Δημοκρατίας επέλεξε τα συνθήματα περί ανταγωνιστικότητας και διάλεξε τις πολιτικές υποχωρητικότητας και ασυνέπειας απέναντι στους πολλούς μικρομεσαίους και απέναντι στην επιχειρηματική δραστηριότητα. 
      Μίλησε ο πρώτος επερωτών για το φορολογικό, για τον αναπτυξιακό νόμο, για το επιχειρησιακό πρόγραμμα ανάπτυξης, για τις εθνικές συλλογικές συμβάσεις εργασίας, για τη διευθέτηση του χρόνου εργασίας, για την πολιτική επιστράτευση, για τη γραφειοκρατία και για όλες αυτές τις αγκυλώσεις που, δυστυχώς, αφυδατώνουν το οικονομικό πολιτικό και κοινωνικό περιβάλλον από εκείνη την ασφάλεια που είναι η πεμπτουσία για τη λειτουργία της δημιουργικής παρέμβασης της μικρομεσαίας επιχείρησης αλλά και γενικότερα για τη δημιουργική προσφορά στο κοινωνικό σύνολο. 
      Η Ένωση των Επιμελητηρίων της Ευρωπαϊκής Ένωσης στο τέλος του προηγούμενου αιώνα είχε επισημάνει το εξής, σε μια μελέτη που έκανε και σε ανάλυση, που το 2003 έγινε ως «πράσινη βίβλος» και παρουσιάστηκε και στην Ελλάδα και αναφέρει ότι «οι μικρομεσαίες επιχειρήσεις είναι και αυτές πολίτες της Ευρωπαϊκής Ένωσης». Η Κυβέρνηση με τις πολιτικές της κατατάσσει τις μικρομεσαίες επιχειρήσεις σε «πολίτες» δεύτερης και τρίτης κατηγορίας, αφού δημιουργεί, τελικά, συγκριτικά πλεονεκτήματα για τους πολύ ολίγους και ισχυρούς. 
      Κύριε Υπουργέ, είναι η πολιτική της Κυβέρνησης, είναι η πολιτική του Υπουργείου σας τέτοια. Χωρίς κανόνες, χωρίς πλαίσιο, χωρίς μελέτες αποδυναμώνετε, τελικά, τον κοινωνικό ιστό ασφαλείας της μικρομεσαίας επιχείρησης, γιατί η μικρομεσαία επιχείρηση είναι μοχλός ανάπτυξης της ελληνικής κοινωνίας. Και, βεβαίως, έχουμε συνυπογράψει τον ευρωπαϊκό χάρτη της μικρομεσαίας επιχείρησης. Στην Ελλάδα; Η φέρουσα ικανότητα, ο εμπορικός χωροταξικός σχεδιασμός, η δυνατότητα τελικά ανάπτυξης, δημιουργίας και προσφοράς στην κοινωνία; Από πού βγαίνουν τα συμπεράσματα των αποσπασματικών και προσωρινών, πολλές φορές, πολιτικών και παρεμβάσεων που κάνετε; 
      Πιστεύω, κύριε Υπουργέ, ότι κάνατε την Ελλάδα αφιλόξενη στις επενδύσεις, κάνατε την Ελλάδα να νοιώθει πάρα πολύ μειωμένη απέναντι στον υψηλό πήχη και στη δυναμική που είχε αναπτύξει. Η μικρομεσαία επιχείρηση, πέρα από τη δραστηριότητα στην Ελλάδα, είχε δημιουργήσει και το δίκτυο εκείνο που τη βοηθούσε να έχει και την εξωστρέφεια των δικών της προϊόντων, των ελληνικών προϊόντων, προς τις άλλες νέες αγορές που αναπτύσσονται. Και ξέρετε πολύ καλά ότι αυτές οι αγορές με τις πολιτικές που είχαν αναπτύξει οι προηγούμενες κυβερνήσεις του ΠΑ.ΣΟ.Κ. δημιουργούσαν το ασφαλές περιβάλλον και στη μικρομεσαία εξαγωγική επιχείρηση της χώρας μας. Εγώ νομίζω, κύριε Υπουργέ, ότι κάνατε τις μικρομεσαίες επιχειρήσεις να νοιώθουν, πέρα από τα ωραία εγκαίνια και τις εξαγγελίες, ανασφαλείς στον ίδιο τους τον τόπο, στην ίδια την τοπική αγορά που δημιουργήθηκε και δημιούργησαν οι ίδιες. 
      Πιστεύω ότι είστε μία Κυβέρνηση συσσώρευσης λαθών, συσσώρευσης εξαγγελιών και ψευδών υποσχέσεων. Το έτος ανταγωνιστικότητας που εξαγγείλατε, με όλα αυτά που σας είπαν οι συνάδελφοι για τη μείωση της ανταγωνιστικότητας και την πτώση σε θέση της Ελλάδας, πιστεύω ότι για σας ήταν ένας τοίχος, για να κρύψετε το πρόσωπο της ανεπάρκειας. Και αυτός ο τοίχος έγινε πολύ ψηλός με φανφάρες, γραμματόσημα, καμπάνιες κ.λπ., γιατί ακριβώς η πολιτική σας, κύριε Υπουργέ, η πολιτική της Κυβέρνησης της Νέας Δημοκρατίας ανέβασε πολύ ψηλά το επίπεδο της ανικανότητάς της και έπρεπε να κρυφτεί.  Θεωρώ ότι και στα πολιτικά ζητήματα τα οποία τίθενται με την επερώτηση που κάνουν οι Βουλευτές του ΠΑ.ΣΟ.Κ. θα πρέπει να απαντήσετε. 
      Μια που συμμετέχετε στα διεθνή όργανα και πάρα πολλές φορές έρχεστε με πολλή χαρά να μας μιλήσετε για την πρόοδο αυτών των συνεργασιών, θα ήθελα να σας θυμίσω και ένα μείζον πολιτικό ζήτημα που έφερε και στη Βουλή και στις επιτροπές μας η Γ.Σ.Ε.Β.Ε.Ε., που συμμετέχει στην Ευρωπαϊκή Συνομοσπονδία Βιοτεχνικών Μικρών και Μεσαίων Επιχειρήσεων, όπου έβαλαν ένα μείζον πολιτικό ζήτημα. Θεωρούν ότι οι μικρομεσαίες επιχειρήσεις πρέπει να αναλάβουν ένα ρόλο αντισωμάτων, ένα ρόλο αντίβαρου στα κράτη-μέλη της Ευρωπαϊκής Ένωσης, για να δημιουργήσουν μέσα στην κοινωνία των επιχειρήσεων εκείνο τον ιστό ασφαλείας, ώστε να μην ασφυκτιά το πολιτικό σύστημα. Εδώ μπαίνει ένα μείζον θέμα, γιατί, ακριβώς, η νόθευση του ανταγωνισμού, οι πολιτικές υπέρ των ολίγων και των μεγάλων δημιουργούν προβλήματα διαπλοκής, αδιαφάνειας και διαφθοράς, τα οποία η Ευρωπαϊκή Ένωση θέλει να καταστείλει να ακυρώσει, να απομειώσει. 
      Έχει βάλει, λοιπόν, την μικρομεσαία επιχείρηση σαν το αντίβαρο που δημιουργείται και στην Ευρωπαϊκή Ένωση και στην Ελλάδα, κύριε Υπουργέ. Και πρέπει, βεβαίως, εκεί να δείτε κι εσείς πολιτικά πώς η Κυβέρνηση σας και με τη δική μας βοήθεια και με τις δικές μας προτάσεις θα μπορέσουμε, τελικά, να επιβεβαιώσουμε ότι οι ελληνικές μικρομεσαίες επιχειρήσεις έχουν δύναμη, έχουν το know how, το οποίο θα πρέπει να το βοηθήσουμε ακόμη περισσότερο μέσα από τα προγράμματα καινοτομίας, εκπαίδευσης κ.λπ., τα οποία έχετε εξαγγείλει έτσι, ώστε να επιβεβαιωθεί ότι αποτελούν τον κύριο μοχλό ανάπτυξης και είναι οι βασικοί δημιουργοί της κοινωνικής συνοχής, των θέσεων απασχόλησης και της πραγματικής βιώσιμης ανάπτυξης.
      Κύριε Πρόεδρε, παίρνοντας και από το χρόνο της δευτερολογίας μου θα ήθελα να μιλήσω, γιατί έχουμε την εξαγγελία πέρυσι, για τις εμπορικές επιχειρήσεις και τις μικρομεσαίες επιχειρήσεις, από τα αρμόδια Υπουργεία και από το Υπουργείο Ανάπτυξης ότι θα προχωρήσουμε, για να μην έχουμε ολιγοπώλια και μονοπώλια στη χώρα μας. Και είχατε αναγγείλει το 2006 ως έτος που θα είχε ολοκληρωθεί η μελέτη του επαγγελματικού, εμπορικού, αναπτυξιακού, χωροταξικού σχεδιασμού.
    Δυστυχώς, κύριε Πρόεδρε, δεν έχει γίνει απολύτως τίποτα. Και το πιο σημαντικό είναι ότι δεν έχει γίνει καμία μελέτη, η οποία να συνιστά, τελικά, τη δημιουργία ενός τέτοιου μπούσουλα, που θα μπορέσουν οι μικρομεσαίες επιχειρήσεις να αναπτύξουν τις δραστηριότητές τους και τις συνεργασίες τους.
    Πρέπει να σας πω ότι στην Ελλάδα, κύριε Υπουργέ, έχουμε το μικρότερο ποσοστό θεσμοθετημένων χρήσεων γης. Ο στόχος το 2002 για τις μικρομεσαίες επιχειρήσεις και για τις χρήσεις γης ήταν το 25%. 
    Επειδή, όμως, βλέπω ότι υπάρχουν μεγάλες καθυστερήσεις και δεν υπάρχουν οι δυνατότητες από την Κυβέρνηση να προχωρήσει με συγκεκριμένες μελέτες, θέλω να σας πω ότι και απ’ αυτήν την καθυστέρηση υπάρχουν στοιχεία που δείχνουν ότι υπάρχει μείωση της ανταγωνιστικότητας -εξαιτίας αυτών των ελλειμμάτων σε χρήσεις γης- για τις μικρομεσαίες επιχειρήσεις.
    Κύριε Πρόεδρε, η αλήθεια είναι ότι η χώρα μας δεν μπορεί να προχωρήσει με τους μεγάλους αδελφούς των ολιγοπωλίων. Η χώρα μας πρέπει να προχωρήσει με τους πολλούς. Κι αν η Κυβέρνηση, το Υπουργείο Ανάπτυξης και οι παρευρισκόμενοι Υπουργοί δεν πάρουν πολύ σοβαρά την υπόθεση της μικρομεσαίας επιχείρησης, της εξυγίανσης του δημόσιου τομέα και της πάταξης της γραφειοκρατίας, των φορολογικών ρυθμίσεων που θα βοηθούν και θα εξυγιαίνουν το χώρο της μικρομεσαίας επιχείρησης, φοβάμαι ότι οι εκρήξεις θα είναι πολλές και μεγάλες. Κι εκεί δεν χωράει ούτε ο αυταρχισμός ούτε η αδιαλλαξία της Κυβέρνησης. 
    Εμείς, κύριε Πρόεδρε, ως Αξιωματική Αντιπολίτευση έχουμε προειδοποιήσει. Και έχουμε πάντα τη διάθεση και για προτάσεις για εμπλουτισμό και για διορθώσεις εκεί όπου η Κυβέρνηση δεν έχει ετοιμότητα ή παρουσιάζει ανεπάρκεια.
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ροδούλα Ζήση.
    Το λόγο έχει ο συνάδελφος κ. Παναγιώτης Σγουρίδης.
    ΠΑΝΑΓΙΩΤΗΣ ΣΓΟΥΡΙΔΗΣ: Διαβάζω, κύριε Πρόεδρε: «Αψευδής μάρτυρας για την απώλεια ανταγωνιστικότητας της ελληνικής οικονομίας, αποτελούν τα λουκέτα που αναγκάζονται να βάλουν το τελευταίο διάστημα ορισμένες επιχειρήσεις, πολλές από τις οποίες στη βόρειο Ελλάδα».
    Ξέρετε ποιος τα λέει αυτά; Ο κ. Νικόλαος Γκαργκάνας, Διοικητής της Τράπεζας της Ελλάδος, για το 2005. 
    Και συνεχίζει ο κ. Γκαργκάνας λέγοντας τα εξής: «Οι σχετικοί διαθέσιμοι δείκτες στην πραγματικότητα υποεκτιμούν την απώλεια διεθνούς ανταγωνιστικότητας της ελληνικής οικονομίας».
    Ξέρετε τι σημαίνει αυτό; Σημαίνει ότι οι δείκτες που αναφέρουμε μέσα στην επερώτηση –δείκτης οικονομικού κλίματος, δείκτης επιχειρηματικών προσδοκιών, δείκτης εμπιστοσύνης καταναλωτών- είναι χειρότεροι από την πραγματικότητα. Αυτά λέει ο Διοικητής της Τραπέζης Ελλάδος, ο κ. Γκαργκάνας. 
    Εγώ θα προσθέσω και κάποιους άλλους δείκτες. 
    Ο δείκτης ελκυστικότητας ως τουριστικού προορισμού της χώρας μας. Η χώρα κατρακύλησε από τη 13η στη 16η θέση. Ποια; Η μεταολυμπιακή Ελλάδα. 
    Θα προσθέσω και τι λέει το ευρωβαρόμετρο ανταγωνιστικότητας του Παγκόσμιου Συμβουλίου Τουρισμού. Στις διακόσιες δώδεκα χώρες, που παρακολουθεί το βαρόμετρο ανταγωνιστικότητας, η Κροατία, που είναι ανταγωνίστρια χώρα με εμάς, είναι στην 50η θέση. Η Κύπρος είναι στην 47η θέση. Η Πορτογαλία στην 57η. Η Ισπανία στην 57η. Κι εμείς είμαστε στην 62η. Και εάν στους συνεκτιμώμενους δείκτες δεν ήταν οι ανθρώπινοι πόροι και η τεχνολογία -όπου οδηγούν την Τουρκία στην 70η θέση και την Αίγυπτο 75η- και η Αίγυπτος και η Τουρκία θα μας περνούσαν. 
    Μέσα στο 2005 έκλεισαν εννέα χιλιάδες επτακόσιες μικρομεσαίες επιχειρήσεις. Θα πει ο κύριος Υπουργός: Μα έκαναν έναρξη επιτηδεύματος είκοσι τρεις χιλιάδες τριακόσιες επιχειρήσεις. Θα απαντήσω στον κύριο Υπουργό, ότι η έναρξη επιτηδεύματος μπορεί να σημαίνει ούτε το κόψιμο ενός τιμολογίου. Ξέρετε πόσες επιχειρήσεις έχουν κάνει έναρξη επιτηδεύματος και δεν έχουν κόψει ούτε ένα τιμολόγιο;
    Θα πει ο κύριος Υπουργός: «Μα η ανάπτυξη τρέχει με ρυθμούς γύρω στο 3,1% της ελληνικής οικονομίας». Μάλιστα. Η ανάπτυξη όμως αυτή στηρίζεται στην ιδιωτική κατανάλωση. Δεν οφείλεται στη σύγκλιση της οικονομίας μας. Οφείλεται στη σύγκλιση των καταναλωτικών αγαθών. Τι σημαίνει αυτό; Να το εξηγήσω: Εμείς οι Έλληνες είμαστε στο κατά κεφαλήν DVD πολύ πίσω από τους άλλους. Είμαστε πολύ πίσω στα CD, πολύ πίσω στους ηλεκτρονικούς υπολογιστές, πολύ πίσω σε άλλα καταναλωτικά αγαθά υψηλής τεχνολογίας. Και γι’ αυτό, ακριβώς, επειδή τρέχουμε για να τα προλάβουμε, εκεί βρίσκεται η ανάπτυξη και όχι στην ανάπτυξη και σύγκλιση της οικονομίας. Δεν οφείλεται στις επενδύσεις. Οι επενδύσεις είναι πίσω. Και γιατί είναι πίσω; Να σας πω γιατί: 
    Γιατί η οικονομία, κύριε Υπουργέ, είναι κλίμα και σχέδιο. Και, δυστυχώς, εσείς δημιουργήσατε ένα κλίμα απαισιοδοξίας, ένα κλίμα μιζέριας για τη μεταολυμπιακή Ελλάδα -απογραφή, «Βασικός Μέτοχος», όλα αυτά που δυσφήμισαν τη χώρα- και οδηγήσατε τη χώρα σε επιτήρηση. Μας ξαναγυρίσατε στη λογική της μικράς και εντίμου Ελλάδος. Και τα μέτρα, τα οποία πήρατε, τορπιλίζουν την εργασιακή ειρήνη. Και τορπιλίζοντας την εργασιακή ειρήνη, δεν απελευθερώνεται η επιχειρηματικότητα. Ωράρια μικρομεσαίων επιχειρήσεων, ωράρια στους υπαλλήλους, ωράρια στις τράπεζες, ωράρια στους εργαζόμενους στις επιχειρήσεις του ιδιωτικού τομέα. Όλα αυτά δημιούργησαν ένα κλίμα αναταραχής και ανασφάλειας. Και το κλίμα αυτό δεν βοηθάει την επιχειρηματικότητα.
    Η έλλειψη επιχειρηματικότητας οδήγησε στο εξής: Το χρήμα –σας το έχω ξαναπεί- γεννάει, όταν γυρνάει. Από τη στιγμή που το χρήμα μένει στάσιμο, δεν γεννάει. Δεν το έχει ούτε το κράτος ούτε κανένας. Αυτή η στασιμότητα οδήγησε τους Έλληνες όχι μόνο στο να είναι οι φτωχότεροι ως προς το κατά κεφαλήν εισόδημα, σύμφωνα με το μέσον όρο, αλλά η έρευνα του ευρωβαρόμετρου έδειξε ότι οι Έλληνες είναι φτωχότεροι και ως προς τα θέματα ποιότητας ζωής. Κι επειδή είστε συντηρητικοί στη λογική, δεν μπορείτε να καταλάβετε τι πλούτο μπορεί να δημιουργήσει η ανάπτυξη της ποιότητας ζωής. Δεν μπορείτε να καταλάβετε τι πλούτο μπορεί να φέρει το κοινωνικό κράτος. Αυτό είναι το σχέδιο του ΠΑ.ΣΟ.Κ.. Θα σας πω το εξής: Ξέρετε ότι ένας στους δύο Έλληνες δεν κάνει διακοπές; Αν δυόμισι εκατομμύρια Έλληνες βγουν και κάνουν εσωτερικό τουρισμό, ξέρετε τι πλούτο θα φέρει αυτό στην οικονομία; Δυστυχώς όμως εσείς δεν ενισχύετε τον εσωτερικό τουρισμό. Δεν έχετε μέτρα. Κόψατε τις μαθητικές εβδομάδες, κόψατε τα πάντα. 
    Λυπάμαι πάρα πολύ, κύριε Υπουργέ. Δυστυχώς είστε Κυβέρνηση εσείς που διαχειρίζεστε τη μεταολυμπιακή Ελλάδα. Και τη διαχειρίζεστε με μιζέρια. Και δεν μπορείτε να αντιληφθείτε τι σημαίνει ανάπτυξη του κοινωνικού κράτους και τι πλούτο μπορεί να φέρει αυτό. Γι’ αυτό, λοιπόν κι εμείς με την επερώτησή μας σας καταγγέλλουμε για τις πολιτικές που ασκείτε και για τις μικρομεσαίες επιχειρήσεις και για τα θέματα της ακρίβειας. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Σγουρίδη.
    Το λόγο έχει η κ. Άννα Διαμαντοπούλου.
    ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κύριε Πρόεδρε. 
    Πριν από μία ώρα ο Πρωθυπουργός μίλησε στην Κεντρική Επιτροπή της Νέας Δημοκρατίας. Η ομιλία του κινήθηκε σε έξι άξονες. Όπως είναι φυσικό αναφέρθηκε και στα θέματα ανάπτυξης και στα θέματα επιχειρήσεων. Διαβάζοντας την ομιλία του Πρωθυπουργού, νομίζω ότι ο τίτλος είναι ότι ο Πρωθυπουργός είναι δραπέτης της πραγματικότητας. 
    Κύριε Πρόεδρε, σας διαβάζω τι είπε ο Πρωθυπουργός. Αφού έδωσε τα στοιχεία της ανάπτυξης, των αλλαγών στην οικονομία κ.λπ., αναφέρθηκε στην «εκδήλωση σημαντικής ανάκαμψης των ιδιωτικών και ελληνικών επενδύσεων». Και ήθελα να παρακαλέσω τον κύριο Υπουργό, που είναι στην Αίθουσα, να μας πει τι εννοεί ο Πρωθυπουργός με αυτό που δήλωσε σήμερα το πρωί για ανάκαμψη των ελληνικών επενδύσεων. Πριν από λίγες μόλις μέρες μέσω του κοινοβουλευτικού ελέγχου ο κ. Φώλιας δήλωσε ότι οι πρώτες εκταμιεύσεις θα γίνουν το 2006. Δηλαδή, δύο χρόνια τώρα εκταμιεύσεις και ενισχύσεις επενδύσεων υπάρχουν μόνο στα χαρτιά και στις ανακοινώσεις των επιχειρήσεων.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Μήπως μπορείτε να μας πείτε οι έξι μεγάλες επενδύσεις για τον τουρισμό που είχαν ανακοινωθεί, τι έγιναν; Μήπως μπορούμε να ξέρουμε, για να υποστηριχθούν αυτά που είπε ο κύριος Πρωθυπουργός σήμερα το πρωί, ποιες είναι οι μεγάλες επενδύσεις που έχουν προκηρυχθεί στην Ελλάδα, ή έχουν ανακοινωθεί; Εκτός, βέβαια, αν ταυτίζετε τις επενδύσεις με την αγοραπωλησία επιχειρήσεων και την αλλαγή χεριών από επιχειρηματία σε επιχειρηματία. Βεβαίως αυτό δεν είναι επένδυση.
      Στην ομιλία του ο κύριος Πρωθυπουργός δεν είναι μόνο δραπέτης της πραγματικότητας, αλλά αποχαιρετά και το κοινωνικό κέντρο, εγκαθιστάμενος πλέον στο δεξιό βάθρο του πολιτικού φάσματος. Στον πέμπτο άξονα της ομιλίας του ο κύριος Πρωθυπουργός αναφέρθηκε πάλι στο κοινωνικό κέντρο, λέγοντας «Επιδιώκουμε το διάλογο, τη συνεννόηση, τη συνεργασία», δηλαδή ζει σε μια άλλη πραγματικότητα, γιατί μέρες τώρα –για να είμαι πιο ακριβής, μήνες τώρα- παρακολουθούμε μια Κυβέρνηση, η οποία δεν ξέρει τι είναι διάλογος και δεν επιτυγχάνει συναινέσεις. 
      Σας υπενθυμίζω ότι από τους νόμους του καλοκαιριού που αφορούν στην εργασία, μέχρι το ωράριο, μέχρι τις αλλαγές στις ΔΕΚΟ, μέχρι το θέμα της αντιμετώπισης της απεργίας των ναυτεργατών, δεν υπήρξαν κανενός είδους συναινέσεις, ήταν αντίθετες οι επιλογές της Κυβέρνησης με όλους τους επιμέρους φορείς, δεν υπήρχαν συμφωνίες.
      Σας υπενθυμίζω, κύριε Υπουργέ, ότι για το θέμα του ωραρίου δεν υπήρξε ούτε ένας φορέας που να συναινεί και, βεβαίως, δεν επιτεύχθηκαν ούτε πολιτικές συναινέσεις.
      Εάν, λοιπόν, ένα από τα συστατικά του κοινωνικού κέντρου είναι η διαβούλευση, ο οργανωμένος τρόπος ανταλλαγής απόψεων, ώστε να επιτυγχάνονται συναινέσεις, αυτό το συστατικό λείπει, παντελώς, από ένα κόμμα που αποκαλύπτεται ακριβώς τι είναι. Ένα συντηρητικό κόμμα στο δεξιό άκρο του πολιτικού συστήματος, στο οποίο η διαβούλευση ως στοιχείο δεν υπάρχει.
      Έρχομαι τώρα σε πιο συγκεκριμένα ζητήματα. Ο εισηγητής μας και οι κύριοι συνάδελφοι κάλυψαν όλο το φάσμα των επιμέρους θεμάτων που αφορά στις μικρομεσαίες επιχειρήσεις από την αγορά και την κατάστασή της, μέχρι την κατάσταση της ανταγωνιστικότητας των ελληνικών επιχειρήσεων. Από τον τρόπο που το Υπουργείο Εθνικής Οικονομίας αντιμετωπίζει τη φορολογία, η οποία, μονίμως, είναι ένα στοιχείο αιφνιδιασμού των επιχειρήσεων, είναι ένα από τα στοιχεία που καταγράφονται διεθνώς ως αντικίνητρα του ελληνικού συστήματος. Συνέβη και στο παρελθόν, αλλά, βεβαίως, είχατε επανειλημμένως αναφερθεί στην ανάγκη μιας σταθερότητας στο φορολογικό σύστημα. 
      Οι συνάδελφοι αναφέρθηκαν σε πολύ πιο συγκεκριμένα ζητήματα, όπως στη σχέση της κατανάλωσης και του δείκτη εμπιστοσύνης των καταναλωτών με τις μικρομεσαίες επιχειρήσεις, αλλά και την κατάσταση που επικρατεί στην αγορά, όσον αφορά στην ευρωστία των επιχειρήσεων.
      Θα σας παρακαλούσα, κύριε Υπουργέ, στην τοποθέτησή σας να μην μας επαναλάβετε τι συμβαίνει στο Ε.Π.Α.Ν. και μια σειρά μέτρων τα οποία υλοποιείτε μέσα από το Ε.Π.Α.Ν., ακόμα και αν αυτό είναι το Τ.Ε.Μ.Π.Μ.Ε., που είναι ο εγγυοδοτικός μηχανισμός, γιατί είναι ένα εργαλείο το οποίο έγινε μετά από μεγάλο κοινωνικό διάλογο, με πάρα πολλές δυσκολίες. Το βρήκατε, το αναπτύξατε προφανώς. 
      Υπάρχει μια σειρά μέτρων. Κάποια από αυτά τα έχετε βελτιώσει, κάποια από αυτά δεν έχουν λειτουργήσει. Όμως, το Ε.Π.Α.Ν. δεν είναι μια δική σας πολιτική, όπου αποτυπώνεται η προσέγγισή σας στις μικρομεσαίες επιχειρήσεις. Είναι ένας πολιτικός χάρτης, τον οποίο βρήκατε έτοιμο και αλλού τον υλοποιείτε καλά και αλλού τον υλοποιείτε κακά.
      Εγώ θέλω να σας κάνω μία άλλη ερώτηση, πέρα από αυτά τα οποία είναι εύκολα. Χθες το βράδυ στην Ευρωπαϊκή Επιτροπή ο Επίτροπος κ. Μάντελσον ανακοίνωσε δασμούς για τα υποδήματα που έρχονται από την Κίνα και το Βιετνάμ, 19,6% για την Κίνα και 16% για το Βιετνάμ. Είναι δασμοί οι οποίοι βασίζονται στις υποψίες και στις αποδείξεις παρέμβασης και κρατικής ενίσχυσης της παραγωγής στην Κίνα και στο Βιετνάμ.
      Ξέρουμε πολύ καλά τι συμβαίνει στην ελληνική αγορά. Ξέρουμε το μεγάλο πρόβλημα που δημιουργείται από την Κίνα και πώς αυτού του είδους οι εισαγωγές δημιουργούν προβλήματα και στην παραγωγή μας και στο εμπόριο.
      Σήμερα είδα στον Τύπο…
      ΠΡΟΕΔΡΕΥΩΝ (Σωτήρης Χατζηγάκης): Κυρία Διαμαντοπούλου, θα πάρετε και το χρόνο της δευτερολογίας σας;
      ΑΝΝΑ ΔΙΑΜΑΝΤΟΠΟΥΛΟΥ: Επειδή είδα ότι υπάρχει μεγάλη χαλαρότητα και οι περισσότεροι συνάδελφοι μίλησαν εννιά λεπτά εκτίμησα ότι μπορώ και εγώ να είμαι σ’ αυτήν την κατάσταση.
      ΠΡΟΕΔΡΕΥΩΝ (Σωτήρης Χατζηγάκης): Δεν θα δευτερολογήσουν όμως.
      ΑΝΝΑ ΔΙΑΜΑΝΤΟΠΟΥΛΟΥ: Θα προσπαθήσω να τελειώσω αμέσως, κύριε Πρόεδρε.
      Ήθελα να σας πω όσον αφορά το θέμα της Κίνας ότι είδα ήδη ανακοινώσεις του Υπουργού Οικονομικών της Ιταλίας, αλλά και του Υπουργού Οικονομικών της Δανίας, οι οποίοι ο καθένας από τη δική του πλευρά αντιμετωπίζουν το θέμα των δασμών. Εγώ δεν είδα, η Ελληνική Κυβέρνηση να έχει κινηθεί προς αυτή την κατεύθυνση ούτε να δημιουργεί λόμπι ούτε να ακούμε τη φωνή της στην Ευρώπη ούτε να δούμε τι μπορεί να επιτευχθεί και με τι ανταλλάγματα. Βεβαίως είμαστε μια μικρή χώρα αλλά ήμασταν δεύτερη δύναμη στο παπούτσι, αν θυμάμαι καλά, όλα αυτά τα χρόνια.
      Και εδώ περιμένουμε και ένα σύνολο νέων πολιτικών που αφορούν το θέμα της Κίνας, το οποίο έχει πάρει πραγματικά πολύ μεγάλες διαστάσεις. Δεν είναι κάτι που το αντιμετωπίζει μόνο η Ελληνική Κυβέρνηση, είναι παγκόσμιο θέμα. Αλλά είναι σαφές ότι όσο περνάει ο καιρός γίνεται και πιο έντονο. Τα τελευταία δύο χρόνια έχει πάρει εκρηκτικές διαστάσεις όχι λόγω κυβερνητικών πολιτικών –δεν υπονοώ κάτι τέτοιο- αλλά λόγω της παγκόσμιας κίνησης του εμπορίου.
      Θα ήθελα, όμως, να μας πείτε πώς έχετε προχωρήσει σ’ αυτό το συγκεκριμένο θέμα που αφορά επαναλαμβάνω το εμπόριο, όλα τα μικρά εμπορικά καταστήματα, χονδρεμπόριο, εισαγωγείς και παραγωγούς. 
      Εδώ, λοιπόν, υπάρχουν ζητήματα όπως το θέμα της χώρας καταγωγής, όπως το θέμα των ποιοτικών ελέγχων, όπου πρέπει να υπάρχει ένα νέο σχέδιο ποιοτικών ελέγχων. Δεν μπορούμε να παραμείνουμε εκεί που ήμασταν πριν από τρία χρόνια.
      Υπάρχει το θέμα των τελωνείων. Το μεγαλύτερο πρόβλημα είναι οι νόμιμες εισαγωγές. Μήπως πρέπει να υπάρξουν καινούργια σώματα, καινούργιες θεσμικές παρεμβάσεις για να αντιμετωπίσουμε τουλάχιστον τις εισαγωγές, να γίνονται νόμιμα οι εισαγωγές και από εκεί και πέρα να υπάρχει έλεγχός τους; 
      Βεβαίως, κύριε Υπουργέ, μπαίνει ένα πολύ σοβαρό θέμα του καταναλωτή. «Η φτήνια τρώει τον παρά» λέγαμε χρόνια πριν σε όλες τις περιοχές της χώρας. Φέτος αυτό πρέπει να το κατανοήσει ο καταναλωτής, ο οποίος πρέπει να είναι ενεργός και ενημερωμένος για να μπορέσει να βοηθήσει τον Έλληνα παραγωγό, τον Έλληνα έμπορο.
      Θα σας παρακαλούσα, λοιπόν, να μας πείτε γι’ αυτά τα ζητήματα και όχι για τα αυτονόητα και γι’ αυτά που ξέρουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Διαμαντοπούλου.
      Κυρίες και κύριοι συνάδελφοι, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της Σύμβασης της Στοκχόλμης για τους Έμμονους Οργανικούς Ρύπους (Persistent Organic Pollutants-POPs)».
      Επίσης, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Σύμβασης για την εκτύπωση εντύπων αυτοκόλλητων θεωρήσεων εισόδου (Ε.Α.Θ.Ε.) και άλλες διατάξεις».
      Έχω την τιμή να ανακοινώσω στο Σώμα πως Κοινοβουλευτικός Εκπρόσωπος από την πλευρά της Νέας Δημοκρατίας ορίζεται ο Βουλευτής Β’ Αθηνών κ. Μιλτιάδης Βαρβιτσιώτης με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας κ. Σταύρου.
      ΑΝΝΑ ΔΙΑΜΑΝΤΟΠΟΥΛΟΥ: Να του πούμε καλή επιτυχία. Είναι ο πιο νέος Κοινοβουλευτικός Εκπρόσωπος νομίζω.
      ΠΡΟΕΔΡΕΥΩΝ (Σωτήρης Χατζηγάκης): Θα του ευχηθούμε αφού μιλήσει κιόλας.
      Το λόγο έχει ο κύριος Υπουργός.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, ακούγοντας όσα ανέπτυξαν οι συνάδελφοι του ΠΑ.ΣΟ.Κ. για την κατάσταση της ελληνικής οικονομίας, προφανώς όχι απλώς δεν συμφωνούμε αλλά πιστεύουμε ότι εσείς δεν έχετε επαφή με την πραγματικότητα.
      Η Κυβέρνηση έχει παρουσιάσει πολλές φορές μέσα και έξω από τη Βουλή ένα ολοκληρωμένο σχέδιο μεταρρυθμίσεων με στόχο τη βελτίωση του επιχειρηματικού περιβάλλοντος -που πράγματι δεν ήταν καλό- την ενίσχυση της ανταγωνιστικότητας -που πράγματι είχατε φθάσει την ανταγωνιστικότητα σε απαράδεκτα χαμηλά επίπεδα- και ταυτόχρονα την αποτελεσματική στήριξη των μικρών και μεσαίων επιχειρήσεων, που πράγματι τις είχατε ξεχάσει.
      Εγώ δεν θα επιχειρήσω να επαναλάβω αυτά τα νέα μέτρα που προωθούμε και με σχέδιο και με συνέπεια εδώ και δύο χρόνια. Θα σταθώ πολύ περισσότερο στα πρώτα θετικά αποτελέσματα αυτών των μέτρων της πολιτικής και στη συνέχεια θα ασχοληθώ, θα μου επιτρέψετε να πω, με το θράσος που απαιτείται για να υποστηρίξετε αυτά που λέτε και τις ανακρίβειες τις οποίες αναφέρετε και στην επερώτησή σας και που ακούσαμε και σήμερα.
      Κατ’ αρχάς ο ρυθμός ανάπτυξης της ελληνικής οικονομίας το 2005 ήταν 3,7% και ήταν από τους υψηλότερους των χωρών της Ευρωζώνης. Εσείς ως Κασσάνδρες προβλέπατε μέσα και έξω από τη Βουλή ότι θα υπάρξει σημαντική κάμψη του ρυθμού οικονομικής ανάπτυξης ιδίως μετά την ολοκλήρωση των Ολυμπιακών Αγώνων.
      Οι προβλέψεις διαψεύστηκαν, είτε σας αρέσει είτε δεν σας αρέσει. Αντιθέτως σημαντικοί κλάδοι της ελληνικής οικονομίας ανέκαμψαν το 2005 και συνεισέφεραν στην ανάπτυξη πολύ περισσότερο απ’ ότι τα προηγούμενα χρόνια.
      Σύμφωνα με τα επίσημα στοιχεία της Τραπέζης της Ελλάδος για το ισοζύγιο τρεχουσών συναλλαγών προκύπτει ότι από τον τουρισμό εισπράξαμε το 2005 689.000.000 ευρώ περισσότερα από πέρυσι. Από τη ναυτιλία εισπράξαμε 564 εκατομμύρια περισσότερα από πέρυσι και από τις εξαγωγές 524.000.000 ευρώ περισσότερα από το 2004. Συνολικά το 2005 εισπράξαμε 1787 εκατομμύρια ευρώ περισσότερα από το 2004 και φυσικά πολύ περισσότερα από τα προηγούμενα χρόνια.
      Είπατε πολλά για τις επιχειρήσεις που κλείνουν. Ο κ. Σγουρίδης προσπάθησε να προκαταλάβει, διότι ξέρει τα στοιχεία, και τι θα πω και τι θα πει. Σύμφωνα με τα επίσημα στοιχεία των επιμελητηρίων όλης της χώρας το 2004 δημιουργήθηκαν είκοσι τέσσερις χιλιάδες ενενήντα έξι  περισσότερες επιχειρήσεις από όσες έκλεισαν και το 2005 είκοσι οκτώ χιλιάδες. Και αν θέλετε, κ. Σγουρίδη, να υπάρχει ένας αριθμός επιχειρήσεων που έκαναν έναρξη επιτηδεύματος αλλά δεν λειτούργησε, να το δεχθώ. Εδώ όμως μιλάμε για είκοσι οκτώ χιλιάδες πεντακόσιες επιπλέον επιχειρήσεις. Στην πράξη και όχι στα λόγια τα στοιχεία δείχνουν ότι οι επιχειρήσεις που δημιουργούνται και που δημιουργούν νέα εισοδήματα και νέες θέσεις εργασίας είναι περισσότερες από αυτές που κλείνουν. Είναι φυσιολογική υπόθεση το να κλείνουν επιχειρήσεις στην αγορά. Κάποτε πρέπει να το δεχθούμε αυτό. Όμως ανοίγουν πολύ περισσότερες και αυτό είναι το θετικό. Και αυτήν την τάση, δηλαδή να δημιουργούνται περισσότερες επιχειρήσεις από όσες κλείνουν, πρέπει να την ενισχύσουμε τα επόμενα χρόνια γιατί οι περισσότερες επιχειρήσεις σημαίνουν περισσότερες θέσεις εργασίας και νέα εισοδήματα για όλους τους Έλληνες.
      Σύμφωνα με τα επίσημα στοιχεία της Στατιστικής Υπηρεσίας στον κλάδο του λιανικού και του χονδρικού εμπορίου έχουμε σταθερή και σημαντική αύξηση των θέσεων εργασίας. Το πρώτο τρίμηνο του 2004 υπήρχαν επτακόσιες πενήντα επτά χιλιάδες θέσεις εργασίας στο συγκεκριμένο κλάδο. Το τρίτο τρίμηνο του 2005 για το οποίο υπάρχουν τα τελευταία δημοσιευμένα στοιχεία οι θέσεις εργασίας έχουν γίνει επτακόσιες εβδομήντα εννέα χιλιάδες. Έχουμε αύξηση και όχι μείωση των θέσεων απασχόλησης στο χονδρικό και στο λιανικό εμπόριο. Άρα και εδώ λάθος είχαν προβλέψει οι Κασσάνδρες του ΠΑ.ΣΟ.Κ.
      Ακόμη το τρίτο τρίμηνο του 2004 αμέσως μετά τους Ολυμπιακούς Αγώνες η απασχόληση στον κλάδο είχε μειωθεί σε επτακόσιες πενήντα τρεις χιλιάδες θέσεις. Μετά τον «καταστρεπτικό» νόμο μας για το εμπόριο που θα έκλεινε τις επιχειρήσεις και θα κατέστρεφε τους εργαζόμενους, το τρίτο τρίμηνο του 2005 είχαμε αύξηση. Τώρα περιμένουμε και τα στοιχεία του τετάρτου τριμήνου. Είμαστε βέβαιοι ότι αυτή η τάση θα συνεχιστεί. Έτσι για άλλη μια φορά θα πέσετε έξω στις καταστροφικές προβλέψεις σας που ποτέ δεν επιβεβαιώνονται.
      Επίσης σύμφωνα με τα επίσημα στοιχεία της Στατιστικής Υπηρεσίας ο ρυθμός αύξησης των λιανικών πωλήσεων το 2005 άγγιξε το 3,5%. Είναι από τους υψηλότερους στις χώρες της Ευρωζώνης. Και εδώ οι Κασσάνδρες του ΠΑ.ΣΟ.Κ.  προέβλεπαν πραγματική μείωση των λιανικών πωλήσεων.
      Το 2005 είχαμε υψηλή ανάπτυξη, περισσότερες επιχειρήσεις, περισσότερες θέσεις εργασίας, σημαντική αύξηση των πωλήσεων στο λιανικό εμπόριο, ανάκαμψη του τουρισμού, της ναυτιλίας και των εξαγωγών στην πράξη, με στοιχεία και όχι στα λόγια. Οι προσδοκίες για το μέλλον είναι καλύτερες. Ήδη πήρατε το πρώτο μήνυμα από την αξιολόγηση που έκανε η Ευρωπαϊκή Επιτροπή για την πορεία του προγράμματος σταθερότητας και σύγκλισης που ακολουθεί η Κυβέρνηση. Και εδώ διαψευστήκατε διότι λέγατε ότι είναι βέβαιο ότι αναγκαστικά θα παίρναμε σκληρότερα μέτρα, ότι θα διεψεύδετο ο προϋπολογισμός, ότι δεν θα υλοποιείτο. Τίποτα από αυτά δεν συνέβη. 
      Εγώ επίσης χαίρομαι γιατί ως Αντιπολίτευση ανακαλύψατε και τα στοιχεία για την κατάταξη της χώρας  στον διεθνή ανταγωνισμό και τις μελέτες του Ι.Ο.Β.Ε. για το γενικότερο οικονομικό κλίμα. Μόνο που στην περίπτωση του Ι.Ο.Β.Ε. καταθέσατε ή ερευνήσατε παλαιότερη μελέτη και όχι την πλέον πρόσφατη και επίκαιρη. Ο κ. Κεγκέρογλου προσπάθησε να εμφανίσει ορισμένα στοιχεία από την τελευταία μελέτη, αλλά δεν ήταν έτσι τα στοιχεία όπως τα εμφάνισε. Μετά τις εκτιμήσεις του Οκτωβρίου που χρησιμοποιείτε στην επερώτησή σας, έχουν βγει οι εκτιμήσεις του Νοεμβρίου, του Δεκεμβρίου και του Ιανουαρίου.
      ΧΡΗΣΤΟΣ ΠΡΩΤΟΠΑΠΑΣ: Η επερώτηση είναι του Νοεμβρίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σημειώνω αυτήν την ανακολουθία. Αν είναι έτσι, χαίρομαι πάντως που χρησιμοποιείτε αυτές τις μελέτες, γιατί σύμφωνα με τη μελέτη του Ι.Ο.Β.Ε. του Ιανουαρίου, το κλίμα στην αγορά έχει αλλάξει σημαντικά. Οι προσδοκίες βρίσκονται στο υψηλότερο σημείο των τελευταίων δώδεκα μηνών. 
      Όσον αφορά τα στοιχεία για τη διεθνή κατάταξη της χώρας στην ανταγωνιστικότητα, εγώ σας είπα πριν πόσα περισσότερα εισπράξαμε στον τουρισμό, στη ναυτιλία και στις εξαγωγές από τις δυνάμεις της παραγωγής. Συνολικά 1.787 εκατομμύρια ευρώ περισσότερα εισπράξαμε το 2005 απ’ ό,τι το 2004 και πολύ περισσότερα, βέβαια, απ’ ό,τι είχαμε εισπράξει τα προηγούμενα χρόνια. 
      Για να δούμε, όμως, τι πληρώσαμε, γιατί την ίδια στιγμή πληρώσαμε μόνο για πετρέλαιο 2.118 εκατομμύρια ευρώ περισσότερα από πέρσι. Και πληρώσαμε περισσότερα –πέρα από την άνοδο της τιμής του πετρελαίου- από τις άλλες ανταγωνίστριες χώρες, γιατί η χώρα μας έχει τη μεγαλύτερη ενεργειακή εξάρτηση από το πετρέλαιο απ’ ό,τι έχουν οι προηγμένες χώρες της Ευρωζώνης και οι υπόλοιπες χώρες, με τις οποίες συγκρινόμαστε. 
      Και αυτό έγινε, γιατί αντί να έχουμε ανοίξει την αγορά και να έχουμε φροντίσει έγκαιρα να έχουμε μικρότερη εξάρτηση από το πετρέλαιο, αυτά είχαν μείνει τα προηγούμενα χρόνια στα συρτάρια και επικρατούσε η μακαριότητα και ο ωχαδελφισμός. Δεν υπήρχε καμιά διορατικότητα, κανένα σχέδιο για το μέλλον και αυτό, βεβαίως, πληρώνουμε τώρα. 
      Να δούμε τι άλλο πληρώσαμε. Μόνο για τόκους εξυπηρέτησης του δημοσίου χρέους, πληρώσαμε άλλα 1.634 εκατομμύρια ευρώ περισσότερα, ενώ οι άλλες χώρες με τις οποίες, όποτε σας συμφέρει, θέλετε να συγκρινόμαστε δεν έχουν ούτε το δημόσιο χρέος ούτε το δημόσιο έλλειμμα που μας άφησαν οι δικές σας κυβερνήσεις. 
      Τι αποδεικνύουν αυτά τα δύο στοιχεία; Αποδεικνύουν ότι είναι τόσο μεγάλες οι πληγές της οικονομίας που δημιουργήθηκαν τα τελευταία χρόνια, όταν ήσασταν στην εξουσία, που δεν μπορούν –και είναι αυτονόητο αυτό και το καταλαβαίνουν όλοι οι πολίτες- να επουλωθούν μέσα σε δύο χρόνια, όσο και αν η πολιτική μας ενισχύει τις δυνάμεις της παραγωγής και της απασχόλησης.
      Χρειάζονται, λοιπόν, αλλαγές, χρειάζονται μεταρρυθμίσεις, χρειάζεται απεξάρτηση της χώρας από το πετρέλαιο και να έχουμε εναλλακτικές μορφές ενέργειας, χρειάζεται στροφή σε άλλες μορφές ενέργειας, χρειάζεται περιορισμός του δημοσίου ελλείμματος και των χρεών, προκειμένου να αρχίσει η ελληνική οικονομία να κερδίζει τη μάχη του ανταγωνισμού. 
      Γι’ αυτό να μην επικαλείσθε τα στοιχεία για την κατάταξη της χώρας στο διεθνή ανταγωνισμό, γιατί «πάτε για μαλλί και φεύγετε κουρεμένοι», υπό την έννοια πως η ανταγωνιστικότητα δεν είναι μια ιστορία των τελευταίων δύο ετών. Είναι μία πορεία της χώρας τα  τελευταία χρόνια, επί των ημερών σας, που, όταν εμείς την επισημαίναμε, εσείς δεν τη βλέπατε και τώρα ξαφνικά εκπλήττεσθε ή δυσανασχετείτε, που είμαστε τόσο χαμηλά στην ανταγωνιστικότητα.
      Έρχομαι τώρα στη μικροψυχία. Μικροψυχία πιστεύω ότι είναι να υποστηρίζει η Αντιπολίτευση πως η Κυβέρνηση απέτυχε να δημιουργήσει ευνοϊκό οικονομικό περιβάλλον για τις μικρομεσαίες επιχειρήσεις, όταν, όπως είπα, και το 2004 και το 2005 δημιουργήθηκαν περισσότερες νέες θέσεις εργασίας και όταν η παρούσα Κυβέρνηση είναι η μόνη που για πρώτη φορά βοηθά τις μικρές και τις πολύ μικρές επιχειρήσεις του εμπορίου και των υπηρεσιών. Αυτό η κ. Διαμαντοπούλου είπε να μην το αναφέρουμε, αλλά γιατί να μην το αναφέρουμε; Το πρόγραμμα του Υπουργείου Ανάπτυξης και για το εμπόριο και για τις υπηρεσίες, που σήμερα δώσαμε στη δημοσιότητα και τα ονόματα, προσφέρει μια πολύ ουσιαστική βοήθεια. Αυτό δείχνει και τη διαφορά της δικής μας πολιτικής προς τις μικρομεσαίες επιχειρήσεις από τη δική σας. 
      Εμείς, λοιπόν, έχουμε κάθε λόγο να μιλάμε. Δεν σημαίνει ότι λύσαμε όλα τα προβλήματα. Αυτό όμως δείχνει και την προτεραιότητά μας και είναι μια ουσιαστική βοήθεια. 
      Είναι επίσης μικροψυχία να μιλάτε για την ακρίβεια και τις τιμές. Μάλιστα, θέλω να πω ότι είδα χθες την ανακοίνωσή σας, που σήμερα είναι και πρωτοσέλιδο σε μία-δυο εφημερίδες, όσον αφορά στις τιμές. Θα ήθελα εδώ να μου επιτρέψετε μια παρένθεση. Σας έχω παρακαλέσει πολλές φορές να ξεκαθαρίσουμε ορισμένα πράγματα. Δώσατε μία λίστα με τριάντα είδη. Κανένα από αυτά τα είδη που δώσατε δεν έχει παντού την ίδια τιμή. Υπάρχει εύρος τιμών.
       Όταν, λοιπόν, υπάρχει τέτοιο εύρος τιμών, είναι καλό, όταν αναφέρετε αυτές τις τιμές, να μη διαλέγετε επιλεκτικά τις ακριβότερες πηγές. Αυτό είναι καλό διότι κατ’ αυτόν τον τρόπο τους μόνους που ευνοείτε είναι τους κερδοσκόπους. 
      ΔΗΜΗΤΡΙΟΣ ΠΙΠΕΡΓΙΑΣ: Να μας υποδείξετε τα φθηνότερα, κύριε Υπουργέ, για να πηγαίνουμε!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι διακοπές, κύριε Πιπεργιά!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Καταλαβαίνω τον εκνευρισμό σας, αλλά περιμένετε να τελειώσω.
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! 
      Συνεχίστε, κύριε Υπουργέ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχετε και άλλες φορές χρησιμοποιήσει επιλεκτικά από συγκεκριμένους χώρους. Σας το είχα ξαναπεί στη Βουλή.
     Επαναλαμβάνω λοιπόν, ότι επειδή υπάρχει μεγάλο εύρος τιμών, υπηρεσία στην οικονομία θα προσφέρετε όχι όταν διαλέγετε τις ακριβότερες και τις ακραίες –γιατί κατ’ αυτό τον τρόπο μόνο τους κερδοσκόπους ευνοείτε- ή εάν τις αναφέρετε, καλό θα είναι να αναφέρετε και τις πηγές σας, για να βοηθήσετε και τον πολίτη να αποφεύγει αυτούς τους κερδοσκόπους και τις ακριβές τιμές. Εγώ λοιπόν, με πολύ μεγάλο ενδιαφέρον θα ήθελα να δω στη χθεσινή λίστα και την περιμένω να μου πείτε από πού είναι η πηγή αυτών των τιμών, για να ξέρει και ο πολίτης ποιες τιμές πρέπει να αποφύγει. Διότι εγώ σας λέω, ότι για αυτά τα είδη, για τα είκοσι τέσσερα από τα τριάντα –διότι δεν μιλάω για τα οπωροκηπευτικά που λόγω βέβαια των ειδικών συγκυριών προφανώς είχαν μια πρόσκαιρη μεγάλη άνοδο και όχι μόνο τα δυο, υπάρχουν και άλλα που έχουν μειώσεις ή δεν έχουν άνοδο- οι επίσημες τιμές χονδρικής δεν είναι καθόλου αυτές που αναφέρατε. Στα μισά οι αυξήσεις είναι ή μηδενικές και στα υπόλοιπα είναι σημαντικά χαμηλότερες απ’ αυτές που αναφέρετε, πράγμα το οποίο δείχνει ότι στο λιανικό εμπόριο που υπάρχουν ακριβά και φθηνά μαγαζιά, κάποιος πουλάει ακριβά, κάποιος πουλάει φθηνά. Εσείς διαλέγετε τους ακριβότερους. Κάνετε κακό στην ελληνική οικονομία, ευνοείτε τους κερδοσκόπους. Θα ήταν πολύ ευνοϊκό, αν δίπλα σε αυτές τις τιμές βάζετε και την πηγή για να μπορούν οι καταναλωτές να ξέρουν και τι θα αποφεύγουν. 
     ΔΗΜΗΤΡΙΟΣ ΠΙΠΕΡΓΙΑΣ: Δώστε τα φθηνότερα, κύριε Υπουργέ. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Πιπεργιά, σας παρακαλώ μη διακόπτετε.  
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν θα ξαναμπώ σε αυτήν τη λογική. Κάθε φορά που έδωσα επίσημα στοιχεία διαψευστήκατε. Και την προηγούμενη φορά σας έδωσα επίσημα στοιχεία και διαψευστήκατε. 
     ΧΡΗΣΤΟΣ ΠΡΩΤΟΠΑΠΑΣ: Από το Νοέμβριο μυαλό δεν βάλατε; 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μάλλον, εσείς δεν βάζετε μυαλό, κύριε Πρωτόπαπα, αλλά δεν πειράζει, εκτίθεστε. 
     Εγώ ξαναλέω: αν θέλετε να βοηθήσετε την οικονομία, δώστε ονόματα των πηγών σας. Διότι και πριν κάποιος εκ των ομιλητών ανέφερε και για μια ανακοίνωση την οποία έκανε ένα ελληνικό κέντρο καταναλωτών και πάνω σε αυτό βάσισε και ολόκληρη εισήγηση. Εγώ θα ήθελα, λοιπόν, να ξέρω αυτή η ανακοίνωση -που και εγώ διάβασα, σε μια, δυο εφημερίδες μόνο δημοσιεύθηκε, διότι δεν είχε στοιχειοθέτηση- από πού βγήκε; Διότι όλες οι ανακοινώσεις που βγάζουν οι καταναλωτικές οργανώσεις, πράγματι είναι πολύ σεβαστές και πολύ χρήσιμες αρκεί, να ξέρουμε και την πηγή. Το να βγαίνω και να λέω: «Τόσο αυξήθηκε», χωρίς να λέω πώς, πού και με ποια στοιχεία και με ποια τιμοληψία, δεν σημαίνει τίποτα. Να μην αποδεχόμαστε και να μην βασιζόμαστε μάλιστα σε στοιχεία που δεν είναι τεκμηριωμένα. 
     Μιλήσατε και για αποκλεισμό μεγάλου αριθμού επιχειρήσεων από το Ε.Π.Α.Ν. όταν επαναλαμβάνω ότι και οι πέτρες γνωρίζουν πως ειδικά στο θέμα του Ε.Π.Α.Ν. η Κυβέρνηση έχει κάνει αυτά που έχει κάνει. Διότι είναι γνωστό ότι επί των ημερών σας είχε δεσμευθεί για τα Π.Ε.Π. από το 2000 μέχρι το 2006 ύψους 273.000.000 ευρώ δημόσια δαπάνη για ενίσχυση των μικρομεσαίων επιχειρήσεων τουρισμού και μεταποίησης και η δική μας Κυβέρνηση στην πρώτη αναθεώρηση την αύξησε κατά 200, δηλαδή στην ουσία σχεδόν τη διπλασίασε.
     Έρχομαι τώρα στο θέμα των επενδύσεων. Κατ’ αρχάς είναι μια περίεργη αντίληψη αυτή που εξέφρασε η κ. Διαμαντοπούλου ότι επένδυση δεν είναι η εξαγορά ελληνικών επιχειρήσεων. Αυτό δεν δείχνει, κυρία Διαμαντοπούλου, ότι έχει εμπιστοσύνη κάποιος ξένος επενδυτής στη χώρα, όταν έρχεται και εξαγοράζει μια ελληνική επιχείρηση; Αυτό είναι κακό ή δεν δείχνει εμπιστοσύνη στη χώρα; Ή μήπως δεν είναι θετικό το ότι μια επένδυση ξένη ή μια επιχείρηση ξένη, η οποία έρχεται και αγοράζει μια ελληνική στη συνέχεια κάνει και επέκταση; Ή μήπως στις επενδύσεις δεν είναι σημαντικό το ότι έχουν χρηματοδοτηθεί ήδη τρεις χιλιάδες πεντακόσια ογδόντα εννέα επενδυτικά σχέδια μεταποίησης και τουρισμού μέσα σε πολύ σύντομο χρονικό διάστημα με δημόσια δαπάνη 225.000.000 ευρώ; Ή το πρόβλημά σας είναι ότι σήμερα που μιλάμε πόσα εξ αυτών έχουν εκταμιευθεί; Το θέμα είναι ότι υπάρχει επενδυτικό ενδιαφέρον, ότι εξετάζονται γρήγορα οι επενδυτικές προτάσεις, ότι εγκρίνονται, ότι είναι συγκεκριμένες, ότι οι περισσότερες είναι στην περιφέρεια. Κάντε λίγο υπομονή θα έρθει και η ώρα της εκταμίευσης για να διαψευστείτε και εκεί. Εγώ λοιπόν θα έλεγα, ότι στο σπίτι του κρεμασμένου δεν μιλάνε για σχοινί. 
     Επίσης, μια που αναφέρθηκα σε αυτά που είπε η κ. Διαμαντοπούλου, πράγματι καλά θυμάστε, κυρία Διαμαντοπούλου, ότι το ελληνικό παπούτσι ήταν δεύτερο. Αυτό ήταν πριν από τις μέρες σας. Πριν έρθει το ΠΑ.ΣΟ.Κ. στην εξουσία, πράγματι το ελληνικό παπούτσι ήταν δεύτερο στις εξαγωγές. Καταφέρατε να μην είναι καν …
     ΑΝΝΑ ΔΙΑΜΑΝΤΟΠΟΥΛΟΥ: Το 1997 εξακολουθούσε να είναι στη λίστα δεύτερο στην ποιότητα. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάντως, το παπούτσι, επειδή το θυμάμαι και εγώ από την προηγούμενή μου δράση στο Επιμελητήριο Αθηνών, πράγματι, πριν από τις μέρες σας ήταν ένα από τα κυριότερα εξαγώγιμα προϊόντα. Και είναι επίσης εξαιρετικά θετικό και συμφωνώ διότι εσείς έχετε και την ευρωπαϊκή κουλτούρα και το αποδεικνύετε συνεχώς το ότι ασχολείστε με τις πρωτοβουλίες του Επιτρόπου Μάντελσον. Αλλά θα έπρεπε να ξέρετε και νομίζω ότι εσείς το ξέρετε, πως σε αυτές τις πρωτοβουλίες που είναι εξαιρετικά σημαντικές, εξαιρετικά ενεργό και πρωταγωνιστικό ρόλο έπαιξε και το λέω ευθέως ο παρών Υπουργός σε συναντήσεις που είχαν γίνει πολύ πριν και όταν ακόμη η Ευρωπαϊκή Ένωση δεν είχε συλλάβει –διότι σε ευρωπαϊκό επίπεδο άργησαν να καταλάβουν τον κίνδυνο- τον κίνδυνο από τις ανατολικές χώρες και από την Κίνα.
      Είδαμε με πόσο μεγάλη καθυστέρηση αποφάσισαν να πάρουν μέτρα. Τα πήραν πίσω, τα διόρθωσαν, αλλά σε όλες αυτές τις πρωτοβουλίες, σε όλες τις συζητήσεις, σε όλα τα συμβούλια ο παριστάμενος Υπουργός –που θα μιλήσει μετά και νομίζω ότι μπορεί να αναφερθεί αναλυτικότερα- ήταν εκ των πρωτεργατών και των πρωτοστατών αυτής της προσπάθειας. 
      Από εκεί και πέρα μιλάτε στην επερώτησή σας και για το Γενικό Εμπορικό Μητρώο, όταν είναι γνωστό ότι επί είκοσι χρόνια το συζητούσατε, το φέρατε τις παραμονές, το είχατε έτοιμο τις παραμονές και εμείς μέσα σε δύο χρόνια και την επιμελητηριακή νομοθεσία ψηφίσαμε και το Εμπορικό Μητρώο. 
      Δεν καταλαβαίνω γιατί είναι αντικείμενο της επερώτησής σας, όταν τα περισσότερα άρθρα τα στηρίξατε και εσείς. Νομίζω ότι ήταν ένα από τα νομοσχέδια το οποίο πέρασε και με την υποστήριξή σας. Τι άλλαξε πριν από ένα μήνα και τώρα στην επερώτηση είναι και αυτό ένα από τα θέματα για το οποίο επικρίνετε την Κυβέρνηση;
      Δεν θέλω να πω για το νέο αναπτυξιακό νόμο –επανέρχομαι πάλι για λίγο στις επενδύσεις- αλλά ξέρετε πολύ καλά από το δικό σας αναπτυξιακό νόμο πόσες επιχειρήσεις είχαν αποκλειστεί, μικρομεσαίες επιχειρήσεις κυρίως και ειδικά αυτές του εμπορίου. 
      Έχουμε, λοιπόν, κύριοι συνάδελφοι, μέσα σε είκοσι τρεις μήνες να παρουσιάσουμε συγκεκριμένο έργο υπέρ των επιχειρήσεων και μάλιστα υπέρ των μικρών και πολύ μικρών επιχειρήσεων του εμπορίου, των υπηρεσιών και της μεταποίησης. Είναι αυτές οι επιχειρήσεις που εσείς επί είκοσι χρόνια τώρα τις είχατε αφήσει εκτός εθνικών και αναπτυξιακών πόρων, τις είχατε υπερφορολογήσει και τις θυμόσασταν μόνο στα λόγια. 
      Σ’ αυτήν τη μικρή χώρα ο καθένας έχει την ιστορία του και ο καθένας ξέρει τον άλλον και οι πολίτες πάνω από όλα γνωρίζουν ποιοι ενδιαφέρονται και ποιοι ενδιαφέρθηκαν στην πράξη –επαναλαμβάνω- και όχι στα λόγια για τις λίγες και τις μεγάλες επιχειρήσεις και ποιοι αγνόησαν και έβαλαν στο περιθώριο την πλειοψηφία των επιχειρήσεων. Ξέρουν επίσης και καταλαβαίνουν διότι τις είδαν και να υπερφορολογούνται και να κυνηγιούνται και να μένουν εκτός αναπτυξιακών κινήτρων. 
      Επίσης ξέρουν και άλλα πράγματα οι πολίτες. Ποιος ευθύνεται για την αδιαφάνεια στο σύστημα προμηθειών του δημοσίου, που και εκεί οι μικρομεσαίες επιχειρήσεις είναι απέξω. Γνωρίζουν επίσης και καταλαβαίνουν και οι επιχειρήσεις ποιος έχει εμπιστοσύνη στον επιχειρηματικό κόσμο και δίνει μέσω του Εμπορικού Μητρώου στα επιμελητήρια τη δύναμη να μεταφερθεί αποκεντρωμένη η εξουσία στην περιφέρεια. 
      Δεν θα ήθελα, λοιπόν, να ασχοληθώ άλλο με το παρελθόν, διότι νομίζω ότι οι συγκρίσεις είναι αυταπόδεικτες και ο κόσμος είχε βγάλει -και το απέδειξε με τις εκλογές- την ετυμηγορία του και βλέπει τις προσπάθειες που κάνει η παρούσα Κυβέρνηση.
      Η κριτική σας πράγματι μπορεί να μας κάνει καλύτερους, αρκεί να περιέχει προτάσεις και να είναι εκσυγχρονιστική και προς τη σωστή κατεύθυνση. Διότι δεν μπορεί από τη μια μεριά να μας λέτε για ανταγωνιστικότητα και από την άλλη στην εποχή του Διαδικτύου και των ηλεκτρονικών αγορών, είκοσι τέσσερις ώρες το εικοσιτετράωρο από όλες τις αγορές του κόσμου να έχετε ξεσηκώσει τον κόσμο και να το έχετε κάνει σημαία και να το επαναλαμβάνετε ακόμη και χτες ότι το πρόβλημα ήταν αν προσθέσαμε μία ή δύο ώρες λειτουργίας παραπάνω στα εμπορικά καταστήματα την ημέρα.
      Εγώ πιστεύω ότι σ’ αυτόν τον κόσμο που δημιουργείται δεν αρκεί απλώς να πηγαίνουμε προς τη σωστή κατεύθυνση, αλλά χρειάζεται να πηγαίνουμε και με γρηγορότερους ρυθμούς από άλλες χώρες, για να καλύψουμε ακριβώς το κενό το οποίο μας έχει δημιουργήσει όλη αυτή η πολιτική του παρελθόντος.
      Άκουσα με ενδιαφέρον αυτό που είπε ο κ. Σγουρίδης, ότι η υπερβολική κατανάλωση είναι διότι έχουμε μείνει πάρα πολύ πίσω στην τεχνολογία, πάρα πολύ πίσω εδώ, πάρα πολύ πίσω εκεί, πάρα πολύ πίσω αλλού. Προφανώς δεν τα λέγατε σε εμάς αυτά, αλλά ίσως στους συναδέλφους σας που είχαν τότε την ευθύνη των οικονομικών υπουργείων.
      Εμείς δεν παραγνωρίζουμε ούτε τις αντοχές ούτε τις αντιστάσεις της ελληνικής κοινωνίας, μόνο που πιστεύουμε ότι οι μεταρρυθμίσεις και οι αλλαγές πρέπει να γίνουν, γιατί είναι προς όφελος όλων μας και κυρίως, αυτών που σήμερα ούτε δουλειά έχουν ούτε ένα σύστημα εκπαίδευσης που να τους προσθέτει τις γνώσεις και τις νέες ευκαιρίες για ένα καλύτερο εισόδημα, όπως για εκείνους που επί τόσον καιρό έχουν μείνει πάρα πολύ πίσω. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Το λόγο έχει…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Θα εξαντλήσετε όλο το χρόνο, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε Πρόεδρε. Επτά-οκτώ λεπτά θα χρειαστώ. 
      ΠΡΟΕΔΡΕΥΩΝ (Σωτήρης Χατζηγάκης): Σας δίνω δέκα λεπτά.
      Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πρώτα-πρώτα θέλω να ευχαριστήσω εκείνους, από την πλευρά της Αξιωματικής Αντιπολίτευσης, που είχαν την έμπνευση να δώσουν από χθες το βράδυ στη δημοσιότητα τα όπλα και τα πυρομαχικά για το θέμα το οποίο σήμερα, επρόκειτο να κουβεντιάσουμε.
ΑΝΝΑ ΔΙΑΜΑΝΤΟΠΟΥΛΟΥ: Το κάναμε για τους κανόνες της διαφάνειας…
ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα σας παρακαλέσω πάρα πολύ να μη με διακόπτετε. Παρακολουθώ επί μιάμιση ώρα τις τοποθετήσεις σας, χωρίς να σας διακόπτω. Δεν χρειάζεται πριν ακόμη αρχίσω να μιλάω, να έχετε εκνευρισμό. Είμαι εξαιρετικά ευπρεπής, σέβομαι τον πολιτικό σας λόγο, θα τον αντιμετωπίσω με επιχειρήματα, αλλά δεν αντιλαμβάνομαι την ανησυχία σας να κάνετε διακοπές. 
      Επαναλαμβάνω: Ιδιαίτερες ευχαριστίες για τη δημοσιοποίηση των επιχειρημάτων και των όπλων σας από  χθες  το βράδυ. 
      Δεύτερον, στον κ. Πρωτόπαπα -που πραγματικά έχει περιπλακεί σ’ ένα λαοκόντειο σύμπλεγμα με τους αριθμούς, από ό,τι παρακολουθούσα στις χθεσινές ανακοινώσεις και λίγο-πολύ, προφανώς και υπό τις οδηγίες του, οι αριθμοί αυτοί έγιναν εξαιρετικά περιπεπλεγμένοι και αυτό μου φέρνει στο μυαλό μου εκείνο το οποίο έλεγε Ευρυτάνας πολιτικός: «και η περίπλοκος περιπλοκή περιεπλάκη δια περιπλόκων περιπλεγμένων περιπλοκών»- θα ήθελα να πω ότι την επερώτηση δεν την κατέθεσε το Νοέμβριο μήνα, αλλά την κατέθεσε στις 13-12.
      ΧΡΗΣΤΟΣ ΠΡΩΤΟΠΑΠΑΣ: Το Δεκέμβριο.
      ΔΗΜΗΤΡΙΟΣ ΣΙΟΥΦΑΣ: Γιατί εγώ μίλησα πριν για Δεκέμβριο και μου είπατε: «Όχι. Το Νοέμβριο».
      Το καταθέτω στα Πρακτικά, για να θυμάται τις ημερομηνίες.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Τρίτον, -και αυτό το θεωρώ επίσης εξαιρετικά σημαντικό- ανακαλύψαμε κι εμείς για την αύξηση κατά 58% της μελιτζάνας φλάσκας. Χαίρομαι ιδιαιτέρως, διότι προφανώς θα καταναλώνετε, στο καταχείμωνο, αυτού του είδους την ποικιλία, της μελιτζάνας φλάσκας που αυξήθηκε κατά 58%, για να επιχειρηματολογήσετε για την ακρίβεια! Ο κ. Παπαθανασίου σας είπε πριν από λίγο τον τρόπο και τη μεθοδολογία με την οποία παρουσιάζετε, για να τα θεμελιώσετε, τα στοιχεία περί την ακρίβεια. Και χαίρομαι επίσης γιατί αυτή τη φορά δεν νοιαστήκατε καθόλου για τις σαμπάνιες, δεν νοιαστήκατε καθόλου για τις αντιγηραντικές κρέμες, για τη μάσκαρα, το εισαγόμενο μεταλλικό νερό, τις τροφές για σκύλους, για το άσπρο ρούμι, για το ακριβό ουίσκι μαλτ, τα ακριβά είδη πολυτελείας, για το μπάνιο, που είχε η προηγούμενη ανακοίνωσή σας, με τον ίδιο τρόπο και γι’ αυτά τα είδη. Τώρα πήγατε σε περισσότερο λαϊκά πράγματα, για να επιχειρηματολογήσετε ότι υπάρχει ακρίβεια. Δεν κάνετε τίποτε άλλο παρά να εκθέτετε και το κόμμα σας, αλλά και τα όποια υπολείμματα αξιοπιστίας έχετε, γύρω από αυτό τον τομέα, να τα χάνετε. Και δεν θα πρέπει, κατά την άποψή μου. Δεν είναι παραίνεσή μου, δεν μπορώ να σας συμβουλέψω, εσείς επιλέγετε τον τρόπο με τον οποίο θα κάνετε αντιπολίτευση. 
      Εδώ υπάρχουν μεγέθη με τα οποία παρακολουθούμε την ακρίβεια, παρακολουθούμε τα στοιχεία από επίσημους χώρους. Είναι η EUROSTAT, είναι η Εθνική Στατιστική Υπηρεσία της Ελλάδος, είναι ο Ι.Ο.Β.Ε., τον οποίο επικαλεστήκατε πριν από λίγο, και θα μου επιτρέψετε να έρθω και σ’ αυτό.
      Πριν όμως απαντήσω σ’ αυτά τα θέματα, θα δώσω μια γενική απάντηση την οποία τη δίνω εδώ και πάρα πολύ καιρό. Είκοσι δύο μήνες με λύσεις δεν μπορούν να αντισταθμίσουν είκοσι χρόνια προβλημάτων που έρχονται από το χθες. Προσπάθειες γίνονται, είναι σωστές, φέρνουν αποτελέσματα. Υπάρχουν και λάθη και υπάρχουν και παραλείψεις. Μόνον εκείνοι οι οποίοι παραμένουν στο χώρο της αδράνειας δεν θα έχουν και παραλείψεις και λάθη. Το μείζον των ενεργειών και των αποφάσεών μας είναι θετικές και φέρνουν αποτελέσματα στην κοινωνία. 
      Έχω όμως ένα εξαιρετικά ενδιαφέρον πολιτικό και ιδεολογικό θέμα, μια και η κυρία Διαμαντοπούλου αναφέρθηκε και στις σημερινές τοποθετήσεις του Πρωθυπουργού της χώρας. Και είναι θετικό, γιατί θα είναι και γι’ αυτό το πράγμα η συζήτηση σήμερα εδώ. Άκουσα απ’ όλους σας: μέτρα για στήριξη των επιχειρήσεων. Βρίσκεστε εκτός γραμμής από τον Αρχηγό σας, γιατί πριν από λίγο καιρό,  κυρία 	Διαμαντοπούλου, άκουσα τον Αρχηγό της Αξιωματικής Αντιπολίτευσης αλλά και σε σειρά μέτρων και νομοσχεδίων –αν εξαιρέσετε ελάχιστες περιπτώσεις- να είναι κάθετα αντίθετος και να διακηρύσσει πως ό,τι και αν κάνει η Κυβέρνηση, το κόμμα του, δηλαδή εσείς, θα εναντιωθείτε και θα απαντήσετε, όπως είχε πει, με μηδενική ανοχή.
      Για ποια λοιπόν μέτρα μπορεί να ενδιαφέρεται και ο Αρχηγός σας, αλλά και το κόμμα σας; Και ποια μέτρα ζητάτε για τα οποία ο Αρχηγός σας....
      ΑΝΝΑ ΔΙΑΜΑΝΤΟΠΟΥΛΟΥ: Για τη διαφάνεια. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): ... έχει προαποφασίσει εδώ και πάρα πολύ καιρό πως η Κυβέρνηση ό,τι και αν λέει, ό,τι και αν κάνει το ΠΑ.ΣΟ.Κ. θα απαντά με μηδενική ανοχή. Εξηγείστε το και σε μας για να μπορέσουμε να καταλάβουμε τι ακριβώς συμβαίνει.
      Και έρχομαι σε τρία στοιχεία, κύριε Υπουργέ, και με αυτά θα κλείσω. Επικαλεστήκατε την έκθεση του Ι.Ο.Β.Ε.. Σας παρακαλώ πάρα πολύ να πάρουμε ως παράδειγμα την Ελλάδα και τη βελτίωση για τον τρίτο κατά σειρά μήνα –Ιανουάριο του 2006- που γράφει τα εξής: «Ο δείκτης οικονομικού κλίματος στην Ελλάδα αυξήθηκε τον Ιανουάριο για τρίτο κατά σειρά μήνα προσεγγίζοντας την ανώτερη τιμή του τους τελευταίους 12 μήνες». Αυτή είναι η πρώτη παρατήρηση για σας κύριε Κεγκέρογλου που επικαλεστήκατε αυτό το στοιχείο. 
      Και έρχομαι τώρα για τις εξαγωγές. Τελευταία επίσημα στοιχεία του Δεκεμβρίου. Πέρυσι είχαμε ... 
      ΔΗΜΗΤΡΙΟΣ ΠΙΠΕΡΓΙΑΣ: Να μας πείτε του Ιανουαρίου.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ κύριε συνάδελφε. Μετά θα μιλήσει ο Κοινοβουλευτικός σας Εκπρόσωπος και θα τα πει αυτά. Αφήστε τον κύριο Υπουργό να ολοκληρώσει για να γίνει σωστά η συζήτηση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πιπεργιά, σας διάβασα από την έρευνα του Ι.Ο.Β.Ε., του μηνός Ιανουαρίου, που δημοσιεύθηκε στις 14 Φεβρουαρίου του 2006 για το οικονομικό κλίμα. Αυτό σας διάβασα για να απαντήσω στον κ. Κεγκέρογλου. 
      Αύξηση των εισαγωγών την περίοδο 2003-2004 κατά 10%. Αύξηση των εισαγωγών την περίοδο 2004-2005, 5,2%. Αύξηση των εξαγωγών την περίοδο 2003-2004, 3,2%. Αύξηση των εξαγωγών την περίοδο 2004-2005, 13,1%. Νομίζω ότι πρέπει να χαίρεστε γι’ αυτές τις επιδόσεις της οικονομίας που είναι επιδόσεις του ελληνικού λαού και μετά της Κυβέρνησης, αντί για όλα τα θέματα να στέκεστε αρνητικά. Είναι επιλογή σας. Και εσάς και εμάς θα μας κρίνει ο ελληνικός λαός!
      Για τις επενδύσεις και για τον Αναπτυξιακό Νόμο: Ημερομηνία 31.12.2005. Υπεβλήθησαν χίλια εκατόν πενήντα πέντε επενδυτικά σχέδια. Ύψος επένδυσης 2,6 δισεκατομμύρια ευρώ. Αιτούμενο ύψος επιχορήγησης 1,1 δισεκατομμύρια ευρώ. Εγκρίθηκαν μέχρι το τέλος Δεκεμβρίου πεντακόσια πενήντα ένα επενδυτικά σχέδια με ύψος επένδυσης 1.000.000.000 ευρώ και εγκεκριμένο ύψος επιχορήγησης 429.000.000 ευρώ. Και γι’ αυτό λυπάστε αντί να χαίρεστε; Έλληνες πολίτες και ξένοι επενδυτές υπέβαλαν αυτά τα επενδυτικά σχέδια και μέσα σε οκτώ μήνες εγκρίθηκαν τα μισά από αυτά. Δεν θα πρέπει να χαίρεστε γι’ αυτό; Και εδώ δεν υπάρχει επενδυτικό κλίμα; Έτσι το βλέπετε; Φοβούμαι μήπως υπάρχει κάποια «πολιτική μυωπία» και δεν τα βλέπετε αυτά! 
      ΡΟΔΟΥΛΑ ΖΗΣΗ: Εσείς είστε ευχαριστημένος, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν είμαι ποτέ ευχαριστημένος, γιατί ξέρω ότι ο εχθρός του καλού είναι το καλύτερο και πάντοτε αγρυπνώ και αγρυπνούμε για να πετύχουμε το καλύτερο!
      Έρχομαι τώρα για το δείκτη του κύκλου εργασιών του γενικού εμπορίου για τον οποίο τόσο πολύ αναφερθήκατε στις χθεσινές ανακοινώσεις. Το Νοέμβριο μήνα βελτιώθηκε κατά 5,1%. Ε, δεν μπορούμε να κάνουμε και θαύματα. Και αυτό είναι πάρα μα πάρα πολύ σημαντικό. Να πάμε στο γενικό δείκτη των αυτοαπασχολουμένων, γιατί αναφερθήκατε και στο ωράριο και έβλεπα χθες ότι τα σούπερ μάρκετ και τα πολυκαταστήματα έχουν το μεγάλο ωράριο. Εμείς δεν κάναμε καμία παρέμβαση. Είχαν εξήντα εννέα-εβδομήντα ώρες τα πολυκαταστήματα και τα σούπερ μάρκετ από τη δική σας περίοδο και δεν το αλλάξαμε. Επαναλαμβάνω, δεν το αλλάξαμε. Και εκεί κάνετε λάθος και επιμένετε να τα δίνετε και στη δημοσιότητα και να εκτίθεστε. Ο γενικός δείκτης απασχολουμένων το τρίτο τρίμηνο του 2005 σε σύγκριση με τον αντίστοιχο δείκτη του τρίτου τριμήνου, παρά το γεγονός ότι εφαρμόζεται το διευρυμένο ωράριο από το Σεπτέμβριο μήνα, αυξήθηκε κατά 2,4%. Και αυτό δεν σας ικανοποιεί. Θα έλθουν πιστεύω αργότερα πιο ικανοποιητικά στοιχεία και αποτελέσματα! 
      Θα κλείσω τώρα απαντώντας στην κυρία Διαμαντοπούλου σε ό,τι αφορά το ιδεολογικό φάσμα, σε ποια κατεύθυνση βρίσκονται το ένα και το άλλο κόμμα. Αντιλαμβάνομαι ότι βρίσκεστε εξαιρετικά στριμωγμένοι στα αριστερά του πολιτικού φάσματος. Και το κοινωνικό κέντρο και ο μεσαίος χώρος σας έχουν εξωθήσει πάρα πολύ στα αριστερά και νιώθετε την πίεση ακόμα και του Συνασπισμού σ’ αυτήν τη θέση στην οποία έχετε βρεθεί. 
      Αντιλαμβάνομαι ότι η πολιτική και η ιδεολογική κυριαρχία της Νέας Δημοκρατίας θα συνεχίσει για πάρα πολλά χρόνια γιατί η κοινωνική συμμαχία που έχουμε συνάψει βρίσκει ανταπόκριση και με τις μεταρρυθμίσεις και με τις αλλαγές που γίνονται και που έπρεπε να έχουν γίνει εδώ και πάρα πολλά χρόνια.
      Καταλήγοντας, κύριε Πρόεδρε, θέλω να πω τούτο, ότι πολιτική –δεν λέω αντιπολίτευση- με αφορισμούς και με ετικέτες δεν γίνεται. Γίνεται με επιχειρήματα. Αυτό είναι το πρώτο. Μη θέλετε κάθε φορά να επιβεβαιώνετε αυτό το οποίο σας είχα πει και με άλλη ευκαιρία, ότι εξακολουθείτε να είστε το πλέον βραδυπορούν τμήμα της κοινωνίας. Βεβαίως θα απαντήσω ότι με τον αρνητικό και αντιδραστικό τρόπο με τον οποίο λειτουργείτε δεν κάνετε τίποτε άλλο παρά αυτό το μεγάλο κόμμα που είναι το Πανελλήνιο Σοσιαλιστικό Κόμμα να επιθυμείτε να το μετατρέψετε σε πανελλήνιο συντηρητικό και οπισθοδρομικό κόμμα. Αυτή είναι η πραγματικότητα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Υπουργό.
      ΡΟΔΟΥΛΑ ΖΗΣΗ: Για τις μικρομεσαίες επιχειρήσεις τι θα κάνετε; Δεν μας είπατε ποια είναι η πολιτική σας. Δεν ακούσαμε από την Κυβέρνηση ούτε σχέδιο ούτε όραμα.
      ΠΡΟΕΔΡΕΥΩΝ (Σωτήρης Χατζηγάκης): Κυρία Ζήση, βιάζεστε πολύ να ανέβετε στο Βήμα.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, οι ομιλίες των κυρίων Υπουργών ήταν κατώτερες των περιστάσεων. Χαίρω ιδιαίτερα καταρχήν διότι επιβεβαιώθηκε η εκτίμηση που είχαμε ότι τόσο ισχυρά είναι τα επιχειρήματα που προβάλαμε, οι οκτώ «πληγές» για τη μικρομεσαία ελληνική επιχείρηση, που ακόμη και αν τα δίναμε στη δημοσιότητα ώστε να ήταν από χθες γνωστά στους Έλληνες πολίτες, δεν θα μπορούσαν στην πράξη να απαντηθούν και πανηγυρικά επιβεβαιωθήκαμε, σήμερα.
      Βεβαίως τέθηκαν ορισμένα ζητήματα. Για τις μικρομεσαίες επιχειρήσεις ο κύριος Υπουργός δεν είπε σχεδόν τίποτα. Ο κύριος Υπουργός είπε λίγα πράγματα. Το ζήτημα που τέθηκε σε σχέση με την πολιτική της Κυβέρνησης θα έλεγα ότι έχει να κάνει μόνο με κάποιον ο οποίος δεν έχει μάτια και δε βλέπει, δεν θέλει να αισθάνεται, είναι αλλού, βρίσκεται σε άλλη χώρα. 
      Σήμερα στην Ελλάδα οι πολίτες βιώνουν μία εξαιρετική ανασφάλεια, ανασφάλεια παντού, ανασφάλεια για τη ζωή τους, ανασφάλεια για το μέλλον τους, ανασφάλεια για την ασφάλισή τους, ανασφάλεια σε σχέση με την εργασία τους, ανασφάλεια σε σχέση με την εξέλιξή τους, ανασφάλεια σε σχέση με τις προσδοκίες τους. Δεν εμπιστεύονται αυτήν την Κυβέρνηση, νιώθουν ανασφαλείς από μία Κυβέρνηση που αρνείται το διάλογο, που αφαιρεί την έννοια της κοινωνικής διαβούλευσης και διαπραγμάτευσης από παντού, από τη διευθέτηση του χρόνου εργασίας, από το ωράριο λειτουργίας των εμπορικών καταστημάτων, από τις συλλογικές συμβάσεις της Ο.Τ.Ο.Ε., από τους κανονισμούς των Δ.Ε.Κ.Ο., από κάθε μέρος που υπάρχει η έννοια της κοινωνικής διαβούλευσης και του διαλόγου, από μία Κυβέρνηση που διχάζει την κοινωνία και στρέφει τη μία κοινωνική ομάδα κατά της άλλης. Από μία Κυβέρνηση που δυστυχώς, επιβάλλει στον τόπο να πορεύεται χωρίς ελπίδα, όραμα, προσδοκίες και προοπτική. 
      Κύριοι Υπουργοί, η Κυβέρνησή σας και το κόμμα σας όχι μόνο έχουν πάρει «διαζύγιο» οριστικά από το κοινωνικό κέντρο, όχι μόνο το κοινωνικό κέντρο και όσοι πιστεύουν σ’ αυτό έχουν πάρει οριστικά «διαζύγιο» από σας, αλλά και ο τελευταίος Έλληνας πολίτης κατανοεί πια ότι ο δρόμος που ακολουθείτε αποτελείται μόνο από «δεξιές στροφές». Αυτή είναι η πραγματικότητα.
      Ας έλθουμε τώρα σε συγκεκριμένα ζητήματα. Θα πάρω το χαρτί το οποίο καταθέσαμε, τις οκτώ «πληγές» που προκαλεί η πολιτική σας στους μικρομεσαίους που δεν είχαν την τιμή, παρ’ ότι μέχρι χθες κοπτόσασταν, να ακούσουν τον κύριο Καραμανλή, τον Πρωθυπουργό της χώρας στη σημερινή του εφ’ όλης της ύλης ομιλία να αναφέρεται μία φορά στα προβλήματά τους.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εμείς κάνουμε, δεν λέμε.
      ΧΡΗΣΤΟΣ ΠΡΩΤΟΠΑΠΑΣ: Αναφέρθηκε σε όλα τα άλλα ζητήματα, σε όλα τα άλλα προβλήματα, σε όλους τους άλλους στόχους γενικά και ούτε μία φορά δεν έκανε την τιμή στους εκατοντάδες χιλιάδες μικρομεσαίους να πει κάτι γι’ αυτούς. Συγχαρητήρια, κύριε Υπουργέ.
      Από κει και πέρα, ας δούμε τώρα τι κάνατε στην πράξη. Πρώτη «πληγή»: Μείωση της ανταγωνιστικότητας. Υπάρχει κανένα σχέδιο και δεν το έχουμε αντιληφθεί; Υπάρχει στρατηγική, υπάρχει πρόγραμμα για την οικονομία και για την ανάπτυξη ειδικά για τις μικρομεσαίες επιχειρήσεις; 
      Μπράβο για το γραμματόσημο και το λογότυπο! Συγχαρητήρια! Επί της ουσίας τίποτα! Και την ώρα που υπάρχουν τα προβλήματα, την ώρα που οι δυσμενείς επιπτώσεις των μαζικών εισαγωγών από Ασία και Ευρώπη πολλαπλασιάζονται, την ίδια ώρα δεν έχετε πολιτική, την ίδια ώρα ακόμα αρνείστε να ενσωματώσετε μέσα στην πολιτική που κάνει η Κυβέρνηση τις οδηγίες –είμαστε από τις λίγες χώρες που κάνουν αυτό το λάθος- της Ευρωπαϊκής Ένωσης το «σκέψου πρώτα σε μικρή κλίμακα». 
      Πληγή δεύτερη: Μείωση επενδύσεων και παραγωγής. Εγκρίναμε, εγκρίναμε, εγκρίναμε. Χαρτιά, χαρτιά, χαρτιά! Λεφτά δώσατε; Επί δύο χρόνια δεν έχει εκταμιευθεί ένα ευρώ –το τονίζω ένα ευρώ- από τον περιβόητο Αναπτυξιακό σας Νόμο. Τι γίνεται ρε παιδιά; «Θα» γίνουν δύο χιλιάδες τετρακόσιες θέσεις εργασίας. «Θα» δημιουργηθούν. Πότε; Όταν έχουν πεθάνει όλα τα άλλα; Όταν ουσιαστικά τα πάντα έχουν υποχωρήσει; Όταν η οικονομία μας έχει πάει ριζικά προς τα πίσω; Εδώ μειώνονται παντού τα κονδύλια για δημόσιες επενδύσεις και χρηματοδοτούνται και καθηλώνονται ακόμα και στον προϋπολογισμό χρηματοδοτήσεις για την έρευνα και την τεχνολογία.
      Για το φορολογικό επιμελέστατα και ο κύριος Υπουργός και ο κύριος Υφυπουργός δεν είπαν κουβέντα. Κουβέντα! Τι να πουν; Ότι έταξαν στις επιχειρήσεις στο προεκλογικό τους πρόγραμμα ότι θα υπάρχουν φορολογικές ελαφρύνσεις και από τη μείωση των φορολογικών συντελεστών εξαιρέθηκαν εξακόσιες τριάντα χιλιάδες μικρές επιχειρήσεις; Τι να πουν; Για τη διαδικασία της αυτοπεραίωσης και την επαναφορά της συνάφειας; 
      Τι να πουν για εκείνο το πραγματικά απαράδεκτο, προκλητικό μέτρο το οποίο πήρε ο κ. Αλογοσκούφης της αύξησης έως και 33% της προκαταβολής φόρου για τις Α.Ε. και Ε.Π.Ε. και μάλιστα αναδρομικά στα κέρδη του 2005, που ανατρέπει τον επιχειρησιακό σχεδιασμό και δημιουργεί μείζονα προβλήματα ρευστότητας για τις μικρότερες επιχειρήσεις, μια απόφαση πλήγμα στη φερεγγυότητα του κράτους και στην αξιοπιστία του φορολογικού μας συστήματος; 
      Γιατί δεν μιλήσατε για όλα αυτά αφού διαβάσατε το χαρτί μας; Γιατί δεν μπορείτε να πείτε τίποτα. Γιατί και να τα λέμε, τα ξέρουν οι μικρομεσαίοι, τα ξέρουν οι Έλληνες πολίτες και εσείς τα αγνοείτε. Κάνετε πως δεν τα βλέπετε. Είστε μακριά και έξω από την πραγματικότητα και απορώ πώς έρχεστε να εμφανίζεστε εδώ να κάνετε και πνεύμα ορισμένες φορές.
      Πάμε στην τέταρτη μεγάλη πληγή, στο Ε.Π.Α.Ν.. Το βρήκατε έτοιμο. Όλα ήταν ενταγμένα και το προχωρήσατε. Και πάλι όμως πήρατε λεφτά να τα πάτε στους οδικούς άξονες και οτιδήποτε είχε να κάνει με καινούργιες υποδομές, με έρευνα και τεχνολογία πήγε πίσω. Και παρά τη διαφήμισή σας, η μεγάλη πλειοψηφία των εμπορικών και βιοτεχνικών επιχειρήσεων δεν μπορεί να χρηματοδοτηθεί από το πρόγραμμα.
      Να πούμε για τη γραφειοκρατία την οποία επίσης επιμελώς δεν αναφέρατε; Την ξεχάσατε στις απαντήσεις σας, παρ’ ό,τι ήταν μέσα στα οκτώ σημεία, στις οκτώ πληγές, για τους μικρομεσαίους που από χθες σας δώσαμε; Η γραφειοκρατία, κύριοι Υπουργοί, ανθεί. Γραφειοκρατία παντού! Η επανίδρυση του κράτους ούτε καν αυτού της Δεξιάς δεν μπόρεσε να γίνει! Άντε κανένα ρουσφετάκι για τα «γαλάζια» παιδιά, στην πράξη τίποτα! 
      Αντί να γίνει απλοποίηση των διαδικασιών, ουσιαστικά οδηγηθήκαμε σε νόμους και αποφάσεις που δημιούργησαν ακόμη μεγαλύτερα προβλήματα. Αντί να ενδυναμωθεί και να επεκταθεί ο θεσμός του Κέντρου Υποδοχής Επενδύσεων του ΠΑ.ΣΟ.Κ., προχωρήσατε σε ένα αναποτελεσματικό σύστημα που ενέτεινε τη γραφειοκρατία, χώρια τα υπόλοιπα ζητήματα που συνδέονται με μια σειρά επιλογές σας.
      Πληγή έκτη: Το θέμα του ωραρίου. Εγώ δεν θα πω τίποτα σ’ αυτό που είπε ο κύριος Υπουργός. Θα του διαβάσω για μια ακόμα φορά τι είπε για τον κύριο Υπουργό η Εθνική Συνομοσπονδία Ελληνικού Εμπορίου. 
      Διαβάζω κείμενο της Εθνικής Συνομοσπονδίας Ελληνικού Εμπορίου: «Το αίτημα για τη λειτουργία των εμπορικών καταστημάτων τις Κυριακές» -του κ. Σιούφα- «δεν είναι αίτημα του εμπορικού κόσμου και των καταναλωτών, αλλά των μεγάλων εμπορικών κέντρων που ιδρύονται και λειτουργούν χωρίς χωροταξικό σχεδιασμό» –όπως είπε η κ. Ζήση- «και αντικειμενικές μελέτες περιβαλλοντικών, οικονομικών και κοινωνικών επιπτώσεων, κάτι που μόνο σε τριτοκοσμικού τύπου χώρες συμβαίνει.»
      Χρειάζεται να το σχολιάσω; Δε νομίζω. Δεν υπάρχει και κανένας λόγος. Η Εθνική Συνομοσπονδία Ελληνικού Εμπορίου, υπέρ της οποίας κόπτεστε και όπου μας λέτε μάλιστα ότι εκφράζετε και για πρώτη φορά τα συμφέροντα του ελληνικού εμπορίου, τοποθετήθηκε και είπε πράγματα που εμένα τουλάχιστον, αν τα άκουγα, θα με είχαν προβληματίσει σοβαρά. Θα ντρεπόμουν να μου πουν τέτοια πράγματα για την πολιτική μου.
      Έρχομαι στο θέμα της πρόσβασης στο τραπεζικό σύστημα. Λειτουργήσατε μετά από σημαντική καθυστέρηση το Ταμείο Εγγυοδοσίας πολύ μικρών επιχειρήσεων. Ωραία. Θυμίζω ότι είχε γίνει επί ΠΑ.ΣΟ.Κ. Το λειτουργήσατε. Καθυστερήσατε όμως δεκαοκτώ μήνες. Δεν μας κάνατε χάρη. 
      Στα μάτια του πολίτη το κράτος έχει συνέχεια. Όταν το ΠΑ.ΣΟ.Κ. έχει ιδρύσει ένα Ταμείο Εγγυοδοσίας και μάλιστα όταν έχει ξεκινήσει, το να το φρενάρετε για να δείτε τι θα κάνετε και να το ξαναλειτουργήσετε μετά από δεκαέξι, δεκαεπτά μήνες, δεν σημαίνει ότι κάνατε κάτι μεγάλο. Είχατε την υποχρέωση από την πρώτη ώρα να γίνει αυτό. Ήταν υποχρέωσή σας και όχι απόφασή σας. 
      Όσον αφορά για την κατάσταση της σχέσης μικρομεσαίων επιχειρήσεων και τραπεζικού συστήματος, η κατάσταση δεν είναι καλή. Θα έχετε αντιληφθεί –φαντάζομαι- ότι τα επιτόκια χορηγήσεων είναι τα υψηλότερα στην Ευρώπη, ότι οι τράπεζες εμμένουν να ζητούν εξασφάλιση με υποθήκες ακινήτου, ότι παραμένουν οι χρονοβόρες και δαπανηρές διαδικασίες πτώχευσης και δεν αναπτύσσεται η αγορά επιχειρηματικών κεφαλαίων ως κύρια εναλλακτική λύση στην τραπεζική δανειοδότηση.
      Λένε μερικοί από εσάς: «Καλά, αυτά δεν ήταν πριν»; Μα, η Ελλάδα είναι για να προοδεύει, η Ελλάδα είναι για να αλλάζει. Η πολιτική είναι για να βοηθάει τη χώρα να πηγαίνει μπροστά. Είστε εραστές της αντιπολίτευσης στο χθες. Εγώ θα περίμενα να γίνεται εγγυητές μιας δημιουργίας στο αύριο. Δεν είστε ικανοί. Είστε ανεπαρκείς. Δεν θέλετε και δεν μπορείτε να κάνετε αυτό το πράγμα. Γαντζώνεστε απελπισμένα πάνω στην κριτική στις χθεσινές κυβερνήσεις. Δεν βλέπετε ότι τα προβλήματα καθημερινά εντείνονται. Δεν βλέπετε ότι τελικά είστε ανεπαρκείς να δώσετε λύσεις. Δεν βλέπετε ότι είστε σε θέση να οδηγήσετε τη χώρα μπροστά.
      Και η όγδοη πληγή: Συνεχής μείωση της αγοραστικής δύναμης των καταναλωτών. Γιατί βάλαμε –λέει τώρα ο κύριος Υπουργός- τις μελιτζάνες. Αύριο θα μας πει γιατί βάλαμε και το λάχανο. 
      Δεν ξέρω τι τρώει ο κύριος Υπουργός στο τραπέζι του, αλλά φαντάζομαι ότι θα τρώει μερικά από τα παρακάτω πράγματα που θα πω και για τα οποία θα αναφέρω το ποσοστό της αύξησής τους: 
      Αλεύρι: 6,76% αύξηση σ’ ένα χρόνο. Αναψυκτικό: 11% σ’ ένα χρόνο. Γάλα παστεριωμένο: 9,65% σ’ ένα χρόνο. Φέτα: 15,26% αύξηση σ’ ένα χρόνο. Μακαρόνια «ΜΕΛΙΣΣΑ»: 10,91% σ’ ένα χρόνο. Καφές: 4,28% αύξηση σ’ ένα χρόνο. Λάδι: 24,8% σ’ ένα χρόνο. Συγκεκριμένο λαχανικό: 9,15% σ’ ένα χρόνο. Βούτυρο: 8,97% σ’ ένα χρόνο.
      Ο κ. Σιούφας φαντάζομαι ότι ή δεν ενδιαφέρεται για το τι γίνεται στην αγορά, ή δεν τρώει τα προϊόντα τα οποία ανέφερα. Δεν ξέρω αν προτιμάει κάτι άλλο ανώτερο, αλλά φαντάζομαι ότι το απλό ελληνικό νοικοκυριό μ’ αυτά ασχολείται και μ’ αυτά τρέφεται. Θα έπρεπε, λοιπόν, να γνωρίζει ότι υπάρχει αύξηση.
      Κύριε Υφυπουργέ, μετά την περιπέτεια που είχατε –και κατά τη γνώμη μου, την έκθεση που είχατε και θα θυμάστε το πρωτοσέλιδο εφημερίδας το Νοέμβριο που σας έβγαλε ψεύτη, εγώ δεν υιοθετώ καμία λέξη, αλλά εκ των πραγμάτων αυτό έλεγε με συγκεκριμένο σούπερ μάρκετ που παρουσιάσατε αποδείξεις και η πραγματικότητα ήταν άλλη, διότι οι αποδείξεις σας ήταν νωρίτερα, δεν ήταν στη ροή των γεγονότων- θα έπρεπε να είστε ιδιαίτερα προσεκτικός. 
      Σας καλώ εσείς να μας πείτε ποια είναι τα ακριβά και ποια είναι τα φθηνά, τα οποία κάθε φορά επικαλείσθε, διότι κάθε φορά που εμείς φέρνουμε στοιχεία, αυτά είναι από το ίδιο σούπερ μάρκετ και λένε πόσο τα είχε πέρυσι το Γενάρη και πόσο φέτος το Γενάρη, πάλι το ίδιο σούπερ μάρκετ. Η αύξηση, λοιπόν, είτε είναι φθηνό είτε είναι ακριβό σ’ όλα θα είναι περίπου κοντά, διότι έτσι λειτουργούν αυτά,όπως γνωρίζετε. 
      Θα περίμενα να έρθετε και να μας πείτε συγκεκριμένα ότι δεν είναι έτσι και ότι εγώ έχω άλλα στοιχεία. Αλλά, άλλα στοιχεία δεν βλέπουμε. Ακόμα και η Εθνική Στατιστική Υπηρεσία παραδέχεται ότι υπάρχουν σημαντικές αυξήσεις. Στα σαράντα οκτώ προϊόντα που μετρά δίνει αύξηση στα σαράντα ένα. Και μάλιστα στα είκοσι έξι από αυτά λέει  η ίδια η Εθνική Στατιστική Υπηρεσία ότι οι αυξήσεις είναι μεγαλύτερες του τρέχοντος πληθωρισμού. Τι θέλετε να μας πείτε πάλι; Ότι δεν υπάρχει ακρίβεια; 
      Εμείς θα σας κάνουμε τη χάρη και θα παρουσιάσουμε στοιχεία το Μάρτη από συγκεκριμένα μαγαζιά στα οποία είχατε εσείς αναφερθεί με δικές σας αποδείξεις το φθινόπωρο μπας και καταλάβετε επιτέλους την πραγματικότητα, μπας και σταματήσετε να αντιπαρατίθεστε στα στοιχεία και επιτέλους συνεργαστούμε, όπως πρέπει να συνεργάζονται κανονικά όλοι σε αυτά τα ζητήματα για να αντιμετωπίσουμε την πραγματικότητα, την οποία αρνείστε να δείτε. Δεν βλέπετε τίποτα, δεν ακούτε τίποτα αυτή τη στιγμή. 
      Η πολιτική σας που δεν έχει να κάνει μόνο με την ακρίβεια αλλά και με τη λιτότητα στους μισθούς και τις συντάξεις, έχει οδηγήσει την αγορά σε ασφυξία. Και πέρασε πια στους μικρομεσαίους. 
      Λέτε ότι έχουμε ανάπτυξη. Έχετε καταλάβει ότι μεγάλο μέρος της ανάπτυξης αυτής, οφείλεται στον υπερδανεισμό του ελληνικού νοικοκυριού; Έχετε καταλάβει τι γίνεται στην αγορά αυτή τη στιγμή που ένα στα τρία νοικοκυριά είναι δανεισμένο σημαντικά και ένα στα δύο σε λίγο θα χρησιμοποιεί μεγάλο μέρος του εισοδήματός του για να πληρώνει δάνεια; Κάποια καταναλωτική φούσκα που θα σκάσει, δημιουργείται αυτή την ώρα και μάλιστα με πάρα πολύ υψηλά, απαράδεκτα υψηλά, επιτόκια. Αυτή είναι η κατάσταση στην αγορά. Σε ένα χρόνο μέσα αυξήθηκαν κατά 43% οι ακάλυπτες επιταγές και δεν συγκινήστε; 
    Δεν αναρωτηθήκατε γιατί δημιουργήθηκε αυτό το τεράστιο πρόβλημα, που βασανίζει αυτήν τη στιγμή τον Έλληνα καταστηματάρχη, τον Έλληνα έμπορο, τον Έλληνα μικρομεσαίο; Είναι δυνατόν να έχουμε μία Κυβέρνηση που να μην αναγνωρίζει την πραγματικότητα; 
    Και σε τελική ανάλυση, να δούμε λίγο και τα πραγματικά στοιχεία σε σχέση με την εμπιστοσύνη που σας έχει ο κόσμος, κύριοι συνάδελφοι; Ας δούμε τα στοιχεία του δείκτη εμπιστοσύνης των καταναλωτών. Χρησιμοποιώ ως παράδειγμα το Γενάρη. Είπα ότι η επερώτηση θα είχε κατατεθεί νωρίτερα και δεν θα είχαμε στοιχεία για το Γενάρη και το Φλεβάρη, αλλά τώρα έχουμε. Να τα πούμε, λοιπόν; Έχουμε μείον 31% στην Ελλάδα, όταν στην Ευρώπη είναι στο 11%. Θα πανηγυρίζουμε που πήγε από 32% στο 31%. Όταν τότε επί ΠΑ.ΣΟ.Κ., ήταν το πρόβλημα πολύ χαμηλότερα, δηλαδή, στο μείον 26%; 
    Έχετε καταλάβει ότι έχει φουντώσει το πρόβλημα της εμπιστοσύνης των καταναλωτών στην πολιτική σας; Δεν περιμένει πια ο κόσμος από σας τίποτα. Το έχετε καταλάβει; Δεν περιμένουν οι επιχειρηματίες από εσάς τίποτε. Το έχετε καταλάβει; Δεν περιμένει ο καταναλωτής και ο πολίτης τίποτα από αυτήν την Κυβέρνηση. Το έχετε καταλάβει; 
    Πάρτε για παράδειγμα και άλλους δείκτες. Δείτε το δείκτη επιχειρηματικών προσδοκιών στη βιομηχανία: Το Μάρτιο του 2000 ήταν 115%, 99% είναι σήμερα. Καμαρώνετε; Καμαρώνετε γι’ αυτήν την κατάσταση που οδηγεί την Ελλάδα σε στασιμότητα και αδιέξοδα; 
    Και πώς απαντάτε; Και μ’ αυτό θα κλείσω. Θα κλείσω, όπως άρχισα. Απαντάτε με ανασφάλεια παντού. Απαντάτε με προσπάθεια καταστολής, με αυταρχισμό. Δεν ήταν τυχαία η κίνηση που έγινε με τους ναυτεργάτες. Αφαιρείτε τη συλλογική διαπραγμάτευση από τους τραπεζοϋπάλληλους, από τους καταστηματάρχες και στις τοπικές κοινωνίες στο θέμα του ωραρίου, από τους υπαλλήλους των Δ.Ε.Κ.Ο., αύριο και από τις άλλες κλαδικές συμβάσεις, από τον ελληνικό λαό. 
    Αφαιρείτε κάθε έννοια συνεννόησης, δεν πιστεύετε σ’ αυτήν και πάτε στον αυταρχισμό και στην επιβολή. Και όταν δημιουργούνται αντιδράσεις, ως αποτέλεσμα της πολιτικής σας, στρέφετε τη μία κοινωνική τάξη κατά της άλλης. 
    Δεν είμαστε εμείς που είμαστε πουθενά, κύριε Σιούφα –ανεξάρτητα αν λείπει- οι δήθεν ακραίοι και το αποδείξαμε σε όλες τις περιπτώσεις. Ακραία είναι η πολιτική σας. Εκείνο που θέλουμε να επισημάνουμε είναι ότι εμείς επιδιώκουμε την κοινωνική συνεννόηση, τη συνευθύνη, τη συμπόρευση, τις ευρύτερες κοινωνικές συμφωνίες στο χώρο της παραγωγής και της κοινωνίας, γιατί η δική μας πολιτική έχει και όραμα και πίστη και ελπίδα στις δυνατότητες του Έλληνα και της ελληνικής επιχείρησης και της μικρομεσαίας επιχείρησης. 
    Η δική σας πολιτική –και θα κλείσω με αυτό- αποτελείται μόνο από δεξιές στροφές και δεν έχει καμία σχέση με το κοινωνικό κέντρο, το οποίο στο άκουσμα της λέξεως «Νέα Δημοκρατία», να είστε βέβαιος ότι πολύ σύντομα θα παίρνει δρόμο. 
    Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα μπορούσα να κάνω μία μικρή παρέμβαση;
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα ήθελα να θίξω δύο θέματα μόνο. 
    Το ένα αφορά τη φορολογία. Ο λόγος για τον οποίο δεν ανέφερα τίποτα, κύριε Πρωτόπαπα, για τη φορολογία είναι ότι δεν ήθελα να σας φέρω σε δύσκολη θέση, γιατί ξέρω ότι εσείς ήσασταν αντίθετοι με τη μείωση της φορολογίας που εμείς κάναμε στις μικρομεσαίες επιχειρήσεις.
    Επίσης, δεν ήθελα να σας φέρω σε δύσκολη θέση να προσπαθήσετε να εξηγήσετε γιατί ενώ από τη μία μεριά ήσασταν αντίθετοι με τη μείωση της φορολογίας, από την άλλη μεριά –είδα και τώρα στη δευτερολογία σας. Πόσο πολύ μάχεστε την αύξηση της προείσπραξης στις ανώνυμες εταιρείες και τις Ε.Π.Ε..
    Δεν το έκανα για συμπαράσταση και φαντάζομαι να το εκτιμήσετε.
    Το δεύτερο είναι ότι όταν αναφέρθηκα στους προηγούμενους ομιλητές –μάλιστα, ξέρετε ότι είμαι προσεκτικός στις κουβέντες μου- είπα ότι χρειάζεται θράσος για να υποστηριχθούν αυτά που υποστηρίχθηκαν. 
    Μετά τη δική σας ομιλία, θα μου επιτρέψετε να πω ότι χρειάζεται απύθμενο θράσος.
    ΑΝΝΑ ΔΙΑΜΑΝΤΟΠΟΥΛΟΥ: Επειδή ο κύριος Υπουργός άλλαξε ύφος και ήταν πραγματικά πολύ ήπιος σήμερα, θα θέλαμε να αποσύρει από τα Πρακτικά τις δύο φορές που είπε τη λέξη «θράσος».
    ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα διαφωνήσω με την κ. Διαμαντοπούλου. Δεν χρειάζεται να αποσύρει τη λέξη «θράσος». Ο καθένας χαρακτηρίζεται από τις φράσεις του. Αν ο κύριος Υπουργός δεν καταλαβαίνει ότι χαρακτηρίζεται δυσμενώς, τότε πρόβλημά του. 
    ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κύριοι συνάδελφοι, εγώ να σας πω ότι διαπίστωσα τρία διαφορετικά πλαίσια στα οποία κινήθηκαν οι Βουλευτές του ΠΑ.ΣΟ.Κ.. Διαπίστωσα ένα διεθνές, το οποίο επισημάνθηκε από την κ. Διαμαντοπούλου, ένα εσωτερικής κατανάλωσης ιδιαίτερα με τάσεις «εργατοπατερισμού» από τον κ. Πιπεργιά και ένα ύφος από τον κ. Κεγκέρογλου και από τον κ. Πρωτόπαπα σε ό,τι αφορά στην οικονομική πολιτική της Κυβέρνησης ότι δήθεν αυτή προκαλεί ανασφάλεια.
      Πραγματικά, δεν θα ήθελα να απαντήσω στα δύο πρώτα, γιατί δεν θεωρώ ότι ο διεθνής προβληματισμός κάνει κακό σε αυτήν την Αίθουσα και δεν θεωρώ ότι η επιστροφή του ΠΑ.ΣΟ.Κ. στον εργατοπατερισμό έχει καμία βάση στην κοινωνία σήμερα. Άλλωστε, νομίζω ότι κανένας δεν θέλει να επιστρέψει σε αυτές τις εποχές μέσα από γνωστές αντιδεξιές κορώνες, μέσα από φράσεις που νομίζω ότι δεν ταιριάζουν με το ύφος που θέλει να εισαγάγει ο κ. Παπανδρέου στο σύγχρονο ΠΑ.ΣΟ.Κ., που δεν εξέφρασε επί κυβερνήσεως κ. Σημίτη και οι οποίες δεν νομίζω ότι προσθέτουν. 
      Θέλω, όμως, να απαντήσω στο θέμα της ανασφάλειας. Ανασφάλεια αισθάνθηκε ο Έλληνας μόνο, όταν έβλεπε μία κυβέρνηση που άλλα έλεγε και άλλα κρατούσε στα κρυφά βιβλία. Ανασφάλεια αισθανόταν ο Έλληνας, όταν δεν ήξερε ποια είναι η πορεία της φορολογικής του επιβάρυνσης. Ανασφάλεια αισθάνθηκε ο Έλληνας, όταν έβλεπε να περνάνε τα τρένα, ακόμα και τα χαμηλής ταχύτητας, από μπροστά του και να μην βρίσκεται σε κανένα από αυτά. 
      Μη λέμε, λοιπόν, ότι κάνουμε σήμερα δεξιές πολιτικές και το γνωστό χαρακτηρισμό ότι ενδεχομένως στο παρελθόν κάναμε ή κάνατε αδέξιες πολιτικές. Εγώ θεωρώ ότι κάνουμε πολιτικές, που είναι μεταρρυθμιστικές και έχουν στόχο ένα πράγμα: Παραλάβαμε ένα σπίτι, ένα κτήριο, ένα οίκημα, το οποίο είχε πάρα πολλά προβλήματα και αποφασίσαμε να μην το γκρεμίσουμε, γιατί δεν θα είχαμε που να μείνει ο ενοικιαστής. Αποφασίσαμε σιγά-σιγά να το βελτιώσουμε δωμάτιο-δωμάτιο και αυτή η προσπάθεια φέρνει αποτελέσματα σε όλους τους τομείς, τους οποίους σήμερα η επερώτησή σας προσπαθεί να θέσει. 
      Πρώτα απ’ όλα, φέρνει αποτέλεσμα στην ανταγωνιστικότητα της ίδιας της οικονομίας. Η ελληνική οικονομία γίνεται πιο ελκυστική. Έχουμε εισροή κεφαλαίων στη χώρα, έχουμε ενδιαφέρον από ξένους επενδυτές. Όσο και αν δεν θέλουμε εμείς σε καμία περίπτωση ακόμη και το δείκτη του Χρηματιστηρίου να τον εκμεταλλευτούμε με τον τρόπο με τον οποίο τον εκμεταλλευτήκατε εσείς άκομψα και παρεμβατικά στη δύσκολη περίοδο του 1999 και του 2000, δεν υπάρχει αμφιβολία ότι υπάρχει μία άνοδος, η οποία σε κάποιο βαθμό στηρίζεται και σε ξένο ενδιαφέρον, αλλά σίγουρα στηρίζεται και σε μία αύξηση εμπιστοσύνης του ελληνικού κοινού. Από το 70% που απαξιούσε πέρυσι το ελληνικό Χρηματιστήριο, φέτος το απαξιεί ή δεν το εμπιστεύεται μόνον το 60%. Είναι μία μείωση.
      Έχουμε αύξηση εσόδων από όλες τις πηγές. Έχουμε αύξηση από τον τουρισμό. Ακούσαμε για τον τουρισμό και την κατάρρευση της τουριστικής εικόνας. Μα, όταν αυξήθηκαν την αμέσως επόμενη ολυμπιακή χρονιά τα έσοδά μας από τον τουρισμό και μάλιστα σημαντικά περίπου κατά 7%, νομίζω ότι αυτή είναι μία αύξηση την οποία θα πρέπει να επικροτήσουμε. Το ότι σήμερα τρέχουν καμπάνιες σε όλο τον κόσμο που φέρνουν την Ελλάδα πρωτοπόρο, κάτι που δεν είχε γίνει καμία χρονιά στο παρελθόν, νομίζω ότι και αυτό είναι σημαντικό στοιχείο. 
      Οι εισαγωγές μας αυξήθηκαν και αυτές. Δεν μιλώ για το ναυτιλιακό συνάλλαγμα που παραμένει ο πρωταθλητής, όσο και αν δεν είχε δεχθεί τη θαλπωρή όλων των προηγούμενων ετών, καθ’ ότι κάθε φορά που προσπαθούσαμε να μιλήσουμε για ναυτιλία μας φέρνατε ως ουρά των εφοπλιστικών συμφερόντων. 
      Νομίζω, όμως, ότι τα πιο βασικά στοιχεία, που φαίνονται στην επερώτησή σας και κάνουν εντύπωση τόσο σ’ εμένα όσο και στον οποιονδήποτε οικονομολόγο, είναι το στοιχείο της μείωσης του συντελεστή φορολόγησης των επιχειρήσεων. Από πότε λειτουργεί ως αντικίνητρο η μείωση του συντελεστή φορολόγησης των επιχειρήσεων για επενδύσεις; Αυτό είναι εξωφρενικό, είναι καινούργια οικονομικά. Σε όλο τον κόσμο, ακόμα και μέσα στα πλαίσια της Ευρωπαϊκής Ένωσης, υπάρχει μία διαρκής τάση μείωσης της φορολογίας των επιχειρήσεων και εσείς το θεωρείτε αντικίνητρο; Χώρες που μπήκαν προχθές στην Ευρωπαϊκή Ένωση, όπως η Τσεχία που έχει επιβάλει ένα φόρο 15% ή η Σλοβακία η οποία βρίσκεται και αυτή περίπου στο 20%, προσελκύουν επενδύσεις. Η Ιρλανδία υπήρξε όλο το προηγούμενο διάστημα με το 20% και το 25% πρωταθλήτρια στις επενδύσεις και μπορεί να θεωρήσει κανείς ότι η μείωση της φορολογίας των επιχειρήσεων θα γίνει αντικίνητρο; Αυτά είναι καινούργια οικονομικά, όπως καινούργια ανάγνωση της οικονομίας είναι ότι η διεύρυνση του ωραρίου θα μειώσει την απασχόληση, την κατανάλωση. Μα, η διεύρυνση του ωραρίου φέρνει αύξηση της απασχόλησης ήδη περίπου κατά δυόμισι χιλιάδες με τρεις χιλιάδες θέσεις στο χώρο του εμπορίου, αλλά και  βεβαίως αύξηση της κατανάλωσης, όπως ακούσαμε και πριν, περίπου 3,5%.
    Μας είπατε ότι χρησιμοποιούμε δικά σας προγράμματα, το επιχειρησιακό πρόγραμμα ανταγωνιστικότητας. Αυτά που βρήκαμε καλά, και τα χρησιμοποιούμε και τα βελτιώνουμε. Όπως βελτιώσαμε το Ταμείο Εγγυοδοσίας Μικρομεσαίων και Μεταποιητικών Επιχειρήσεων και μειώσαμε το επιτόκιό του κατά 1%. Το μειώσαμε και το κάναμε πιο ανταγωνιστικό, πιο συμφέρον για τον πολίτη, πιο συμφέρον για τον επιχειρηματία να προσφύγει σ’ αυτό. 
     Αντιμετωπίσαμε θέματα της γραφειοκρατίας. Όσο και αν δεν θέλετε να το δείτε, ψηφίστηκε τελικά το νομοσχέδιο και ψηφίστηκαν πολλές από τις διατάξεις του για την αδειοδότηση των μικρομεσαίων επιχειρήσεων, των μεταποιητικών επιχειρήσεων. Είναι ένα νομοσχέδιο, το οποίο μείωσε περίπου στο 50% τη γραφειοκρατία, για την ίδρυση μιας νέας επιχείρησης. Ούτε αυτό δεν σας κάνει. Θεωρείτε ότι ακόμα η γραφειοκρατία αποτελεί το πρόσκομμα σε σχέση με το Υπουργείο Ανάπτυξης;
     Θα θέλαμε να ζούμε σε μια περίοδο και σε μια κοινωνία που δεν χρειάζεται δικαιολογητικά και χρειάζεται μόνον η ειλικρίνεια του προσώπου. Δυστυχώς, όμως, δεν ζούμε σε αυτήν την κοινωνία και νομίζω ότι έχουμε κάνει πολύ σοβαρά βήματα στο να μειώσουμε τη γραφειοκρατία.
     Τέλος, θα ήθελα να αναφερθώ στο κατά πόσο η Νέα Δημοκρατία διχάζει ή όχι την κοινωνία. Κατά πόσο η Νέα Δημοκρατία προκαλεί την ανασφάλεια ή όχι. Και εδώ, θέλω να σας πω, ότι αν βλέπετε σήμερα ήπιους τόνους από την  Κυβέρνηση, απέναντι και στην προσπάθειά σας να υπάρξει μια όξυνση και καπέλωμα των αντιδράσεων του κινήματος των εργαζομένων, είναι γιατί εμείς δεν πιστεύουμε ότι θα πρέπει να πάμε σε διαλόγους με ταμπέλες. Δεν πιστεύουμε ότι όταν θα μιλάμε με τους εργαζόμενους, θα πρέπει να βλέπουμε απέναντί μας συνδικαλιστές του ΠΑ.ΣΟ.Κ., του Κ.Κ.Ε., του Συνασπισμού ή της Νέας Δημοκρατίας. Γιατί όταν μιλάμε εμείς με το συνδικαλιστικό κίνημα, όταν μιλάμε με τους εκπροσώπους των εργαζομένων, μιλάμε μέσα σ’ ένα πλαίσιο ειλικρίνειας και διαλόγου, σοβαρά δομημένου που απαντά σε ερωτήματα και δεν απαντά σε κορώνες. Εμείς τις κορώνες τις έχουμε εγκαταλείψει. Θέλουμε να κάνουμε σοβαρά τη δουλειά μας και αφήνουμε σε αυτούς που θέλουν να επιστρέψουν στο παρελθόν, όλο το περιθώριο να το κάνουν. Είμαι βέβαιος ότι θα καταδικαστούν για  άλλη μια φορά.
     Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Βαρβιτσιώτη και του ευχόμαστε καλορίζικος, αφού είναι η παρθενική του ομιλία ως Κοινοβουλευτικού Εκπροσώπου.
    Τώρα, πριν δώσω το λόγο στην Κοινοβουλευτική Εκπρόσωπο του Συνασπισμού Ριζοσπαστικής Αριστεράς, θέλω να σας ανακοινώσω, ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαεννέα μαθητές και μαθήτριες και μια συνοδός από το Α΄ Δημοτικό Σχολείο Ιστιαίας Ευβοίας.
    Τους καλωσορίζουμε.
    (Χειροκροτήματα από όλες τις πτέρυγες της Βουλής)
    Ορίστε, κυρία Ξηροτύρη, έχετε το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
    Κατ’ αρχάς, θα ήθελα να αναφερθώ στην εμμονή του κυρίου Υπουργού, του κ. Σιούφα, για τη φράση του «ακόμη και ο Συνασπισμός…» -και ξανά «ακόμη και ο Συνασπισμός…»- που λέει ορισμένα πράγματα. Νομίζω ότι δεν θυμάται καλά και θα πρέπει να ανατρέξει στα Πρακτικά της προηγούμενης θητείας της Βουλής, που σχεδόν κάθε χρόνο, παρά τις μικρές δυνατότητες που έχουμε σε αριθμό επερωτήσεων στη Βουλή, καταθέταμε επερώτηση προς το ΠΑ.ΣΟ.Κ., για τα θέματα των μικρομεσαίων επιχειρήσεων, πέρα βέβαια από όλες τις άλλες παρεμβάσεις μας, ερωτήσεις, κοινοβουλευτικό έλεγχο κ.λπ., που είχαμε κάνει. Και θαρρώ, πως η δική μας αντιπολιτευτική, αλλά και συγχρόνως προγραμματική πολιτική απέναντι και στις κυβερνήσεις του ΠΑ.ΣΟ.Κ. για την εγκατάλειψη των μικρομεσαίων επιχειρήσεων, ήταν πολύ ισχυρότερη από αυτήν της Νέας Δημοκρατίας. 
    Συζητάμε σήμερα ξανά, λοιπόν, τα θέματα των μικρομεσαίων επιχειρήσεων με την επερώτηση που κάνει το ΠΑΣΟΚ. Να επαναλάβουμε για μια ακόμη φορά ότι αποτελούν τον κύριο όγκο των επιχειρήσεων στην Ελλάδα, αλλά και στην Ευρωπαϊκή Ένωση. Συμβάλλουν αποφασιστικά στην οικονομική ανάπτυξη, στην παραγωγή, στην απασχόληση, στην αποκέντρωση, στην κοινωνική συνοχή.
     Στη χώρα μας οι μικρομεσαίες επιχειρήσεις είναι περιφερειακά κατανεμημένες, απασχολούν το 75% περίπου του εργατικού δυναμικού στον ιδιωτικό τομέα, παράγουν το 30%-40% του Α.Ε.Π. και δημιουργούν επτά στις δέκα νέες θέσεις εργασίας. Στη συντριπτική τους πλειοψηφία είναι πολύ μικρές επιχειρήσεις με προσωπικό λιγότερο από δέκα άτομα και χαρακτηρίζονται από τον οικογενειακό χαρακτήρα. Αναπτύχθηκαν μέσα σ’ έναν άναρχο θεσμικό και οικονομικό πλαίσιο χωρίς προγραμματισμό και χωρίς συγκεκριμένο πλαίσιο, πολιτικών με αποτέλεσμα να αντιμετωπίζουν επί σειρά ετών τώρα σοβαρά προβλήματα ακόμα και επιβίωσης, ιδιαίτερα στις νέες συνθήκες παγκοσμιοποίησης και ανοιχτού ανταγωνισμού. 
     Δυστυχώς, η συμμετοχή της χώρας μας στην Ευρωπαϊκή Ένωση και στα σημαντικά κονδύλια που έχουν εισρεύσει από εκεί δεν συνοδεύτηκε ούτε με την ενίσχυση των μικρομεσαίων επιχειρήσεων ούτε με την αύξηση των εξαγωγών της χώρας μας προς τις χώρες της Ευρωπαϊκής Ένωσης. Επιβάλλεται, λοιπόν -όπως πάντα τονίζαμε και στην προηγούμενη κυβέρνηση- και η σημερινή Κυβέρνηση να αναπτύξει συγκεκριμένη στρατηγική με στόχο την ανάπτυξη των συγκριτικών πλεονεκτημάτων των μικρομεσαίων επιχειρήσεων στην παραγωγικότητα και στην ανταγωνιστικότητα ώστε να γίνουν βιώσιμες, ώστε πράγματι να συμβάλλουν στην περιφερειακή ανάπτυξη της χώρας μας που πραγματικά παρουσιάζει πολύ μεγάλη υστέρηση. 
     Οι οργανώσεις των εκπροσώπων των μικρομεσαίων επιχειρήσεων επί σειρά ετών τώρα περισσότερο από δέκα χρόνια θέτουν συνεχώς το ζήτημα της εγκατάλειψης τους από το κράτος. Της συρρίκνωσής τους, της έλλειψης μέτρων και κλαδικών πολιτικών που θα ενίσχυαν τις επιχειρήσεις αυτές που αποτελούν την ψυχή της εθνικής οικονομίας και όπως βλέπουμε καθημερινά αντιμετωπίζουν προβλήματα επιβίωσης. Κλείνουν η μια μετά την άλλη. Τα αιτήματά τους βέβαια είναι εύλογα και δίκαια και δυστυχώς η κατάσταση στην οποία έχουν περιέλθει είναι αποτέλεσμα της πολιτικής που εφαρμόζεται και από τα δυο κόμματα. Που εφαρμόστηκε και από τις κυβερνήσεις του ΠΑ.ΣΟ.Κ. και συνεχίζεται και από την Κυβέρνηση της Νέας Δημοκρατίας, η οποία βοηθά στη συγκέντρωση του κεφαλαίου και τη δημιουργία ολιγοπωλίων. Άρα εξ αντικειμένου αποδυναμώνει και εξαφανίζει τις μικρές επιχειρήσεις καθώς επίσης το άδικο και ελλιπές φορολογικό σύστημα που επιδεινώνει την κατάστασή του, τη συρρίκνωση των μισθών μέσω των εισοδηματικών πολιτικών λιτότητας, περιορίζει δραστικά τη ζήτηση, την ακρίβεια, η οποία τελικά είναι κυρίαρχη και δεν πατάσσεται. Όλα αυτά έχουν άμεσο αντίκτυπο στις μικρομεσαίες επιχειρήσεις. 
     Ένα από τα επιχειρήματα που ακούμε από τους εκπροσώπους της σημερινής Κυβέρνησης είναι ότι με τον νέο αναπτυξιακό νόμο θα λυθούν τα προβλήματα που έχουν συσσωρευτεί όλα αυτά τα χρόνια. Σε ό,τι αφορά τον αναπτυξιακό νόμο πρέπει να πω ότι από τον Β’ Παγκόσμιο Πόλεμο μέχρι σήμερα έχουν ψηφιστεί στη χώρα μας πάνω από τριάντα αναπτυξιακοί νόμοι. Δεν είναι κάτι καινούργιο. Που σημαίνει ότι από μόνος του ο αναπτυξιακός νόμος δεν αποτελεί πανάκεια για την αντιμετώπιση των αναπτυξιακών προβλημάτων. Από την παγκόσμια άλλωστε εμπειρία προκύπτει ότι για να έχουν αποτέλεσμα τα όποια κίνητρα χρειάζονται ορισμένες προϋποθέσεις. 
     Οι πιο βασικές από αυτές τις προϋποθέσεις είναι: η ύπαρξη ενός στρατηγικού σχεδίου συνολικά για την χώρα και ειδικότερα για την κάθε περιφέρεια. Η επάρκεια ειδικών υποδομών. Η ύπαρξη δημόσιων φορέων, συλλογικών φορέων διάδοσης της γνώσης, μεταφοράς των πληροφοριών που είναι αναγκαίες για τις επιχειρήσεις. Η ύπαρξη χωροταξικού σχεδιασμού. Η αποσαφήνιση των χρήσεων γης για να ξέρει κανείς πως μπορεί να σχεδιάσει την εγκατάσταση και να οργανώσει την δραστηριότητά του. Η ύπαρξη μιας αποτελεσματικής Δημόσιας Διοίκησης. Και βέβαια σε όλα αυτά διαχέεται ο ανθρώπινος παράγοντας, το εργατικό δυναμικό, η γνώση, η εξειδίκευση, η εμπειρία κοκ. 
     Αν δεν υπάρχουν λοιπόν αυτές οι προϋποθέσεις τα κίνητρα δεν μπορούν να αποδώσουν. Αν δεν εφαρμοστούν σωστές φορολογικές πολιτικές, η παγκόσμια εμπειρία λέει ότι θα κινηθούμε μόνο σε οριακά αποτελέσματα. 
     Ποια είναι η συμμετοχή των μικρομεσαίων επιχειρήσεων επί της ουσίας στο Γ’ Κοινοτικό Πλαίσιο Στήριξης; Περίπου 3,7%.
      Επομένως εφόσον με τις καθυστερήσεις που έχουμε απομένει περίπου το 60% της απορρόφησης του Γ’ Κοινοτικού Πλαισίου Στήριξης, τίθεται θέμα επανασχεδιασμού, ανακατανομής των πόρων και επιτάχυνσης της απορρόφησης του Γ’ Κοινοτικού Πλαισίου Στήριξης, ώστε να ενισχυθούν οι μικρές και μεσαίες επιχειρήσεις είτε άμεσα είτε έμμεσα μέσω της χρηματοδότησης δράσεων που υποβοηθούν αυτές τις επιχειρήσεις. 
      Ένα από τα πιο διαχρονικά και σοβαρά προβλήματα που αντιμετωπίζουν οι μικρές επιχειρήσεις είναι το πρόβλημα της χρηματοδότησης. Αυτό το πρόβλημα επιτείνεται σήμερα, λόγω της ιδιωτικοποίησης και της υπερσυγκέντρωσης των τραπεζών. Οι τράπεζες λειτουργούν ως κερδοσκοπικοί οργανισμοί. Όταν λέμε ότι πρέπει να ενισχυθούν οι μικρές και μεσαίες επιχειρήσεις, αυτή η φράση δεν μπορεί να βρει ανοικτά αυτιά, ούτε στη EUROBANK, ούτε στην Εθνική, διότι αυτό που τους απασχολεί είναι το μέρισμα που θα δοθεί στους μετόχους. Άλλωστε, βλέπουμε τα δραματικά αποτελέσματα από τη συμπεριφορά των τραπεζών στη βιομηχανία φωσφορικών λιπασμάτων που το μόνο που τους ενδιαφέρει είναι το κέρδος και καθόλου, μα καθόλου, η συμβολή τους στην ανάπτυξη της χώρας, ενώ έχουν αποκομίσει τεράστια οφέλη. 
      Το ωράριο είναι ένα θέμα, το οποίο δημιούργησε –το έχουμε συζητήσει πάρα πολλές φορές- πρόσθετα προβλήματα στις μικρομεσαίες επιχειρήσεις. Ήταν γνωστά τα στοιχεία και από την Τράπεζα της Ελλάδας, αλλά και από άλλα στοιχεία που είχαμε στη διάθεσή μας ότι ο τζίρος αυξήθηκε πολύ περισσότερο στα μεγάλα καταστήματα και τα πολυκαταστήματα. Δεν πρόκειται, λοιπόν, για ένα μεμονωμένο γεγονός, αλλά για μια διαχρονική τάση. Ο τζίρος των αλυσίδων μεγαλώνει πιο γρήγορα από εκείνο των μικρών επιχειρήσεων. Και σ' αυτό κατ’ εξοχήν έχουν συμβάλει οι προηγούμενες κυβερνήσεις του ΠΑ.ΣΟ.Κ.. Συντελείται ένα ξαναμοίρασμα της αγοράς υπέρ των μεγάλων καταστημάτων, υπέρ των πολυκαταστημάτων. Και ό,τι μέτρο παίρνετε διαρθρωτικά, επειδή ακριβώς δεν στηρίζεται σ’ ένα στρατηγικό σχεδιασμό, σε μια ολοκληρωμένη πολιτική, οποιοδήποτε άλλο μέτρο, και αυτά τα μέτρα που προτείνει ο αναπτυξιακός νόμος, δεν μπορούν να δημιουργήσουν συνθήκες ανάκαμψης στις μικρομεσαίες επιχειρήσεις. 
      Επιμένουμε, λοιπόν, όπως επιμέναμε και στις κυβερνήσεις του ΠΑ.ΣΟ.Κ. και στη σημερινή Κυβέρνηση, ότι χρειάζονται γενναία μέτρα, χρειάζεται μια αλλαγή πολιτικής απέναντι στις μικρομεσαίες επιχειρήσεις, εάν θέλουμε πράγματι να πούμε ότι η χώρα μας ενδιαφέρεται για το μεγάλο αυτό τομέα, ο οποίος αναπτύσσεται περιφερειακά και προσφέρει πραγματικά επτά στις δέκα, θέσεις εργασίας. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Κεγκέρογλου, για να δευτερολογήσει. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριοι Υπουργοί, οφείλω συμπερασματικά από τη μέχρι τώρα συζήτηση να επισημάνω ότι επιβεβαιώνεται το γεγονός ότι η Κυβέρνησή σας κατάφερε μέσα σε πολύ λίγο χρόνο να συσσωρεύσει πολλά και ποικίλα προβλήματα στον τόπο και στους πολίτες. 
      Η σημερινή συζήτηση καταδεικνύει ότι αυτό συμβαίνει και στο χώρο των μικρομεσαίων επιχειρήσεων. Σας ξαναθυμίζω, μήπως έστω και τώρα προχωρήσετε στη στοιχειώδη αυτοκριτική που αφορά τις κορυφαίες επιλογές σας από την πρώτη μέρα με κυρίαρχη αυτής της αδιαφανούς απογραφής που αποδείχθηκε όχι μόνο καταστροφική για τη χώρα και το διεθνές κύρος της για την οικονομία, αλλά καταστροφική για τον κάθε πολίτη, για την κάθε επιχείρηση, για το κάθε νοικοκυριό. 
      Τα προβλήματα τα βιώνουμε καθημερινά. Οι πολιτικές σας επιλογές σε σχέση με τα φοροεισπρακτικά μέτρα, η αύξηση των έμμεσων φόρων, η αύξηση του Φ.Π.Α., βρίσκουν έδαφος να υλοποιηθούν κατ’ εσάς, μόνο στους εργαζόμενους, στις μικρές επιχειρήσεις και στους επαγγελματίες. Εκεί φορτώνετε τα βάρη της αδιέξοδης πολιτικής που επιλέξατε. 
      Πρέπει να επισημάνω ότι έχετε δημιουργήσει όλο αυτό το διάστημα ένα φανταστικό κόσμο μέσα στον οποίο ζείτε. Επαναλαμβάνετε συνεχώς, και εσείς και ο Πρωθυπουργός, τα ίδια και τα ίδια που έχουν γίνει, πρέπει να σας πω, για τους πολίτες, βαρετά. 
      Έχετε πιστέψει ότι αυτά τα οποία λέτε στα λόγια τα προωθείτε. Και επειδή πραγματικά πιστεύω ότι το έχετε πιστέψει, γι’ αυτό αλληλοσυγχαίρεστε. Δεν είναι αυτό υποκριτικό. Το έχετε πιστέψει. Έχετε πέσει θύματα της ίδιας της προπαγάνδας σας, μιας προπαγάνδας που έχει στόχο να ξεγελάσει τους πολίτες. Τελικά, όμως, πέσατε οι ίδιοι θύματα αυτής της πολιτικής σας. 
      Μας συγχωρείτε για τις επερωτήσεις τις οποίες κάνουμε και τις ερωτήσεις τις οποίες καταθέτουμε, αλλά είμαστε υποχρεωμένοι, ξέρετε. Είμαστε υποχρεωμένοι να σας επαναφέρουμε στην πραγματικότητα, να σας ξεξυπνήσουμε. Δεν γίνεται. Αλλιώς πρέπει εμείς να απολογηθούμε στους πολίτες, που ρωτούν: «Μα, τι γίνεται με αυτήν την Κυβέρνηση;»  Έχει πιστέψει ότι όλα τα προχωρεί. Έχει πιστέψει ότι βαδίζει σωστά, ενώ τα μηνύματα είναι διαφορετικά; Και σας ανέφερα τα μηνύματα που προέρχονται από όλες τις κοινωνικές τάξεις και ιδιαίτερα από το χώρο των μικρομεσαίων. Οι πολίτες, οι εργαζόμενοι, οι μικρομεσαίοι βιώνουν αυτήν την πραγματικότητα, μια πραγματικότητα που είναι δυστυχώς πικρή γι’ αυτούς και που πρέπει επιτέλους να τη δείτε κατάματα. Πρέπει να δείτε ότι όλα αυτά τα οποία υποσχεθήκατε προεκλογικά, για να πάρετε την ψήφο των πολιτών, σήμερα δεν φαίνεται να σας αγγίζουν.
      Τι αποδείχθηκε για τη σημερινή συζήτηση; Είχατε πραγματικά την ευκαιρία -γιατί σας δώσαμε όλα τα στοιχεία από χθες να είναι στη διάθεσή σας- να αποδείξετε ότι υπάρχει σχέδιο. Η βασική κριτική την οποία κάνουμε είναι ότι δεν υπάρχει σχέδιο, όχι σχέδιο μόνο για τη χώρα και την οικονομία συνολικά, αλλά και σχέδιο για τις μικρομεσαίες επιχειρήσεις για την ανταγωνιστικότητα, για όλα αυτά τα οποία συζητήσαμε σήμερα. Αντί να μας παρουσιάσετε αυτό το σχέδιο -πράγμα που πιστεύω ότι δεν οφείλεται σε έλλειψη ικανότητας, αλλά στο ότι δεν υπάρχει και δεν το πράξατε- προσπαθήσατε με λόγια να αντιπαλέψετε την κριτική μας.
      Αναφερθήκατε στον Ι.Ο.Β.Ε.. Στις 30 Νοεμβρίου δόθηκαν τα στοιχεία στη δημοσιότητα για τον Οκτώβριο και στις 12 Δεκεμβρίου καταθέσαμε την επερώτηση και έχουμε τα τελευταία στοιχεία. Σήμερα σας παρουσιάσαμε τα τελευταία στοιχεία της 14ης Φεβρουαρίου. Αυτή είναι η πραγματικότητα. Δεν συμφωνούν βέβαια τα νούμερα, δυστυχώς, με τις δικές σας προβλέψεις. Ε, δεν είμαστε υποχρεωμένοι να τα διαστρεβλώσουμε, προκειμένου να σας αρέσουν. Σας είπα εξάλλου ότι σύμφωνα με εσάς οι αριθμοί ευημερούσαν επί ΠΑ.ΣΟ.Κ. Εσείς καταφέρατε να δυστυχούν επί Νέας Δημοκρατίας και οι αριθμοί. 
      Επενδυτικό κλίμα. Αυτό το οποίο βλέπει ο επενδυτής, ότι χρειάζεται δηλαδή σπόνσορα για την επένδυση, δημιουργεί αρνητικό κλίμα. Δεν το καταλαβαίνετε;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, λίγο χρόνο θέλω, για να ολοκληρώσω.
      Αναπτυξιακός νόμος. Ξαναείπατε για τις εγκρίσεις. Το καταλάβαμε. Έχουν υποβληθεί χίλια σχέδια και έχουν δοθεί πεντακόσιες εγκρίσεις. Πόσες εκταμιεύσεις έχουν γίνει; Πόσα ευρώ έχουν εκταμιευθεί; Μπορείτε να μας πείτε; Δεν έχει εκταμιευθεί ούτε ένα ευρώ.  Όλα τα χρήματα που εκταμιεύονται μέσα στο 2005 είναι από επενδύσεις που έγιναν επί ΠΑ.ΣΟ.Κ. Το 2004 ψηφίστηκε ο αναπτυξιακός νόμος. Σας είπαμε τότε ότι θα αφήσετε τη χώρα χωρίς αναπτυξιακό νόμο για δύο χρόνια. Δεν μας ακούσατε. Συνεχίσατε. 
      Οι πτωχεύσεις. Το ότι είναι το 55% αυξημένες το 2005 σε σχέση με το 2004 είναι ένα νούμερο, το οποίο δεν μπορείτε να το διαψεύσετε. Κάτι πρέπει να κάνετε γι’ αυτό. Ακάλυπτες επιταγές: 90% αύξηση με το 2003. Νούμερα που έχουν δυστυχώς μία πικρή αντιστοίχηση στην πραγματικότητα. 
      Αν δεν έχει η οικογένεια εισόδημα που να μπορεί να κινηθεί η αγορά, αυτό έχει αλυσιδωτές αρνητικές αντιδράσεις. Γι’ αυτό δεν χρειάζεται ούτε οικονομολόγος να είσαι ούτε τίποτα άλλο. Αν είσαι οικογενειάρχης, ξέρεις ότι, όταν δεν έχεις λεφτά, δεν θα πας να ψωνίσεις. Απλά πράγματα είναι αυτά. 
      Μειώσατε, λοιπόν, το πραγματικό εισόδημα των εργαζομένων. Είπατε στις επιχειρήσεις: «Θα σας μειώσω το συντελεστή φορολόγησης.». Σημαίνει ότι είναι κίνητρο για επενδύσεις; Ίσα-ίσα που είναι στα διανεμόμενα κέρδη. Και δεν είναι κίνητρο για επενδύσεις. Για κατανάλωση, ναι, μπορεί να είναι.
      Εν πάση περιπτώσει, αφού είχατε την πρόνοια να μειώσετε το συντελεστή στα διανεμόμενα κέρδη, τι σας οδήγησε στο να αυξήσετε τις προκαταβολές για τις επιχειρήσεις; Είναι ή δεν είναι πιστοποίηση της αλλοπρόσαλλης πολιτικής που ακολουθείτε; Εμείς σας είπαμε ότι έχετε ταυτιστεί με συμφέροντα, που έχουν σχέση με τις κοινωνικές τάξεις. Φαίνεται, όμως, ότι σε καμιά περίπτωση δεν υπάρχει κάτι τέτοιο. Υπάρχει με συγκεκριμένες οικονομικές μονάδες και κατηγορίες ταύτιση της πολιτικής της Κυβέρνησης. Οφείλετε να αλλάξετε στάση, γιατί θα σας αλλάξουν οι πολίτες.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Άκουσα τους δύο Υπουργούς,  άκουσα τον Κοινοβουλευτικό Εκπρόσωπο της Νέας Δημοκρατίας και έχω να κάνω κάποια σχόλια.
      Πρώτο σχόλιο: Είπατε για τα στοιχεία μας. Εμείς τα στοιχεία μας τα αντλούμε από τις ερωτήσεις τις οποίες κάνουμε και τις απαντήσεις που μας δίνετε. Τα στοιχεία μας τα αντλούμε από τις εφημερίδες τις οικονομικές, οι οποίες κυκλοφορούν πανελλαδικά. Τα στοιχεία που σας ανέφερα, ήταν από την οικονομική εφημερίδα «ΓΕΝΙΚΗ» της 21ης Φεβρουαρίου του 2006, η οποία κυκλοφορεί πανελλαδικά και μιλά για εννέα χιλιάδες επτακόσιες επιχειρήσεις που έκλεισαν το 2005 και για είκοσι τρεις χιλιάδες τριακόσιες επιχειρήσεις στις οποίες έχει γίνει έναρξη επιτηδεύματος. Σας είπα ότι η έναρξη επιτηδεύματος δεν σημαίνει και επιχείρηση, ενώ η επιχείρηση που κλείνει, που βάζει λουκέτο  είναι επιχείρηση που διώχνει κόσμο. 
      Δεύτερο σχόλιο: Για ό,τι χτίζεις χρειάζεσαι το 1/10 του χρόνου για να το γκρεμίσεις. Αυτό τι σημαίνει; Ότι στην οικονομία χρειάζεσαι πολλαπλασιασμένο εις το τετράγωνο, δηλαδή σε πολύ σύντομο χρόνο μπορείς να γκρεμίσεις μια οικονομική ευημερία. Εσείς βγήκατε έξω και είπατε ότι η χώρα πτώχευσε. Αυτό είπατε διεθνώς. Αποτέλεσμα αυτής της κατάστασης είναι να δανειζόμαστε ακριβότερα. Γι’ αυτό ακριβώς σήμερα χρειάζεται να πληρώνει το ελληνικό νοικοκυριό ακριβότερο φόρο, για να μπορεί να πληρώσει τα επιτόκια.
      Τρίτο σχόλιο: Είπατε ότι αυξήθηκαν οι πωλήσεις, ότι εισπράξαμε περισσότερα, αναφερθήκατε στον τουρισμό κ.λπ.. Την ακρίβεια ως συντελεστή, τη βάζετε μέσα; Εισπράξαμε περισσότερα, διότι είναι υψηλότερες οι τιμές εξυπηρέτησης αγαθών και υπηρεσιών.
      Τέταρτο σχόλιο: Για τον αναπτυξιακό νόμο σας μίλησαν όλοι. Και σας ερωτώ: Τι εκταμιεύσατε μέχρι την 1.1.2006; Μία εκταμίευση υπήρξε. Από εκεί και πέρα, εγκρίσεις έγιναν. Εκταμίευση έγινε; Δόθηκε έστω και ένα ευρώ τσακιστό από αυτά τα 150.000.000 ευρώ τα οποία είχατε στον προϋπολογισμό του 2004 και τα πήγατε στον προϋπολογισμό του 2005;
      Σχόλιο πέμπτο: Είπατε ότι η ανάπτυξη δεν είναι 3,5%, αλλά είναι 3,7% και επαίρεστε γι’ αυτό. 
      Σας είπα ότι η ανάπτυξη, κύριε Παπαθανασίου, οφείλεται στην ιδιωτική κατανάλωση, οφείλεται στη σύγκλιση των καταναλωτικών αγαθών -σας εξήγησα στην πρωτολογία μου τι σημαίνει η σύγκλιση αυτή- και δεν οφείλεται στη σύγκλιση της οικονομίας. Αυτό, όμως, δείχνει ότι δεν υπάρχει επιχειρηματικότητα για να υπάρχει μέσα απ’ αυτή και ο ανταγωνισμός της χώρας. Γι’ αυτό η ανταγωνιστικότητά μας είναι οριακή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σχόλιο έκτο.
      ΠΡΟΕΔΡΕΥΩΝ (Σωτήρης Χατζηγάκης): Πόσα θα είναι τα σχόλια, κύριε συνάδελφε; 
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε.
      Μας είπατε ότι έχουμε «πολιτική μυωπία» και ότι εσείς έχετε κοινωνικές συμμαχίες. Οφείλω να σας πω να φορέσετε γυαλιά για να δείτε ότι όλες οι λαϊκές τάξεις βρίσκονται στους δρόμους, για να δείτε επιτέλους ότι ο κόσμος έχει ξεσηκωθεί είτε είναι αγρότες είτε είναι ναυτεργάτες, είτε είναι εργατοϋπάλληλοι, είτε είναι τραπεζοϋπάλληλοι.
      Σας έχω πει ότι είσθε συντηρητικοί και δεν μπορείτε να καταλάβετε τι πλούτο μπορεί να δημιουργήσει η ανάπτυξη της ποιότητας ζωής. Δεν μπορείτε να το καταλάβετε. Εάν το καταλαβαίνατε, θα μπορούσατε να μην είσθε τόσο κακοί διαχειριστές και δεν θα ήσασταν αυτή τη στιγμή σ’ αυτή την κατάσταση στην οποία ως Κυβέρνηση έχετε έλθει. Δυστυχώς, δεν έχετε όραμα, δεν έχετε σχέδιο και γι’ αυτό δεν μπορείτε να συνεχίσετε να κυβερνάτε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Η κ. Διαμαντοπούλου έχει ζητήσει το λόγο για δύο λεπτά.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε.
      Ορίστε, κυρία Διαμαντοπούλου, έχετε το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Σας ευχαριστώ ιδιαίτερα, κύριε Πρόεδρε.
      Ο κύριος Υπουργός ευχαρίστησε την Αντιπολίτευση, γιατί ήξερε όλα τα όπλα της, τα οποία διατύπωσε από χθες με διαφάνεια. Πώς λέγεται, λοιπόν, μια μάχη στην οποία ο αντίπαλος έρχεται, γνωρίζοντας όλα τα όπλα –στη συγκεκριμένη περίπτωση όλα τα ζητήματα που θέτει η Αντιπολίτευση- και δεν απαντά;
      Γιατί, αν καταλάβαμε καλά, κύριε Υπουργέ, επικεντρωθήκατε σε δύο σημεία, στη μελιτζάνα φλάσκα η οποία είναι επικοινωνιακότατη και στον αναπτυξιακό νόμο, ο οποίος ούτε καν καινούργιος είναι ούτε εφεύρεση της Νέας Δημοκρατίας. Ο αναπτυξιακός νόμος υπάρχει στη χώρα πάρα πολλά χρόνια και το ερώτημα, όπως ξέρετε πολύ καλά και όπως ειπώθηκε, δεν ήταν για το εάν υπάρχουν σχέδια επενδύσεων, αλλά αν υπάρχει καμία επένδυση πραγματική, αν έχει δημιουργηθεί έστω και μία πραγματική θέση εργασίας από τον αναπτυξιακό νόμο. Εκεί η απάντηση διά των Υπουργών σας και δια του Υπουργού Εθνικής Οικονομίας είναι ότι θα γίνει από το 2006. 
      Είπε ο κύριος Υφυπουργός: «Κάντε υπομονή». Ωραία, να κάνουμε υπομονή, αλλά έχουν περάσει δύο χρόνια με Κυβέρνηση της Νέας Δημοκρατίας και δεν σας ζητούμε ούτε να επανιδρύσετε το κράτος που υποσχεθήκατε ούτε να αλλάξετε την οικονομική πραγματικότητα της χώρας. Σας ζητούμε τον αναπτυξιακό νόμο, ο οποίος τα τελευταία τριάντα χρόνια λειτουργεί στη χώρα με αλλαγές, να τον κάνετε πράξη. Αυτό δεν έγινε. 
      Τώρα, κύριε Υπουργέ, πρέπει να σας πω ότι σέβομαι ιδιαίτερα και το κοινοβουλευτικό σας ήθος και την κοινοβουλευτική σας παρουσία, η οποία είναι ιδιαίτερη και -θα έλεγα- ίσως η σημαντικότερη από όλα τα άλλα Υπουργεία, στη Βουλή. Δεν είναι τυχαίο ότι σήμερα, Παρασκευή, για την επερώτηση είναι ο Υπουργός και δύο Υφυπουργοί στα ΄Εδρανα και δύο κοινοβουλευτικοί εκπρόσωποι. Εγώ το εκτιμώ ιδιαίτερα, κύριε Πρόεδρε, αυτό. Πρέπει όμως να πω ότι για πρώτη φορά είδα από τον κ. Σιούφα ένα ύφος, το οποίο προσωπικά δεν ανέχομαι ως Βουλευτής. Ήταν επιτιμητικό, ήταν διδακτικό, ήταν απαξιωτικό και υπονοούσε ότι δεν κατανοούμε το μεγάλο έργο της Κυβέρνησης ή γιατί είμαστε ανόητοι ή γιατί έχουμε αδυναμία πρόσβασης σε πραγματικά στοιχεία. Νομίζω ότι πρέπει να μας αφήσετε να κάνουμε την αντιπολίτευση που πρέπει και με τους όρους που ξέρουμε και, όπως πολύ σωστά είπατε, ο λαός θα κρίνει.
      Τέλος, να κάνω μία πολιτική επισήμανση, κύριε Σιούφα. Δεν έχετε αφήσει ποτέ μία λέξη να πέσει κάτω, ούτε όσον αφορά τον Πρωθυπουργό. Κάθε φορά που υπάρχει αναφορά στον Πρωθυπουργό θα απαντήσετε, όπως κάνατε και σήμερα. Δεν το κάνατε μόνο μία φορά όταν αναφερόμαστε στις υποκλοπές και βγάζουμε τα συμπεράσματά μας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Διαμαντοπούλου. 
      Το λόγο έχει ο Υπουργός Ανάπτυξης κ. Δημήτριος Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ξεκινήσω από την τελευταία παρέμβαση της κ. Διαμαντοπούλου και θα σταθώ σε τρία πράγματα. 
      Το είδα και στα σχόλια των εφημερίδων, την προηγούμενη φορά που κάνατε αυτή την αναφορά, αλλά ήταν τόσο πολλές οι τοποθετήσεις γι’ αυτό το θέμα για μια υπόθεση η οποία βρίσκεται στη δικαιοσύνη, για μια υπόθεση με την οποία η Επιτροπή Θεσμών και Διαφάνειας ασχολείται συστηματικά και που με πολλές ευκαιρίες έχουμε τοποθετηθεί, ότι ο χειρισμός της υπόθεσης ήταν χειρισμός ευθύνης, σοβαρότητας απέναντι σ’ αυτό το μεγάλο ζήτημα το οποίο προέκυψε. Αυτά για το ένα θέμα το οποίο θέσατε, διότι πράγματι δεν αφήνω τίποτα να πέσει κάτω, είναι αληθές. 
      Έρχομαι τώρα στα υπόλοιπα θέματα τα οποία θέσατε. Μιλήσατε για στοιχεία και σας απέδειξα μόνο με την παράθεση των στοιχείων του ΙΟΒΕ και της ΕΣΕΕ ότι επικαλείστε στοιχεία και ιδιαίτερα έχετε εμπλακεί, όπως είπα, σ’ ένα λαοκόντειο σύμπλεγμα και δεν μπορείτε να δείτε ποιοι είναι οι πραγματικοί αριθμοί και οι επιπτώσεις τους. Βεβαίως, είναι και ευθύνη όσων συμμετέχουμε σ’ αυτόν το διάλογο να αναδεικνύουμε τα εξωπραγματικά πράγματα τα οποία έλεγαν και τα χθεσινά σας στοιχεία για αυξήσεις 60%, γιατί απομονώσατε από εκατό χιλιάδες προϊόντα, είδη και υπηρεσίες ένα που έχει αυτήν την τιμή και το οποίο ελπίζω το επόμενο διάστημα οι επιθεωρήσεις να το αναδείξουν σε εξαιρετικά καλό νούμερο. 
      Αν, λοιπόν, η επιχειρηματολογία σας για την ακρίβεια στηρίζεται σ’ αυτό, θα μου επιτρέψετε να σας πω ότι κάνετε πάρα πολύ μεγάλο λάθος. Εμείς δεν αρνηθήκαμε ποτέ ότι υπάρχει ακρίβεια. Θα ήμασταν εξωπραγματικοί. Υπάρχει ακρίβεια. Η προσπάθεια την οποία κάνει η Κυβέρνηση, εφαρμόζοντας τους νόμους, τους κανόνες και παρακολουθώντας συστηματικά την αγορά, είναι, αυτή η ακρίβεια να κινείται περί τον πληθωρισμό. Αυτή είναι η προσπάθειά μας. 
      Και θα συνεχίσουμε προς την ίδια κατεύθυνση, όσο και αν κάνετε επιλεκτική αναζήτηση αριθμών που να διευκολύνουν λίγες μονάδες δημοσιότητας πρόσκαιρες και παροδικές και έτσι να επιστρέφετε και να λέτε ότι επιτελέσατε το αντιπολιτευτικό σας χρέος και ότι αναδείξατε το 60% της ακρίβειας. 
      Αναφερθήκατε και στα τελευταία γεγονότα. Εγώ κρατώ την τοποθέτηση την οποία πήρατε εσείς, κυρία Διαμαντοπούλου, αν δεν κάνω λάθος, προχθές. Μπορεί να διαφωνείτε με αυτή την απόφαση, αλλά είπατε κάτι το οποίο είναι πολύ σημαντικό. Είπατε ότι οι νόμοι, όταν υπάρχουν, πρέπει να εφαρμόζονται. Αυτό είναι δείγμα υψηλού πολιτικού πολιτισμού, αλλά είναι και δείγμα ευθύνης. 
      Έρχομαι τώρα στα περί αντιπαράθεσης των κοινωνικών ομάδων. Εγώ θα θυμηθώ τι έλεγε απ’ αυτό το Βήμα ο πολιτικός που είναι σήμερα μαζί μας και Γενικός Γραμματέας της Κοινοβουλευτικής σας Ομάδας ο Δημήτρης Ρέππας, που τον τιμώ βαθύτατα για τον πολιτικό λόγο που αρθρώνει και για τον τρόπο που επιτέλεσε τα υπουργικά του καθήκοντα, αλλά και τα καθήκοντά του ως εκπρόσωπος της κυβέρνησης. Τον ενθυμούμαι απ’ αυτή τη θέση σ’ ένα ανάλογο γεγονός που είχε γίνει επί των ημερών σας. Τότε χρησιμοποίησε την περίφημη έκφραση για τον  κοινωνικό αυτοματισμό. Εγώ δεν θα  επικαλεστώ σήμερα τέτοιο κοινωνικό αυτοματισμό. Βγάζουμε όλοι τα συμπεράσματά μας, αλλά και όλοι πρέπει να καταλάβουν ότι  μία πολιτεία δεν  μπορεί να αδιαφορεί όταν συμβαίνουν ακραία γεγονότα και ακραίες συμπεριφορές. Πιστεύω ότι και εσείς δεν συντάσσεστε προς αυτή την κατεύθυνση. 
      Τώρα, όσον αφορά τις προτάσεις σας, το έχω πει και άλλη φορά, αλλά όχι τόσο ωμά. Σήμερα θα το επαναλάβω. Οι όποιες προτάσεις κάνετε δεν στοχεύουν στο να βελτιώσουν τις πρωτοβουλίες τις οποίες παίρνουμε. Στοχεύουν στο να μετατρέψουν σε σφάλματα τις πολιτικές μας, ώστε να μπορείτε μετά να κάνετε κριτική επί των προταθέντων από εσάς σφαλμάτων μας. Με λίγα λόγια, μας προτείνετε να κάνουμε σφάλματα για να έρχεστε εκ των υστέρων να ζητάτε και ρέστα. 
      (Γέλωτες από την πτέρυγα του ΠΑ.ΣΟ.Κ.)
      Αντιλαμβάνομαι την έκρηξή σας, όχι γιατί δίνετε από την προηγούμενη ημέρα τα επιχειρήματά σας και μ’ όλα αυτά που είπατε προσπαθήσατε να δικαιολογήσετε την πολιτική γκάφα την οποία κάνατε, αλλά γιατί είτε τα δίνατε είτε δεν τα δίνατε στη δημοσιότητα, είναι τόση η υπεροπλία των επιχειρημάτων μας που δεν έχετε περιθώρια να πείτε τίποτε άλλο. 
      Έρχομαι σε δυο άλλα θέματα που ανεδείχθησαν από τις παρεμβάσεις που έκανε με την από ύψους έμπνευση και γνώση με την οποία εκφράστηκε ο κ. Πρωτόπαπας. Εγώ δεν μιλώ ποτέ υποτιμητικά για κανέναν. Το γνωρίζετε πολύ καλά, κυρία Διαμαντοπούλου. Αυτό που είπα ήταν ακριβές. Δεν είχε καμία απολύτως μομφή για το γεγονός ότι δεν μπορείτε να πιάσετε το σφυγμό της κοινωνίας. Αυτό είναι πραγματικότητα, σε αντίθεση με την Κυβέρνηση. Γι’ αυτό προχωρούμε και θα προχωρούμε πιο αποφασιστικά. Και όσον αφορά τις φρούδες ελπίδες, τις οποίες τρέφετε για τις πολιτικές εξελίξεις, σας λέω ότι θα περάσουν αρκετές τετραετίες για να γίνουν πράξη. 
      Σας ευχαριστώ. 
      ΔΗΜΗΤΡΙΟΣ ΡΕΠΠΑΣ: Κύριε Πρόεδρε, παρακαλώ το λόγο. 
      ΣΩΤΗΡΙΟΣ ΧΑΤΖΗΓΑΚΗΣ (Α΄ Αντιπρόεδρος της Βουλής): Επειδή είμαστε στην περίοδο των παρεκκλίσεων θα σας δώσω δύο λεπτά, κύριε Ρέππα. Δεν ρωτάω αν πρόκειται για προσωπικό, γιατί δεν πρόκειται περί προσωπικού. 
      ΔΗΜΗΤΡΙΟΣ ΡΕΠΠΑΣ: Σας ευχαριστώ πολύ για τη δυνατότητα που μου δίνετε να παρέμβω, επειδή αναφέρθηκε σε μένα ο κ. Σιούφας. Τον τιμώ  περισσότερο από όσο εκείνος εμένα και το γνωρίζει. 
      Πρέπει να πω ότι αυτή η αναφορά στη θεωρία του «κοινωνικού αυτοματισμού» είναι ατυχής πολιτική ενέργεια. Το λέω αυτό, διότι πράγματι, όταν κινητοποιείται μία κοινωνική ομάδα και κάποια άλλη ομάδα θεωρώντας ότι θίγονται τα συμφέροντά της, αντιδρά, μπορεί να πει κανείς. Και χρησιμοποίησα αυτή την ορολογία, ότι έχουμε αντιδράσεις που ανήκουν στη σφαίρα του κοινωνικού αυτοματισμού. 
      Αυτό δεν σημαίνει όμως ότι η Κυβέρνηση μένει απαθής. Η Κυβέρνηση, αν πάρει τη θέση υπέρ της μιας πλευράς, τότε γίνεται μέρος του προβλήματος. Αν παραμείνει απαθής σε ένα ρόλο οιονεί Πόντιου Πιλάτου, τότε δεν ασκεί τα καθήκοντά της με γνώμονα το εθνικό και το δημόσιο συμφέρον, το καλό δηλαδή του κοινωνικού συνόλου. 
      Η δική σας Κυβέρνηση, θα μου επιτρέψετε να πω κύριε Υπουργέ, επέλεξε το ρόλο του Πόντιου Πιλάτου και παρέμεινε απαθής, απούσα, κρύφθηκε από το πρόβλημα. Γιατί συνηθίζει η Κυβέρνησή σας, αντί να προσεγγίζει τα προβλήματα για να τα αντιμετωπίζει, να απομακρύνεται από αυτά θεωρώντας ότι έτσι θα αποφύγει το οποιοδήποτε πολιτικό κόστος, ενώ το τελικό σημείο είναι το τελείως αντίθετο. Επιλέξατε το ρόλο του Πόντιου Πιλάτου και τελικώς αποδείχθηκε ότι η πολιτική σας επιλογή και στάση είναι η στάση του Ηρώδη που μεταβάλει  εξίσου σε θύματά του το σύνολο των παραγωγικών τάξεων της χώρας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρέππα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, να ακούσετε και τον Κοινοβουλευτικό Εκπρόσωπο του ΠΑ.ΣΟ.Κ. και να απαντήσετε και στους δύο μαζί; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, η αμεσότητα είναι πιο χρήσιμο στοιχείο στον κοινοβουλευτικό διάλογο.
      ΠΡΟΕΔΡΕΥΩΝ (Σωτήρης Χατζηγάκης): Αμεσότητα θα ήταν ούτως ή άλλως.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έχω την αίσθηση ότι όσον αφορά τη θεωρία του «κοινωνικού αυτοματισμού», την οποία θυμηθήκατε μετά από πάρα πολλά χρόνια εξαιτίας του ερεθίσματος που έδωσα εγώ, δεν δίνατε, κύριε Ρέππα, αυτή τη διάσταση την οποία δίνετε σήμερα.
      ΔΗΜΗΤΡΙΟΣ ΡΕΠΠΑΣ: Ασφαλώς. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επειδή δεν θα πρέπει να καταναλώσουμε το χρόνο γύρω απ’ αυτό το θέμα, θα μου επιτρέψετε, ως αντίλογο και με αφορμή τα τελευταία γεγονότα,  να σας πω ότι και διάλογος έγινε και υπεύθυνοι ήταν οι χειρισμοί του Υπουργού Εμπορικής Ναυτιλίας πάνω σ’ αυτό το ζήτημα, γιατί δεν διακυβεύονταν μόνο τα όποια αιτήματα –δεν τοποθετούμαι- της συγκεκριμένης κοινωνικής ομάδας, η οποία απεργούσε. Έμπαιναν σοβαρά ζητήματα δημόσιας υγείας, έμπαιναν σοβαρά ζητήματα εφοδιασμού των ακριτικών περιοχών, έμπαιναν σοβαρά ζητήματα κινδύνων σε αγροτικά προϊόντα. Συνεπώς, η Κυβέρνηση δεν μπορούσε, όταν εξήντλησε όλα τα όριά της σε συζητήσεις επί μια εβδομάδα γύρω από αυτό το θέμα, να μην κάνει χρήση εκείνου του μέσου που η πολιτεία και οι νόμοι της πολιτείας επέβαλαν για να μπορέσει να δώσει διέξοδο σ’ αυτή την κρίση. 
      Τώρα, τα υπόλοιπα περί θεατών, περί Ποντίων Πιλάτων, να τα συζητήσουμε με μια άλλη ευκαιρία, όταν θα έχετε και τη δυνατότητα και τον πολιτικό λόγο, πολύ ευχαρίστως. Θα είναι πραγματικά μια ενδιαφέρουσα συζήτηση, μια τέτοια αναμέτρηση μαζί σας. Γιατί δεν έχω δει τον τελευταίο καιρό τη συμμετοχή σας εδώ, που πραγματικά θα ανέβαζε σημαντικά το επίπεδο του διαλόγου, όχι μόνο σε πολιτικά ζητήματα αλλά και σε ιδεολογικά θέματα, για τα οποία ξέρω ότι έχετε ιδιαίτερα  καλές επιδόσεις. 
      ΔΗΜΗΤΡΙΟΣ ΡΕΠΠΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Τώρα θα μιλήσει ο Κοινοβουλευτικός σας Εκπρόσωπος!
      ΔΗΜΗΤΡΙΟΣ ΡΕΠΠΑΣ: Ένα λεπτό, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο. 
      ΔΗΜΗΤΡΙΟΣ ΡΕΠΠΑΣ: Κύριε Πρόεδρε, ήταν τόσο κολακευτικά αυτά που είπε ο κύριος Υπουργός για μένα και δεν μπορώ να τα αντιπαρέλθω χωρίς να κάνω ένα σχόλιο. 
      Πρώτα απ’ όλα, η θεωρία του αυτοματισμού είναι θεωρία την οποία έχει υιοθετήσει η Νέα Δημοκρατία ως αξιωματική αντιπολίτευση. Ενθυμείστε ότι αναφερόμενοι κατ’ επανάληψη στα επιτεύγματα της χώρας σε κείνη την περίοδο επί κυβερνήσεων ΠΑ.ΣΟ.Κ. ο Πρωθυπουργός της περιόδου εκείνης ο κ. Σημίτης, απαντώντας στη Νέα Δημοκρατία και στους χειρισμούς της είπε ότι δεν υπάρχει αυτόματος πιλότος, χρειάζεται σχέδιο, χρειάζεται δράση, δουλειά, η εφαρμογή αυτού του σχεδίου. Εσείς, λοιπόν, είστε οπαδοί της θεωρίας.
      Και θα μου επιτρέψετε να πω ότι με τη στάση σας στην τελευταία κρίση η Κυβέρνηση τέλεσε το τέλειο έγκλημα κατά του εαυτού της.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ ολοκληρώστε, κύριε Ρέππα!
      ΔΗΜΗΤΡΙΟΣ ΡΕΠΠΑΣ: Δεν το έχει καταλάβει ακόμη, αλλά αυτό δείχνει ότι η κατάσταση για τη χώρα και την Κυβέρνηση είναι ακόμη χειρότερη. Το να έχεις ένα πρόβλημα και να το αντιλαμβάνεσαι, είναι κάτι. Το να μην αντιλαμβάνεσαι την θέση την οποία βρίσκεσαι, είναι κακό. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, ευχαριστώ πολύ τον κ. Ρέππα για τις υποδείξεις του! 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το θέμα δεν είναι ότι έκανε την επιστράτευση η Κυβέρνηση όταν έφτασε η χώρα στο πρόβλημα, αλλά το θέμα είναι ποιος φταίει που έφτασε η χώρα στο πρόβλημα. Γιατί η Κυβέρνηση αν είχε στοιχειωδώς την ικανότητα και τη θέληση να κάνει διάλογο πάνω στα προβλήματα των ναυτεργατών, δεν θα είχαμε τέτοια ακρίβεια. Άρα, το ζήτημα δεν είναι να αφήνουμε να δημιουργείται το πρόβλημα και μετά να ερχόμαστε με το «ματσούκι» να το θεραπεύουμε. Δεν είναι θεραπεία αυτή, βέβαια. Το πρόβλημα είναι αν κάποιος έχει τη δυνατότητα και τη θέληση -αν θέλει και μπορεί-να λύσει προβλήματα του κόσμου.
Δυστυχώς, και η σημερινή Κυβέρνηση και ειδικά ο Υπουργός Εμπορικής Ναυτιλίας απέδειξαν ότι είναι άγνωστες γι’ αυτούς αυτές οι λέξεις. 
      Ας είναι, κατά τα άλλα, καλά ο Υπουργός κ. Σιούφας. Μας βοήθησε και ευθυμήσαμε, ιδιαίτερα όταν ακούσαμε τις εκτιμήσεις που έκανε για το είδος των προτάσεων του ΠΑ.ΣΟ.Κ.. Αν έτσι το αντιλαμβάνονται, δικαίωμά τους. Το θέμα είναι ότι σε λίγο θα είναι οι μόνοι που θα το αντιλαμβάνονται έτσι, μια Κυβέρνηση μακριά από τον κόσμο, μια Κυβέρνηση που όλο και περισσότερο θα διαπιστώνει ότι «ή στραβά είναι ο γιαλός ή στραβά αρμενίζει». Και επειδή δεν έχει καταλάβει ότι στραβά αρμενίζει, όλο και περισσότερο θα τα βάζει με το γιαλό. Δικαίωμά της!
      Κύριε Σιούφα, χαίρομαι πραγματικά που δώσαμε –το ξαναείπα, αλλά λείπατε- στις οκτώ προτάσεις μας, τις οκτώ πληγές που δημιουργεί η πολιτική σας για τη μικρομεσαία επιχείρηση από χθες στη δημοσιότητα. Και να σας πω γιατί; Γιατί διαπιστώσαμε πως αυτό που υποψιαζόμασταν είναι πράξη, ότι δεν είστε σε θέση να απαντήσετε και προσπαθείτε με διάφορα ευφυολογήματα, που φθάνουν στο όριο του παραλόγου, όπως αυτό για τις προτάσεις μας, να ξεπεράσετε το πρόβλημα. Γιατί, αλήθεια, τι να πείτε; 
      Μπορείτε να πείτε τίποτα για τα θέματα της φορολογίας; Τίποτα. Η πραγματικότητα μιλάει από μόνη της. 
      Μπορείτε να πείτε τίποτα για τα θέματα του αναπτυξιακού νόμου; Ούτε μία δραχμή δεν έχει εκταμιευθεί. 
      Μπορείτε να πείτε τίποτα για τα θέματα της γραφειοκρατίας;  Χειρότερο από ποτέ. 
      Μπορείτε να πείτε τίποτα για τα θέματα του ωραρίου; Σας κάνει περισσότερη κόντρα, απ’ ό,τι σας κάνουμε εμείς, ο Εμπορικός Σύλλογος, η Εθνική Συνομοσπονδία Ελληνικού Εμπορίου και μάλιστα με βαρύτερους χαρακτηρισμούς. 
      Μπορείτε να πείτε τίποτα για την ασφυξία στην αγορά;  Οι ακάλυπτες επιταγές αυξήθηκαν κατά 43%. 
      Μπορείτε να πείτε τίποτα για τα προβλήματα που παρουσιάζονται στους μισθωτούς και στους συνταξιούχους; Η ακρίβεια ξανάγινε από τα πρώτα προβλήματα που τους απασχολούν. 
      Και δεν ξέρω αν εσείς δεν τρώτε μελιτζάνες. Μπορεί. Φαντάζομαι, όμως, πως για κάποιον που τρώει μακαρόνια, λάδι, γάλα, κρέας, γιαούρτι, πίνει πού και πού κανένα καφεδάκι, τρώει και κανένα λαχανικό η κατάσταση είναι δυσβάστακτη. Φαντάζομαι πως δεν τα αγοράζετε εσείς ή δεν ρωτάτε πόσο κάνουν. Γιατί αν στοιχειωδώς τα παρακολουθούσατε, θα ξέρατε ότι η κατάσταση είναι πάρα πολύ άσχημη. 
      Θα μπορούσα και εγώ να κάνω ένα ευφυολόγημα. Να πω για παράδειγμα ότι η τιμή στις μελιτζάνες έχει αυξηθεί κατά 58%. Το δεχθήκατε. Στο αλεύρι έχει αυξηθεί κατά 7%, στα μακαρόνια 11%, στο λάδι 24%, στο γάλα 10%. Αυτά είναι τα στοιχεία μας, που δεν μπορείτε να αμφισβητήσετε. Και για το κρέας ισχύει κάτι ανάλογο. Φαντάζομαι πως ο παραδοσιακός ελληνικός μουσακάς αναγκαστικά θα πρέπει να βγει από το τραπέζι μας! Εκεί μας φθάσατε.
      Το πρόβλημα, λοιπόν, που τίθεται είναι πού οδηγούμαστε έτσι. Για τους μικρομεσαίους δεν ακούσαμε κάτι καινούργιο. Ούτε από τον κ. Καραμανλή στη σημερινή ομιλία του. Το χειρότερο, όμως, είναι ό,τι δεν ακούσαμε από εσάς. Εσείς πραγματικά ήσασταν εκτός Αιθούσης νοητικώς. Αρκεστήκατε στο να κάνετε κριτική στο ΠΑ.ΣΟ.Κ.. Δεν θα έπρεπε να υπάρχει μια πρόταση; Δεν θα έπρεπε να υπάρχει μια εξαγγελία πολιτικής;  Δεν θα έπρεπε να υπάρχει μια συγκεκριμένη αναφορά; Δεν θα έπρεπε να υπάρχει μια συγκεκριμένη παρουσίαση μιας προοπτικής, μιας προσδοκίας, που πρέπει να έχει αυτός ο ιδιαίτερα ευαίσθητος χώρος;  Απολύτως τίποτα. 
      Το συμπέρασμα, λοιπόν, ευλόγως είναι ότι οι μικρομεσαίοι δεν έχουν τίποτα να περιμένουν από εσάς. Το συμπέρασμα ευλόγως είναι ότι δεν έχουν τίποτα και οι καταναλωτές να περιμένουν από εσάς. Το συμπέρασμα ευλόγως είναι ότι δεν έχουν τίποτα και οι εργαζόμενοι και οι συνταξιούχοι να περιμένουν από εσάς. Θα μπορούσα να αναφερθώ και στους αγρότες και στις άλλες κοινωνικές τάξεις και ομάδες. 
      Γνωρίζω ότι αυτό δεν απασχολεί πια την Κυβέρνηση. Γνωρίζουμε ότι σε τελική ανάλυση προσπαθείτε να δημιουργήσετε ανασφάλεια στον πληθυσμό. «Φοβηθείτε ότι θα σας πέσει ο ουρανός στο κεφάλι και καθίστε ήσυχα, μην σας τραβήξουμε και καμιά επιστράτευση»! Αυτό είναι το μήνυμα. 
      Διάβαζα σήμερα σε κάποιες εφημερίδες ότι η Κυβέρνηση αντιλαμβάνεται πως νίκησε τους ναυτεργάτες. Συγχαρητήρια, αν αυτές είναι οι εκτιμήσεις σας! Νικάμε δηλαδή τον κόσμο, «πιάνοντάς τον από το λαιμό», βάζοντας το δίκιο του ισχυρού. Να έρθει δείχνοντας τη ράβδο  -όταν λόγος δεν υπήρχε καν- φθάνοντας κατευθείαν, χωρίς διάλογο και προσπάθεια αντιμετώπισης των προβλημάτων, σε ακραίες λύσεις. Αν αυτές είναι νίκες, αυτό που είχε πάθει ο Πύρρος θα φαντάζει επιεικώς πάρα πολύ απλό. Δεν νικάει κανείς το λαό του, το λαό που τον εξέλεξε ο ίδιος, για να μπορέσει να κάνει δέκα πράγματα και να προχωρήσει τη χώρα μπροστά. Όχι να κοιτάει μόνιμα στο παρελθόν και να κοιτάει πώς θα χτυπήσει την προηγούμενη κυβέρνηση. 
      Αν, λοιπόν, δεν θέλετε να νικήσετε τον ελληνικό λαό -όμως φοβάμαι ότι αρχίζει να γίνεται στόχος σας- αλλά θέλετε να προσφέρετε στον ελληνικό λαό, ακούστε τις προτάσεις μας και πάρτε κάποια συγκεκριμένα μέτρα. 
     Κύριοι της Κυβέρνησης, υλοποιείστε τουλάχιστον το προεκλογικό σας πρόγραμμα ή ένα  μεγάλο κομμάτι του, προκειμένου, αν μη τι άλλο –γιατί δεν ξέρω και πόσα από αυτά στην πράξη λύνουν τα προβλήματα- να μπορείτε να έχετε ήσυχη τη συνείδησή σας και όταν βρεθείτε προ του βήματος του λαού να μπορείτε να πείτε ότι κάτι κάνατε. Αλλιώς, το χειρότερο δεν είναι ότι η αποδοκιμασία σας θα είναι βέβαιη, αλλά το χειρότερο θα είναι ότι αυτό το οποίο θα παραδώσετε θα έχει πάει την Ελλάδα πολύ πίσω. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα. 
     Κύριε Υπουργέ, έχετε το λόγο για να κλείσουμε τη συνεδρίαση.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, ειλικρινά θλίβομαι για δυο πράγματα από όσα είπε ο κ. Πρωτόπαπας. 
     Και θλίβομαι ειλικρινά για τρεις λόγους: Πρώτον -πράγμα που αποδεικνύει του λόγου το αληθές για όσα είπα πριν για τα στοιχεία τα οποία επικαλείται- τον προκαλώ να πει πού υπάρχει δήλωση της Κυβέρνησης ότι νίκησε η Κυβέρνηση στην απεργία. Άρθρωσε ολόκληρο πολιτικό λόγο για κάτι το οποίο είναι ανύπαρκτο, έτσι ώστε να οικοδομήσει μια ολόκληρη επιχειρηματολογία. Αυτό είναι το ένα, κύριε Πρόεδρε.
     Δεύτερον, κύριε Πρωτόπαπα, αν σκεφτόταν κανείς να σας συμβουλεύεται για το τι πρέπει να περιλαμβάνει η ομιλία του Πρωθυπουργού στην κεντρική επιτροπή, μετά από αυτά που είπατε, αντιλαμβάνομαι τώρα τι είδους συμβουλές δίνατε στον κ. Σημίτη για να αναγκαστεί δυο μήνες πριν τις εκλογές να εγκαταλείψει την αρχηγία του Κόμματος. Γιατί με τέτοιου είδους μετατροπή του άσπρου και του μαύρου οδηγήσατε και σε μια ταπεινωτική ήττα το Κόμμα σας.
     Σήμερα έρχεστε και λέτε γιατί δεν είπε αυτό στην κεντρική επιτροπή ο Πρωθυπουργός ή γιατί δεν είπε το άλλο. Αν αναλαμβάνετε στην Αίθουσα να απαντήσετε για λογαριασμό του Αρχηγού σας –γιατί μέχρι πριν από λίγο δεν είχα ακούσει κάποια απάντηση στην ομιλία του Πρωθυπουργού- θα κριθείτε και εσείς και εμείς για τον αντίλογο και την αντιπαράθεση την οποία κάνουμε σήμερα εδώ. 
     Όσο όμως και αν επιχειρήσετε να δικαιολογήσετε τα αδικαιολόγητα, «απλώσατε τόσο πολύ τον τραχανά» με την αποκάλυψη των όπλων σας χθες το βράδυ, που ήταν πραγματικά περίπατος η πολιτική αντιπαράθεση μαζί σας. Επανήλθατε δέκα φορές για να εξυμνήσετε το εφεύρημα να δοθούν από χθες το βράδυ τα επιχειρήματα και τα όπλα στη δημοσιότητα.
     Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
     ΧΡΗΣΤΟΣ ΠΡΩΤΟΠΑΠΑΣ: Να συμφωνήσουμε, λοιπόν, κύριε Πρόεδρε, ότι η Κυβέρνηση έχασε από την απεργία των ναυτεργατών. 
     ΠΡΟΕΔΡΕΥΩΝ (Σωτήρης Χατζηγάκης): Σήμερα νομίζω ότι πλεονάζουν τα ευφυολογήματα και έτσι τα παίρνω όλα για να μην έχουμε αντεγκλήσεις και τριβές.
     Κυρίες και κύριοι συνάδελφοι, κηρύσσεται περαιωμένη  η συζήτηση επί της υπ’ αριθμόν 33/20/13-12-2005 επερώτησης Βουλευτών του ΠΑ.ΣΟ.Κ. προς τον Υπουργό Ανάπτυξης, σχετικά με τις μικρομεσαίες επιχειρήσεις. 
     Κύριοι συνάδελφοι, έχουν διανεμηθεί τα Πρακτικά της ΙΑ’ συνεδριάσεως της  Τετάρτης 15 Φεβρουαρίου 2006 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της ΙΑ’ συνεδριάσεως της  Τετάρτης 15 Φεβρουαρίου 2006 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.28’ λύεται η συνεδρίαση για την προσεχή  Δευτέρα 27 Φεβρουαρίου 2006 και ώρα 18.30΄, με αντικείμενο εργασιών του Σώματος: κοινοβουλευτικό έλεγχο, συζήτηση προ ημερησίας διατάξεως 
Σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς, κ. Αλέξανδρου Αλαβάνου, σε επίπεδο Αρχηγών Κομμάτων, με θέμα την ανεργία των νέων και τη λήψη μέτρων κοινωνικής προστασίας τους, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνεδρίαση Ολομέλειας 24.2.06                                            σελ.3

