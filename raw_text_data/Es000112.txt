ΣΥΝΕΔΡΙΑΣΗ ΞΑ'
Τετάρτη 12 Ιανουαρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
Ανακοινώνεται ότι τη συνεδρίαση παρακολουθούν ο Πρόεδρος της Διακοινοβουλευτικής 'Ενωσης Αποδήμων Ελλήνων και ο Βουλευτής Σουηδίας κ.  Ν. Παπαδόπουλος, 
B. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 2. Απαντήσεις Υπουργών σε ερωτήσεις Βουλευτών, 3. Ανακοίνωση του δελτίου επικαίρων ερωτήσεων της Πέμπτης 13 Ιανουαρίου 2000 4. Συζήτηση επικαίρων ερωτήσεων:
α) Προς τον Υπουργό Γεωργίας: i) σχετικά με την αποζημίωση των πληγέντων από χαλαζόπτωση δενδροκαλλιεργειών του Νομού Ημαθίας, ii) σχετικά με την επίλυση προβλημάτων των ροδακινοπαραγωγών του Νομού Πέλλας, β) Προς τον Υπουργό Δημόσιας Τάξης, σχετικά με την επικείμενη λειτουργία της νέας γραμμής του ΜΕΤΡΟ της Αθήνας, τη λήψη μέτρων φύλαξης των σταθμών κλπ.,
 γ) Προς την Υπουργό Εσωτερικών, Δημοσίας Διοίκησης και Αποκέντρωσης, σχετικά με τη δημιουργία δημοτικών διαμερισμάτων στο Δήμο Περιστερίου, κλπ.,
 δ) Προς τον Υπουργό Εργασίας και Κοινωνικών Ασφαλίσεων: i) σχετικά με την επιστροφή των παρακρατηθέντων φόρων λόγω αλλαγής της φορολογικής κλίμακας στους συνταξιούχους του Ιδρύματος Κοινωνικών Ασφαλίσεων, ii) σχετικά με τη συνέχιση καταβολής του επιδόματος ανεργίας στους απολυμένους της "Πειραϊκής - Πατραϊκής", 
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων του σχεδίου νόμου του Υπουργείου Εξωτερικών: "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις", 2. Κατάθεση σχεδίου νόμου:
Οι Υπουργοί Δημόσιας Τάξης, Εθνικής Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, κατέθεσαν σχέδιο νόμου: "Αναδιάρθρωση υπηρεσιών του Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις", ΟΜΙΛΗΤΕΣ Α. Επί των επικαίρων ερωτήσεων:
ΒΡΕΤΤΟΣ Κ.,
 ΓΙΚΟΝΟΓΛΟΥ Μ.,
 ΙΩΑΝΝΙΔΗΣ Φ.,
 ΚΟΥΒΕΛΗΣ Φ.,
 ΜΠΕΝΤΕΝΙΩΤΗΣ Μ.,
 ΠΑΠΑΔΗΜΟΠΟΥΛΟΣ Ι.,
 ΤΣΑΦΟΥΛΙΑΣ Γ.,
 ΦΛΩΡΙΔΗΣ Γ.,
 ΦΟΥΝΤΟΥΚΙΔΟΥ Π.,
 ΧΡΥΣΟΧΟΙΔΗΣ Μ.,
 Β. Επί του σχεδίου νόμου του Υπουργείου Εξωτερικών:
ΑΚΡΙΤΙΔΗΣ Ν.,
 ΒΕΖΔΡΕΒΑΝΗΣ Η.,
 ΒΛΑΧΟΠΟΥΛΟΣ Η.,
 ΓΕΡΑΝΙΔΗΣ Β.,
 ΔΑΜΙΑΝΙΔΗΣ Α.,
 ΙΝΤΖΕΣ Α.,
 ΚΕΔΙΚΟΓΛΟΥ Β.,
 ΚΟΚΕΛΙΔΗΣ Θ.,
 ΚΟΥΝΑΛΑΚΗΣ Π.,
 ΚΟΥΡΟΥΜΠΛΗΣ Π.,
 ΜΑΓΚΡΙΩΤΗΣ Ι.,
 ΝΙΩΤΗΣ Γ.,
 ΠΑΝΑΓΙΩΤΟΥ Σ.,
 ΠΑΝΤΕΡΜΑΛΗΣ Δ.,
 ΠΑΠΑΘΕΜΕΛΗΣ Σ.-Α.,
 ΠΟΛΥΔΩΡΑΣ Β.,
 ΣΠΥΡΙΟΥΝΗΣ Κ.,
 ΤΣΟΒΟΛΑΣ Δ.,
 ΦΛΩΡΙΔΗΣ Γ.,
 ΦΟΥΝΤΟΥΚΙΔΟΥ Π.,
 ΦΩΤΙΑΔΗΣ Π.,
 ΧΑΙΤΙΔΗΣ Ε.,
 ΨΩΜΙΑΔΗΣ Ε.
ΠΡΑΚΤΙΚΑ  ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ    Δ'
ΣΥΝΕΔΡΙΑΣΗ ΞΑ'
Τετάρτη 12 Ιανουαρίου 2000
---------
Αθήνα, σήμερα στις 12 Ιανουαρίου 2000, ημέρα Τετάρτη και ώρα 18.13' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Ιωάννη Παπαδημόπουλο, Βουλευτή Λαρίσης, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 13 Ιανουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ.4 Καν.Βουλής).
1. Η με αριθμό 418/10.1.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Ανάπτυξης, σχετικά με τις συνέπειες από την κατάργηση της Αγορανομίας.
2. Η με αριθμό 426/10.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους μαθητές των νυχτερινών γυμνασίων και λυκείων κλπ.
3. Η με αριθμό 424/10.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τη λειτουργία των Γενικών Αρχείων του Κράτους.
4. Η με αριθμό 420/10.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επίλυση προβλημάτων των σεισμοπαθών της περιοχής Ιστιαίας Εύβοιας.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν.Βουλής). 1. Η με αριθμό 430/10.1.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τους Υπουργούς Εθνικής Οικονομίας, Οικονομικών, σχετικά με τις πιστωτικές διευκολύνσεις των εξαγωγικών επιχειρήσεων του Νομού Πέλλας, λόγω της κρίσης στο Κόσοβο.
2. Η με αριθμό 428/10.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εργασίας και Κοινωνικών Ασφαλίσεων, σχετικά με την καταβολή βοηθήματος στους ανέργους του Νομού Λάρισας, που υπάγονται ασφαλιστικά στο 'Ιδρυμα Κοινωνικών Ασφαλίσεων.
3. Η με αριθμό 423/10.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με τη συνέχιση του προγράμματος μείωσης της μόλυνσης του υδροφόρου ορίζοντα από την αλόγιστη χρήση λιπασμάτων και φυτοφαρμάκων στην περιοχή της Θεσσαλίας.
4. Η με αριθμό 421/10.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την καλύτερη σηματοδότηση των δρόμων στο Λεκανοπέδιο κλπ.".
ΠΡΟΕΔΡΕΥΩΝ (Παναγιώτης Σγουρίδης):  Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Πρώτη επίκαιρη ερώτηση είναι η με αριθμό 425/10.1.2000 του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τον Υπουργό Γεωργίας, σχετικά με την αποζημίωση των πληγέντων, από χαλαζόπτωση, δενδροκαλλιεργητών του Νομού Ημαθίας.
Η επίκαιρη ερώτηση του κ. Γικόνογλου σε περίληψη έχει ως εξής:
"Στο Νομό Ημαθίας οι καταστροφές λόγω χαλαζόπτωσης στις γεωργικές καλλιέργειες ήταν ολοκληρωτικές.
Οι αγρότες βρίσκονται σε απόγνωση από την ασύστολη παρανομία του ΕΛΓΑ, διότι ενώ οι εκτιμητές του εξετίμησαν ζημίες 100%, ο ΕΛΓΑ πληρώνει ζημίες 30%.
Αφαιρεί ζημίες 70% στα επιτραπέζια και 30% στα βιομηχανικά ροδάκινα. Η τιμή που καταβάλλει είναι έξω από κάθε λογική. Ενώ κάθε χρόνο η τιμή υπολογιζόταν λαμβάνοντας υπόψη τις τιμές των τριών τελευταίων ετών, στις φετινές αποζημιώσεις αυτό δεν λαμβάνεται υπόψη.
Ερωτάται ο κύριος Υπουργός:
1. Επιτρέπεται η απόσυρση χαλαζοκτυπημένων ροδακίνων όταν οι υπ' αριθμ. 3596/90, 1107/91, 2251/92 κανονισμοί της Ε.Ε. και οι υπ' αριθμ.    33055/22.7.96, 348774/6.7.95 εγκύκλιοι του Υπουργείου Γεωργίας το απαγορεύουν;
2. Εάν έγιναν παράνομες αποσύρσεις χαλαζοκτυπημένων ροδακίνων, γιατί ο ΕΛΓΑ και το Υπουργείο Γεωργίας δεν έστειλε στον Εισαγγελέα τους παρανομούντες γεωπόνους της Διεύθυνσης Γεωργίας;
3. 'Εχει πληρώσει το Υπουργείο Γεωργίας αποσύρσεις στους φορείς Α.Σ.  ΑΠΟΛΛΩΝ Κουλούρας, Α.Σ. Κεφαλοχωρίου, Α.Σ. Φυτειάς, ΑΦΣ ΑΙΑΣ Αγγελοχωρίου, ΕΑΣ Αλεξάνδρειας; Εάν όχι, γιατί ο ΕΛΓΑ αφαιρεί ποσοστό απόσυρσης;
4. Είναι στην πρόθεση του Υπουργείου Γεωργίας να αποκαταστήσει τους πληγέντες αγρότες  καταβάλλοντας σε όλους αυτούς αποζημιώσεις για την πραγματική ζημία που υπέστησαν και όχι αυτήν που καθ' υπόδειξη τους πληρώνει το Γραφείο Θεσσαλονίκης του ΕΛΓΑ;
5. Θα έχουν άδικο οι αγρότες εάν θα διεκδικήσουν δικαστικά -και θα το κάνουν- τη δικαίωσή τους;" Ο Υφυπουργός Γεωργίας, ο κ. Βρεττός, έχει το λόγο για τρία λεπτά, για να πρωτολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 'Οπως γνωρίζετε, κύριε συνάδελφε, η εκτίμηση των ζημιών γίνεται πάνω στη ζημιά. Δηλαδή πάνε οι γεωπόνοι διαπιστώνουν τη ζημιά και κάνουν την έκθεσή τους.
ΜΟΣΧΟΣ ΓΙΚΟΝΟΓΛΟΥ: Αυτό δεν το αμφισβητούμε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αυτό έκαναν και στην προκειμένη περίπτωση απ' ό,τι πληροφορούμαι. 'Ομως απ' ό,τι φαίνεται κάποια ροδάκινα από αυτά που είχαν χαλαζοχτυπηθεί κατ' εκτίμηση των υπηρεσιών του ΕΛΓΑ, δεν ήταν εκεί, ήταν κάπου αλλού. Αυτό είναι το πρώτο στοιχείο, το πρώτο δεδομένο το οποίο έχουμε εμείς ως πληροφορία.
Δεύτερον, αυτό που λέτε, αν επιτρέπεται η απόσυρση χαλαζοχτυπημένων, δεν ισχύει. Πράγματι δεν μπορεί να γίνει απόσυρση χαλαζοχτυπημένων ροδακίνων. Εάν κάτι τέτοιο γίνει, είναι παράνομο. Δεν το δέχεται η Ευρωπαϊκή 'Ενωση. 'Ομως δεν είναι αρμόδιος ο ΕΛΓΑ να προβεί σε καταγγελίες ή να πάει στον εισαγγελέα, εάν υποθέσει ότι τα ροδάκινα τα οποία είναι χαλαζοχτυπημένα έχουν πάει  κάπου αλλού. Ο ΕΛΓΑ είναι υπεύθυνος ως φορέας ασφάλισης να δει αυτά τα οποία είναι κάτω, να εκτιμήσει τη ζημιά και να βγάλει τις αποζημιώσεις.
ΜΟΣΧΟΣ ΓΙΚΟΝΟΓΛΟΥ: Δηλαδή δέχεσθε ότι οι γεωπόνοι της Διεύθυνσης Γεωργίας κάνουν παρανομίες;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν είπα τέτοιο πράγμα. Μην παραποιείτε αυτά τα οποία λέω, κύριε συνάδελφε.
Τρίτον, ρωτάτε για μια σειρά από αγροτικούς συνεταιρισμούς, αν έχει πληρώσει το Υπουργείο Γεωργίας τις αποσύρσεις. Απ' ό,τι με πληροφορεί η υπηρεσία, οι αναφερθείσες οργανώσεις παραγωγών, έχουν πραγματοποιήσει αποσύρσεις. Σας λέω αυτά που μου λέει η υπηρεσία. Ο αγροτικός συνεταιρισμός Κεφαλοχωρίου, ο αγροτικός συνεταιρισμός Νέας Αίας Ειρηνούπολης με έδρα το Αγγελοχώρι και ο ΕΑΣ Αλεξανδρείας δεν έχουν υποβάλει στη Διεύθυνση Γεωργίας τους σχετικούς φακέλους για να προχωρήσει ο έλεγχος και η πληρωμή τους.
ΜΟΣΧΟΣ ΓΙΚΟΝΟΓΛΟΥ: Δεν υπέβαλαν, άρα  δεν πληρώθηκαν.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Εχουν κάνει αποσύρσεις απ'  ό,τι λένε, αλλά δεν έχει υποβληθεί ο φάκελος.
Ο Αγροτικός Συνεταιρισμός Φυτειάς έχει υποβάλει το σχετικό φάκελο στη  Διεύθυνση Γεωργίας, διενεργείται ο έλεγχος και θα σταλεί σύντομα στην αρμόδια διεύθυνση της κεντρικής υπηρεσίας για τον τελικό έλεγχο και την καταβολή των αποζημιώσεων.
Στον Αγροτικό Συνεταιρισμό Νέος Απόλλων Κουλούρας, τον οποίον αναφέρατε και εσείς, έγινε ο πρώτος έλεγχος του φακέλου -συνεπώς έχει υποβληθεί ο φάκελος από τη Διεύθυνση Γεωργίας- και διαπιστώθηκε ότι πρέπει να προσκομισθούν επιπλέον δικαιολογητικά, για να ολοκληρωθεί ο  έλεγχος και να αποσταλεί στην αρμόδια κεντρική υπηρεσία για την πληρωμή.          Αυτά είναι στοιχεία τα οποία μου δίνει η υπηρεσία.
Τώρα γενικότερα για το θέμα το οποίο θέτετε -και καταλαβαίνω την ευαισθησία σας- ήθελα να σας πω ότι ο ΕΛΓΑ ανταποκρινόμενος στις διαμαρτυρίες, οι οποίες ακούστηκαν από σας και από άλλους συναδέλφους, ήρθε εκεί απ' ό,τι και εσείς γνωρίζετε και συζητήσατε ορισμένα πράγματα.            Μάλιστα ήσασταν εσείς, ο συνάδελφος ο κ. Χρυσοχοϊδης και ο διοικητής του ΕΛΓΑ, τον οποίον έχουμε σήμερα εδώ για να ακούσει την ερώτηση, και συμφωνήσατε να γίνει μια μικτή επιτροπή και αν πράγματι υπάρχουν τέτοια στοιχεία, τότε ο ΕΛΓΑ να αναλάβει τις ευθύνες του και να κάνει επανεκτίμηση των ζημιών εάν πράγματι κάποιος παραγωγός αποδείξει ότι δεν έχει κάνει απόσυρση ή δεν έχει πάει για χυμοποίηση τα ροδάκινα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γικόνογλου, έχετε το λόγο για δύο λεπτά.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, χαίρομαι που ο Υπουργός παραδέχθηκε ότι σύμφωνα με τους κανονισμούς της Ευρωπαϊκής 'Ενωσης και τις εγκυκλίους του Υπουργείου Γεωργίας δεν επιτρέπεται η απόσυρση χαλαζοκτυπημένων ροδακίνων. Και έχω να πω το εξής: Για να γίνει η απόσυρση γίνεται από τους γεωπόνους της διεύθυνσης γεωργίας που ελέγχονται από το Υπουργείο Γεωργίας. Και ερωτάω: Δηλαδή, ανέχεσθε εσείς να παρανομούν οι γεωπόνοι  και να κάνουν αποσύρσεις; Πώς είναι δυνατόν; Αυτός είναι κρατικός φορέας.  Αλίμονο αν οι γεωπόνοι σας επιτρέπουν την απόσυρση χαλαζοκτυπημένων.  'Αρα, αυτό που λέτε δεν ευσταθεί.
Συνειδητά το γραφείο Θεσσαλονίκης παίζοντας κομματικά παιχνίδια άλλων θέλει να δημιουργεί προβλήματα. Είναι συνειδητή πράξη. Το έκανε με τους παγετούς, πλήρωσε μετά από ένα χρόνο, για να χάσουμε στις ευρωεκλογές και το κάνει και τώρα. Εσείς αντί να κάνετε αυτόν τον έλεγχο, αντί να τους στείλετε στον εισαγγελέα, διότι παρανομούν έρχεσθε να τους καλύψετε.
Δεύτερον, παραδέχεσθε ότι η Αλεξάνδεια δεν υπέβαλε φάκελο. Ξέρετε τι σημαίνει Αλεξάνδρεια; Δήμος Αλεξανδρείας, Δήμος Πλαταίως, Δήμος Μελίκης, Δήμος Αντιγονιδών, περίπου το 40% του Νομού Ημαθίας. 'Οταν δεν υπέβαλε, λοιπόν, φάκελο η ένωση αυτή, όταν εσείς σαν Υπουργείο Γεωργίας δεν πληρώσατε απόσυρση, γιατί λέτε ότι έκαναν απόσυρση; Ξέρετε τι κάνουν αυτοί οι γεωπόνοι, κύριε Υπουργέ; Επειδή ο Νομός Ημαθίας έχει τους καλύτερους αγρότες και δεν ανέχονται να υποβαθμιστεί η παραγωγικότητα της γης δεν επιτρέπουν να μείνουν ροδάκινα χαλασμένα μέσα στο χωράφι. 'Οταν πέφτουν, τα μαζεύουν και τα πετάνε. Δεν βρήκαν λοιπόν ροδάκινα μέσα και είπαν, τα αποσύρατε. Αφού δεν πληρώθηκαν για απόσυρση.
(Στο σημείο αυτό κτυπάει το κουδούνι λήξεως της ομιλίας του κυρίου Βουλευτή)
Να σας πω και άλλο; Αυτοί που είχαν μη χαλαζοκτυπημένα και έκαναν αποσύρσεις, ξέρετε τι τιμή πήραν; Δέκα δραχμές. Εάν πήραν δέκα δραχμές και σύμφωνα με τον κανονισμό του ΕΛΓΑ, που ο ΕΛΓΑ συμπληρώνει το εισόδημα του αγρότη καθορίσει για το βιομηχανικό ροδάκινο εξήντα οκτώ δραχμές, γιατί δεν πληρώνει τις υπόλοιπες πενήντα οκτώ, ώστε με τις δέκα που πήρε απόσυρση και τις πενήντα οκτώ από τον ΕΛΓΑ να συμπληρώσει τις εξήντα οκτώ, που έβγαλε ως τιμή ο ΕΛΓΑ; Γιατί δεν το έκανε; Και εδώ παρανομία.
Αλλά και οι τιμές που καθορίστηκαν, κύριε Υπουργέ; Κάθε χρόνο παίρνουν τα τρία τελευταία χρόνια, τα προσθέτουν και στη συνέχεια διαιρούν διά του τρία και βγαίνει η τιμή. Φέτος δεν το έλαβαν υπόψη αυτό. Πήραν μόνο τη φετινή τιμή. Και ξέρετε γιατί; Επειδή πέρσι ήταν αυξημένη η τιμή πώλησης του ροδακίνου και πρόπερσι το ίδιο θα έβγαινε μεγαλύτερη η τιμή.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα να τελειώνετε.
ΜΟΣΧΟΣ ΓΙΚΟΝΟΓΛΟΥ: Μισό λεπτό, κύριε Πρόεδρε.
Για να μην πληρώσετε μεγάλες τιμές λοιπόν ...
ΠΡΟΕΔΡΕΥΩΝ (Παναγιώτης Σγουρίδης): Κύριε Γικόνογλου, είσθε γνωστός για τη μαχητικότητά σας, αλλά παρακαλώ σεβαστείτε το χρόνο. Μου δημιουργείτε πρόβλημα. Σας παρακαλώ.
ΜΟΣΧΟΣ ΓΙΚΟΝΟΓΛΟΥ: Με ποιον είσθε, κύριε Πρόεδρε; Με τους αγρότες ή με τους εκμεταλλευτές των αγροτών;
ΠΡΟΕΔΡΕΥΩΝ (Παναγιώτης Σγουρίδης): Εγώ είμαι αυτός που εφαρμόζει τον Κανονισμό...
ΜΟΣΧΟΣ ΓΙΚΟΝΟΓΛΟΥ: Εδώ λεηλατούνται οι αγρότες, δεν το καταλάβατε;
ΠΡΟΕΔΡΕΥΩΝ (Παναγιώτης Σγουρίδης): ... γι' αυτό μη βάζετε ψευτοδιλήμματα. 'Αλλωστε όλοι με τους αγρότες είμαστε. Δεν υπάρχουν αυτοί που είναι με τους αγρότες και αυτοί που είναι με τους εκμεταλλευτές. Δεν υπάρχουν τέτοια διλήμματα!
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, εδώ μιλάμε για τους αγρότες και δεν μιλάμε για την πλουτοκρατία.
ΠΡΟΕΔΡΕΥΩΝ (Παναγιώτης Σγουρίδης): Με τους αγρότες είμαστε και εμείς και με τους αγρότες παλεύουμε, αλλά πρέπει να τηρούμε και τον Κανονισμό.
ΜΟΣΧΟΣ ΓΙΚΟΝΟΓΛΟΥ: Τότε αφήστε μας να πούμε δυο κουβέντες.
ΠΡΟΕΔΡΕΥΩΝ (Παναγιώτης Σγουρίδης): Τα έχετε πει ήδη, κύριε συνάδελφε. Ορίστε, κύριε Υπουργέ, έχετε το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, δεν έχω σκοπό να αντιδικήσω μαζί σας, διότι ο σκοπός της ερώτησης φαντάζομαι ότι είναι να βγάλουμε κάποια αλήθεια εδώ μέσα. Από την αρχή έσπευσα να σας πω ότι αν υπάρχει κάτι μέσα απ' αυτήν τη διαδικασία, που μπορεί να αποδειχθεί ότι δεν είναι έτσι, ευχαρίστως να το αντιμετωπίσουμε.
ΜΟΣΧΟΣ ΓΙΚΟΝΟΓΛΟΥ: Θα αποδειχθεί στα δικαστήρια και θα κερδίσουν οι αγρότες στα δικαστήρια.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Από τη μεριά τη δική μας δεν χρειάζεται να καταφύγουμε στα δικαστήρια. Δεν θα περιμένουμε τα δικαστήρια. Μόνες τους οι υπηρεσίες ....
ΜΟΣΧΟΣ  ΓΙΚΟΝΟΓΛΟΥ: Με τη συνεννόηση που κάναμε, κύριε Υπουργέ, δεν παραδέχθηκε ο ΕΛΓΑ αυτά ...
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, προς Θεού! ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εκείνο που μπορώ να σας μεταφέρω από τον ΕΛΓΑ είναι ότι είναι διατεθειμένος να επανεξετάσει, σε περιπτώσεις που υπάρχουν στοιχεία, όλα αυτά τα θέματα και να αποκαταστήσει την κατάσταση ...
ΜΟΣΧΟΣ  ΓΙΚΟΝΟΓΛΟΥ: Παρουσία μας...
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Και παρουσία σας και οτιδήποτε.
ΜΟΣΧΟΣ  ΓΙΚΟΝΟΓΛΟΥ: Να έλθει ο ΕΛΓΑ παρουσία και εμού και του κ.
Χρυσοχοϊδη και του κ. Ιωαννίδη...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε! 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κανένα πρόβλημα, μπορούμε να το κάνουμε αυτό.
Τώρα βέβαια θέλω να σας επιστήσω την προσοχή στο εξής. Μη λέτε οι γεωπόνοι σας και οι γεωπόνοι σας. Γνωρίζετε πολύ καλά ότι δεν είναι γεωπόνοι μας, αλλά είναι προσωπικό που ανήκει πλέον στη νομαρχία και συνεπώς δεν υπάγεται διοικητικά σε μας και το γνωρίζετε ...
ΜΟΣΧΟΣ  ΓΙΚΟΝΟΓΛΟΥ: Καταγγείλτε το.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Τι να καταγγείλουμε, αυτό το οποίο κάναμε ως αποκέντρωση; Αυτό να καταγγείλουμε. Δεν καταγγέλλουμε τίποτε. Απλώς σας λέω ότι είναι μια πραγματικότητα.
ΜΟΣΧΟΣ  ΓΙΚΟΝΟΓΛΟΥ: Καταγγείλτε το νομάρχη, να πάνε και το νομάρχη στα δικαστήρια!
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Είναι μια πραγματικότητα ότι, δηλαδή, δεν μπορείς να εγκαλέσεις ή να καλέσεις ακόμα τον υπάλληλο της νομαρχίας και να του πεις κάποια πράγματα.
Δεύτερον, για την απόσυρση: Το γεγονός ότι ακόμα δεν έχουν υποβληθεί οι φάκελοι, δεν σημαίνει ότι δεν έγινε απόσυρση. Η απόσυρση είναι ένα πραγματικό...
ΜΟΣΧΟΣ  ΓΙΚΟΝΟΓΛΟΥ: Σε χαλαζοκτυπημένα ροδάκινα απόσυρση δεν έγινε. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Μισό λεπτό. Είπατε ότι δεν έγινε απόσυρση στο σύνολο.
ΜΟΣΧΟΣ  ΓΙΚΟΝΟΓΛΟΥ: Για χαλαζοκτυπημένα ροδάκινα είπα.
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, σας παρακαλώ πάρα πολύ!
Να μη γράφεται καμιά διακοπή.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Καταλαβαίνω τι λέτε. Εγώ δεν είπα αν έγινε απόσυρση χαλαζοκτυπημένων ή όχι. Αυτό θα το δούμε. Και γιατί να μην πεισθώ και σ' αυτά τα οποία λέτε ότι δεν έγινε απόσυρση χαλαζοκτυπημένων, όμως το γεγονός ότι δεν υπεβλήθη φάκελος δεν σημαίνει ότι δεν υπάρχει απόσυρση. Θα έρθει ο φάκελος και μάλιστα από το φάκελο που θα έρθει θα προκύψουν και τα στοιχεία. Λοιπόν, ας τον περιμένουμε, να δούμε και εδώ είμαστε και θα λύσουμε όλα αυτά τα θέματα, τα οποία δικαίως και σας απασχολούν, όπως και τους συναδέλφους που βρίσκονται στην Πέλλα και στην Ημαθία.
ΜΟΣΧΟΣ  ΓΙΚΟΝΟΓΛΟΥ: ...
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Μακάρι να ζούσαμε να το βλέπαμε το 3000. Θα το δούμε τώρα σύντομα.
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, καταπονημένος ων ο Υφυπουργός Γεωργίας, επειδή έχει και την τελευταία επίκαιρη ερώτηση δευτέρου κύκλου, παρακαλεί να τη συζητήσει και αυτήν τώρα.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα συμφώνησε.
Επίκαιρες Ερωτήσεις Δευτέρου Κύκλου.
Επόμενη λοιπόν είναι η δεύτερη υπ' αριθμ. 432/10.1.2000 επίκαιρη ερώτηση δεύτερου κύκλου της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την επίλυση προβλημάτων των ροδακινοπαραγωγών του Νομού Πέλλας.
Από την μια περίπτωση στην άλλη, κύριε Υπουργέ.
Η επίκαιρη ερώτηση της κ.  Φουντουκίδου εν περιλήψει είναι η ακόλουθη:
"Σε τραγική κατάσταση περιέρχονται οι ροδακινοπαραγωγοί του Νομού Πέλλας καθώς αντιμετωπίζουν ιδιαίτερα οξυμένο οικονομικό πρόβλημα λόγω του ότι δεν έχουν ακόμη πληρωθεί για τη σοδειά του 1999 και δεν γνωρίζουν πότε θα πληρωθούν, ενώ σύμφωνα με πληροφορίες οι τιμές του προϊόντος θα είναι ιδιαίτερα χαμηλές, χωρίς να καλύπτουν το κόστος παραγωγής, αφού η τιμή των συμπύρηνων κινείται κάτω από την τιμή ασφαλείας και των επιτραπέζιων κινείται στα επίπεδα των τριάντα δραχμών.
Μπροστά σ' αυτήν την κατάσταση η Κυβέρνηση παραμένει παγερά αδιάφορη αδυνατώντας να δώσει λύσεις. Ας σημειωθεί ότι ειδικά φέτος είναι ιδιαίτερα επιβαρυμένη για τους ροδακινοπαραγωγούς η κατάσταση, αφού υπέστησαν ζημιές τόσο από τις καιρικές συνθήκες όσο και από τα γεγονότα του Κοσσυφοπεδίου.
Γι' αυτό σας ερωτώ, κύριε Πρόεδρε:
Σε ποια επίπεδα θα κινηθούν τελικά οι τιμές των ροδακίνων; Τις θεωρείτε ικανοποιητικές και αν όχι, τι προτείνετε;
Γιατί δεν έχουν πληρωθεί ακόμα οι ροδακινοπαραγωγοί, ενώ ήδη οι υποχρεώσεις τρέχουν, καθώς εισήλθαν στη νέα καλλιεργητική περίοδο;
Πότε θα τους καταβληθούν οι αποζημιώσεις;
Σε ποιες ενέργειες θα προβείτε, ώστε να πληρωθούν άμεσα οι ροδακινοπαραγωγοί και να αντιμετωπίσουν το οξύτατο οικονομικό τους πρόβλημα;" Ο Υφυπουργός κ. Βρεττός έχει το λόγο για τρία λεπτά.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Η ερώτηση της κυρίας συναδέλφου είναι παρεμφερής και αφορά το Νομό Πέλλας. Βέβαια εδώ έχει ένα ιδιαίτερο σκέλος, διότι τα ροδάκινα του Νομού Πέλλας είχαν δύο κατηγοριών ζημιές. Η μια ήταν ζημιά που έγινε στην παραγωγή, η άλλη έγινε στην ανθοφορία και στην καρπόδεση. Συνεπώς  δύο οργανισμοί έχουν εμπλακεί στην αποζημίωση. Τα ΠΣΕΑ και ο ΕΛΓΑ.
'Οσον αφορά τον ΕΛΓΑ, από τις πληροφορίες που έχουμε από τη διοίκησή του, η ολοκλήρωση της πληρωμής θα γίνει μέχρι τις 20 Ιανουαρίου. Αυτό είναι το σχέδιο πληρωμής του ΕΛΓΑ.
Για τα ΠΣΕΑ τώρα. Αυτό καθυστερεί περισσότερο, διότι δεν αφορά μόνο τις δικές μας λειτουργίες, αλλά και λειτουργίες της Ευρωπαϊκής 'Ενωσης.             'Εχουμε υποβάλει από τον Αύγουστο σχέδιο αποζημίωσης για τα ροδάκινα που υπέστησαν ζημιές στην ανθοφορία και την καρπόδεση και μάλιστα δώσαμε συμπληρωματικά στοιχεία το μήνα Οκτώβριο. Περιμένουμε να μας έρθει η έκθεση και μετά από αυτό  θα γίνει η πληρωμή και των περιπτώσεων εκείνων που αφορούν τα ροδάκινα, αρμοδιότητας ΠΣΕΑ.
Το θέμα το οποίο έχει θέσει η κυρία συνάδελφος αφορά τις τιμές. Οι τιμές, όπως γνωρίζετε, γενικότερα διαμορφώνονται στην αγορά και δεν είναι θέμα επιβολής από το Υπουργείο Γεωργίας. Οι ενισχύσεις ασφαλώς είναι δεδομένες. Τα συμπύρηνα -αν είναι αυτό το θέμα της κυρίας συναδέλφουείναι στις ενενήντα δύο δραχμές. Αυτά θα πληρωθούν ούτως ή άλλως μέχρι το τέλος Ιανουαρίου, διότι δεν μπορούν να πάνε πιο πέρα. Ο Κανονισμός επιβάλλει στους χυμοποιούς να δίνουν την ενίσχυση μέχρι τότε, συνεπώς και οι παραγωγοί θα πληρωθούν μέχρι τότε για τις τιμές αυτές. Τα υπόλοιπα θα τα συμπληρώσω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Η κ. Φουντουκίδου έχει για δύο λεπτά το λόγο, για  να αναπτύξει την επίκαιρη ερώτησή της.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, πραγματικά εκπλήσσομαι με αυτά τα οποία άκουσα. Είπατε ότι διαμορφώνονται ελεύθερα οι τιμές των ροδακίνων και νομίζω ότι τουλάχιστον φέτος η κατάσταση ξεπέρασε και τις πιο απαισιόδοξες προβλέψεις. Κανένας δεν μπορούσε να προβλέψει αυτό που είναι γεγονός. Τα ροδάκινα αυτά, που η ελεύθερη αγορά, όπως λέτε εσείς, τα διέθετε φέτος με διακόσιες ογδόντα ή τριακόσιες δραχμές ανά κιλό, τα επιτραπέζια δηλαδή ροδάκινα, τα εξαιρετικής ποιότητας ροδάκινα της Πέλλας, της Ημαθίας και της Πιερίας, έδωσαν στον παραγωγό δέκα δραχμές τιμή και ύψιστη είκοσι έξι δραχμές ανά κιλό.
'Οταν το άκουσα στο 'Ασπρο, στο Σταυροδρόμι, στο Παλαίφυτο, νόμιζα πως ήταν μία φάρσα ή αν θέλετε και ειρωνία ακόμη και θα το δεχόμουν, αλλά έχω στη διάθεσή σας τα εκκαθαριστικά. Μόνο τότε πείστηκα και εγώ γι'αυτό που είναι πραγματικά γεγονός, ότι η πολιτική σας στο ροδάκινο τους εξαθλιώνει, ότι η δική σας κυβερνητική πολιτική τους εξοντώνει, κύριε Υπουργέ.
Δεν καταφέρατε να εξασφαλίσετε στα συμπύρηνα ούτε τις τιμές ασφαλείας. Ποιες ογδόντα και ενενήντα μία δραχμές θα εισπράξουν οι ροδακινοπαραγωγοί; 'Εχετε καταγγελίες στο Υπουργείο σας ότι δεν ξεπέρασαν τις εξήντα πέντε δραχμές ανά κιλό. 'Εγινε καταστρατήγηση των διατάξεων και των ρυθμίσεων της Ευρωπαϊκής 'Ενωσης και όμως δεν υπάρχει καμία απολύτως παρέμβαση.
Ξέρετε ποιο είναι το κόστος ανά κιλό παραγωγής ροδακίνου; Σαράντα τρεις με σαράντα πέντε δραχμές  με τις πιο αυστηρές εκτιμήσεις. Ποιος, λοιπόν, θα πληρώσει τη ζημιά; Η Κυβέρνησή σας, που χάνει τη μία αγορά μετά την άλλη; Η Κυβέρνηση, που δεν έχει πολιτική περιορισμού του κόστους παραγωγής; Η Κυβέρνηση, που δεν κατάφερε να επωφεληθεί ούτε καν από την κρίση στο Κόσοβο που έβλαψε τα οπωροκηπευτικά, όταν εμείς το 1993, σαν Νέα Δημοκρατία, με την κρίση στη Βοσνία, είχαμε καταφέρει να εισπράξουμε δεκαπέντε δραχμές ανά κιλό μεταφορικά για το ροδάκινο;
Κύριε Υπουργέ, ο ΕΛΓΑ, μια και το αναφέρατε, είναι γνωστό ότι κάνει διάφορα τερτίπια, τα ξηλώνει και τα ράβει σύμφωνα με τα ελλείμματά του και φυσικά οι χαμηλές εκτιμήσεις και οι καθυστερήσεις είναι γεγονός.
Τα έξοδα, κύριε Υπουργέ, τρέχουν, η νέα καλλιεργητική περίοδος άρχισε και οι παραγωγοί μας στην πλειοψηφία τους  είναι απλήρωτοι από τον ΕΛΓΑ.            Και από την άλλη μεριά λέτε στους νέους αγρότες να μείνουν στο αγροτικό επάγγελμα.
Εγώ με τη σειρά μου ρωτώ: Είναι αλλοπρόσαλλη πολιτική  ή έλλειψη αγροτικής πολιτικής;
Θα συνιστούσα, κύριε Υπουργέ, να σκύψετε σοβαρά πάνω από το θέμα και να βρείτε λύσεις.
ΠΡΟΕΔΡΕΥΩΝ (Παναγιώτης Σγουρίδης): Μαχητική πάντα η κ. Φουντουκίδου.
ΦΩΤΗΣ ΚΟΥΒΕΛΗΣ: Είναι η βόρειος Ελλάς.
ΠΡΟΕΔΡΕΥΩΝ (Παναγιώτης Σγουρίδης): Δεν είναι η Βόρειος Ελλάς, είναι η Δυτική Μακεδονία.
ΓΕΩΡΓΙΟΣ ΤΣΑΦΟΥΛΙΑΣ: Η φτώχεια του νότου.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Το να σκύψουμε σοβαρά, το καταλαβαίνω, κυρία συνάδελφε, και νομίζω ότι το ίδιο πρέπει να κάνετε και εσείς, διότι με το να θωπεύουμε ορισμένους συνανθρώπους μας, δεν λύνουμε το πρόβλημα. Γιατί το λέω αυτό;
ΠΑΡΘΕΝΑ ΦΟΥΝΤΟΥΚΙΔΟΥ: Τι να τους απαντήσουμε, κύριε Υπουργέ;
Ερχόμαστε σε δύσκολη θέση.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Να τους απαντήσετε ότι τα χρήματα που παίρνουν οι ομάδες παραγωγών  πρέπει να τα αξιοποιήσουν σωστά. Να φτιάξουν κανόνες και μηχανισμούς εμπορίας, ώστε να μπορούν τα ροδάκινά μας να είναι ανταγωνιστικά στη διεθνή αγορά και ιδιαίτερα στην ευρωπαϊκή αγορά. Να φροντίσουν οι ομάδες παραγωγών, σύμφωνα με τα χρήματα τα οποία διατίθενται από την Ευρωπαϊκή 'Ενωση -είναι και ελληνικά χρήματα εκεί μέσα- ώστε τα προϊόντα της να φτάσουν στα ράφια των super markets της Ευρώπης.
Αυτή η σοβαρή δουλειά πρέπει να γίνει. Εγώ δεν λέω ότι φταίνει για όλα οι ομάδες παραγωγών. Φέτος  είχαμε μία πολύ υψηλή παραγωγή, το ξέρετε πολύ καλά, πολλαπλάσια των προηγουμένων και, συνεπώς, ήταν δύσκολο αν δεν ήταν ανοικτή η αγορά να μπουν τα δικά μας προϊόντα. Η αγορά αντί να ανοίγει, δυστυχώς  κλείνει. Το Υπουργείο Γεωργίας έκανε μεγάλες προσπάθειες για να βελτιώσει τις συνθήκες εμπορίας των ροδακίνων. Κάνουμε καμπάνια για να μπορέσουμε να ανοίξουμε την αγορά στην Ευρώπη  αλλά και μέσα στην Ελλάδα προωθήσαμε πολλές ποσότηττες για ανθρωπιστική βοήθεια. Μάλιστα, τα ροδάκινα δόθηκαν όλα, σε χαμηλή τιμή, αλλά δόθηκαν όλα και αυτό είναι μεγάλος άθλος κατά την άποψή μας. Αν με ρωτούσατε στην αρχή, αν θα δοθούν τα ροδάκινα, θα σας έλεγα ότι είναι δύσκολο και όμως δόθηκαν.
Συνεπώς  μη μέμφεσθε το Υπουργείο Γεωργίας. Τι άλλο να κάνει το Υπουργείο Γεωργίας από αυτό το οποίο κάνει, να ενισχύει τις ομάδες παραγωγών, να τους κατευθύνει, να μπορεί να ανοίγει την πολιτική του έξω από τη χώρα μας, να μπορεί να υποστηρίζει κανονισμούς οι οποίοι είναι καταλληλότεροι για τη λειτουργία της ανταγωνιστικότητας των προϊόντων; Αυτά έκανε και αυτά θα κάνει.
Εκείνο το οποίο, όμως, πρέπει να κάνουμε όλοι μας είναι να  κατευθύνουμε επιτέλους τους παραγωγούς να κάνουν σωστά τη δουλειά τους.             Δεν βγαίνει τίποτε με το να έρχεστε και να λέτε ότι το Υπουργείο Γεωργίας δεν κάνει τίποτε ή τι θα κάνουμε που οι τιμές είναι μικρές. Να το πείτε αυτό  σας παρακαλώ πολύ και στους ίδιους τους παραγωγούς.
ΠΑΡΘΕΝΑ ΦΟΥΝΤΟΥΚΙΔΟΥ: Η καθοδήγηση είναι δική σας δουλειά, υποχρέωσή σας.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κάνετε καλό, αν θέσετε έναν προβληματισμό για το πού θα πρέπει να πάμε, διότι εμείς θέλουμε να παράγουμε ανταγωνιστικά προϊόντα. Με το να απευθυνόμαστε μονίμως στο Υπουργείο Γεωργίας, δεν βγάζουμε άκρη τελικά. Πρέπει να κάνουμε αυτό που πρέπει να κάνουμε όλοι και αυτό δυστυχώς  δεν το κάνετε με την ερώτησή σας.
ΠΑΡΘΕΝΑ ΦΟΥΝΤΟΥΚΙΔΟΥ: Το αύριο των ροδακινοπαραγωγών ποιο είναι; 
ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις πρώτου κύκλου.
Δεύτερη είναι η με αριθμό 431/10.1.2000 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαδημόπουλου προς τους Υπουργούς Εσωτερικών, Δημόσιας Διοίκησης και Αποκέντρωσης, Μεταφορών και Επικοινωνιών, Δημόσιας Τάξης, σχετικά με την επικείμενη λειτουργία της νέας γραμμής του Μετρό της Αθήνας, τη λήψη μέτρων φύλαξης των σταθμών κλπ.
Η επίκαιρη ερώτηση του κ. Παπαδημόπουλου έχει ως εξής:
"'Οπως είναι γνωστόν, επίκειται η λειτουργία του Μετρό της Αθήνας, για την κατασκευή του οποίου ο ελληνικός λαός κατέβαλε από το υστέρημά του υπέρογκα χρηματικά ποσά και μάλιστα και εκείνοι που δεν πρόκειται να κάνουν χρήση ποτέ. Τι θα γίνει όμως με τους καταστροφείς της περιουσίας του λαού και του πολιτισμού, τα γνωστά αντικοινωνικά άτομα, καθώς και με ορισμένους επιπόλαιους και χωρίς ιδανικά νέους, οι οποίοι άρχισαν κιόλας με μπογιές και άλλα υλικά να ρυπαίνουν τους καλλιμάρμαρους σταθμούς του Μετρό και να καταστρέφουν το ωραίο αυτό δημιούργημα;
Επειδή η ευπρέπεια και η ευταξία είναι χαρακτηριστικά της ευνομούμενης πολιτείας και επειδή ουδείς έχει το δικαίωμα να καταστρέφει τη δημόσια περιουσία και να ρυπαίνει τους κοινόχρηστους χώρους.
Επειδή όλοι οι πολίτες είναι υποχρεωμένοι να συντελούν στη διατήρηση της καθαριότητας και του πολιτισμού, ώστε να δικαιούνται να απολαμβάνουν κατά τον πλέον ευάρεστον τρόπον τις ωφέλειες των κοινών εγκαταστάσεων.
Επειδή με συνήθεις συστάσεις δεν πρόκειται να αποφευχθεί η ρύπανση των σταθμών του Μετρό.
Ερωτώνται οι κύριοι Υπουργοί να ενημερώσουν τη Βουλή:
1. Αν προτίθενται να αναθέσουν στην Αστυνομία ή σε ειδικούς φύλακες την επί εικοσιτετραώρου βάσεως φύλαξη των σταθμών;
2. Ποια άλλα μέτρα πρόκειται να λάβουν, ώστε να αποφευθχεί η ρύπανση των σταθμών του Μετρό και να μην καταστούν αυτοί χώροι παραμονής εγκληματικών στοιχείων και ορμητήρια επίθεσης κατά ανύποπτων πολιτών;" Ο Υπουργός Δημόσιας Τάξης κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, το ζήτημα που θίγει ο συνάδελφος κ. Παπαδημόπουλος στην ερώτησή του είναι πάρα πολύ σημαντικό, διότι όπως πολύ σωστά περιγράφει στο κείμενο της ερώτησης, το νέο έργο του Μετρό της Αθήνας είναι ένα πολύ σημαντικό έργο, χρήσιμο για το λαό της Αττικής και θα πρέπει να διαφυλάξουμε αυτήν την περιουσία, η οποία κατασκευάστηκε πράγματι με χρήματα των Ελλήνων πολιτών.
'Ετσι, λοιπόν, σε ό,τι αφορά την αστυνόμευση, για την οποία είναι υπεύθυνο το Υπουργείο Δημόσιας Τάξης, θα αναλάβει η Ελληνική Αστυνομία σε πρώτη φάση τη φύλαξη του Μετρό  σε τρεις σταθμούς, στο σταθμό του  Συντάγματος, στο σταθμό της Ομόνοιας και στο σταθμό της Πλατείας Αττικής.  Εκεί θα υπάρξουν Αστυνομικοί Σταθμοί με ειδικά διαμορφωμένα κτίρια από την εργολάβο εταιρεία, στα οποία θα υπάρχουν αστυνομικοί σε εικοσιτετράωρη βάση και επίσης πεζές περιπολίες στο υπόγειο και γύρω από τους σταθμούς.
Αυτός θα είναι σε πρώτη φάση ο τρόπος φύλαξης του Μετρό.
Σε δεύτερη φάση επιβάλλεται η δημιουργία ενός ειδικού σώματος, το οποίο θα αναλάβει την ασφάλεια του Μετρό και βεβαίως θα είναι υπό την ευθύνη της κρατικής εταιρείας, η οποία αυτήν τη στιγμή εκμεταλλεύεται και θα εκμεταλλεύεται το ΜΕΤΡΟ.
Νομίζω ότι με την προσπάθεια που κάνει σ' αυτήν την πρώτη φάση η Ελληνική Αστυνομία, θα διαφυλάξει και την ευπρέπεια και την ευταξία, αλλά ταυτόχρονα θα προστατεύσει και τους πολίτες από πάσης μορφής εγκληματικές ενέργειες.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδημόπουλος έχει το λόγο για δύο λεπτά.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, είναι γεγονός ότι αν ταξιδέψει κανείς από την Ομόνοια στην Κηφισιά, θα δει μια άθλια εικόνα. Μέχρι και στον τρίτο όροφο έχουν φτάσει κακοποιά στοιχεία, ταραχοποιοί και άλλα αντικοινωνικά άτομα και ρυπαίνουν τα σπίτια της περιοχής.
Καθώς ερχόμουν μια μέρα από το ξενοδοχείο προς τα εδώ, είδα κάποιους νεαρούς, που πριν ακόμη απομακρύνουν τα κιγκλιδώματα κάποιοι τεχνικοί μιας εταιρείας, που ανέλαβε να τοποθετήσει τις κυλιόμενες σκάλες, έσπευσαν να ρυπάνουν την ορθομαρμάρωση των σταθμών του Μετρό κατά την είσοδο αυτών.
Επισημαίνω με την ερώτησή μου αυτή ότι δεν είναι κάτι  το οποίο μπορεί να το αντιμετωπίσουμε λίγο αργότερα. Εάν από αύριο το πρωί αρχίσει η λειτουργία του Μετρό, θα δείτε ότι θα σπεύσουν πάρα πολλά αντικοινωνικά άτομα, ταραχοποιοί και νέοι χωρίς ιδανικά, όπως λέω στην ερώτησή μου, να ρυπάνουν τους σταθμούς και τότε θα είναι πολύ αργά να λάβουμε μέτρα, διότι αφού θα αρχίσει πια η ρύπανση, θα έρχονται ο ένας κοντά στον άλλον οι νεαροί και θα λένε "δεν βαριέσαι, κάποιος έβαψε εδώ, ας ρίξω και εγώ λίγο σπρέι, να συμπληρώσω την εικόνα πάνω στο μάρμαρο." Και δεν είναι μόνο η ρύπανση. Θα πρέπει να ληφθούν σοβαρά μέτρα, για να μην καταστούν, πράγματι, οι σταθμοί ορμητήρια εγκληματικών στοιχείων, διότι ας μην ξεχνάμε ότι μέχρι τώρα έχουμε μόνο δύο υπόγειους σταθμούς του ηλεκτρικού που λειτουργεί. Τώρα θα είναι συνολικά είκοσι επτά οι σταθμοί, όταν θα λειτουργήσουν όλες οι γραμμές. Τι θα γίνει;
Η πατρίδα μας πληρώνει τόσους και τόσους υπαλλήλους. Νομίζω ότι η Κυβέρνηση αμέσως θα πρέπει να κινηθεί προς την κατεύθυνση αυτή, να ιδρύσει ένα ειδικό σώμα. Εν πάση περιπτώσει, να αναθέσει σε πρώτη φάση, όπως είπε ο κύριος Υπουργός, τη φύλαξη. Αλλά θα πρέπει να ζητήσουμε και την έντονη παρουσία φυλάκων στους σταθμούς, διότι θα είναι πολύ αργά, όταν το κακό θα αρχίσει να γίνεται.
Επιπλέον  είναι γνωστό ότι στους σταθμούς αυτούς, πέραν της ρύπανσης και των άλλων εγκληματικών πράξεων που μπορεί κανείς να εννοήσει, θα γίνουν και πολλοί από τους σταθμούς υποκαταστήματα διάθεσης ναρκωτικών.  Νομίζω ότι είναι κάτι το οποίο χρήζει αμέσου αντιμετωπίσεως, πριν αρχίσει το κακό και δεν μπορούμε μετά να το σταματήσουμε, αλλά απλώς θα βάζουμε συνεργεία μετά να ξανακαθαρίζουν κ.ο.κ. και ως το 2004 δεν θα υπάρχουν σταθμοί με όρθια μάρμαρα, αλλά  κάποια ερείπια.
ΠΡΟΕΔΡΕΥΩΝ (Παναγιώτης Σγουρίδης): Ας μην ξεχνάμε ότι έχουμε δει έντονες περιπολίες τώρα -και ένοπλες- στην Αθήνα και νομίζω ότι αυτό τιμά τον κύριο Υπουργό.
Ο κύριος Υπουργός έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, θέλω να συμπληρώσω σε όσα ανέφερα στην αρχή, αλλά και σε αυτά που είπε ο κ.  συνάδελφος, εκφράζοντας τους φόβους του  για τη δημιουργία προβλημάτων από διάφορα στοιχεία, ότι το "ΑΤΤΙΚΟ ΜΕΤΡΟ" έχει ήδη προσλάβει κάποιους υπαλλήλους, οι οποίοι θα φροντίζουν για την ευταξία και την προστασία της περιουσίας του "ΑΤΤΙΚΟ ΜΕΤΡΟ".
Βέβαια, το πιο σημαντικό κατά τη γνώμη μου είναι, μετά τη φάση της Ελληνικής Αστυνομίας, η συγκρότηση αυτού του ειδικού σώματος, ούτως ώστε  να φυλάσσεται αποτελεσματικά  όλη αυτή η περιουσία του δημοσίου.                    Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η τρίτη με αριθμό 427/10.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ.
Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας, σχετικά με τις προθέσεις του Υπουργείου για ανασύσταση του υγροτόπου της Κάρλας κλπ.,
 διαγράφεται λόγω κωλύματος του κυρίου Υπουργού.
Ο κ. Λαλιώτης έχει χτυπηθεί από τον ιό της γρίπης και βρίσκεται κλινήρης.
Τέταρτη είναι η με αριθμό 422/10.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη δημιουργία δημοτικών διαμερισμάτων στο Δήμο Περιστερίου κλπ.
Η επίκαιρη ερώτηση του κ. Κουβέλη είναι η ακόλουθη:
"Ο Δήμος Περιστερίου Αττικής έχει γεωγραφική έκταση έντεκα περίπου τετραγωνικά χιλιομέτρων, με συνοικίες απομακρυσμένες από το κέντρο της πόλης, με αποτέλεσμα να είναι δυσχερής η επικοινωνία των κατοίκων τους με τις υπηρεσίες του δήμου.
Εξάλλου, με την ετήσια αναθεώρηση των εκλογικών καταλόγων ο αριθμός των εγγεγραμμένων ψηφοφόρων στο Δήμο Περιστερίου ανέρχεται σε 91.152, στοιχείο που μαρτυρά, με δεδομένη την αριθμητική αναγωγή σε μια μέση ελληνική οικογένεια, ότι ο αριθμός των κατοίκων ικανοποιεί και το πληθυσμιακό κριτήριο του νομού.
Είναι βέβαιο ότι η δημιουργία δημοτικών διαμερισμάτων στο Δήμο Περιστερίου θα συμβάλει αποφασιστικά στην αποκέντρωση και την πλέον αποτελεσματική λειτουργία των υπηρεσιών του.
Με τα προαναφερόμενα δεδομένα  ερωτάται η κυρία Υπουργός εάν προτίθεται να προωθήσει ρύθμιση, ώστε να καταστεί δυνατή η δημιουργία δημοτικών διαμερισμάτων στο Δήμο Περιστερίου, όπως άλλωστε και ο ίδιος ο δήμος ζητεί  με πρόσφατη απόφασή του".
Ο Υφυπουργός Εσωτερικών κ. Φλωρίδης έχει το λόγο, για να πρωτολογήσει.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σύμφωνα με τις ισχύουσες διατάξεις του Δημοτικού ή Κοινοτικού Κώδικα, για να υπάρξει  δυνατότητα δημιουργίας δημοτικών διαμερισμάτων σε κάποιο δήμο της χώρας, θα πρέπει ο πληθυσμός του δήμου αυτού, σύμφωνα με την τελευταία απογραφή να είναι περισσότερο από εκατόν πενήντα χιλιάδες κάτοικοι.
Στο Δήμο Περιστερίου η τελευταία απογραφή που έγινε το 1991, έδειξε ότι εκεί υπάρχουν εκατόν τριάντα επτά χιλιάδες περίπου κάτοικοι. Κατά συνέπεια  δεν υπάρχει το απαιτούμενο από το νόμο στοιχείο, προκειμένου το δημοτικό συμβούλιο να προχωρήσει σε μία πρόταση και στη συνέχεια να εκδοθεί το σχετικό διάταγμα από το Υπουργείο Εσωτερικών.
'Ομως, αφορμή μας δίνει αυτή η ερώτηση εν όψει της κατάθεσης στη Βουλή -σε πολύ σύντομο χρονικό διάστημα, ίσως τις επόμενες είκοσι μέρες- ενός νομοσχεδιου από το Υπουργείο Εσωτερικών, το οποίο θα ρυθμίζει ζητήματα της Τοπικής Αυτοδιοίκησης, να ξαναδούμε το θέμα αυτό. Εγώ θα έλεγα όχι με μια ειδική ρύθμιση για το Δήμο Περιστερίου, αλλά ενδεχομένως με τη μείωση του απαιτουμένου πληθυσμιακού κριτηρίου, έτσι ώστε ο Δήμος Περιστερίου, αλλά και πιθανόν κάποιοι άλλοι δήμοι να μπορέσουν να δημιουργήσουν δημοτικά διαμερίσματα, διότι είναι αλήθεια ότι τα δημοτικά διαμερίσματα συμβάλλουν στην καλύτερη λειτουργία του δήμου και προφανώς στην καλύτερη εξυπηρέτηση των κατοίκων. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο, για να αναπτύξει την επίκαιρη ερώτησή του.
ΦΩΤΗΣ ΚΟΥΒΕΛΗΣ: Είναι ακριβές ότι ο νόμος πράγματι θέτει ως κριτήριο τις εκατόν πενήντα χιλιάδες πληθυσμού, που πρέπει να υπάρχει, προκειμένου να δίδεται η δυνατότητα δημιουργίας διαμερισμάτων και θέλω να σας διαβεβαιώσω, κύριε Υφυπουργέ, ότι το γνωρίζω.
Το ζήτημα είναι, κι εγώ εκτιμώ την επισήμανση που κάνετε ότι αντιμετωπίζετε το ζήτημα συνολικότερα, πως πρέπει να αλλάξει ο σχετικός νόμος. Εκτιμώ ότι το πληθυσμιακό κριτήριο δεν μπορεί να είναι το μόνο και κυρίαρχο.
Στο Δήμο Περιστερίου για παράδειγμα έχουμε έντεκα τετραγωνικά χιλιόμετρα έκταση. Είναι η πέμπτη πόλη της χώρας, κύριε Υφυπουργέ, το Περιστέρι και αντιλαμβάνεσθε πόσο δυσχεραίνεται η επικοινωνία του πολίτη με τις δημοτικές υπηρεσίες.
Επομένως  με αφορμή το νομοσχέδιο του Υπουργείου σας, που θα έρθει, όπως είπατε, σε λίγες ημέρες, πρέπει να ξαναδείτε το ζήτημα και προφανέστατα συμφωνώ μαζί σας, όχι μόνο για το Δήμο Περιστερίου. Διότι -και χαίρομαι για την εκτίμηση που κάνετε- η δημιουργία διαμερισμάτων επιτρέπει και την αποκέντρωση, αλλά και την αποτελεσματικότερη λειτουργία των υπηρεσιών και πάλι όχι μόνο του Δήμου Περιστερίου  αλλά και άλλων δήμων της χώρας.
Δεν σημαίνει, επειδή ο νόμος έχει ρυθμίσει το ζήτημα με κριτήριο τις εκατόν πενήντα χιλιάδες, ότι έτσι πρέπει να μείνουν τα πράγματα, όταν η πραγματικότητα προς άλλες κατευθύνσεις δείχνει.
Και θα μπορούσατε -και αυτό δεν είναι προς θάνατον- για την πέμπτη πόλη της χώρας, για το Δήμο Περιστερίου, με ειδική διάταξη να είχατε αντιμετωπίσει το ζήτημα. Δεν θέλετε ειδική διάταξη; Το σέβομαι, αλλά με το καινούριο νομοσχέδιό σας φροντίστε να ανακαθορίσετε τα κριτήρια.
Και επαναλαμβάνω, δεν μπορεί μόνον το πληθυσμιακό κριτήριο να είναι το κυρίαρχο. Χρειάζεται να συνυπολογίσει ο νομοθέτης και άλλα στοιχεία και άλλα κριτήρια, έτσι ώστε να μπορεί να επιτρέπει τη δημιουργία διαμερισμάτων.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά, για να δευτερολογήσει.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, έχω να πω ότι η άποψη του κ. Κουβέλη ότι το πληθυσμιακό κριτήριο δεν είναι πάντα ένα ασφαλές κριτήριο, μας βρίσκει σύμφωνους. Και σε πάρα πολλές περιπτώσεις, όπου λαμβάνεται υπόψη μόνο το κριτήριο του πληθυσμού, είναι σίγουρο ότι δεν καταλήγουμε στα καλύτερα δυνατά αποτελέσματα σε σχέση και με το δήμο αυτόν καθαυτόν, αλλά κυρίως με την εξυπηρέτηση των κατοίκων.
Εγώ θέλω να τον διαβεβαιώσω  ότι λαμβάνουμε υπόψη μας σοβαρά αυτήν την πρόταση και πιστεύω ότι θα διαμορφώσουμε μια διάταξη στο νομοσχέδιο που όπως σας είπα, σύντομα θα έρθει στη Βουλή, η οποία θα ικανοποιεί με τον καλύτερο δυνατό τρόπο αυτήν την απαίτηση των κατοίκων αλλά και των δήμων για πιο ευέλικτη και πιο αποτελεσματική λειτουργία. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθεί από τα έδρανα των επισήμων εδώ στη Βουλή ο Πρόεδρος της Διακοινοβουλευτικής 'Ενωσης Αποδήμων Ελλήνων, ο Βουλευτής Σουηδίας κ. Νίκος Παπαδόπουλος.
(Χειροκροτήματα απ' όλες τις πτέρυγες)
Εισερχόμαστε στις επίκαιρες ερωτήσεις δεύτερου κύκλου.
Πρώτη είναι η με αριθμό 429/10.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εργασίας και Κοινωνικών Ασφαλίσεων, σχετικά με την επιστροφή των παρακρατηθέντων φόρων, λόγω αλλαγής της φορολογικής κλίμακας, στους συνταξιούχους του Ιδρύματος Κοινωνικών Ασφαλίσεων.
Η επίκαιρη ερώτηση του κ. Μπεντενιώτη είναι η ακόλουθη:
"Το 'Ιδρυμα Κοινωνικών Ασφαλίσεων καλείται να επιστρέψει 12 δισεκατομμύρια δραχμές ποσά φόρου σε τετρακόσιους σαράντα τρεις χιλιάδες συνταξιούχους. Το  ποσό αυτό προκύπτει από τη φορολογική νέα κλίμακα που θεσπίστηκε με το πρόσφατο φορολογικό νομοσχέδιο. 'Ετσι οι δικαιούχοι έπρεπε να εισπράξουν μαζί με την επιταγή του δώρου Χριστουγέννων και το ποσό της επιστροφής.
'Ομως, πρώτον, είκοσι οκτώ χιλιάδες επτακόσιες δραχμές δεν θα εισπράξουν ποσά μέχρι και 1.000 δραχμές, γιατί "κρίνεται υπέρογκο το κόστος επιστροφής". Και, δεύτερον, χίλιοι περίπου συνταξιούχοι θα εισπράξουν ποσό 100.000 δραχμών, ενώ από τους υπολογισμούς προκύπτουν ποσά από 101.000 μέχρι και 615.000 δραχμές.
Ερωτάται ο κύριος Υπουργός Ποια είναι η θέση της Κυβέρνησης στο ζήτημα που δημιουργείται;
α) Συμφωνεί το Υπουργείο με αυτήν τη ρύθμιση;
β) Πώς σκέπτεται το Υπουργείο να αντιμετωπίσει το πρόβλημα;" Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, πρέπει να σημειώσω ότι είναι και εύστοχη και όντως επίκαιρη και κατά τον Κανονισμό σύμφωνη η ερώτησή σας δοθέντος ότι είναι και, όπως πρέπει, περιεκτική.
Πρέπει να πω ότι το θέμα ανέκυψε μετά από την επιτυχή, ευνοϊκή για τα χαμηλά εισοδήματα φορολογική μεταρρύθμιση στην οποία προέβη η Κυβέρνηση λίγο προ του τέλους του έτους. Αλλά όλα τα ευχάριστα και τα ευεργετικά συνεπάγονται και κάποιες δυσκολίες. 'Ετσι είναι αλήθεια ότι υπήρξε μια δυσκολία στο ΙΚΑ, το οποίο όμως κατόρθωσε ήδη να επιστρέψει τα 12 δισεκατομμύρια μαζί με το δώρο των Χριστουγέννων και τις συντάξεις του Δεκεμβρίου. Στις 16 Δεκεμβρίου και στις 23 Δεκεμβρίου επέστρεψε περίπου 12 δισεκατομμύρια. Δεν επέστρεψε φόρους, όπως σημειώνετε στην ερώτησή σας, σε είκοσι οκτώ χιλιάδες επτακόσιους συνταξιούχους από τον τεράστιο όγκο, όπως ξέρετε, γιατί διατελέσατε και υποδιοικητής του Ιδρύματος των συνταξιούχων, για τους λόγους που πάλι ορθά επισημαίνετε. Διευκρινίζω ότι για χίλιους απ' αυτούς υπάρχει το πρόβλημα ότι η επιστροφή αφορούσε ποσά από 100 έως 1000 δραχμές. Για τους περισσότερους μάλιστα ήταν από 100 έως 200 ή 300 δραχμές. Εθεωρήθη ότι, πέραν του κόστους που ήταν μεγαλύτερο από την επιστροφή, θα μπορούσε να εκληφθεί και ως εμπαιγμός, όταν επιστρέφεις 100 ή 200 δραχμές.
Για τους υπόλοιπους όμως, που πράγματι τα ποσά φθάνουν μέχρι τις επτακόσιες χιλιάδες, αν θυμάμαι καλά, θα υπάρξει επιστροφή με την εκκαθάριση που θα κάνει η εφορία. Γιατί δεν μπορούσε να γίνει κανονική εκκαθάριση; Διότι αυτή η κατηγορία συνταξιούχων συνταξιοδοτήθηκε προς το τέλος του έτους  ή στο μέσον του έτους. Είχαν λοιπόν εισόδημα και από μισθούς και από συντάξεις. Οι περισσότεροι δε ήταν από το Σεπτέμβριο και ύστερα και δεν ήταν δυνατόν να γίνει εκκαθάριση. 'Ομως τα ποσά που τους οφείλονται από την εκκαθάριση θα επιστραφούν με την εκκαθάριση της φορολογικής δηλώσεως και σε καμία περίπτωση δεν θα ζημιωθεί κανείς απ' αυτούς.
Αυτά είχα να πω, κύριε συνάδελφε, και ελπίζω να ήταν ικανοποιητικά. Βεβαίως για το ότι κάποιοι δεν θα πάρουν εκατό έως τριακόσιες δραχμές και είναι λίγοι αυτοί, δεν νομίζω ότι είναι πρόβλημα που αξίζει τον κόπο να το συζητήσουμε περισσότερο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπεντενιώτη, έχετε το λόγο για δύο λεπτά.
ΜΑΝΩΛΗΣ ΜΠΕΝΤΕΝΙΩΤΗΣ: Kύριε Πρόεδρε, πρέπει να ομολογήσουμε ότι είναι ικανοποιητική η απάντηση του κυρίου Υφυπουργού στο περί δικαίου αίσθημα των ασφαλισμένων. Είναι δε ικανοποιητική ακόμη περισσότερο, διότι προσδιόρισε με ακρίβεια και την επιστροφή που θα προκύψει μετά τη φορολογική εκκαθάριση που θα γίνει από τις Δ.Ο.Υ.
Σ' εκείνο όμως που ήθελα να επιστήσω την προσοχή είναι μήπως τυχόν η οφειλή στο μικρό αριθμό αυτό των συνταξιούχων δεν είναι εκείνη των εκατό δραχμών, αλλά μεγαλύτερη. Θα ήταν σκόπιμο να επιμείνουμε μήπως τυχόν ο υπολογισμός δεν είναι ακριβής. Στην περίπτωση όμως που είναι και αυτός ο υπολογισμός ακριβής νομίζω ότι έχουμε καταφέρει δύο πράγματα. Πρώτον, τη φορολογική ελάφρυνση που καταφέρθηκε με τη φορολογική μεταρρύθμιση του νομοσχεδίου της προηγούμενης χρονιάς, αλλά και την επιστροφή όσων είχαν παρακρατηθεί από τις συντάξεις των χαμηλοσυνταξιούχων που δικαίως δικαιούνται της επιστροφής.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Κύριε συνάδελφε, τα ποσά της κατηγορίας εκείνων που θα πάρουν την επιστροφή με την εκκαθάριση της φορολογικής τους δήλωσης είναι από εκατόν μία χιλιάδες έως εξακόσιες δεκαπέντε χιλιάδες δραχμές. Αυτοί είναι περίπου χίλιοι συνταξιούχοι.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Επόμενη είναι η πέμπτη με αριθμό 419/10.1.2000 επίκαιρη ερώτηση πρώτου κύκλου  του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Εργασίας και Κοινωνικών Ασφαλίσεων, σχετικά με τη συνέχιση καταβολής του επιδόματος ανεργίας στους απολυμένους της "Πειραϊκής-Πατραϊκής".
Η επίκαιρη ερώτηση του κ. Τσαφούλια έχει ως εξής:
"Κύριε Υπουργέ, δυνάμει του άρθρου 19 του ν. 2458/1997 έχει δοθεί ειδική επιδότηση ανεργίας "Πειραϊκής-Πατραϊκής" που προέβλεπε αφ' ενός μεν την καταβολή έκτακτης επιδότησης ανεργίας και αφ' ετέρου την ασφαλιστική κάλυψη εκατόν ογδόντα απολυθέντων και πλέον εργαζομένων της "Πειραϊκής-Πατραϊκής".
Από το μήνα Μάρτιο του 2000 διακόπτεται η άνω επιδότηση και οι άνεργοι μένουν στον αέρα, αφού ούτε εργασία πρόκειται να βρουν  ούτε μπορούν να συνταξιοδοτηθούν λόγω ηλικίας.
Επειδή είναι ανάγκη να υπάρξει άμεση νομοθετική ρύθμιση από τώρα για να τακτοποιηθεί το πρόβλημα και να μπορούν οι εκατόν ογδόντα οικογένειες των ανέργων. Επειδή η αδιαφορία και το εκ ταύτης έγκλημα για τους φτωχούς ανέργους είναι η πολιτική της Κυβέρνησής σας, Ερωτάται ο κύριος Υπουργός:
Τι προτίθεται να κάνει η Κυβέρνηση;
Εντός πόσου χρονικού διαστήματος θα υπάρξει ή όχι νομοθετική ρύθμιση; Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, το θέμα της ΠΕΙΡΑΙΚΗΣ-ΠΑΤΡΑΙΚΗΣ είναι γνωστό σε όλους, γιατί δεν είναι καινούριο. Και ξέρετε πολύ καλά ότι οι Κυβερνήσεις του ΠΑ.ΣΟ.Κ. -δεν λέω μόνο η σημερινή- πήραν σειρά μέτρων για να αντιμετωπίσουν τα προβλήματα που ενέκυψαν από το κλείσιμο αυτής της άλλοτε ποτέ μεγάλης βιομηχανίας.
Επειδή διετέλεσα και Υφυπουργός Ανάπτυξης και είχα στην αρμοδιότητά μου τις προβληματικές επιχειρήσεις, μπορώ να σας διαβεβαιώσω ότι κατεβλήθησαν τεράστιες προσπάθειες τότε, για να βρεθεί λύση που θα εξασφάλιζε όσο γίνεται περισσότερες θέσεις εργασίας. Επειδή δυστυχώς και οι διαγωνισμοί που έγιναν απέβησαν άκαρποι και δεν ήταν δυνατόν να συνεχίσει τη λειτουργία της η βιομηχανία αυτή, η Κυβέρνηση το 1997 νομοθέτησε το ν. 2458, κατά τρόπο ώστε να προβλέψει την ένταξη των απολυθέντων από την "ΠΕΙΡΑΙΚΗ-ΠΑΤΡΑΙΚΗ" σε ειδική επιδότηση ανεργίας.
Σύμφωνα με αυτές τις διατάξεις όσοι απελύθησαν χωρίς την υπαιτιότητά τους από την επιχείρηση από το διάστημα 1992 μέχρι και το 1997 και εφόσον είχαν συμπληρώσει το πεντηκοστό έτος της ηλικίας τους οι άνδρες και είχαν πραγματοποιήσει τέσσερις χιλιάδες διακόσιες ημέρες ασφάλισης και είχαν την ιδιότητα του ανέργου, εντάχθηκαν σε επιδότηση ανεργίας μέχρι τη συνταξιοδότησή τους και για χρονικό διάτημα μέχρι τριάντα έξι μήνες κατά ανώτατο όριο.
Κατά το διάστημα αυτό ασφαλίζονται κανονικά στους οικείους ασφαλιστικούς φορείς, χωρίς να πληρώνουν ασφαλιστικές εισφορές. Διότι ο ΟΑΕΔ έχει αναλάβει να καταβάλλει αυτές τις εισφορές. Η επιδότηση ανεργίας λήγει πράγματι το Μάρτιο του τρέχοντος έτους. Αλλά η συνέχιση, πέραν αυτής της ημερομηνίας, της επιδότησης δεν είναι δυνατή, διότι δεν μπορεί να ανταπεξέλθει ο ΟΑΕΔ σ'αυτήν την επιδότηση και δεν υπάρχει και σε ειδική πρόβλεψή του στον προϋπολογισμό του.
Υπάρχει, επίσης, και ένας πρόσθετος λόγος ότι στις δράσεις του ο ΟΑΕΔ σήμερα κάνει μια μεταστροφή εύλογη, η οποία αποδίδει ήδη καρπούς.  Αντί τις παθητικές επιδοτήσεις ακολουθούνται ενεργητικές επιδοτήσεις, δηλαδή επιδοτήσεις προγραμμάτων απασχόλησης και κατάρτισης στα πλαίσια των προσπαθειών για την καταπολέμηση της ανεργίας. 'Ομως, παρ' όλο που έχει λήξει ή λήγει το Μάρτιο η επιδότηση προς τους συγκεκριμένους ανέργους, εν τούτοις δεν λήγει η ασφάλισή τους, διότι ο ΟΑΕΔ σύμφωνα με την παράγραφο 4 του άρθρου 19 του ν.2458 και εφόσον παραμένουν άνεργοι οι απολυθέντες, συνεχίζουν να ασφαλίζονται κανονικά για δύο ακόμα χρόνια, όπου τις ασφαλιστικές εισφορές θα καταβάλλει ο ΟΑΕΔ. Δηλαδή θα έχουν πλήρη ιατροφαρμακευτική κάλυψη και όλες τις αντίστοιχες συνταξιοδοτικές μελλοντικά καλύψεις, δοθέντος ότι θα καταβάλλονται από τον ΟΑΕΔ όλες οι αντίστοιχες εισφορές ως αν ηργάζοντο σε όλους τους αρμόδιους ασφαλιστικούς οργανισμούς.
Συνεπώς η Κυβέρνηση έχει μεριμνήσει κατά τον καλύτερο τρόπο και πιστεύω ότι δεν είναι δυνατόν να μείνει τελείως ακάλυπτος κανείς. Αν κάποιοι λίγοι θα έχουν κάποιο πρόβλημα μέχρι τη συμπλήρωση του ορίου της συνταξιοδότησής τους, αυτή θα είναι καλυμμένοι από ασφαλιστική άποψη.
ΠΡΟΕΔΡΕΥΩΝ (Παναγιώτης Σγουρίδης): Ο κ.Τσαφούλιας έχει το λόγο. 
ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, ζει κανείς άνθρωπος σήμερα στην Ελλάδα και στη γη επάνω δίνοντάς του τις ασφαλιστικές εισφορές;
Τι είναι αυτό που είπατε; Μέχρι τα εξήντα πέντε τους χρόνια που θα συνταξιοδοτηθούν τι θα κάνουν; Αυτοί, πρώτον, είναι άνεργοι και λόγω ηλικίας δεν μπορούν να πιάσουν δουλειά. Δεύτερον, λόγω της ανεργίας η οποία υπάρχει στην Πάτρα, που φθάνει το 40% αυτήν τη στιγμή, που θα βρουν δουλειά;
Επομένως  τι μου λέτε εμένα ότι πληρώνετε τα ασφάλιστρα μέχρι να πάρουν τη σύνταξη; Από σήμερα μέχρι τη σύνταξη θα πεθάνουν αυτοί; Τελείωσε, αφού βλέπετε τη χειρότερη περίπτωση εφαρμογής των αρχών σας περί κοινωνικής αδικίας.
Διότι η εφαρμογή των αρχών σας περί κοινωνικής αδικίας είναι τρόπος οικονομικής ανάπτυξης.
Επομένως κρατάτε τα λεφτά για οικονομική ανάπτυξη και πεθαίνουν διακόσιες οικογένειες. Είναι χίλια άτομα. Δεν είναι λίγοι ή ελάχιστοι κλπ.
Τι πράγματα λοιπόν είναι αυτά; Εσείς πρέπει να πάρετε θέση. Δηλαδή επειδή η "Πειραϊκή Πατραϊκή" ναυάγησε, θα πρέπει αυτοί να πεθάνουν; Κοινωνικό κράτος λέγεται εκείνο το κράτος, το οποίο λαμβάνει μέτρα για να αντιμετωπιστεί η ζωή αυτών των ανθρώπων.
Τι θα τους πει ο κύριος Πρωθυπουργός το Σαββατοκύριακο που θα πάει εκεί; 'Οτι χίλιοι άνθρωποι καθίστε εκεί μέχρι τα εξήντα πέντε σας, πεθάνετε και θα δούμε μετά τι θα γίνει, διότι σας πληρώνουμε τα ασφάλιστρα και ως εκ τούτου δεν έχετε ανάγκη; Είναι κουβέντες αυτές; Είναι θέμα λειτουργίας απονομής της δικαιοσύνης; 'Εχετε κοινωνικό κράτος, έχετε κοινωνικό πρόσωπο, όταν αφήνετε χίλιους ανθρώπους στην πείνα και τη δυστυχία;
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, δεν μπορώ να παρακολουθήσω τον αγαπητό συνάδελφο στα όσα περί ενσυνείδητης πολιτικής αδικίας λέει κάθε μέρα. Τον άκουγα και χθες να λέει τα ίδια.
Η Κυβέρνηση έχει εξαντλήσει όλα τα περιθώρια παροχών και κάλυψης αναγκών. Ειδικότερα μάλιστα για την "Πειραϊκή Πατραϊκή" έχουν παρθεί ένα σωρό μέτρα από το 1993 και μετά. Αλλά τι να κάνουμε; Είναι δυνατόν να δώσουμε λύσεις σε όλα τα προβλήματα και σε όλες τις λεπτομέρειες;
Πόσοι ήταν, κύριε συνάδελφε, οι εργαζόμενοι στην "Πειραϊκή-Πατραϊκή"; Μόνο στην Πάτρα ήταν περίπου τέσσερις χιλιάδες. Είναι ή δεν είναι έτσι; Τώρα στην ερώτησή σας αναφέρετε εκατόν ογδόντα και εγώ σας λέω ότι είναι πολύ μικρότερος ο αριθμός.
ΓΕΩΡΓΙΟΣ ΤΣΑΦΟΥΛΙΑΣ: 'Εχουν φθάσει στους διακόσιους. 'Εχω κάνει λάθος. Σήμερα μου το είπαν από το σωματείο τους.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν είναι η πρώτη φορά που κάνετε λάθος, κύριε συνάδελφε. Μήπως κάνετε και στα υπόλοιπα;
Σας λέγω ότι δεν είναι τόσοι και μιλάμε για ανθρώπους που εγγίζουν το όριο συνταξιοδότησης και προκειμένου να το εξασφαλίσουν τους καλύπτουμε τις ασφαλιστικές εισφορές και έχουν παράλληλα εξασφαλισμένη πλήρη ιατροφαρμακευτική περίθαλψη.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Θα σας υπενθυμίσω, κύριε συνάδελφε, ότι το ασφαλιστικό μας σύστημα αλλά όχι μόνο το δικό μας, όλων των κεντροευρωπαϊκών κρατών, στηρίζεται στην ασφάλιση της εργασίας. Δηλαδή ο άνεργος παραμένει ανασφάλιστος. Για πρώτη φορά η Κυβέρνησή μας νομοθέτησε με τρεις διαφορετικούς νόμους για να καλύψει όλους τους ανέργους με ιατροφαρμακευτική περίθαλψη. Αρχικά τους άνω των πενήντα πέντε ετών, εν συνεχεία τους μέχρι είκοσι εννέα και εντελώς πρόσφατα και τους από είκοσι εννέα μέχρι πενήντα πέντε ετών ανέργους. Κάνουμε ό,τι είναι δυνατόν, αλλά βεβαίως δεν μπορούμε ως διά μαγείας να λύσουμε όλα τα προβλήματα.  Ευχαριστώ.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα συνεχιστεί η συζήτηση επί των άρθρων και του συνόλου του σχεδίου νόμου του Υπουργείου Εξωτερικών "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις".
Το νομοσχέδιο, κύριοι συνάδελφοι, θα το ολοκληρώσουμε σήμερα και στο  τέλος της συζητήσεως των άρθρων θα συζητήσουμε και τις τροπολογίες.          Είμεθα σύμφωνοι επ' αυτού;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
Επίσης, δέχεσθε να συζητηθούν ως μία ενότητα τα άρθρα και οι εισηγητές και οι ειδικοί αγορητές να έχουν κάποια άνεση χρόνου, διότι είναι πολλά άρθρα και πολλά θέματα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
Οι εισηγητές θα έχουν χρόνο δεκαπέντε λεπτά.
Ο εισηγητής της Πλειοψηφίας κ. Παναγιώτης Φωτιάδης έχει το λόγο. 
ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, επειδή δεν δευτερολογήσαμε χθες, θα παρακαλούσα να έχουμε κάποια ανοχή.
ΠΡΟΕΔΡΟΣ (Απόστολος Κακλαμάνης): Βεβαίως.
ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, πριν αναφερθώ αναλυτικά στα άρθρα του συζητούμενου νομοσχεδίου, θα ήθελα να κάνω ορισμένες παρατηρήσεις στα όσα ειπώθηκαν χθες το βράδυ κατά τη συζήτηση επί της αρχής του σχεδίου νόμου.
Καταγγέλλεται και κατηγορείται η Κυβέρνηση από την Αντιπολίτευση, πλην του Συνασπισμού της Αριστεράς και της Προόδου, ότι εσπευσμένα έφερε στη Βουλή το νομοσχέδιο για προεκλογικούς λόγους.
Είναι όμως απόλυτα βέβαιο ότι εάν μετά την πολύμηνη επεξεργασία του στην αρμόδια επιτροπή δεν το φέρναμε προς ψήφιση, θα μας κατηγορούσαν ότι αδιαφορούμε για τα προβλήματα των ομογενών μας.
Μας είπε εδώ ο Αρχηγός της Αξιωματικής Αντιπολίτευσης ότι το φέραμε γρήγορα, για να συγκαλύψουμε τις ανομίες που αποκαλύπτονται στην τηλεόραση. Μα, είναι σε όλους γνωστό ότι στα μέσα Δεκεμβρίου ολοκληρώθηκε η συζήτηση στην επιτροπή και από τότε όλοι γνωρίζουμε ότι μέσα στον Ιανουάριο θα ερχόταν στην Ολομέλεια προς συζήτηση. Τότε δεν υπήρχε καμία συζήτηση για καμία τηλεοπτική καταγγελία, για παράνομες ελληνοποιήσεις.  Αλλά πέραν αυτού η Κυβέρνηση  δεν επηρεάζεται από τηλεοπτικές εκπομπές στην άσκηση του νομοθετικού της έργου.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Καταλαβαίνετε τι θα γινόταν, κυρίες και κύριοι συνάδελφοι, αν τα νομοσχέδια έμπαιναν ή αποσύρονταν ανάλογα με τις εκπομπές. Οι δημοσιογράφοι κάνουν το δικό τους καθήκον και εμείς είμαστε υποχρεωμένοι  να κάνουμε το δικό μας. Αυτό δε που πρέπει να επισημάνω είναι ότι ο κ.              Καραμανλής αρκέστηκε σε καταγγελίες και ζήτησε την απόσυρση του νομοσχεδίου χωρίς να προτείνει τίποτε το ουσιαστικό. Μηδένισε τις πολύτιμες και πολύμηνες προσπάθειες δεκάδων ανθρώπων όπως και της ειδικής μόνιμης Επιτροπής Απόδημου Ελληνισμού της Βουλής, στην οποία συμμετείχαν και πολλοί Βουλευτές του κόμματός του.
Περιμέναμε να ακούσουμε συγκεκριμένες προτάσεις που να βελτιώνουν το νομοσχέδιο. Αντ' αυτού ακούσαμε μόνο αφορισμούς και προτροπές για απόσυρση που αν γινόταν θα επιμήκυνε, ποιος ξέρει για πόσο χρόνο ακόμη, τα προβλήματα των ομογενών μας.
Να έρθω τώρα στην εισήγησή μου επί των άρθρων. 'Οπως ανέφερα και στην χθεσινή μου ομιλία, το υπό συζήτηση νομοσχέδιο δρομολογεί τις αναγκαίες λύσεις των σημαντικοτέρων προβλημάτων που εδώ και μια δεκαετία αντιμετωπίζουν οι νεοπρόσφυγες από την πρώην Σοβιετική 'Ενωση. Είναι αλήθεια ότι καθυστέρησε πολύ η εισαγωγή του στην Ολομέλεια. Αλλά όπως λέει και ο λαός μας κάλιο αργά παρά ποτέ.
Το κεφάλαιο α' του νομοσχεδίου αναφέρεται σε ένα μείζον ζήτημα που ταλαιπώρησε αφάνταστα χιλιάδες ομογενείς μας και εξακολουθεί να ταλανίζει επίσης χιλιάδες από αυτούς. Και είναι αυτό της απόκτησης της ελληνικής ιθαγένειας.
'Οπως γνωρίζετε η μεγάλη πλειοψηφία των ομογενών μας λόγω της τεταμένης κατάστασης που δημιουργήθηκε αμέσως μετά τη διάλυση της Σοβιετικής 'Ενωσης  ήρθε στην Ελλάδα με τουριστική βίζα. Αρκετά χρόνια ζούσαν και ζουν ακόμη υπό καθεστώς ημιπαρανομίας. Πάρα πολλοί έλυσαν αυτό το πρόβλημα με την πρωτοβουλία του πρώην Υπουργού Εξωτερικών κ. Θεόδωρου Πάγκαλου, με τη δημιουργία γραφείων παλιννόστησης στην Αθήνα, τη Θεσσαλονίκη αλλά και την Κύπρο. 'Οσοι δεν το έχουν ακόμη επιλύσει, μπορούν να το κάνουν με την ψήφιση και εφαρμογή του υπό ψήφιση νόμου.
Το άρθρο 1 περιγράφει με λεπτομέρειες τις διαδικασίες με τις οποίες ένας ομογενής μπορεί να αποκτήσει την ελληνική ιθαγένεια.
Πρέπει εδώ να επισημάνω ότι τα πρώτα χρόνια, όταν και ήρθε στην Ελλάδα η μεγάλη πλειοψηφία των νεοπροσφύγων, αρκούσε μία σφραγίδα του προξένου στις χώρες προέλευσης. Και ο αιτών έπαιρνε την παλιννόστηση, χαρακτηριζόταν δηλαδή ως ελληνικής καταγωγής.
Με το νομοσχέδιο που συζητάμε παραμένει μεν σημαντικός ο ρόλος του προξένου, όμως δημιουργείται τριμελής επιτροπή, ένα μέλος της οποίας είναι ο πρόξενος που διερευνά την ελληνική καταγωγή. Και αυτό γίνεται όπως καταλαβαίνετε για να μην αναλαμβάνει ένα και μόνο πρόσωπο την ευθύνη βεβαίωσης της καταγωγής, αλλά τρία, που καθήκον μάλιστα θα έχουν να διερευνούν τα στοιχεία του κάθε αιτούντος.
Και ήρθε χθες ο κ. Καραμανλής και μας είπε ότι οπλίζουμε με υπερδύναμη τον πρόξενο. Προφανώς κανείς δεν του είπε ότι με το νόμο της Νέας Δημοκρατίας ο πρόξενος αποφάσιζε μόνος του, ενώ τώρα αποφασίζει η επιτροπή.
Στην παράγραφο 3 του άρθρου 1 αναφέρονται μάλιστα αναλυτικά ποιά είναι τα δικαιολογητικά εκείνα που πρέπει να εξετάζονται, ενώ απαραίτητη προϋπόθεση για την έκφραση γνώμης της επιτροπής είναι και η συνέντευξη του ενδιαφερομένου, ώστε τα μέλη της να έχουν ιδία άποψη για τον αιτούντα.
Η τελική γνώμη της επιτροπής μεταβιβάζεται στην περιφέρεια και από εκεί σε μία άλλη επιτροπή που θα εδρεύει στο νομό όπου θέλει να κατοικήσει ο ομογενής μας.
Αυτές οι επιτροπές, που συγκροτούνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης, έχουν αρμοδιότητα τον επανέλεγχο των στοιχείων που αποστέλλονται από τη χώρα προέλευσης των ομογενών, όπως επίσης και την άμεση και προσωπική εξέταση του αιτούντος.
'Οπως αντιλαμβάνεστε, στόχος της δημιουργίας όλου αυτού του πλέγματος των ελέγχων είναι η προσπάθεια αποτροπής της απόκτησης ιθαγένειας από ανθρώπους που δεν τη δικαιούνται. Γι' αυτό και είναι κενές περιεχομένου όλες οι επικρίσεις που ακούγονται περί παραχώρησης δυνατότητας ελληνοποίησης στον κάθε τυχόντα.
Για να μην υπάρχει δε μακροχρόνια ταλαιπωρία και αναμονή των ομογενών μας, η παράγραφος 5 καθορίζει ως ανώτατο όριο έκδοσης των αποφάσεων του περιφερειάρχη τον ένα χρόνο από τη στιγμή που θα ορκιστεί ο αιτών ενώπιον του 'Ελληνα προξένου στη χώρα προέλευσής του.
'Οσοι τώρα έχουν έρθει στην Ελλάδα με τουριστική βίζα, η οποία έχει προ πολλού λήξει και ζουν χρόνια στη χώρα υπό καθεστώς ημιπαρανομίας, θα υποβάλουν αίτηση στην περιφέρεια και θα διαπιστωθεί η ελληνική καταγωγή τους από τις τοπικές επιτροπές, δηλαδή δεν θα χρειαστεί να εξεταστούν τα στοιχεία τους στη χώρα προέλευσής τους, με βάση την παράγραφο 7 του πρώτου άρθρου του συζητούμενου σχεδίου νόμου.
'Οσοι έχουν ήδη πάρει παλιννόστηση με μία αιτησή τους και με την προσκόμιση του διαβατηρίου τους, θα αποκτούν την ελληνική ιθαγένεια με απόφαση του γενικού γ0αμματέα της περιφέρειας στην οποία κατοικούν.
Το νομοσχέδιο, όμως, κάνοντας μία πραγματική υπέρβαση, περιλαμβάνει διατάξεις που αφορούν τους ομογενείς μας που θέλουν να παραμείνουν στις εστίες τους, κάτι που είναι και στρατηγικός στόχος της Κυβέρνησης, για λόγους που όλοι γνωρίζετε και θα ήταν εκ του περισσού να τους περιγράψω. 'Εχουμε διαπιστώσει από τις συχνές επισκέψεις μας στις περιοχές όπου κατοικούν οι ομογενείς, ότι αυτό που τους ωθεί στην έξοδο από τις εστίες τους είναι η ανασφάλεια που νιώθουν αναλογιζόμενοι το μέλλον, τόσο το δικό τους  όσο και των οικογενειών τους. Για να εξαλείψουμε αυτήν την ανασφάλεια και να τους βοηθήσουμε να μείνουν εκεί, τους παραχωρούμε, με τις διαδικασίες που προανέφερα, είτε την ελληνική ιθαγένεια  είτε εκεί όπου η απόκτηση της ελληνικής ιθαγένειας τους στερεί την κατοχή της ιθαγένειας του τόπου καταγωγής τους, ένα Ειδικό Δελτίο Ταυτότητας. Αυτό το Δελτίο ταυτότητας θα τους επιτρέπει να έρχονται ακόμα και εποχιακά στην Ελλάδα για να εργάζονται εδώ οι αρχηγοί της οικογενείας, ώστε να μην ξεριζωθεί για πάντα ολόκληρη η οικογένεια από τις περιοχές όπου δεκάδες χρόνια και αιώνες ζει ο Ελληνισμός. Με άλλα λόγια το Ειδικό Δελτίο Ταυτότητας θα ισχύει ως άδεια παραμονής, αλλά και ως άδεια εργασίας στη χώρα, τη μητέρα Ελλάδα.
Το άρθρο 2 του σχεδίου νόμου αναφέρεται σε ένα δεύτερο πολύ σημαντικό θέμα, όπως είναι αυτό της στεγαστικής αποκατάστασης. Η παραχώρηση δωρεάν οικοπέδων, η ατελής έκδοση οικοδομικής άδειας, η χορήγηση δανείων και επιδοτήσεων, που προβλέπονται από τις διατάξεις του συζητούμενου νομοσχεδίου, θα βοηθήσουν ουσιαστικά στην ανακούφιση των ομογενών μας.  Και είναι πολύ θετικό το ότι αποκτούν προτεραιότητα στις ευεργετικές διατάξεις, εκείνοι σε βάρος των σπιτιών τους έχουν εκδοθεί πρωτόκολλα κατεδάφισης.
Στο σημείο αυτό θέλω να επισημάνω ότι υπάρχει μεγάλο πρόβλημα αυθαίρετης δόμησης. Το μεγάλο αυτό πρόβλημα, κυρίες και κύριοι συνάδελφοι, αφορά περίπου το 50% των ομογενών μας. Δηλαδή εκατό χιλιάδες όπως είπα και χθες στην πρωτολογία μου, είναι ομογενείς που ζουν στα μεγάλα αστικά κέντρα της Αθήνας, της Θεσσαλονίκης, Ηρακλείου και Πατρών.
Οι ομογενείς μας αυτοί αντιμετωπίζουν μεγάλα προβλήματα με τα σπίτια που έχουν κατασκευάσει, είτε γιατί είναι χτισμένα σε περιοχές οι οποίες δεν έχουν ενταχθεί ακόμη στο σχέδιο πόλης, δεν υπάρχει δηλαδή  προεδρικό  διάταγμα  ούτε και πράξη εφαρμογής, ενώ είναι υπό ένταξη εδώ και χρόνια.         Σε ορισμένες περιοχές πέρασαν και δέκα χρόνια από την σύνταξη των προσχεδίων και ακόμη δεν έχουν εκδοθεί τα προεδρικά διατάγματα και οι πράξεις εφαρμογής. Οπότε, όπως καταλαβαίνετε, όλα αυτά τα χρόνια να γίνονται αυθαίρετες  κατασκευές, οι οποίες επιβαρύνονται  με πρόστιμα, είτε είναι της πολεοδομίας, είτε είναι του ΙΚΑ  είτε άλλα πρόστιμα τα οποία επιβαρύνουν τα σπίτια αυτά και σέρνονται οι ομογενείς μας καθημερινά  στα δικαστήρια. Το γνωρίζουν πολλοί συνάδελφοι, οι οποίοι ασχολούνται με τα προβλήματα των ομογενών το τόνισα και χθες. Δεν είμαι ο μόνος, είναι και άλλοι οι οποίοι καθημερινά ασχολούνται με τα προβλήματα των ομογενών μας, οι οποίοι σέρνονται στα δικαστήρια για τα πρόστιμα που έχουν επιβληθεί στα σπίτια τους.
Εγώ θέλω από αυτήν την έδρα να πω και να παρακαλέσω και τους κυρίους συναδέλφους αλλά και τους παρισταμένους Υπουργούς  ότι πρέπει με την ψήφιση του νομοσχεδίου αυτού, κύριε Υπουργέ, να πάψουν να υφίστανται όλα αυτά τα προβλήματα που έχουν σχέση με τα αυθαίρετα σπίτια των ομογενών μας.   Και έκανα αναφορά χθες, να μην  τα επαναλάβω πάλι, πώς και γιατί κατασκευάστηκαν τα σπίτια αυτά, πώς έγιναν οι παράνομες κατατμήσεις των μεγάλων αγροτεμαχίων. Βρήκαν πάλι αυτοί οι γνωστοί άγνωστοι επιτήδειοι τη δυνατότητα να καταστρατηγήσουν τον ν. 1337/93.  Ο ν. 1337/93 λέει ότι κατατμήσεις μεγάλων εκτάσεων μπορούν να γίνουν μόνο άνω των είκοσι στρεμμάτων, για να είναι άρτιο και οικοδομήσιμο.  Οι έμποροι γης τεμάχισαν τις εκτάσεις αυτές των είκοσι στρεμμάτων σε "μπακλαβαδάκια" των διακοσίων τετραγωνικών μέτρων και τα πωλούσαν στους νεοπρόσφυγες λέγοντάς τους οτι είναι άρτια και οικοδομήσιμα, και αφού το όλο είναι οικοδομήσιμο άρα και το ποσοστό το 5% είναι άρτιο και οικοδομήσιμο, γιατί τόσο αναλογεί στον καθένα.
Καταλαβαίνετε ότι οι άνθρωποι αυτοί πρώτον, δεν είχαν νομικές γνώσεις, αλλά και δεν μπορούσαν όλοι να αποτανθούν σε ανθρώπους, που γνώριζαν τα προβλήματα αυτά για να τους αποτρέψουν να μη χτίσουν. Οι ανάγκες των οικογενειών τους, τους έκαναν να χτίσουν τα σπίτια. Οπότε καταλαβαίνετε ότι πρέπει με την ψήφιση του νομοσχεδίου αυτού πάση θυσία να σταματήσουν όλες αυτές οι διώξεις, αλλά και μαζί με αυτές είναι και άλλα πρόστιμα, όπως είπαμε, του ΙΚΑ, είναι τα πρόστιμα των λαϊκών αγορών. Θα το θυμόσαστε αυτό, γιατί είχαμε ψηφίσει και ένα νόμο, κυρίες και κύριοι συνάδελφοι, για τη διαγραφή των προστίμων των λαϊκών αγορών του Δήμου της Αθήνας. Ενώ έχουν σταματήσει για μία περίοδο τώρα πάλι βρήκαν κάποιοι τον τρόπο να στέλνουν ξανά πρόστιμα στους ομογενείς μας,  οι οποίοι είχαν συλληφθεί, τότε που πουλούσαν την πραμάτεια τους στις λαϊκές αγορές ή στους ελεύθερους χώρους της Αθήνας, την περίοδο μέχρι 1995.
Με το άρθρο 3 διαιρείται η ελληνική επικράτεια σε ζώνες και ανάλογα με τη ζώνη, που κατοικεί ή επιλέγει να κατοικήσει ο ομογενής μας, απολαμβάνει των προνομίων  που του παρέχει ο νόμος. Η χώρα μας διαιρείται σε τέσσερις ζώνες με προτεραιότητα βέβαια την ανατολική Μακεδονία,  και η Θράκη και τα νησιά του βορείου Αιγαίου, που εντάσσονται στην πρώτη ζώνη εξαιτίας των γνωστών σε όλους μας  δημογραφικών και κοινωνικών συνθηκών.
'Ολοι κατανοούμε, όπως προανέφερα και χθες, γιατί γίνεται αυτό, γιατί πρέπει να πάνε οι ομογενείς μας εκεί. 'Ομως αυτό που πρέπει να πούμε σε αυτό το σημείο, κυρίες και κύριοι συνάδελφοι, είναι ότι πρέπει να ξεκινήσουν τα ευεργετικά μέτρα για όλους τους ομογενείς.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, είναι πολλά τα άρθρα, είναι σημαντικό νομοσχέδιο και παρακαλώ να έχω την ανοχή σας.
ΠΡΟΕΔΡΕΥΩΝ (Παναγιώτης Σγουρίδης): 'Οσο το δυνατόν πιο σύντομα.
ΠΑΝΑΓΙΩΤΗΣ ΦΩΤΙΑΔΗΣ: Να μπει ένα πλαφόν, δέκα-δεκαπέντε εκατομμυρίων για όλους και από εκεί και πέρα, να πάει κατά ζώνη, Α', Β', Γ' και να δοθούν ιδιαίτερα κίνητρα.
Αλλά ένα πλαφόν πρέπει να μπει, κύριε Υπουργέ, για όλους και από εκεί και πέρα να δίνονται τα κίνητρα. Γιατί αλλιώς δεν θα είμαστε δίκαιοι. 'Οπως είπα, δεν είναι λίγοι αυτοί που θα μείνουν στη ζώνη Δ' δηλαδή στα μεγάλα αστικά κέντρα.
Το άρθρο 4 αναφέρεται στη διάθεση εκτάσεων και στην παραχώρηση οικοπέδων. Οι εκτάσεις που παραχωρούνται είναι του δημοσίου, των ΟΤΑ. Η παραχώρησή τους γίνεται κατά παρέκκλιση των ισχυουσών διατάξεων του ν.400/76, προκειμένου να διευκολυνθεί η απόκτησή τους από τους ομογενείς μας.
Το άρθρο 5 επιχειρεί να λύσει το πρόβλημα αξιοπρεπούς και ανθρώπινης διαβίωσης των ομογενών μας, που έχουν χτίσει σπίτια μέσα σε συγκεκριμένο ρυμοτομικό σχέδιο. Και λέω "ανθρώπινη διαβίωση" καθώς δεν μπορεί να χαρακτηρισθεί ως τέτοια -το είπα και χθες- μια διαβίωση σε ένα σπίτι που δεν είναι συνδεδεμένο με τα δίκτυα κοινής ωφέλειας, όπως το νερό, το ρεύμα, το τηλέφωνο κλπ. Είναι επίσης θετικό το ότι οι ομογενείς απαλλάσσονται από την καταβολή της ειδικής εισφοράς αυθαιρέτων γι' αυτήν τη σύνδεση.
Το άρθρο 6 προβλέπει την ατελή έκδοση της οικοδομικής άδειας για ένα οίκημα μέχρι εκατόν είκοσι τετραγωνικών μέτρων ακόμη και αν οι ομογενείς μας έχουν αγοράσει με δικά τους χρήματα οικόπεδο και δεν έχει παραχωρηθεί από την πολιτεία.
Στην επαγγελματική αποκατάσταση των παλιννοστούντων αναφέρεται το τρίτο κεφάλαιο του νομοσχεδίου. Με το άρθρο 7 επεκτείνονται τα κίνητρα και οι οικονομικές ενισχύσεις για τη δημιουργία αγροτοκτηνοτροφικών επιχειρήσεων και για τους ομογενείς μας, ενώ ενθαρρύνεται η συμμετοχή τους στους υφιστάμενους συνεταιρισμούς και ομάδες παραγωγών, ώστε να τύχουν των εθνικών  αλλά και των κοινοτικών πλεονεκτημάτων.
Πρέπει να σημειώσω ότι αν θέλουμε να τονώσουμε την περιφέρεια με την εγκατάσταση ομογενών, αυτό θα γίνει κατά κύριο λόγο με την ενασχόλησή τους στον αγροτικό τομέα. Γι' αυτό και είναι ιδιαίτερα σημαντικό το άρθρο 7.
Το άρθρο 8 αναφέρεται στις προσλήψεις στο δημόσιο τομέα για τους ομογενείς μας, που έχουν εγκατασταθεί στις περιοχές της Μακεδονίας, Θράκης, Ηπείρου και των νησιών του βορείου Αιγαίου. Δηλαδή, για τις περιοχές που συγκροτούν τις Ζώνες Α' και Β' του άρθρου 4. Η πρόσληψή τους θα γίνεται με βάσει τις διατάξεις του ν.2190, αλλά θα αφορά τις ειδικές περιπτώσεις, όπως προβλέπει το άρθρο  14 του νόμου.
Είναι εξαιρετικά θετικό το ότι η παράγραφος 2 του άρθρου 8 επιτρέπει την κατ' εξαίρεση πρόσληψη σε ποσοστό 2% ομογενών μας στο σώμα των εθελοντών πενταετούς θητείας. Είμαι απόλυτα βέβαιος ότι οι νέοι Ελληνοπόντιοι με τη  φλόγα της αγάπης και της πίστης τους στην Ελλάδα θα αφιερώσουν όλες τους τις δυνάμεις στην επιτυχή υπηρέτηση των συμφερόντων και των στόχων των Ενόπλων Δυναμέων μας.
'Ομως, κύριε Υπουργέ και κύριε Υφυπουργέ, είπα και στην αρμόδια επιτροπή ότι,εφόσον όλοι μας πέρα από κομματικές εντάξεις αναγνωρίζουμε τις ιδιαίτερες δυσκολίες που αντιμετωπίζουν τα αδέλφια μας, ας φανούμε πιο γενναιόδωροι απέναντί τους και  το ποσοστό αυτό, το 2%, να γίνει 5%.
Ας επεκτείνουμε τις προσλήψεις σε όλη την επικράτεια με βάσει το ν.2190, ώστε να είμαστε πιο δίκαιοι.  Προβλέπονται ειδικές διατάξεις για τη Θράκη. Αυτό ζητώ να έχει εφαρμογή σε όλη την Ελλάδα, για να είμαστε δίκαιοι απέναντι σ' όλους τους ομογενείς μας.
Θετικό βήμα είναι βεβαίως και η πρόσληψη ωρομισθίων ομογενών εκπαιδευτικών κατά προτεραιότητα, όπου δημιουργούνται τμήματα διδασκαλίας για τη γλώσσα και τον πολιτισμό των ομογενών μας, όπως προβλέπει η παράγραφος 3 του άρθρου 8, καθώς επίσης και στα διαπολιτισμικά σχολεία που έχουμε δημιουργήσει σε διάφορα σημεία της χώρας όπου διαμένουν οι ομογενείς μας.
Η επαγγελματική κατάρτιση των ομογενών που προβλέπεται από το άρθρο 9, είναι πολύ σημαντική διαδικασία για τους Ελληνοποντίους.
Μεγάλωσαν και εργάστηκαν σε ένα τελείως διαφορετικό οικονομικό και κοινωνικό περιβάλλον, με τελείως διαφορετικές απαιτήσεις εργασίας. 'Εχουν ανάγκη από νέα επαγγελματική κατάρτιση. Οφείλω πάντως να τονίσω ενώπιον του Σώματος ότι όλα αυτά τα χρόνια υπήρξαν πολλά σχετικά προγράμματα. Τα αποτελέσματά τους όμως ήταν εξαιρετικά φτωχά. Κέρδισαν πολλά χρήματα εκείνοι που τα οργάνωσαν, πήραν μερικά ψίχουλα οι ομογενείς μετά από πολύμηνη καθυστέρηση και μετά από κει και πέρα τίποτε.
Γι'αυτό, κύριε Υφυπουργέ, το σύστημα θέλει εκ βάθρων αναδιάταξη καθώς και εκτεταμένο έλεγχο των προγραμμάτων από τις αρμόδιες αρχές.
Το άρθρο 10 του τέταρτου κεφαλαίου είναι αφιερωμένο στον πολιτισμό των ομογενών μας, που θα στηρίζεται από εκδηλώσεις που θα γίνονται σε όλη την Ελλάδα.
Προβλέπει ακόμη την οργάνωση προγραμμάτων εκμάθησης ελληνικής γλώσσας, διάρκειας έξι  μηνών, προκειμένου να υπάρξει ομαλή κοινωνική τους ένταξη στη χώρα.
Εδώ θα έκανα μία πρόταση στο  Υπουργείο Παιδείας να κάνει προγράμματα εξάμηνα για τους επιστήμονες, γιατρούς, μηχανικούς και  άλλα επαγγέλματα, για να μάθουν την ορολογία, ούτως ώστε να τους δίνετε η δυνατότητα, όταν δίνουν εξετάσεις για την άσκηση του επαγγέλματος, να είναι επιτυχείς. Νομίζω ότι αυτό είναι εφικτό να το κάνει το Υπουργείο Παιδείας, να συστήσει τέτοια προγράμματα.
Είναι θετικό το ότι, πέρα από τη γλώσσα τα προγράμματα αυτά θα περιλαμβάνουν και μαθήματα εργασιακής και ασφαλιστικής νομοθεσίας, ώστε να γνωρίζουν τις υποχρεώσεις  αλλά και τα δικαιώματά τους.
Με το  άρθρο 12 το συντονισμό και την εποπτεία όλων των ενεργειών που αφορούν τους παλιννοστούντες  αναλαμβάνει το Υπουργείο Εσωτερικών, Δημόσιας Διοίκησης και Αποκέντρωσης, το οποίο θα συγκροτεί μία ειδική και αντιπροσωπευτική επιτροπή, που θα παρακολουθεί όλες τις δράσεις.
Είναι αυτονόητο ότι σε αυτήν την επιτροπή θα συμμετάσχουν εκπρόσωποι του οργανωμένου ποντιακού χώρου, γιατί αυτοί γνωρίζουν καλύτερα από τον καθένα τα προβλήματα που τους απασχολούν. Στα πλαίσια δε της αποκέντρωσης των αρμοδιοτήτων που συμβάλλει στην αποτελεσματικότερη αντιμετώπιση των προβλημάτων, η  δράση και τα προγράμματα που θα υλοποιούνται στη Μακεδονία και τη Θράκη και τα νησιά του Αιγαίου, θα παρακολουθούνται από τα ομώνυμα Υπουργεία, ενώ θα υπάρχει και παρακολούθηση ανά νομό, ώστε να επιτυγχάνονται οι διαδικασίες.
Παρακολούθηση όμως της εφαρμογής του νόμου θα ασκεί και η ίδια η Βουλή, καθώς το νομοσχέδιο στο άρθρο 13 προβλέπει την κατάρτιση ειδικής έκθεσης διαμέσου της ειδικής μόνιμης Επιτροπής Απόδημου Ελληνισμού.  Επειδή, όμως κύριε Υφυπουργέ, πρέπει να παρακολουθούμε στενά την εφαρμογή του νόμου, θα σας παρακαλούσα αντί της κατ'έτος κατάρτισης της έκθεσης, να κατατίθεται κάθε εξάμηνο.
Κλείνοντας θέλω να τονίσω ότι ο μακροχρόνιος αγώνας των Ελληνοποντίων δικαιώνεται τουλάχιστον σε πρώτη φάση με την ψήφιση αυτού του νομοσχεδίου. Και λέω σε πρώτη φάση, γιατί υπάρχει και η δεύτερη, που αφορά την έκδοση των υπουργικών αποφάσεων αλλά και προεδρικών διαταγμάτων, αλλά και η τρίτη, που είναι η υλοποίηση στην πράξη όλων αυτών των αποφάσεων.
Το δικό μας χρέος και καθήκον είναι να συμβάλουμε στην ταχύτερη εφαρμογή των διατάξεων του νόμου, ώστε επιτέλους οι ομογενείς μας να αισθανθούν έμπρακτα κοντά τους την αρωγή και τη συμπαράσταση της πολιτείας. Είμαι βέβαιος ότι όλοι θα εκτελέσουμε αυτό το χρέος. Ευχαριστώ πολύ, κύριε Πρόεδρε, για την ανοχή που δείξατε στην παραβίαση του χρόνου.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, κύριοι συνάδελφοι,  αν κάποιο κόμμα σε αυτήν τη Βουλή και κατά τις τελευταίες περιόδους του κοινοβουλευτικού βίου της χώρας μπορεί να ισχυριστεί και να αποδείξει ότι εμπράκτως ενδιαφέρθηκε για τον εκτός Ελλάδος ελληνισμό, είναι η Νέα Δημοκρατία.  Διότι εμείς βοηθήσαμε, εμείς συναινέσαμε, εμείς συμπράξαμε, ώστε να λειτουργήσει για πρώτη φορά στα ελληνικά κοινοβουλευτικά χρονικά μία διακομματική διαρκής επιτροπή.
Δεν έχει ξανασυμβεί αυτό το γεγονός. Είμαι υπερήφανος, γιατί ήμουν και εξακολουθώ να είμαι μέλος αυτής της επιτροπής. Εκεί πρώτοι εμείς δώσαμε το παράδειγμα της αποβολής του κομματικού ενδύματος και πολλές φορές δεχθήκαμε ή ανεχθήκαμε ενέργειες και απόψεις με τις οποίες ίσως δεν συμφωνούσαμε ή δεν μας συνέφεραν κομματικά. 'Ομως για μας προηγείται το συμφέρον του Ελληνισμού εντός και εκτός Ελλάδος.
Λυπούμεθα, διότι αυτή η σύμπραξη και η συναίνεσή μας, αυτή η πρωτοφανής για τα ελληνικά κοινοβουλευτικά χρονικά ενέργεια,πολλές φορές έγινε αντικείμενο εκμετάλλευσης από την Κυβέρνηση. Και όταν βρήκε την επιβαλόμενη αντίδραση, όπως συνέβη με το συζητούμενο νομοσχέδιο χθες, κατέφυγε όχι σε επιχειρήματα για να αντικρούσει τις απόψεις μας, αλλά σε μία τακτική αντιπερισπασμού και μεταθέσεως του προβλήματος που αυτή δημιούργησε, εκεί όπου δεν υπάρχουν προβλήματα. 'Ετσι έτρωσε κατά επικίνδυνο τρόπο την ομοψυχία και την υποδειγματική λειτουργία της επιτροπής. Εύχομαι να μην υπάρξουν συνέπειες στο μέλλον.
Εδώ θα ήθελα να παρακαλέσω τον πρόεδρο της επιτροπής κ. Παντερμαλή, τα ωραία λόγια και τις παραινέσεις που μας έκανε χθες -άλλοι θα τα χαρακτήριζαν δακρύβρεκτα- να τα απευθύνει σε εκείνους, οι οποίοι θέλησαν να διαταράξουν το κλίμα καλής συνεργασίας, το οποίο με πολύ κόπο καθιερώσαμε μέσα στην Επιτροπή Απόδημου Ελληνισμού.
'Ενα από τα πρώτα τμήματα του Ελληνισμού, τα οποία δικαιολογημένα προκάλεσαν το ενδιαφέρον της επιτροπής, είναι οι αδελφοί μας Πόντιοι, οι οποίοι δύο και τρεις φορές μέσα σε μερικές δεκαετίες δοκίμασαν τη φρικτή εμπειρία της προσφυγιάς. Είναι δικαιολογημένο το ενδιαφέρον μας, γιατί ακόμα και σήμερα πολλοί από αυτούς, όσοι είχαν εκδιωχθεί προς τις χώρες της τέως Σοβιετικής 'Ενωσης ευρίσκονται στην ανάγκη να πάρουν πάλι το δρόμο της προσφυγιάς. Γι'αυτό η Νέα Δημοκρατία συμφώνησε ότι υπάρχει ανάγκη να ψηφιστεί ένα νομοσχέδιο, το οποίο να λύνει τα πολλά και επείγοντα προβλήματα τα οποία αντιμετωπίζουν οι αδελφοί μας Πόντιοι.
Εάν διαφωνήσαμε με το συγκεκριμένο νομοσχέδιο, όπως αυτό διατυπώθηκε, ήταν ακριβώς για να προστατεύσουμε και να εξυπηρετήσουμε κατά τον καλύτερο δυνατό τρόπο τους αδελφούς μας Ποντίους και αυτούς οι οποίοι βρίσκονται σήμερα εδώ και αντιμετωπίζουν ανυπέρβλητα προβλήματα  αλλά και όσους παρέμειναν στις χώρες της τέως Σοβιετικής 'Ενωσης.
Είχαμε εκφράσει δε την ελπίδα και είχαμε λάβει τη διαβεβαίωση στη Διαρκή Επιτροπή  ότι τα βασικά αιτήματα και οι σωστές προτάσεις και υποδείξεις τις οποίες είχαμε κάνει εμείς ως Νέα Δημοκρατία, θα γινόντουσαν όλες αποδεκτές. Υπ'αυτήν την έννοια είπαμε ότι θα υποστηρίξουμε ένα τέτοιο νομοσχέδιο.
Κατόπιν ήλθαμε στην Ολομέλεια, αλλά αυτή η υπόσχεση της Κυβέρνησης δεν ετηρήθη. Γι'αυτό αναγκαστήκαμε να διαφωνήσουμε και να ζητήσουμε την απόσυρση του νομοσχεδίου, την επανεξέταση και αναδιατύπωσή του βάσει των προτάσεων της Διαρκούς Επιτροπής  αλλά και των ποντιακών οργανώσεων που αγνοήθηκαν σχεδόν παντελώς. Ζητήσαμε ακόμη να έλθει πάλι το νομοσχέδιο μέσα σε εύλογο χρονικό διάστημα ενός ή το πολύ δύο μηνών.
Αλλά υπήρξε και ένας άλλος λόγος, που μας ανάγκασε να πάρουμε αυτήν την όχι ευχάριστη για μας αλλά αναγκαία για τους Ποντίους αδελφούς μας απόφαση και θέση. Είναι το γεγονός ότι μέσα στο τελευταίο δεκαπενθήμερο που μεσολάβησε από τη Διαρκή Επιτροπή μέχρι τη συζήτηση χθες και σήμερα, έχουν συμβεί μία σειρά από γεγονότα, τα οποία μας έχουν συγκλονίσει.  'Ετσι ζητήσαμε να αποσυρθεί το νομοσχέδιο και να μην προχωρήσει η περαιτέρω  συζήτηση και ψήφισή του πριν ερευνηθεί, πριν ελεγχθεί ο λόγος για τον οποίον η πολιτεία δεν μπόρεσε εγκαίρως να εντοπίσει αυτά τα κυκλώματα και αυτές τις συμμορίες με τις πλαστές και παράνομες ελληνοποιήσεις. Αφού εντοπιστούν τα αίτια, οι αδυναμίες, τα προβλήματα και οι αιτίες, τότε επί τη βάσει αυτών ακριβώς των διαπιστώσεων να συντάξουμε ταχύτατα  ή να τροποποιήσουμε όπως επιβάλλεται το νομοσχέδιο και να έχουμε ένα νομοσχέδιο το οποίο δεν θα χρειαστεί ύστερα από τρεις ή από  πέντε μήνες να τροποποιηθεί από τη Βουλή.
Αυτή ήταν η διαυγής, η κρυστάλλινη θέση μας. Και λυπούμαι, διότι κατεβλήθη από χθες μία οργανωμένη προσπάθεια να παραποιηθούν οι θέσεις της Νέας Δημοκρατίας. Και αντί σε αυτές τις παρατηρήσεις και προτάσεις μας να έλθει η Κυβέρνηση να απαντήσει, προσπάθησε να μετατοπίσει το θέμα παραπολιτικά αλλού, ισχυριζόμενη ότι δήθεν υπάρχουν διαφορετικές προτάσεις κατά καιρούς της Νέας Δημοκρατίας.
Βρίσκομαι στη δυσάρεστη θέση να αποκαλύψω, ότι εκείνοι οι οποίοι παλινωδούν, εκείνοι οι οποίοι δεν γνωρίζουν τι κάνουν, είναι η Κυβέρνηση.  Εγώ τουλάχιστον έχω στα χέρια μου πέντε διαφορετικά  νομοσχέδια  ή τροποποιήσεις νομοσχεδίων από το 1996-1997 μέχρι σήμερα, τα οποία θα καταθέσω και στα Πρακτικά, για να μην υπάρξει αμφισβήτηση. Είναι το αρχικό νομοσχέδιο του Υπουργείου Μακεδονίας-Θράκης, το οποίο συνέταξαν  ο Γενικός Γραμματέας Παλιννοστούντων, ο κ. Καμμενίδης, και ο Υπουργός κ.            Μαγκριώτης. Εν συνεχεία είναι ένα άλλο σχέδιο νόμου σύμφωνα και με τις παρατηρήσεις της Κεντρικής Νομοπαρασκευαστικής Επιτροπής από τον Ιανουάριο του 1998. Είναι το νομοσχέδιο το οποίο κατέθεσαν στη Διαρκή Επιτροπή, είναι το νομοσχέδιο το οποίο ανασυνέταξαν και μας το έδωσαν χθες, όταν ήδη είχε αρχίσει η συνεδρίαση της Ολομέλειας και είναι μια τελευταία παραλλαγή, η οποία τώρα πριν μισή ώρα μας διανεμήθη και η οποία περιλαμβάνει και πρόβλεψη εξελληνισμού ονομάτων.
Δεν ξέρω αν στα τελευταία γεγονότα τα οποία είναι σε εξέλιξη, εμπλέκονται και ορισμένοι με ξένα ονόματα όχι ελληνικά, οι οποίοι έχουν αποκτήσει ελληνική ιθαγένεια. Τα γεγονότα βέβαια τρέχουν και ίσως θέλησαν μ'αυτήν την τροποποίηση της τελευταίας στιγμής να καλύψουν εκ των υστέρων και αυτήν την κατηγορία των παρανόμων.
Εγώ πάντως έχω αυτά τα στοιχεία στα χέρια μου και θα τα καταθέσω στα Πρακτικά. Είναι πέντε διαφορετικά νομοσχέδια ή τροποποιήσεις νομοσχεδίων. Εδώ δείχνει ποιος είναι ο συνεπής και ποιος είναι αυτός ο οποίος παλινωδεί και μεταβάλλει απόψεις από τη μια μέρα στην άλλη. Βεβαίως δεν είναι η Νέα Δημοκρατία  αλλά είναι η Κυβέρνηση!
'Ολα αυτά κάτω από την πίεση και την απειλή, αν θέλετε, της Επιστημονικής Επιτροπής της Βουλής. 'Εφθασε η σχετική επίσημη  έκθεσή της να σημειώνει ακόμη και συνταγματικές παραβιάσεις, οι οποίες ανάγκασαν, μεταξύ των άλλων γεγονότων, την Κυβέρνηση σε συνεχείς τροποποιήσεις, που δείχνουν ότι αυτό το νομοσχέδιο είναι πρόχειρο, αναποτελεσματικό και συνεχώς θα μεταβάλλεται, γιατί συνεχώς διαπιστώνονται ατέλειες και ανάγκη βελτιώσεως.
Αλλά πέραν αυτών δεν μπορούμε να προχωρήσουμε στην ψήφιση ενός νομοσχεδίου, για το οποίο τις τελευταίες μέρες υπάρχει μια σωρεία σοβαρών καταγγελιών και παρανομιών.
'Εχω στα χέρια μου (18.10.99) μια φοβερή καταγγελία: Ο τέως Γενικός Γραμματέας Παλιννοστούντων είχε εγκαταστήσει στην οδό Αριστοτέλους 26 στη Θεσσαλονίκη "εργαστήριο" -γιατί περί εργαστηρίου επρόκειτο- εκδόσεως πλαστών πιστοποιητικών με δεκάδες σφραγίδες. Και έτσι η παρανομία πλέον περιήλθε και σε ελληνικές ομάδες πέραν των ρωσικών και άλλων, οι οποίες είναι γνωστό ότι υπάρχουν και ανεξέλεγκτα δρουν στη χώρα μας. Εδώ είναι οι σχετικές καταγγελίες και δεν ξέρω αν επενέβη ο εισαγγελέας.
'Εχω εδώ περίπτωση από την Πιερία -αναφέρομαι στα τελευταία γεγονόταότι ενώ εξεδόθη άδεια στις 11.11.98 για τη  λειτουργία περιπτέρου από την Τεκάκη Στυλιανή του Ιωάννη, ομογενή, η οποία απέκτησε ελληνική ιθαγένεια και βάσει αυτής της ιδιότητος στις 11.11.98 απέκτησε άδεια ιδρύσεως και λειτουργίας περιπτέρου. Η σχετική αίτηση για τη μεταδημότευσή της στην Καλλιθέα  κατά τρόπο νόμιμο και επίσημο έγινε στις 20.9.99 και μάλιστα δηλώνει ότι είναι κάτοικος Καλαμαριάς Θεσσαλονίκης, θέλει όμως να μεταδημοτεύσει στην Πιερία. Γιατί; Αυτό θα μας το πει ίσως κάποιος εισαγγελέας.
'Εχω εδώ τη βιομηχανία των σχετικών αιτήσεων, μια λευκή αίτηση την οποία χρησιμοποιούν αυτά τα κυκλώματα τα οποία καταγγέλλονται και αποκαλύπτονται συνεχώς τον τελευταίο καιρό. Παίρνουν λευκές αιτήσεις, γράφουν ένα ονοματεπώνυμο, την προωθούν στα άλλα κυκλώματα, τα οποία βρίσκονται μέσα στην Τοπική και Nομαρχιακή Aυτοδιοίκηση και σε άλλες υπηρεσίες και αποδίδουν ιθαγένεια κατ' αυτόν τον τρόπο μέσα στην Ελλάδα.  Φανταστείτε τι γίνεται στις κρατικές υπηρεσίες της Τσετσενίας ή της Γεωργίας -υπάρχουν όλα για τα Πρακτικά- όταν μέσα στην Ελλάδα συμβαίνουν αυτά τα πράγματα.
Και το τελευταίο, γιατί μερικοί, πολύ κόπτονται περί δημοκρατίας. Εδώ έχω με χρώματα μπλε και κόκκινα καταστάσεις φακελώματος ομογενών.  Παρακαλώ να ληφθεί υπόψη από τους παριστάμενους αξιότιμους προέδρους και μέλη των ποντιακών οργανώσεων.
Σας φακελώνουν, κύριοι, και ανάλογα με το χρώμα, με το οποίο σας σταμπάρουν, έχετε και την ανάλογη μεταχείριση στα αιτήματά σας τα αγωνιώδη για εργασία και για στεγαστική αποκατάσταση.
'Ολα αυτά επισείουν δικαιολογημένα την αγανάκτηση και τις αντιδράσεις των ποντιακών οργανώσεων. 'Εχω μια τέτοια πολυσέλιδη καταγγελία εναντίον του νομοσχεδίου, εναντίον γενικώς της συμπεριφοράς της Κυβερνήσεως, έναντι των ομογενών αδελφών μας Ποντίων από την Πανελλήνια 'Ενωση των Νεοελθόντων από το 1957 Ελλήνων Ποντίων προσφύγων εκ Ρωσίας. Αλλά υπάρχει και ανάλογη καταγγελία της Ομοσπονδίας Ποντιακών Σωματείων, της οποίας Πρόεδρος είναι ο παριστάμενος σήμερα κ. Στέφανος Τανιμανίδης.
Αγαπητοί συνάδελφοι, όταν υπάρχουν τέτοιες συγκεκριμένες καταγγελίες, όταν τέτοια γεγονότα απαράδεκτα συνεχώς αποκαλύπτονται, είναι εύλογο η Νέα Δημοκρατία να ζητήσει, πρώτον, την ταχύτατη δικαστική διερεύνηση όλων αυτών, ώστε να αποκαλυφθεί το εύρος του κυκλώματος, οι μέθοδοι με τις οποίες ενεργεί αυτό το κύκλωμα, ώστε το νομοσχέδιο το οποίο τελικά θα ψηφίσουμε εδώ να αποτρέπει στο μέλλον μια τέτοια βιομηχανία παράνομων και επικίνδυνων ελληνοποιήσεων.
Και σε τι έγκειται ο κίνδυνος; Ο κίνδυνος έγκειται μεταξύ των άλλων σ' αυτό που λέγεται μουσουλμανικό τόξο.
Εδώ έχω μια αφίσα, η οποία υπερηφάνως κυκλοφορεί στην Τουρκία και η οποία λέει εις την τουρκική "τουρκικές πατρίδες". Ξέρετε τι σημαίες είναι αυτές; Με κέντρο τη  μητρική σημαία της Τουρκίας, γύρω-γύρω είναι οι σημαίες των θυγατρικών κρατών, των κρατών που είναι υπό τουρκικό έλεγχο και μεταξύ αυτών φιγουράρουν πολλά από τα κράτη, από τα οποία μας έρχονται κατά τρόπον ανεξέλεγκτο και γι'αυτό επικίνδυνο, πάσης φύσεως μη ομογενείς, μη ελληνικής καταγωγής άτομα. Διότι, βεβαίως, οι Πόντιοι, οι οποίοι μένουν σε αυτά τα κράτη, οι οποίοι άντεξαν τις ταλαιπωρίες, τις βαρβαρότητες και τις παντοειδείς πιέσεις και στερήσεις τόσα χρόνια, είναι οι πλέον ακραιφνείς, περισσότερο ίσως και από μας εδώ, 'Ελληνες.
Δεν συζητάμε γι'αυτούς, συζητάμε για τους άλλους, οι οποίοι υπό τον ψευδή τίτλο και την ψευδή ιδιότητα του δήθεν Ποντίου, έρχονται εδώ και ενδεχομένως είναι όργανα  ή, εν πάση περιπτώσει, μπορεί να επηρεάζονται και να καθοδηγούνται από τις χώρες που βρίσκονται κάτω από το μουσουλμανικό τόξο, το οποίο επεκτείνεται σήμερα, όπως είναι γνωστό, στα Βαλκάνια,  όπου δημιουργούνται καθημερινά νέα μουσουλμανικά κράτη.
Εδώ, λοιπόν, είναι η δική μας αγωνία. Δεν είναι όμως μόνο δική μας αγωνία. Ο Τύπος βοά. Σημερινές εφημερίδες γράφουν: "Μαφιόζικος πόλεμος για τις μίζες στην Αλβανία. Συνελήφθη υπάλληλος να μεταφέρει σαράντα εκατομμύρια (40.000.000) δραχμές". 'Ηταν υπάλληλος του Προξενείου Τιράνων και μετέφερε με το αυτοκίνητό του σαράντα εκατομμύρια (40.000.000) δραχμές και συνελήφθη στο Τελωνείο της Κρυσταλλοπηγής, χωρίς να μπορεί να δικαιολογήσει πού βρήκε τα λεφτά και πού τα πήγαινε. Αυτήν τη στιγμή πρέπει να διεξάγονται ανακρίσεις.
Σε άλλη σημερινή εφημερίδα, που μάλιστα είναι φιλοκυβερνητική εφημερίδα, αναφέρεται το πώς έγιναν 'Ελληνες οι μαφιόζοι και μία άλλη έκανε την ανεξήγητη, για μένα, πρόβλεψη "ιθαγένεια εξπρές σε επτακόσιες χιλιάδες πρόσφυγες". Δηλαδή, δεν μπορούμε να μετρήσουμε πόσοι ομογενείς Πόντιοι βρίσκονται μέσα στην Ελλάδα, που τους έχουμε δίπλα μας. Πώς εκτιμούμε ότι είναι επτακόσιες χιλιάδες εκτός Ελλάδος; Υπάρχει πρόγραμμα να φέρουν τόσους από τις χώρες αυτές; Και αυτή η πρόβλεψη με τη λέξη "εξπρές" που σημαίνει συνοπτικές, δηλαδή πρόχειρες, δηλαδή ανασφαλείς διαδικασίες, δημοσιεύθηκε στις 17.10.99 ως αποκλειστικό δημοσίευμα, σε φιλοκυβερνητική εφημερίδα.
Βεβαίως, τέθηκε και το άλλο συναφές μεγάλο πρόβλημα, πάλι από φιλοκυβερνητική εφημερίδα της 20.10.99, ότι μέσα στα τελευταία πέντε χρόνια ένα εκατομμύριο πάσης φύσεως λαθρομετανάστες ήλθαν στην Ελλάδα και αυτοί οι λαθρομετανάστες, μη μου πείτε ότι δεν έχουν σχέση με το συζητούμενο νομοσχέδιο. Διότι βάσει της κείμενης νομοθεσίας περί αποδόσεων ελληνικής ιθαγενείας, όταν ένας αλλοδαπός μένει νομίμως, δηλαδή επισήμως, είναι αποδεκτός στην Ελλάδα επί μία οκταετία, έχει τις προϋποθέσεις, δύναται να αποκτήσει ελληνική ιθαγένεια. Και με την πράσινη κάρτα, την οποία αφιδώς δίνει η Κυβέρνηση, αναγνωρίζει, επιβεβαιώνει και πιστοποιεί -και μετά από οκτώ χρόνια θα κάνουν οι αντίστοιχοι κάτοχοι αυτής της κάρτας χρήση του επισήμου στοιχείου- ότι επισήμως διαμένουν στην Ελλάδα.
Βλέπετε, λοιπόν, ότι από πολλές πλευρές υπάρχει πλέον όχι ο κίνδυνος, αλλά το γεγονός ότι πάσης φύσεως μη 'Ελληνες -για τους ελληνικής καταγωγής δεν συζητάμε- άνθρωποι που δεν γνωρίζουμε την καταγωγή τους, το ποιόν τους, τις διαθέσεις τους απέναντι στη χώρα μας, θα εγκατασταθούν εδώ μόνιμα -οκτώ χρόνια δεν είναι πολλά.
Μπορείτε να μου πείτε, σε συνδυασμό με την υπογεννητικότητα και με το δημογραφικό πρόβλημα, ποιο είναι το μέλλον αυτού του τόπου; Μπορείτε να μου πείτε ποιες είναι οι διασφαλίσεις, τις οποίες έχουμε όλοι μας υποχρέωση να λάβουμε;
(Στο σημείο αυτό  την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Διότι, όταν συνεχώς ακούμε για εγκλήματα, τα οποία γίνονται, όπως προχθές στο Ωραιόκαστρο, στο κέντρο της Θεσσαλονίκης, όταν βίασαν, κακοποίησαν ένα ζευγάρι νεαρών ατόμων, όταν γίνονται αυτές οι πράξεις μέρα μεσημέρι μέσα σε σπίτια στην Αθήνα, παντού, δεν γίνεται διάκριση πολιτικής τοποθετήσεως του θύματος. Κινδυνεύουμε εξίσου όλοι, κυρίως κινδυνεύει το έθνος, κινδυνεύει η Ελλάδα.
Να, λοιπόν, για ποιο λόγο η Νέα Δημοκρατία αναγκάζεται να μη δεχθεί αυτό το νομοσχέδιο ή να ζητήσει την απόσυρση, τη διερεύνηση όλων αυτών των φοβερών και τρομερών γεγονότων, τα οποία με στοιχεία σας απέδειξα. Και αφού υπάρξει διερεύνηση και βρεθεί ο μίτος, για να δούμε από που ξεκινάνε, να διασφαλιστεί η μη επανάληψή τους.
Τελειώνω αναφερόμενος στην πρόθεση, που μακάρι να είχε υλοποιηθεί κιόλας, της Κυβερνήσεως, όπως ελέχθη, να ληφθούν τέτοια μέτρα με το συζητούμενο νομοσχέδιο, ώστε οι αδελφοί μας Πόντιοι, ευχή όλων είναι, να παραμείνουν ως οι προφυλακές του Ελληνισμού εκεί στον τόπο, όπου τόσα χρόνια υπό χειρότερες συνθήκες -σήμερα θα φροντίσουμε εμείς να είναι καλύτερες- έζησαν και πρέπει να ζήσουν.
Ρωτάω: Πείτε μου ένα άρθρο, μια παράγραφο ή μια λέξη η οποία προνοεί στο νομοσχέδιο γι' αυτά τα κίνητρα ή γι' αυτήν τη δυνατότητα, ώστε οι αδελφοί μας να ενισχυθούν και να μείνουν εκεί. 'Ολα τα κίνητρα και όλη η μέριμνα είναι πώς να εγκατασταθούν εδώ.
Επομένως πού είναι αυτές οι διαβεβαιώσεις (οι προφορικές σας) στο νομοσχέδιο; Δεν υπάρχουν. Αλλά δεν υπάρχουν ακόμη και για τους Ποντίους εντός Ελλάδος. Διότι τι να κάνουν τα σπίτια, τα οποία έχουν κατασκευαστεί ήδη ή προγραμματίζεται να κατασκευαστούν στη Θράκη, στη Μακεδονία και στα νησιά μεθαύριο, όπως ελέχθη, όταν δεν θα έχουν εργασία; Πού αναφέρονται οι προϋποθέσεις επαγγελματικής αποκαταστάσεως; Είναι δυνατό να συζητάμε για κάποιες περιστασιακές προσλήψεις στο δημόσιο, που αφορούν ένα ελάχιστο ποσοστό ατόμων; Οι υπόλοιποι πώς θα ζήσουν;
Επομένως, γιατί και πώς θα πάνε σε αυτές τις περιοχές, όπου διάφοροι εθνικοί λόγοι επιβάλλουν να ενισχυθούν πληθυσμιακά από ακραιφνείς 'Ελληνες, όπως είναι οι Πόντιοι; Υπάρχει λοιπόν μια ανακολουθία, υπάρχει μια προχειρότητα, υπάρχει μια έλλειψη πρόνοιας, υπάρχουν επομένως πάρα πολλοί λόγοι, ώστε αυτό το νομοσχέδιο να μην μπορέσουμε -με πολλή δυσκολία το αποφασίζουμε- να το δεχθούμε.
Γι' αυτό ζητήσαμε χθες, ζητάμε σαφέστατα και σήμερα  και παρακαλούμε για το καλό του τόπου, για το καλό των αδελφών μας Ποντίων που αγωνιούν και περιμένουν από μας  -και δικαίως διαμαρτύρονται- να αποσυρθεί το νομοσχέδιο. Κάνουμε έκκληση στην Κυβέρνηση.
Εμείς θα είμαστε εκείνοι οι οποίοι θα βοηθήσουμε στην ταχύτερη δυνατή επεξεργασία και βελτίωση, ολοκλήρωση, επαναφορά και ψήφιση ομόφωνα μέσα στη Βουλή, όχι αυτού του συγκεκριμένου νομοσχεδίου, αλλά του βελτιωμένου, το οποίο θα στηριχθεί στα πορίσματα και στην εμπειρία την οδυνηρή, η οποία είναι εν εξελίξει κατά τις τελευταίες μέρες και κατά το τελευταίο χρονικό διάστημα. Αυτοί λοιπόν είναι οι λόγοι, για τους οποίους εμείς ζητάμε την άμεση απόσυρση του νομοσχεδίου.
Και ένα τελευταίο θέμα, για το οποίο παρακαλώ να έχω μια απάντηση από τους αρμοδίους Υπουργούς. Και χθες παρακάλεσα, αλλά δεν είχα ούτε μια απάντηση...
ΠΡΟΕΔΡΕΥΩΝ (Λουκάς Αποστολίδης): Πάντως όλο τελειώνετε, κύριε Χαϊτίδη, και όλο ξεκινάτε από την αρχή.
ΕΥΓΕΝΙΟΣ ΧΑΙΤΙΔΗΣ: Παρακάλεσα, κύριοι Υπουργοί, να αλλάξετε τον τίτλο και η λέξη "παλιννοστούντες", για τους Ποντίους ειδικά, να πάψει να χρησιμοποιείται, διότι δεν είναι σωστή. Αυτό σας το ζήτησαν οι Πόντιοι, σας το ζητήσαμε εμείς για λόγους εθνικούς, γραμματικούς, εννοιολογικούς. Είναι γηγενείς 'Ελληνες κάτοικοι, απόγονοι Ελλήνων επί χιλιάδες έτη, κατοικούντες στη Μαύρη Θάλασσα, στον Πόντο.
Και εξακολουθείτε να τους λέτε "παλιννοστούντες" σαν να είχαν φύγει από την Ελλάδα ως μετανάστες πριν από δέκα, είκοσι, πενήντα, εκατό χρόνια. Είναι πρόσφυγες, οι οποίοι έρχονται από τις πατρογονικές εθνικές τους εστίες.
Παρακαλώ, λοιπόν, κύριοι Υπουργοί, να έχουμε μια απάντηση  επί του τίτλου, κάτι το οποίο και οι αγαπητοί συνάδελφοι, αλλά και οι ίδιοι οι Πόντιοι ζήτησαν.
Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει για λίγο το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, με βάση και τις χθεσινές παρατηρήσεις έχουμε μερικές αναδιατυπώσεις στο νομοσχέδιο, που θα καταθέσουμε για τα Πρακτικά, για να μοιραστούν στους συναδέλφους. Δεν αλλάζει τίποτε στην ουσία, είναι περισσότερο νομοτεχνικού χαρακτήρα.
Υπάρχει και μία συμπλήρωση που κάνουμε στο άρθρο 1 για τη δυνατότητα εξελληνισμού των ονομάτων για τους ανθρώπους εκείνους, που αναγκάστηκαν για διάφορους λόγους στις χώρες εκείνες να αλλάξουν τα ονόματά τους τα προηγούμενα χρόνια, δηλαδή από ελληνικά να τα μετατρέψουν σε σλαβικά ουσιαστικά.
Πρέπει να σας πω ότι αυτή είναι μία επαναδιατύπωση της αντίστοιχης διάταξης που υπάρχει στο ν. 2130/1993.
IΩΑΝΝΗΣ ΚΕΦΑΛΟΓΙΑΝΝΗΣ: Τι κάνετε ακριβώς;
ΠΡΟΕΔΡΕΥΩΝ (Λουκάς Αποστολίδης): Επαναδιατυπώνεται η διάταξη. ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Συστηματοποιούμε τη διάταξη εκείνη στο ειδικό νομοσχέδιο. Δεν κάνουμε τίποτε άλλο.
ΒΥΡΩΝ ΠΟΛΥΔΩΡΑΣ: Το κείμενο πού είναι, κύριε Υπουργέ;
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τώρα θα σας μοιραστεί, κύριε Πολύδωρα.
(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Γεώργιος Φλωρίδης καταθέτει τις προαναφερθείσες τροποποιήσεις, οι οποίες έχουν ως εξής:
"ΣΧΕΔΙΟ ΝΟΜΟΥ "ΑΠΟΚΑΤΑΣΤΑΣΗ ΤΩΝ ΠΑΛΙΝΝΟΣΤΟΥΝΤΩΝ ΟΜΟΓΕΝΩΝ ΑΠΟ ΤΗΝ ΤΕΩΣ ΣΟΒΙΕΤΙΚΗ ΕΝΩΣΗ ΚΑΙ ΑΛΛΕΣ ΔΙΑΤΑΞΕΙΣ" ΚΕΦΑΛΑΙΟ Α' Κτήση Ελληνικής Ιθαγένειας 'Αρθρο 1 1. Ομογενείς που κατοικούν σε χώρες της πρώην Σοβιετικής 'Ενωσης μπορούν να αποκτήσουν την ελληνική ιθαγένεια μετά από σχετική αίτηση προς την Ελληνική Προξενική Αρχή του τόπου κατοικίας τους εφ' όσον: α) έχουν συμπληρώσει το 18ο έτος της ηλικίας τους και β) δεν μπορεί να διαπιστωθεί η ελληνική τους ιθαγένεια βάσει των Συνθηκών 'Αγκυρας και Λωζάννης.
2. Την ελληνική ιθαγένεια αποκτά ο ομογενής με απόφαση του Γενικού Γραμματέα της Περιφέρειας η οποία δημοσιεύεται στην Εφημερίδα της Κυβερνήσεως, έπειτα από γνώμη της οικείας Προξενικής Αρχής περί της ελληνικής του καταγωγής. Την ελληνική καταγωγή διερευνά τριμελής επιτροπή, η οποία αποτελείται από τον 'Ελληνα Πρόξενο και δύο μέλη. Με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του Υπουργού Εξωτερικών, ορίζονται τα μέλη εκάστης επιτροπής, τα ειδικά στοιχεία και η διαδικασία διατύπωσης του πορίσματος της Επιτροπής της παραγράφου αυτής. Οι οριζόμενοι ως μέλη της επιτροπής πρέπει απαραίτητα να είναι 'Ελληνες πολίτες.
3. Η ελληνική καταγωγή του ενδιαφερόμενου διαπιστώνεται μετά από συνέντευξη και βάσει των κατωτέρω ιδία δικαιολογητικών.
α) διαβατήριο β) πιστοποιητικό γέννησης γ) πιστοποιητικό γάμου δ) πιστοποιητικό οικογενειακής κατάστασης ε) εσωτερικό διαβατήριο, εφόσον υπάρχει στ) κάθε άλλο δικαιολογητικό που αποδεικνύει την ελληνική καταγωγή.
Τα ανωτέρω δικαιολογητικά υποβάλλονται νομίμως επικυρωμένα στο πρωτότυπο και σε επίσημη μετάφραση.
4. Η αίτηση με τα υποβληθέντα δικαιολογητικά και τη γνώμη της οικίας Προξενικής Αρχής για την ελληνική καταγωγή του αιτούντος ομογενούς διαβιβάζονται στην οικεία Περιφέρεια προκειμένου να εκδοθεί η απόφαση του Γενικού Γραμματέα της Περιφέρειας. Πριν από κάθε απόφαση του Γενικού Γραμματέα της Περιφέρειας για τη χορήγηση της ελληνικής ιθαγένειας, γνωμοδοτούν ειδικές επιτροπές που συγκροτούνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης, η οποία δημοσιεύεται στην Εφημερίδα της Κυβερνήσεως. 'Εργο των επιτροπών είναι η γνωμοδότηση για την ελληνική καταγωγή των αιτούντων την ελληνική ιθαγένεια που θα προκύπτει από τα προσκομιζόμενα δικαιολογητικά της παραγράφου 3 του παρόντος άρθρου και από συνέντευξη των ενδιαφερομένων, εκτός εάν αυτή έχει πραγματοποιηθεί από την επιτροπή της παρ. 2 του παρόντος άρθρου. Με την ίδια απόφαση καθορίζεται ο αριθμός των επιτροπών, η σύνθεσή τους, η τοπική αρμοδιότητα και ο τρόπος λειτουργίας τους.
5. Η ελληνική ιθαγένεια κτάται από της δόσεως του όρκου από τον ομογενή εντός έτους από τη δημοσίευση στην Εφημερίδα της Κυβερνήσεως της απόφασης του Γενικού Γραμματέα της Περιφέρειας.
Ο όρκος δίδεται ενώπιον του 'Ελληνα Προξένου ή του εκπροσώπου του Γενικού Γραμματέα της Περιφέρειας. Ο τύπος του όρκου έχει ως εξής: "Ορκίζομαι να φυλάττω πίστη στην Πατρίδα, υπακοή στο Σύνταγμα και στους νόμους και να εκπληρώνω ευσυνείδητα τα καθήκοντά μου ως 'Ελληνας πολίτης". Για την ορκωμοσία συντάσσεται πρωτόκολλο το οποίο υπογράφεται από τον αποκτώντα την ελληνική ιθαγένεια και τον οικείο 'Ελληνα Πρόξενο ή τον εκπρόσωπο του Γενικού Γραμματέα της Περιφέρειας.
6. Τα ανήλικα τέκνα του ομογενούς, που αποκτά την ελληνική ιθαγένεια κατά τα ανωτέρω, γίνονται 'Ελληνες από το χρόνο ορκωμοσίας του πατέρα τους και εγγράφονται στα μητρώα αρρένων και στα δημοτολόγια με απόφαση του Γενικού Γραμματέα της Περιφέρειας.
7. Με την αίτηση για την κτήση της ελληνικής ιθαγένειας ο ενδιαφερόμενος μπορεί να ζητήσει και τον εξελληνισμό του ονόματος και του επωνύμου του, αν αυτά είχαν μεταβληθεί ή αλλοιωθεί στη χώρα από την οποία προέρχεται.
Στην περίπτωση αυτή εφόσον ο Γενικός Γραμματέας της Περιφέρειας συμφωνεί με τον ενδιαφερόμενο ως προς τον τρόπο αποδόσεως στην ελληνική γλώσσα του ονόματος και του επωνύμου του, με την απόφασή του διατάσσει την εγγραφή στο δημοτολόγιο με το εξελληνισμένο ως άνω ονοματεπώνυμο.
Με τις ίδιες ως άνω προϋποθέσεις γίνεται και ο εξελληνισμός του ονοματεπωνύμου των ανηλίκων τέκνων του αιτούντος, τα οποία αποκτούν την ελληνική ιθαγένεια κατά τις διατάξεις της παρ. 6 του παρόντος άρθρου.
8. Οι ομογενείς που έχουν έλθει στην Ελλάδα μέχρι την έναρξη ισχύος του παρόντος νόμου με θεώρηση εισόδου και διαμένουν στη Χώρα, ανεξαρτήτως από τον χρόνο λήξης του διαβατηρίου ή της θεώρησης εισόδου μπορούν να αποκτήσουν την ελληνική ιθαγένεια κατά τα οριζόμενα στις ανωτέρω παραγράφους υποβάλλοντας τη σχετική αίτηση στο Γενικό Γραμματέα Περιφέρειας τηρουμένης της διαδικασίας της παραγράφου 4 του παρόντος άρθρου, εκτός από τη γνώμη της Προξενικής Αρχής.
9. Οι ομογενείς που διαμένουν στην Ελλάδα με θεώρηση " παλιννόστηση" και δεν έχει διαπιστωθεί η ελληνική τους ιθαγένεια μέχρι τη δημοσίευση του παρόντος νόμου, αποκτούν την ελληνική ιθαγένεια σύμφωνα με τις προϊσχύουσες διατάξεις του ν. 2130/93.
10. Για τα τέκνα των ομογενών οι οποίοι έχουν ήδη αποκτήσει την ελληνική ιθαγένεια, κατά την έναρξη εφαρμογής του παρόντος διαπιστώνεται η ελληνική ιθαγένεια με πράξη του Γενικού Γραμματέα Περιφέρειας ύστερα από αίτησή τους και εφόσον είναι ανήλικα ύστερα από αίτηση του ασκούντος την γονική μέριμνα, σύμφωνα με τις διατάξεις του Κώδικα Ελληνικής Ιθαγένειας και εγγράφονται στα Μητρώα αρρένων και τα δημοτολόγια του Δήμου ή Κοινότητας  στα οποία είναι εγγεγραμμένοι οι γονείς τους.
Για όσους από τους ανωτέρω, από τον έλεγχο των στοιχείων προκύπτει ότι δεν αποκτούν την ελληνική ιθαγένεια από τη γέννησή τους βάσει των διατάξεων του Κώδικα της Ελληνικής Ιθαγένειας, μπορούν να την αποκτήσουν κατά τα οριζόμενα στις διατάξεις του παρόντος άρθρου.
11. Ομογενείς, για τους οποίους η κτήση της ελληνικής ιθαγένειας συνεπάγεται, κατά τις διατάξεις του εσωτερικού δικαίου της χώρας προέλευσής τους, την απώλεια της ιθαγένειάς τους, μπορούν, εφ' όσον έχουν συμπληρώσει το 18ο έτος της ηλικίας τους, να αποκτήσουν μετά από αίτησή τους, είτε την ελληνική ιθαγένεια, κατά τα ανωτέρω, είτε Ειδικό Δελτίο Ταυτότητος με την προσκόμιση των δικαιολογητικών της παραγράφου 3 του παρόντος άρθρου, ύστερα από ειδικώς αιτιολογημένη γνώμη της Προξενικής Αρχής του τόπου διαμονής τους η οποία διατυπώνεται κατά τις διατάξεις των παραγράφων 2 και 3 του παρόντος άρθρου και Απόφαση του Υπουργού Δημόσιας Τάξης, που εκδίδεται κατά τη διαδικασία της παρ. 4, αν αυτοί κατοικούν σε χώρες της πρώην ΕΣΣΔ ή εάν διαμένουν στην ελληνική επικράτεια κατά την ίδια διαδικασία της παρ. 4 του παρόντος άρθρου χωρίς να απαιτείται η γνώμη της Προξενικής Αρχής. Η απόφαση κοινοποιείται στον ενδιαφερόμενο μέσα σε εξήντα (60) ημέρες από την έκδοσή της. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών, Δημόσιας Τάξης και Εργασίας και Κοινωνικών Ασφαλίσεων, καθορίζεται το περιεχόμενο του Ειδικού Δελτίου Ταυτότητας, και οι λεπτομέρειες για τη διαδικασία χορήγησής του. Επίσης, το Ειδικό Δελτίο Ταυτότητος μπορεί να παρέχεται κατά τα ως άνω στους ομογενείς μέχρι την έκδοση της αποφάσεως του Γενικού Γραμματέα της Περιφέρειας για τη χορήγηση της ελληνικής ιθαγένειας, καθώς και σε εκείνους που δεν επιθυμούν την απόκτηση της ελληνικής ιθαγένειας, εφόσον τηρηθούν οι διαδικασίες των παρ. 2, 3 και 4 του παρόντος άρθρου, εάν αυτοί κατοικούν σε χώρα της πρώην ΕΣΣΔ ή της παρ. 4 εάν διαμένουν στην ελληνική επικράτεια χωρίς να απαιτείται η γνώμη της Προξενικής Αρχής.
12. Το Ειδικό Δελτίο Ταυτότητας επέχει θέση άδειας παραμονής και εργασίας του ομογενούς στην ελληνική επικράτεια.
13. Το Ειδικό Δελτίο Ταυτότητας της παραγράφου 11 του παρόντος άρθρου, χορηγείται με σχετική διαπιστωτική πράξη του Υπουργού δημόσιας Τάξης και στα ανήλικα τέκνα των ομογενών.
14. Οι αλλογενείς σύζυγοι ομογενών, στους οποίους χορηγήθηκε κατά την παράγραφο 11 του παρόντος άρθρου, το Ειδικό Δελτίο Ταυτότητας, αποκτούν αυτοδικαίως άδεια παραμονής και εργασίας για όσο χρονικό διάστημα διατηρείται ο γάμος με τον ή την ομογενή ή έχουν αποκτήσει τέκνα.
15. Οι διατάξεις των κεφαλαίων Β', Γ' και Δ', κατωτέρω, εφαρμόζονται στους ομογενείς που έχουν εγκατασταθεί στην ελληνική επικράτεια μέχρι την 31.12.1999 και αποκτούν την ελληνική ιθαγένεια ή στους οποίους χορηγείται Ειδικό Δελτίο Ταυτότητος. Σε όσους δεν κατοικούν στην ελληνική επικράτεια έχουν εφαρμογή οι διατάξεις του κεφαλαίου Δ'.
16. Οι επιτροπές της παρ. 4 του παρόντος άρθρου δύνανται με απόφαση του Υπουργού Εσωτερικών, Δημόσιας Διοίκησης και Αποκέντρωσης να προβαίνουν σε επανέλεγχο των στοιχείων βάσει των οποίων χορηγήθηκε η ελληνική ιθαγένεια ή το Ειδικό Δελτίο Ταυτότητος σύμφωνα με τις διατάξεις των άρθρων 6 και 7 του ν. 2130/1993 και του παρόντος Νόμου.
17. Για τα ζητήματα που δεν ρυθμίζονται με το άρθρο αυτό ισχύουν συμπληρωματικώς οι διατάξεις του Κώδικα Ελληνικής Ιθαγένειας, που κυρώθηκε με το ν.δ. 3370/1955 όπως ισχύει.
18. Οι αποφάσεις του Γενικού Γραμματέα της Περιφέρειας για τη χορήγηση της ελληνικής ιθαγένειας του παρόντος άρθρου, παράγουν αποτελέσματα μετά την 01.04.2000.
19. Οι διατάξεις των άρθρων 6 και 7 του Ν. 2130/93 (62Α) καταργούνται.")
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Χθες η Νέα Δημοκρατία υποσχέθηκε ότι σήμερα θα είναι παρούσα στη συζήτηση των άρθρων και ότι θα προσπαθήσει να συμβάλει με προτάσεις στην καλυτέρευση των διατάξεων του νομοσχεδίου.
'Ακουσα τον εισηγητή να μιλάει επί είκοσι πέντε λεπτά -και είχαμε μία ανάγνωση των σημερινών εφημερίδων κλπ.- αλλά καμία πρόταση δεν άκουσα.
Θα παρακαλούσα, λοιπόν, τους επόμενους ομιλητές της Νέας Δημοκρατίας, επειδή έχουμε διάθεση να δεχθούμε όλες εκείνες τις προτάσεις, οι οποίες συμβάλλουν στην περαιτέρω ενίσχυση των διατάξεων του νομοσχεδίου για να αντιμετωπίσουμε με τον καλύτερο δυνατό τρόπο τα προβλήματα που το νομοσχέδιο αυτό καλείται να αντιμετωπίσει, να κάνουν επιτέλους προτάσεις.
Κάντε μας κάποιες προτάσεις -θέλετε στο άρθρο 1, θέλετε στα υπόλοιπα άρθρα- κι εμείς σας υποσχόμαστε ότι θα μπορέσουμε να αποδεχθούμε όλες εκείνες οι οποίες είναι σε μία θετική κατεύθυνση. Αλλά δυστυχώς...
ΝΙΚΟΛΑΟΣ ΠΑΠΑΦΙΛΙΠΠΟΥ: Ζητάμε την απόσυρση.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν είναι για την απόσυρση, τότε δεν χρειάζεται να καταναλώνουμε τόσο χρόνο για να επαναλαμβάνουμε την απόσυρση. Νομίζω ότι μπορεί η Βουλή να κατανοήσει ότι ζητήσατε την απόσυρση για συγκεκριμένους λόγους. Είναι κατανοητό.
Από κει και πέρα όμως χθες άκουσα τον κ. Παυλόπουλο εδώ να μας υπόσχεται ότι θα παραμείνετε στην Αίθουσα αυτή, προκειμένου να συμβάλετε στην καλύτερη διαμόρφωση του νομοσχεδίου. Δεν βλέπω να γίνεται αυτό σήμερα και η έκκληση την οποία κάνουμε προς την πτέρυγα τη δική σας είναι αν θέλετε να συμβάλετε, παρακαλώ να συμβάλετε.
Πείτε μας κάποια πρόταση επιτέλους -πού διαφωνείτε, τι θέλετε να κάνουμε ειδικά για το άρθρο 1- έτσι ώστε να κάνουμε πιο αποτελεσματικό το πλαίσιο για τη χορήγηση της ιθαγένειας και πώς θα μπορέσουμε να απαλείψουμε στο μέλλον τα φαινόμενα που παρατηρήθηκαν στο παρελθόν εξαιτίας της νομοθεσίας της δικής σας, για να δούμε τέλος πάντων πώς το ελληνικό κράτος μπορεί πιο καλά να αντιμετωπίσει το ζήτημα αυτό.
Αυτό όμως χρειάζεται προτάσεις. Η πρόταση της Κυβέρνησης, όπως διαμορφώθηκε με τις προτάσεις των άλλων κομμάτων, είναι συγκεκριμένη πλέον και διατυπωμένη με έναν πολύ σαφή τρόπο. Περιμένουμε λοιπόν και τις δικές σας προτάσεις.
ΒΥΡΩΝ ΠΟΛΥΔΩΡΑΣ: Κύριε Πρόεδρε, ζητώ το λόγο ως Κοινοβουλευτικός Εκπρόσωπος.
ΠΡΟΕΔΡΕΥΩΝ (Λουκάς Αποστολίδης): Δεν μπορώ να σας δώσω το λόγο, κύριε συνάδελφε, ούτε μπορεί να χρήζεσθε ανά πάσα στιγμή ως Κοινοβουλευτικός Εκπρόσωπος. Είναι Κοινοβουλευτικός Εκπρόσωπος ο κ. Παυλόπουλος. Εάν άλλαξε ο κ. Παυλόπουλος, οφείλατε να το πείτε στο Προεδρείο.
Το λόγο έχει ο κ. Παναγιώτου.
ΙΩΑΝΝΗΣ ΚΕΦΑΛΟΓΙΑΝΝΗΣ: Ανακοινώθηκε στις εφημερίδες, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Δεν μπορώ εγώ να γνωρίζω τι ανακοινώθηκε στις εφημερίδες, κύριε Κεφαλογιάννη.
Με όλη την καλή μου διάθεση και απέναντι στον κύριο συνάδελφο, τον οποίο σέβομαι και αγαπώ, όταν θα έχω το χαρτί στα χέρια μου από την Κοινοβουλευτική σας Ομάδα, πολύ ευχαρίστως να του δώσω το λόγο.
ΒΥΡΩΝ ΠΟΛΥΔΩΡΑΣ: Μήπως το έχετε ήδη;
ΠΡΟΕΔΡΕΥΩΝ (Λουκάς Αποστολίδης): 'Οχι, δεν το έχουμε, κύριε συνάδελφε. Εάν το είχαμε -εδώ είναι η γραμματεύς- θα μου το είχε δώσει.
Ορίστε, κύριε Παναγιώτου, έχετε το λόγο.
ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, πριν έρθω στα άρθρα, θέλω πολύ σύντομα να σταθώ σε αυτά που είπε ο εισηγητής της Πλειοψηφίας, ότι δηλαδή η κριτική που έγινε ήταν ότι η Κυβέρνηση έφερε το σχέδιο νόμου, που συζητάμε σήμερα, εσπευσμένα.
Δεν είναι σωστό αυτό, γιατί η κριτική που ασκήθηκε στην Κυβέρνηση είναι ότι καθυστέρησε πάρα πολύ. Δέκα ολόκληρα χρόνια από τότε που άρχισαν να έρχονται οι ομογενείς στην Ελλάδα και τριάμισι χρόνια από τότε που κατατέθηκε το προσχέδιο νόμου της Γενικής Γραμματείας Παλιννοστούντων Ομογενών. Ενώ υπήρχε αυτή η καθυστέρηση, ήρθε εσπευσμένα τις τελευταίες ημέρες του προηγούμενου χρόνου και ενώ άρχιζε η συζήτηση για τον Προϋπολογισμό, άρχισε και η συζήτησή του και στη Διαρκή Επιτροπή. Αυτή είναι η αλήθεια.
'Οσο για τη λαϊκή παροιμία, δεν λέει μόνο ο λαός το "κάλλιο αργά παρά ποτέ", αλλά λέει και "το γοργόν και χάρη έχει"!
'Οσον αφορά τις συμπληρώσεις και γενικά τις τροποποιήσεις που επέρχονται σ' αυτό το σχέδιο νόμου, τις λάβαμε πάρα πολύ καθυστερημένα -χθες στις τρεις παρά τέταρτο- σε σημείο, ειλικρινά, που να μην προλάβω όχι να τις μελετήσω, αλλά να τις διαβάσω, με αποτέλεσμα στη χθεσινή συζήτηση επί της αρχής να έχω άγνοια αυτών των συμπληρώσεων και αυτών των τροποποιήσεων.
'Οσον αφορά την άποψή μας ότι το σημερινό σχέδιο νόμου διαφέρει ριζικά από αυτό που συζητήσαμε στη Διαρκή Επιτροπή, επιμένουμε, και αυτό θα μπορούσαμε να το διαπιστώσουμε εάν αντιπαραβάλλαμε τα δύο σχέδια νόμου.  Τότε θα διαπιστώναμε πραγματικά σημαντικές ριζικές διαφορές μεταξύ τους.
Κάτι ακόμα πριν προχωρήσω στη συζήτηση των άρθρων, επειδή χθες τοποθετήθηκα στο άρθρο 1 και δεν θέλω να ξαναεπαναλάβω τα ίδια. Θέλω μόνο να σταθώ σύντομα στο ειδικό δελτίο ταυτότητας, όπου ένα από τα βασικά επιχειρήματα που χρησιμοποιήθηκε για τη χορήγησή του είναι ότι οι ομογενείς που θα είναι κάτοχοί του θα έχουν τη δυνατότητα ερχόμενοι στην Ελλάδα να βρίσκουν εργασία και στη συνέχεια να επιστρέφουν πίσω.
Διερωτώμαστε πώς είναι δυνατόν να βρίσκουν αυτοί οι άνθρωποι απασχόληση στην Ελλάδα, όταν είναι γνωστό ότι η ανεργία στη χώρα μας έχει ξεπεράσει το 10% και πολύ περισσότερο όταν η ανεργία μεταξύ των ομογενών που έχουν παλιννοστήσει βρίσκεται σε πάρα πολύ υψηλά επίπεδα.
Περνάω στο κεφάλαιο β' που ασχολείται με τις αρμοδιότητες του Υπουργείου Εσωτερικών, Δημόσιας Διοίκησης και Αποκέντρωσης για θέματα παλιννοστούντων.
Το κεφάλαιο αυτό -με ένα άρθρο- αποτελεί αντίγραφο ουσιαστικά του ιδρυτικού νόμου του ΕΙΥΑΠΟΕ. 'Οσον αφορά τους παλιννοστούντες, αυτές οι αρμοδιότητες εκχωρούνται στο Υπουργείο Εσωτερικών, το οποίο εφόσον ο Υπουργός θέλει μπορεί να τις μεταβιβάσει στο Γενικό Γραμματέα της Περιφέρειας και στην Τοπική Αυτοδιοίκηση πρώτου και δευτέρου βαθμού.
Γιατί δεν αναφέρεται τίποτα στο σχέδιο νόμου για τη Γενική Γραμματεία Παλιννοστούντων Ομογενών όταν κατά γενική ομολογία -δεν υπάρχει δεύτερη άποψη- έχει προσφέρει σημαντικό έργο και αποτελεί το μοναδικό δημόσιο φορέα που έχει αποκτήσει βαθιά γνώση του αντικειμένου, καθώς και τεράστια πείρα στην αντιμετώπιση και λύση των προβλημάτων των παλιννοστούντων.
Ακόμη στην περιοχή αυτή βρίσκεται η συντριπτική πλειοψηφία των ομογενών που έχουν παλιννοστήσει. Αν δεν κάνω λάθος, περίπου τα 3/4 του συνόλου. Αν κάπου κάνω λάθος, είναι εδώ ο Γενικός Γραμματέας κ. Καμμενίδης και παρακαλώ να με διορθώσει. Συνεπώς υπάρχει κατά την άποψη μας πρόβλημα.
Σύμφωνα με το ν. 1893/90 η υποδοχή, η κοινωνική, επαγγελματική και στεγαστική αποκατάσταση καθώς και η κοινωνική μέριμνα των παλιννοστούντων ομογενών, που φθάνουν στη βόρειο Ελλάδα, είναι ο θεσμικός στόχος της Γενικής Γραμματείας Παλιννοστούντων Ομογενών. Τα ίδια πράγματα στο παρόν σχέδιο νόμου αποτελούν αρμοδιότητες του ΥΠΕΣΔΑ.
Αν η Γενική Γραμματεία ήταν αποτυχημένη, τότε το καταλαβαίνουμε. Αν όμως παρά τις δυσκολίες ανταποκρίθηκε στην αποστολή της, γιατί δεν αναφέρεται τίποτα γι' αυτήν; Θεωρούμε ότι αν όχι πανελλαδικά τουλάχιστον στην περιοχή της αρμοδιότητάς της θα πρέπει να έχει την ευθύνη για τους παλιννοστούντες και όχι μόνο αυτό, αλλά πιστεύουμε ότι χρειάζεται και η αναβάθμιση της με τη σύσταση οργανισμού.
Αντί, λοιπόν, η Κυβέρνηση με το σχέδιο νόμου να ενισχύσει τη Γενική Γραμματεία Παλιννοστούντων Ομογενών με το άρθρο αυτό, που όπως είπαμε προηγουμένως αποτελεί αντιγραφή του ιδρυτικού νόμου ΕΙΥΑΠΟΕ, το επαναφέρει και κατά γενική ομολογία αποτελεί έναν αποτυχημένο και αμαρτωλό θεσμό.
Με τα μέτρα που προβλέπει διαιωνίζει χρονοβόρες διαδικασίες με κόστος για το δημόσιο. Οι ομογενείς χρειάζονται άμεση αποκατάσταση και όχι να μένουν έξι μήνες στα κέντρα φιλοξενίας. Δεν πρέπει να ξεχνάμε ότι έτσι  δημιουργήθηκαν τα γκέτο. Η πολιτική αυτή δυστυχώς συνεχίζεται και σήμερα.           'Ολες οι αρμοδιότητες είναι αόριστες και αφήνουν μεγάλα περιθώρια αυθαιρεσίας. Δεν λύνουν τα προβλήματα, τα παραπέμπουν στο μέλλον, στις καλένδες. Ενισχύουν την άποψη ότι αποτελούν υποσχέσεις χωρίς αντίκρισμα.            'Ολα τα προβλήματα μένουν στο "θα". Ποια είναι αυτά τα κατάλληλα μέτρα;
Δεν λέει τίποτε. Ενώ αναφέρει τι πρέπει να γίνει, δεν προβλέπει πώς θα γίνει. Δεν αναφέρει τίποτε το συγκεκριμένο. 'Ολοι γνωρίζουμε ότι ένας γιατρός δεν περιορίζεται στη διάγνωση μόνο του ασθενή, αλλά προτείνει και τη θεραπεία του. Ιδιαίτερα ανησυχητικό είναι αυτό που αναφέρεται στην παράγραφο 3 του άρθρου, όπου μπορεί να μεταβιβάζεται στο Γενικό Γραμματέα της Περιφέρειας η άσκηση αρμοδιοτήτων  του ΥΠΕΣΔΑ. Οι περιφέρειες δεν είναι αιρετά όργανα και δεν διαθέτουν την απαραίτητη οργάνωση και  υποδομή, δεν έχουν προσωπικό για να ανταποκριθούν σ' αυτό το έργο.                  Φοβόμαστε αν τελικά παραχωρηθούν οι αρμοδιότητες στις περιφέρειες, τότε θα δημιουργηθούν χειρότερα προβλήματα απ' αυτά που είδαν το φως της δημοσιότητας τις τελευταίες κυρίως ημέρες.
Στο κεφάλαιο Γ' που αναφέρεται στη στεγαστική αποκατάσταση, δεν διευκρινίζεται το ιδιοκτησιακό καθεστώς. Αν δηλαδή η παροχή οικοπέδων θα γίνει κατά χρήση ή κατά κυριότητα. Χρειάζεται ξεκαθάρισμα του ιδιοκτησιακού καθεστώτος. Χρειάζεται άμεση χορήγηση παραχωρητηρίων τίτλων ιδιοκτησίας.
'Οπως είναι γνωστό με απόφαση του Υπουργού Εθνικής Οικονομίας και Οικονομικών εγκρίθηκαν τέσσερις χιλιάδες δάνεια, που ουσιαστικά αντιστοιχούν στους δικαιούχους του ΕΥΙΑΠΟΕ. Αν όχι για όλους, ελάχιστα περισσεύουν για τους υπόλοιπους. 'Ομως ανάγκη για δάνεια δεν έχουν μόνο τέσσερις χιλιάδες ομογενείς. Είναι πολλοί περισσότεροι αυτοί που θα ήθελαν να πάρουν δάνεια. Το ΕΙΥΑΠΟΕ όμως δεν παραχωρεί κατά κυριότητα τα οικόπεδά του. Ποιος λοιπόν ομογενής θα πάρει δάνειο και θα το εξοφλήσει, όταν το οικόπεδο που θα χτίσει το σπίτι του εκ του νόμου δεν θα του ανήκει κατά κυριότητα αλλά μόνο κατά χρήση. Το ίδιο ισχύει και για την επιδοτούμενη ιδιοκτησία. Πώς θα πάρουν δάνειο οι ομογενείς όταν δεν θα είναι ξεκαθαρισμένο ότι θα τους ανήκει το ακίνητο. Χρειάζεται νομίζω άμεση παραχώρηση τίτλων ιδιοκτησίας. Το εδάφιο β'της δεύτερης παραγράφου είναι ουσιαστικά χωρίς αντίκρισμα και αυτό γιατί είναι γνωστό ότι στη συντριπτική τους πλειοψηφία οι ομογενείς είναι ανασφάλιστοι και δεν πληρούν τις προϋποθέσεις έστω και αν αυτές είναι μειωμένες για να πάρουν σπίτια μέσω του ΟΕΚ. Εμείς δεν είμαστε ενάντια στο να αναλάβει τέτοιες πρωτοβουλίες ο ΟΕΚ, ο οποίος θα χτίσει σπίτια και θα τα παραχωρήσει στους ομογενείς.
Πιστεύουμε ότι το κόστος θα είναι χαμηλότερο και τα αποτελέσματα θα είναι μεγαλύτερα.
Η παράγραφος 6 θεωρούμε ότι δεν πρέπει να έχει καταληκτική ημερομηνία και η πολιτεία να καλύπτει τα ασφαλιστικά ταμεία. Ναι μεν λέει να αυξηθεί από 30% σε 50% η έκπτωση προς τα ασφαλιστικά ταμεία, αλλά η ίδια η πολιτεία δεν συμμετέχει στο υπόλοιπο, δηλαδή με ξένα κόλλυβα μνημονεύουμε.  'Ημασταν αυτοί που το ζητούσαμε, αλλά συγχρόνως πρέπει να παίρνονται μέτρα και για τα ασφαλιστικά ταμεία.
Tέλος για την παράγραφο 7, δεν καταλαβαίνουμε την απόλυτη προτεραιότητα, όταν δεν λαμβάνονται συγκεκριμενα μέτρα για την εξασφάλιση οικοπέδων, για το κτίσιμο των κατοικιών σ' αυτά. Αναφέρομαι στην περίπτωση του Αεροδρομίου της Ελευσίνας. Τι προτεραιότητα μπορεί να υπάρξει, όταν δεν έχουν εξασφαλισθεί τα οικόπεδα στα οποία θα μετεγκατασταθούν οι ομογενείς;
Ο Υπουργός ΠΕ.ΧΩ.ΔΕ. είχε υποσχεθεί για τη λύση αυτού του προβλήματος  μία έκταση διακοσίων στρεμμάτων, αλλά σήμερα την περιορίζει στα πενήντα.  Είναι δυνατόν σε μία τετοια μικρή έκταση, μόνο με την παραχώρηση των οικοπέδων, χωρίς συγχρόνως να υπάρχουν και τα αναγκαία οικονομικά μέσα για το κτίσιμο αυτών των σπιτιών, να αντιμετωπισθεί και να λυθεί, το πρόβλημα αυτό;
Επίσης  υπάρχουν προβλήματα και με τους σεισμοπαθείς νεοπρόσφυγες.              Γνωρίζετε πολύ καλά ότι στον 'Αγιο Ιωάννη το Ρώσο κάποιοι απατεώνες μπάζωσαν τους χειμάρρους, πούλησαν τα οικόπεδα, έκτισαν οι άνθρωποι εδώ τα σπίτια τους και καταστράφηκαν. Τι μέτρα παίρνετε για να αντιμετωπίσετε αυτό το πρόβλημα; Εδώ θα μου πείτε δεν παίρνετε μέτρα για τους άλλους σεισμοπαθείς, θα πάρετε μέτρα για τους ομογενείς;
'Αρθρο 4: Είναι γνωστό ότι το μεγάλο κεφάλαιο δεν επενδύει με βάση εθνικά και κοινωνικά κριτήρια. Τα κίνητρα που κατά καιρούς δόθηκαν -και αυτά δεν είναι λίγα- δεν αξιοποιήθηκαν για την ανάπτυξη της υπαίθρου και της περιφέρειας. Χρησιμοποιήθηκαν από τους διάφορους για ίδιον όφελος.
Αν πραγματικά η Κυβέρνηση ενδιαφέρεται για την ανάπτυξη της υπαίθρου, τότε το πρώτο που χρειάζεται να πράξει είναι να πάρει μέτρα για την αποφασιστική παρέμβαση του δημοσίου στις περιοχές αυτές με έργα υποδομής, που θα δίνουν δυνατότητα για την ανάπτυξη των περιοχών αυτών, όπως της Θράκης, της Ηπείρου και άλλων περιοχών, που παρουσιάζεται το φαινόμενο της ερήμωσης.
Τα όποια κίνητρα στους ομογενείς χωρίς τα μέτρα αυτά θα είναι αναποτελεσματικά, γιατί είναι γνωστό ότι σήμερα τις περιοχές αυτές εγκαταλείπουν όσοι έχουν σπίτια. Πώς είναι δυνατόν οι άνθρωποι αυτοί με αυτά τα κίνητρα να πάνε και να εγκατασταθούν εκεί;  Και εσείς τρέφετε αυταπάτες ότι θα αντιμετωπίσετε το πρόβλημα.
Το βασικό κίνητρο για όλους τους εργαζόμενους είναι η απασχόληση.               Γι' αυτό το πρώτο που χρειάζεται είναι να πάρετε μέτρα στην κατεύθυνση αυτή για την εξεύρεση θέσεων εργασίας.
Είναι γνωστή η περίπτωση του κυρίου Πρωθυπουργού που επισκέφθηκε σπίτι ομογενή στη Θράκη και την απάντηση που πήρε από τη γυναίκα του, όταν τη ρώτησε πού είναι ο άντρας της, ήταν ότι είναι στη Γερμανία. Αυτά μας τα είπαν στη διακομματική επιτροπή, όταν πήγαμε πριν απο καιρό στη Θράκη.
Χρειάζονται μέτρα για την ανάπτυξη της υπαίθρου, τη συγκράτηση του πληθυσμού και στη συνέχεια αυτά από μόνα τους θα συμβάλουν στην προσέλκυση και των ομογενών.
'Αρθρο 5: Στην παράγραφο 1 υπάρχει νομοθετικό κενό. Δεν ξεκαθαρίζει με ποιο ιδιοκτησιακό καθεστώς θα διατίθενται οι εκτάσεις αυτές. Θεωρούμε ότι πρέπει να αναφέρει κατά κυριότητα.
Επίσης, επειδή δεν προβλέπονται άλλες ρυθμίσεις, αλλά όλα είναι γενικά και αόριστα, χρειάζεται να προβλέπεται χρονικό όριο ενεργοποίησης των μηχανισμών διάθεσης αυτών των εκτάσεων, γιατί έτσι μπορεί να πάει σε μεγάλο μάκρος. Η επίσπευση της διαδικασίας παραχώρησης οικοπέδων να γίνεται από τις επιτροπές απαλλοτριώσεων και στις επιτροπές αυτές να συμμετέχουν εκπρόσωποι της πρωτοβάθμιας Τοπικής Αυτοδιοίκησης και ένας εκλεγμένος αντιπρόσωπος των παλιννοστούντων.
'Αρθρο 6: Εκφράζουμε επιφύλαξη κατά πόσο υπάρχει η βούληση για την διάθεση εκτάσεων στους ομογενείς.
Και αυτό γιατί η Κτηματική Εταιρεία του Δημοσίου γνωρίζει τις δημόσιες εκτάσεις όπως επίσης και η Υπηρεσία Διαχείρισης Ανταλλάξιμης Περιουσίας. Συνεπώς δεν χρειάζεται να εντοπίσουν τις εκτάσεις αυτές.  Αφού είναι γνωστά τα ακίνητα στις διάφορες περιοχές, εκείνο που χρειάζεται είναι να προσδιορίζει ποιες απ'αυτές δεσμεύονται για το σκοπό αυτόν και όχι να παραπέμπονται σε υπουργικές αποφάσεις. Με την κτηματογράφηση το δημόσιο γνωρίζει τις εκτάσεις στις οποίες μπορεί να εγκαταστήσει οικογένειες ομογενών. Το κύριο συνεπώς είναι οι εκτάσεις που θα διατεθούν και κατόπιν το ρυμοτομικό σχέδιο, γιατί όταν είναι γνωστή η περιοχή που θα εγκατασταθούν, το ρυμοτομικό σχέδιο έχει δευτερεύουσα σημασία.
Ακόμα, η έγκριση των ρυμοτομικών σχεδίων προϋποθέτει την κινητοποίηση ολόκληρων μηχανισμών που έχει υψηλό κόστος και δεν είναι δυνατόν να γίνει σε όλες τις περιοχές.
Τέλος, είναι γνωστό ότι ελάχιστα σπίτια ομογενών βρίσκονται εντός ρυμοτομικού σχεδίου. Η συντριπτική τους πλειοψηφία είναι έξω από τα ρυμοτομικά σχέδια. Πώς λοιπόν αντιμετωπίζει και λύνει το σχέδιο νόμου που συζητάμε, αυτό το σοβαρό πρόβλημα, όπου σ'αυτές τις περιοχές έκτισαν τα σπίτια τους οι ομογενείς, για να μην επαναλάβω αυτά που είπα χθες, με όλες τις συνέπειες των προστίμων και των απειλών.
Συνεπώς με τον προσδιορισμό αυτών των εκτάσεων κατά ζώνη θα πρέπει η πολιτεία να δεσμεύεται για το χρόνο μέσα στον οποίο θα εφαρμόσει το ρυμοτομικό σχέδιο κα τη διαδικασία της οικοδόμησης για να μη μεταβληθούν οι περιοχές αυτές σε παραγκουπόλεις. Αντίθετα, να γίνουν σύγχρονα συγκροτήματα, που θα ανταποκρίνονται σε αξιοπρεπή διαβίωση των ομογενών.
Για το άρθρο 7 δεν έχουμε ιδιαίτερη παρατήρηση.
Περνάμε στο κεφάλαιο Δ', άρθρο 8, που αφορά την αγροτική αποκατάσταση. Οι επιτροπές απαλλοτριώσεων κάθε νομού να μεταβιβάζουν αγροτεμάχια για αγροτική εκμετάλλευση, όπως γίνεται με όλους τους 'Ελληνες και με ειδικές προϋποθέσεις για τους ομογενείς, π.χ. το όριο ηλικίας για τους νέους αγρότες να είναι μεγαλύτερο, τα σαράντα πέντε χρόνια, κλπ. Να τους χορηγείται ικανοποιητική ποσόστωση για τα αγροτικά προϊόντα που θέλουν να παράγουν. Εδώ το νομοσχέδιο λέγει για τα ευεργετήματα της Ευρωπαϊκής 'Ενωσης. Για ποια ευεργετήματα της Ευρωπαϊκής 'Ενωσης μιλάμε, όταν βάζει τις ποσοστώσεις και οι ποσοστώσεις που δίδονται στους ομογενείς είναι τόσο χαμηλές, που δεν διασφαλίζουν την παραμικρή δυνατότητα να ασχοληθούν με το αγροτικό επάγγελμα. Για την ποσόστωση που δίνεται στο γάλα έχουμε καταγγελίες ομογενών, ότι φθάνει ίσα-ίσα για το γάλα της οικογένειας. Για ποιο αγροτικό επάγγελμα και αγροτική δραστηριότητα μπορεί να γίνεται λόγος;
Επίσης, λέει στην παράγραφο 3, "να ενθαρρύνει τη δραστηριοποίησή τους στους συνεταιρισμούς". Δεν λέγει όμως τίποτα το συγκεκριμένο. Πώς θα γίνει αυτή η δραστηριοποίηση; Οι ομογενείς έχουν σημαντική πείρα από τη συνεταιριστική δράση. Αν αυτή αξιοποιηθεί, παρέχοντάς τους ειδικά κίνητρα για τη συλλογική παραγωγή και την εκμετάλλευσή της, νομίζω ότι μπορεί να έχει θετικά αποτελέσματα. Επίσης, θα μπορούσε να συμμετέχει και το κράτος και έτσι, όχι μόνο να συμβάλει στη λύση των προβλημάτων των ομογενών, αλλά και στην ανάπτυξη της περιφέρειας γενικότερα.
'Αρθρο 9: Τα ποσοστά προσλήψεων στην πράξη, απ'ό,τι γνωρίζουμε, δεν εφαρμόστηκαν ποτέ. Η παράγραφος 3 είναι αόριστη και παραπέμπει σε απόφαση του Υπουργού. Θεωρούμε ότι με ωρομίσθιους εκπαιδευτικούς δεν μπορεί να γίνει ούτε εκπαίδευση ούτε αγωγή ούτε μόρφωση. Θεωρούμε ότι πρέπει να υπάρξει ρύθμιση για μόνιμη απασχόληση.
'Αρθρο 10: 'Εχουμε την άποψη ότι είναι λαθεμένη η πρακτική των σεμιναρίων. Σύμφωνα με την έρευνα της Γενικής Γραμματείας Παλιννοστούντων Ομογενών, η πλειοψηφία των ομογενών έχει μόρφωση και επαγγελματική κατάρτιση. Συνεπώς το κύριο είναι η υποστήριξή τους στην εκμάθηση της γλώσσας, για να μπορέσουν τις γνώσεις και την πείρα τους να την αξιοποιήσουν. Τα σεμινάρια δυστυχώς χρησιμοποιούνται για να ωφελούνται ορισμένοι που τα οργανώνουν και τα πραγματοποιούν και όχι οι ομογενείς.  Τα σεμινάρια κατάντησαν να αποτελούν παρασιτική πρακτική από τα οποία ορισμένοι πλουτίζουν.
Κεφάλαιο ΣΤ', άρθρο 12: Θεωρούμε ότι αν οι ρυθμίσεις ήταν σαφείς, δεν χρειάζονταν συντονισμός και εποπτεία. Είναι εκ των ων ουκ άνευ. 'Ολες αυτές οι επιτροπές δημιουργούν συνθήκες για την απασχόληση ορισμένων, που δεν προσφέρουν κάτι επιπλέον. 'Ολα αυτά θα αυξήσουν απλώς το κόστος.
Κεφάλαιο Ζ', άρθρο 13: Αν με το νόμο ρυθμίζονταν τα προβλήματα, τότε θα μπορούσαν να έρθουν και οι ομογενείς από την Κύπρο. Δεν θα υπήρχε καμιά διαφορά. Λόγω του ότι όλοι δημοτολογούνται στην Ελλάδα, να θεωρείται ο χρόνος παραμονής στην Ελλάδα.
Τέλος, δεν μπορούμε να καταλάβουμε γιατί οι όροι και οι προϋποθέσεις να καθορίζουνται με απόφαση του Υπουργού Εσωτερικών, Δημόσιας Διοίκησης και Αποκέντρωσης. Γιατί να αποφασίζει έξω από αυτό το πλαίσιο ειδικά για τους ομογενείς από την Κύπρο;
Τελειώνοντας, διαπιστώνουμε ότι για όλα τα προβλήματα των ομογενών κατοικία, απασχόληση, εκπαίδευση, πολιτισμό, κοινωνική πρόνοια, συντάξεις κλπ.,
 χρειάζονται συγκεκριμένα κονδύλια, που η διάθεσή τους θα ξεκινά από σήμερα και θα έχει βάθος χρόνου. Χωρίς τη διάθεση κονδυλίων δεν μπορούν να αντιμετωπιστούν και να λυθούν τα προβλήματα των ομογενών. 'Ολα αυτά απλώς θα είναι εξαγγελίες βιτρίνας χωρίς αντίκρισμα.
Από την έκθεση του Γενικού Λογιστηρίου του Κράτους φαίνονται τα ποσά που πρόκειται να διατεθούν, τα οποία όμως δεν επαρκούν για να αντιμετωπιστούν τα προβλήματα των ομογενών.
Επίσης, επειδή πάντα για τη διάθεση των κονδυλίων επικαλούνται οικονομικές δυσκολίες, τι γίνεται με το ταμείο των προσφύγων; Από τη στιγμή που δεχόμαστε ότι οι ομογενείς είναι νεοπρόσφυγες, νομίζουμε ότι τα κονδύλια του ταμείου των ομογενών θα μπορούσαν να διατεθούν για την αντιμετώπιση και λύση των προβλημάτων και γενικά για την αποκατάσταση των ομογενών. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τα Υπουργεία Δημόσιας Τάξης, Εθνικής Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, κατέθεσαν σχέδιο νόμου "Αναδιάρθρωση υπηρεσιών του Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις".
Παραπέμπεται στην αρμόδια Διαρκή Επιτροπή.
Ο κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, πριν κάνω μερικές παρατηρήσεις στα άρθρα του νομοσχεδίου, θέλω να ασχοληθώ με δύο-τρία γενικότερα προβλήματα. Τώρα απέξω μου είπε ένας συνάδελφος: "Τι ψηφίζεις τώρα; 'Ενα νομοσχέδιο το οποίο φέρνει η Κυβέρνηση για προεκλογικούς λόγους;
Εγώ δεν αμφισβητώ ότι η Κυβέρνηση θέλει να αξιοποιήσει προεκλογικά αυτό το νομοσχέδιο. Αυτό είναι σαφές. Αλλά ποια πρέπει να είναι η στάση της Αντιπολίτευσης; 'Οταν έχουμε δουλέψει όλα τα κόμματα μαζί έναν ολόκληρο χρόνο και έχουμε διαμορφώσει αυτό το σχέδιο, δεν είναι δυνατόν την τελευταία στιγμή να κάνουμε στροφές, να εγκαταλείπουμε αυτά και να αρχίζουμε να παριστάνουμε τους αντιπολιτευόμενους για να μη χαρίσουμε στην Κυβέρνηση ένα νομοσχέδιο.
Αντιθέτως εγώ λέω ότι αυτό το νομοσχέδιο είναι νομοσχέδιο και του Συνασπισμού και του ΔΗ.Κ.ΚΙ. και όλων των άλλων πολιτικών δυνάμεων που δουλέψαμε από κοινού στην επιτροπή για τον απόδημο ελληνισμό έναν ολόκληρο χρόνο. Αυτή πρέπει να είναι η στάση των κομμάτων της Αντιπολίτευσης και όχι αυτά τα οποία είδαμε να κάνει η Νέα Δημοκρατία χθες και σήμερα. Αυτή είναι μία απαράδεκτη στάση, μία εγκατάλειψη μιας κοινής προσπάθειας που διήρκεσε ένα ολόκληρο χρόνο.
Εγώ δεν χαρίζω στο ΠΑ.ΣΟ.Κ. αυτό το νομοσχέδιο. Είναι δικό τους και δικό μας, γιατί μαζί το διαμορφώσαμε και μαζί θα έχουμε και την ευθύνη των αδυναμιών και των αποτυχιών και μαζί θα επιχειρήσουμε να το βελτιώσουμε και να το διορθώσουμε.
Φαίνεται ότι ορισμένοι εδώ μέσα δεν έχουν καταλάβει το ρόλο αυτής της επιτροπής, της Ειδικής Επιτροπής για τον Απόδημο Ελληνισμό. Δεν είναι τυχαίο, ότι το προεδρείο είναι διακομματικό. Είναι η μοναδική επιτροπή που έχει τέτοιο προεδρείο. Δεν είναι τυχαίο το γεγονός ότι έχουμε κάνει άπειρα ταξίδια στο εξωτερικό και είχαμε συμφωνήσει όλοι να παραμερίζουμε τις κομματικές μας διαφορές και να εμφανιζόμαστε σαν εκπρόσωποι του ελληνικού Κοινοβουλίου απέναντι στους απόδημους, γιατί δεν θέλαμε ακριβώς να συμβάλουμε στη διάσπαση του απόδημου ελληνισμού και στην κομματικοποίηση, ακόμα περισσότερο, αυτών των ανθρώπων. Αντιθέτως θέλαμε να δείξουμε ότι εδώ υπάρχει το κέντρο, η Ελλάδα. Βεβαίως τα κόμματα έχουν τις διαφορές τους, αλλά όταν επικοινωνούμε με τους απόδημους 'Ελληνες έχουμε τις κοινές θέσεις που έχουμε διαμορφώσει και επεξεργαστεί στα πλαίσια αυτής της επιτροπής.
Αυτή ήταν η πολιτική μας, κύριε Χαϊτίδη, χρόνια τώρα, αυτή την πολιτική εφαρμόσαμε όλοι μας -και εσείς- και λυπάμαι γιατί την εγκαταλείπετε.
Μία τελευταία παρατήρηση: Σας άκουσα να λέτε περίεργα πράγματα για τους μετανάστες και να μπλέκετε το φαινόμενο της μετανάστευσης με το νομοσχέδιο αυτό. Αυτά τα δύο προβλήματα δεν έχουν καμία απολύτως σχέση κατ' αρχήν. Καμία απολύτως. Αλλά ακούστε: Αυτές οι ιδέες που αναπτύξατε πριν από λίγο...
ΕΥΓΕΝΙΟΣ ΧΑΙΤΙΔΗΣ: Στην Κυβέρνηση απευθυνθείτε...
ΠΕΤΡΟΣ ΚΟΥΝΑΛΑΚΗΣ: Στην Κυβέρνηση. Λέω, κάνω παρατήρηση σε εσάς.
Αυτό το υπερσυντηρητικό κήρυγμά σας ότι περίπου όλοι οι μετανάστες είναι εγκληματίες, βιαστές ή οτιδήποτε άλλο, είναι θέσεις εξαιρετικά επικίνδυνες και επιζήμιες. Η Ελλάδα δεν χρειάζεται τέτοια κηρύγματα.  Χρειάζεται μία σύγχρονη μεταναστευτική πολιτική, η οποία βεβαίως θα οχυρώνει τη χώρα μας απέναντι σε μία μικρή μειοψηφία μεταναστών που εγκληματούν, αλλά που θα επιχειρεί τη μεγάλη πλειοψηφία των ανθρώπων αυτών να την ενσωματώσει δημιουργικά στην ελληνική κοινωνία.
Αυτή πρέπει να είναι μία προοδευτική, σύγχρονη πολιτική απέναντι στο φαινόμενο της μετανάστευσης, το οποίο δεν αφορά μόνο την Ελλάδα, αλλά ολόκληρη την Ευρώπη. Και δεν πρόκειται το φαινόμενο αυτό να σταματήσει αν δεν αγωνιστούμε εμείς, οι προηγμένες χώρες, για να μειωθούν οι τεράστιες ανισότητες που υπάρχουν ανάμεσα στις διάφορες χώρες και της Ευρώπης και του τρίτου κόσμου κλπ. 'Οσο θα υπάρχουν αυτές οι ανισότητες, τόσο τα κύματα της μετανάστευσης θα αναπτύσσονται και θα διογκώνονται. Και αυτό δεν αφορά μόνο την Ελλάδα, αλλά αφορά όλες τις ευρωπαϊκές χώρες.
Ας αφήσουμε, λοιπόν, τα κηρύγματα της ξενοφοβίας και ας δούμε με προοδευτικό τρόπο πώς μπορούμε να αντιμετωπίσουμε αυτό το φαινόμενο.
Θέλω τώρα να έλθω στα άρθρα:
Το πρώτο άρθρο αφορά τα θέματα της ιθαγένειας. Νομίζω ότι οι προτάσεις που έγιναν βελτιώνουν πάρα πολύ την κατάσταση. Πρέπει όμως να είμαστε πάρα πολύ σαφείς, κύριοι Υπουργοί, ότι πρώτον η ιθαγένεια πρέπει να δίνεται με αυστηρούς όρους και διαφάνεια. Και αυτό το οποίο σας καταλογίζω -το καταλογίζω σε εσάς γιατί δεν ξέρω τι έκανε η Νέα Δημοκρατία- είναι μία ανοχή που πρέπει να σταματήσει απέναντι σε υπαλλήλους είτε προξενικούς είτε νομαρχιακούς είτε αυτοδιοικητικούς, οι οποίοι παρανομούν και υπάρχει μία ανοχή απέναντί τους. Πρέπει να είμαστε αδυσώπητοι απέναντι στον καθένα που τολμά να παρανομήσει στα θέματα αυτά της ιθαγένειας. Αδυσώπητοι! Αμέσως να φεύγει από τη θέση του, να απολύεται! Δεν είναι δυνατόν να υπάρχει η παραμικρή ανοχή. Διότι ξέρετε η ανοχή απέναντι σε αυτούς τους άθλιους, οι οποίοι χρηματίζονται, δημιουργεί μία εικόνα ότι περίπου εκατόν πενήντα χιλιάδες άνθρωποι που πήραν την ιθαγένειά τους και που τους άξιζε να την πάρουν, είναι περίπου παράνομοι, ενώ η παρανομία είναι ένα μικρό ποσοστό. Πρέπει, όμως, να την πατάξουμε αδυσώπητα.
Και τέλος, θα έλεγα, εάν υπάρχουν προβλήματα και αμφισβητήσεις, ας γίνει μια προσπάθεια να επανεξετασθούν όλες οι ιθαγένειες που έχουν δοθεί μέχρι σήμερα. Να τις επανεξετάσουμε μία μία να δούμε πόσοι είναι παράνομοι και να φύγουν. Να απελαθούν και αδυσώπητα να χτυπηθούν εκείνοι οι υπάλληλοι οι οποίοι συνέβαλαν σε αυτού του είδους τις παρανομίες. 'Ετσι θα τελειώσουμε με αυτά τα φαινόμενα.
Για το άρθρο 2 είπα και χθες και το επαναλαμβάνω ότι ορθώς περνούν οι αρμοδιότητες οι σχετικές με τους παλιννοστούντες στο Υπουργείο Εσωτερικών, στην Τοπική Αυτοδιοίκηση. 'Ομως, κύριοι Υπουργοί, πρέπει να δούμε ορισμένα προβλήματα συγχύσεων που υπάρχουν. Δηλαδή, υπάρχει το ΕΙΥΑΠΟΕ και κανείς δεν μιλά για το ρόλο του στο μέλλον. Από ό,τι ξέρω, υπάρχουν προγράμματα της Γενικής Γραμματείας Απόδημου Ελληνισμού σε σχέση με τους παλιννοστούντες. Πρέπει να δούμε τι θα γίνει. Δηλαδή να σταματήσει αυτή η σύγχιση και να υπάρξει μια εντελώς καθαρή κατάσταση, ποιοι ασχολούνται με αυτά, σε αυτούς πάνε όλες οι αρμοδιότητες και οι άλλοι οργανισμοί και υπηρεσίες ασχολούνται με καινούρια αντικείμενα κλπ.
Το τρίτο που ήθελα να πω και αναφέρεται στο άρθρο 3 αλλά και αλλού, είναι αυτές οι επαναλαμβανόμενες κοινές υπουργικές αποφάσεις, οι οποίες προβλέπεται να λύσουν τα προβλήματα. Πράγματι αυτό είναι ένα μεγάλο πρόβλημα. Δηλαδή είναι δυνατόν να μείνει στον αέρα όλο το νομοσχέδιο, εάν αυτά τα οποία προβλέπονται σε όλα τα άρθρα δεν υλοποιηθούν και δεν προχωρήσουν με τη μέγιστη δυνατή ταχύτητα. Θα εξαρτηθεί η όλη ουσία, η απόδοση αυτού, το οποίο συζητούμε και θα ψηφίσουμε, από τον τρόπο με τον οποίο θα προχωρήσουν οι υπουργικές αποφάσεις.
Θέλω να κάνω μία παρατήρηση σε σχέση με αυτά που λέγονται με τις κατασκευές, να μην πληρώσουν οι άνθρωποι πρόστιμα κλπ. Συμφωνώ σε όλα αυτά. 'Ομως, υπάρχει ένα πρόβλημα για μας. Προς Θεού μη νομιμοποιήσουμε την παρανομία και την καταστροφή του περιβάλλοντος στα μεγάλα αστικά κέντρα. Σε αυτό είμαστε ανυποχώρητοι. Διότι εάν ανοίξουμε το παράθυρο και πούμε ότι εντάξει όλα αυτά που έγιναν, τα όργια που έγιναν σε ορισμένες περιοχές, δεν έχουν κανένα πρόβλημα, ουαί και αλίμονο. Τα μεγάλα αστικά κέντρα της χώρας ιδιαίτερα Αθήνα και Θεσσαλονίκη υποφέρουν πάρα πολύ και πρέπει να προστατεύσουμε το περιβάλλον και τις περιοχές αυτές. Δεν είναι δυνατόν να δώσουμε το πράσινο φως για παρανομίες και αυθαιρεσίες. Από εκεί και πέρα, θα κάνουμε ό,τι είναι δυνατόν για να απαλλάξουμε, να ελαφρύνουμε τους ανθρώπους αυτούς από πρόστιμα που τους έχουν επιβληθεί, χωρίς όμως επαναλαμβάνω να κάνουμε τέτοιες υποχωρήσεις. Διότι αυτό θα είναι η οριστική καταστροφή, οτιδήποτε έχει μείνει, ας πούμε, σε αυτά τα δύο μεγάλα κυρίως αστικά κέντρα.
Για τις συντάξεις, ακούω αυτά περί διμερών συμβάσεων με άλλες χώρες κλπ. Εγώ νομίζω ότι με την οικονομική κατάσταση η οποία επικρατεί σε πολλές από αυτές τις χώρες της πρώην Σοβιετικής 'Ενωσης, είναι αδύνατον να υπάρξουν διμερείς συμβάσεις. Και οι άνθρωποι αυτοί και μάλλον και τα δικαιώματα τα ασφαλιστικά των ανθρώπων αυτών να μεταφερθούν από εκεί εδώ.
Εγώ νομίζω, κύριε Υπουργέ, ότι χρειάζεται μία μεγάλη πρωτοβουλία της χώρας μας. Δηλαδή να δούμε ότι τουλάχιστον για ένα χρονικό διάστημα οι χώρες αυτές δεν είναι σε θέση να προχωρήσουν σε τέτοιου είδους ρυθμίσεις και να δούμε πως είναι δυνατόν εμείς σαν Ελλάδα, σαν μία χώρα οικονομικά ανεπτυγμένη, να εξασφαλίσουμε ένα μίνιμουμ αξιοπρεπούς ζωής σε αυτούς τους ανθρώπους που είναι μεγάλης ηλικίας. Δεν λέω να τους δώσουμε συντάξεις υψηλές κλπ. αλλά κάτι, ένα μίνιμουμ που να τους εξασφαλίσει ένα ελάχιστο επίπεδο ζωής. Μην περιμένουμε από διμερείς συμβάσεις και άλλα παρόμοια να λυθούν τα προβλήματα αυτά. Δεν πρόκειται να λυθούν ποτέ, τουλάχιστον όσο αυτοί θα ζουν διότι μιλούμε για ανθρώπους ηλικιωμένους κλπ.
Επίσης, θα έλεγα, όσον αφορά τα θέματα της μόρφωσης, της παιδείας κλπ.,
 μήπως θα μπορούσατε για τους ανθρώπους αυτούς να βάλουμε ένα ειδικό ποσοστό -για τα νέα παιδιά εννοώ- εισόδου τους στα πανεπιστήμια της χώρας, έστω ως μία μεταβατική διάταξη. Βλέπω τον κ. Χαλκιώτη να λέει ότι "τελειώσαμε δεν χωράνε άλλα".
Προσέξτε όμως.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας- Θράκης): Υπάρχει ειδικό ποσοστό.
ΠΕΤΡΟΣ ΚΟΥΝΑΛΑΚΗΣ: Πού υπάρχει;
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας- Θράκης): Υπάρχει ειδικό ποσοστό.
ΠΕΤΡΟΣ ΚΟΥΝΑΛΑΚΗΣ: Υπάρχει ειδικό ποσοστό; Δεν υπάρχει.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας- Θράκης): Στο νομοσχέδιο του Υπουργείου Παιδείας για τα ΑΕΙ, για τις μεταγραφές.
ΠΕΤΡΟΣ ΚΟΥΝΑΛΑΚΗΣ: Δεν υπάρχει. Τι λέει ο κ. Χαλκιώτης;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν υπάρχει.
ΠΕΤΡΟΣ ΚΟΥΝΑΛΑΚΗΣ: Εγώ θα έλεγα, λοιπόν, ότι θα πρέπει να μπει ένα μικρό ποσοστό, εάν θέλετε, ένα συμβολικό ποσοστό που να δείχνει την πολιτική βούληση του ελληνικού κράτους να ενσωματώσει τον κόσμο αυτό ισότιμα στην ελληνική κοινωνία. Δεν θα έλεγα να είναι αυτό μεγάλης διάρκειας. Μπορούμε να το βάλουμε για μια πενταετία. Να είναι μια μεταβατική διάταξη, μια κίνηση που να δείχνει ότι το ελληνικό κράτος θέλει να βοηθήσει τον κόσμο αυτό που έχει εγκατασταθεί και θα μείνει εδώ πέρα, να ενσωματωθεί πλήρως ή ισότιμα στην ελληνική κοινωνία.
Τέλος -δεν θέλω να μιλήσω περισσότερο- εξακολουθεί να υπάρχει ένα μεγάλο κενό. Και ποιο είναι αυτό το μεγάλο κενό; Και δεν είναι δυνατόν τώρα βέβαια, να ενσωματωθεί σε αυτό το νομοσχέδιο. Πώς βοηθάει η Ελλάδα τους ανθρώπους, που ζουν εκεί, για να σταματήσει αυτή η μετανάστευση προς την Ελλάδα και αν είναι δυνατόν να υπάρξει ένα αντίθετο ρεύμα προς τα εκεί; Διότι σας λέω και πάλι ότι έχω μιλήσει με πολλούς ανθρώπους και πολλοί από αυτούς, που ήρθαν εδώ, δεν είναι ευχαριστημένοι που ζουν εδώ πέρα. Θα ήθελαν πάρα πολύ, με διαφορετικούς βέβαια όρους, να γυρίσουν πίσω, διότι αισθάνονται ότι εκεί είναι η γη τους, εκεί έχουν την περιουσία τους, το σπίτι τους, τους φίλους, τους συγγενείς τους.
Νομίζω ότι θα πρέπει να ανοίξουμε μία συζήτηση -δεν λέω τώρα ότι είναι δυνατόν να βάλουμε τέτοιου είδους ρυθμίσεις στο παρόν νομοσχέδιοσε αυτήν την επιτροπή για τον απόδημο ελληνισμό, πώς είναι δυνατόν η Ελλάδα να πάρει συγκεκριμένα μέτρα, οικονομικά, πολιτιστικά, εκπαιδευτικά κλπ.,
 μέτρα που θα βελτιώνουν την υγεία αυτών των ανθρώπων, όπως είπα και χθες, με τα κέντρα υγείας στη Γεωργία, που έκανε το ΣΑΕ, που είναι μία κίνηση θετική και σημαντική, ούτως ώστε να αισθανθούν ότι είναι δυνατόν με αξιοπρέπεια να ζήσουν εκεί που είναι οι ρίζες τους.
Αυτά είχα να πω. Ελπίζω να βοήθησα όσο μπορούσα. Εμείς, όπως σας είπα και πριν, θα ψηφίσουμε το νομοσχέδιο αυτό. Μένουμε σταθεροί σε αυτά, που είχαμε υποσχεθεί και είχαμε δουλέψει στην επιτροπή. Δεν χαρίζουμε στην Κυβέρνηση αυτό το νομοσχέδιο. Είναι ένα νομοσχέδιο, που το επεξεργαστήκαμε όλοι μαζί. Βεβαίως η Κυβέρνηση έχει την ευθύνη της διαμόρφωσής του, της παρουσίασής του στη Βουλή κλπ.,
 αλλά νομίζω ότι είναι έργο όλων των πολιτικών δυνάμεων και κατά τη γνώμη μου έτσι έπρεπε να συμπεριφερθούν όλες οι πολιτικές δυνάμεις. Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, όπως δηλώσαμε χθες και ο Πρόεδρος του ΔΗ.Κ.ΚΙ. κ. Τσοβόλας και εγώ, θα ψηφίσουμε το νομοσχέδιο. Και ψηφίζουμε το νομοσχέδιο για πολλούς σοβαρούς εθνικούς και κοινωνικούς λόγους.
Οι κοινωνικοί και οικονομικοί λόγοι είναι ότι είναι συνάνθρωποί μας, αδέλφια μας επιπλέον, οι οποίοι είναι ζητιάνοι στην πατρίδα των ονείρων τους, στην Ελλάδα που μετά από χρόνια πολλά και αιώνες επιστρέφουν στην αγκαλιά της, αλλά κυρίως για λόγους εθνικούς.
Οι εθνικοί λόγοι συνίστανται στο γεγονός ότι έχουν βάθος χρόνου. Διαβάσαμε πριν από δέκα μέρες όλοι μας ότι το δημογραφικό πρόβλημα της Δυτικής Ευρώπης, της Ευρωπαϊκής 'Ενωσης, είναι ένα κρίσιμο πρόβλημα, κρισιμότερο δε είναι εδώ στην Ελλάδα. Τα στοιχεία που διαβάσαμε έλεγαν ότι στην προσεχή εικοσαετία θα χρειαστεί η Ευρωπαϊκή 'Ενωση εκατόν πενήντα εκατομμύρια μετανάστες, γιατί είναι ταχεία η γήρανση του πληθυσμού της Ευρώπης και υστερεί στις γεννήσεις. Επομένως για να διατηρηθεί το σημερινό εργατικό δυναμικό στην Ευρώπη, θα έχουμε ανάγκη από εισροή εκατόν πενήντα εκατομμυρίων μεταναστών.
Αν αυτό ισχύει στην Ευρώπη, σε μεγαλύτερο βαθμό ισχύει στην Ελλάδα, διότι ήδη οι γεννήσεις είναι λιγότερες από τους θανάτους κατ' έτος.
'Αρα, λοιπόν, το νομοσχέδιο αυτό με τη χορήγηση της ιθαγένειας στους 'Ελληνες που ζουν στις χώρες της τέως Σοβιετικής 'Ενωσης, έχει μια στρατηγική -δεν ξέρω αν το γνωρίζει η Κυβέρνηση που το φέρνει- βάθους χρόνου. Αν, λοιπόν, το πρόβλημα γίνει εντονότερο και θα χρειαστεί η Ελλάδα να ζητήσει μετανάστες, όπως είχε κάνει η Γερμανία στη δεκαετία του 1960 και του 1970 -δεχόταν ακόμα και παράνομους, γιατί είχε ανάγκη εργατικών χεριών- ήδη η Ελλάδα δημιουργεί εφεδρείες. Αντί να έλθει αλλογενής -καλώς να έρθει- θα προτιμήσω τον ομογενή, ο οποίος θα έχει ήδη και την ιθαγένεια, θα έχει και κάποια επαφή και με τη σημερινή ελληνική πραγματικότητα, δεν θα την έχει γνωρίσει μόνο ως όνειρο και δεν ξέρω και ποιες άλλες ενέργειες θα γίνουν για να διδαχθούν και την ελληνική γλώσσα όσοι την έχουν ξεχάσει. 'Ετσι αυτό δίνει και μια λύση σ'ένα πρόβλημα που είναι πλέον βέβαιο ότι θα προκύψει. Υπάρχει μια πιθανότητα έτσι να λυθεί, ώστε να μην έχουμε άλλα προβλήματα μειονοτικά κλπ.
Εγώ πιστεύω και ας πέρασε υπό τύπον αστειότητος, το γεγονός ότι πράγματι οι 'Ελληνες -και δεν είναι κακό να το λέμε αυτό- είναι ανάδελφο έθνος.  Υπάρχουν κράτη σαξωνικά, αγγλοσαξωνικά, λατινογενή, σλαβικά.  Δεν υπάρχει άλλο έθνος με εμάς τους 'Ελληνες αν εξαιρέσουμε την Κύπρο. 'Αρα είμαστε ανάδελφοι και επομένως διατρέχουμε μεγαλύτερο κίνδυνο αλλοίωσης της ύπαρξής μας σε βάθος χρόνου.
Με το νομοσχέδιο αυτό δίνεται μια προοπτική λύσης ή μια εναλλακτική λύση από τις άλλες πολλές που ενδεχομένως θα υπάρξουν αν ποτέ παρουσιαστεί αυτό το πρόβλημα. Αυτός είναι ο λόγος που ψηφίζουμε κατ'αρχήν το νομοσχέδιο.
Επίσης πρέπει να υπάρξει ένα νομοθετικό πλαίσιο, για τους 'Ελληνες Ποντίους αδελφούς μας, που έχουν εδώ και μια δεκαετία αρχίσει να εισρέουν στην πατρίδα.
Με το άρθρο 1, λοιπόν, συμφωνούμε, αλλά θα ήθελα να κάνω μια παρατήρηση. Και επειδή, κύριε Υπουργέ, ζητήσατε προτάσεις συγκεκριμένες, θα είμαι  και εγώ συγκεκριμένος.
Υπάρχει ένα πρόβλημα της ιθαγένειας και αφορά τον Υφυπουργό Εσωτερικών. Διαπιστώνουν τα σωματεία και οι ομοσπονδίες των προσφύγων πρόβλημα με πολιτικούς γάμους ομογενών πριν το 1983 -όταν στην Ελλάδα δεν ήταν νόμιμος ο πολιτικός γάμος, δεν υπήρχε σαν θεσμός- στην τέως Σοβιετική 'Ενωση που εκεί ο πολιτικός γάμος υπήρχε προ πολλού, άλλωστε, δεν υπήρχε θρησκευτικός μετά από κάποια χρόνια. Τα τέκνα των γάμων αυτών, ιδίως των μεικτών, για να αποκτήσουν την ελληνική ιθαγένεια, πρέπει να την αποκτήσουν με τη διαδικασία του Κώδικα Ελληνικής Ιθαγένειας. Αλλά αυτή η διαδικασία είναι χρονοβόρα -εκουσία δικαιοδοσία, χαρτιά, αποδείξεις, δικαστήρια- και οικονομικά πολύ ακριβή.
Επομένως πρέπει να υπάρξει μια ρύθμιση εφάπαξ από δω και πέρα. Για παλιές περιπτώσεις, πρέπει να υπάρξει  μια τέτοια ρύθμιση. Εάν αυτό γίνει δεκτό, τίποτε άλλο δεν έχουμε να προσθέσουμε στο άρθρο 1.
Κυρίες και κύριοι συνάδελφοι, είχα κάνει μια πρόταση στην επιτροπή Εθνικής Αμύνης και Εξωτερικών, όταν συνεζητείτο το νομοσχέδιο, ότι το ειδικό δελτίο ταυτότητας να χορηγείται, όχι μόνο στους ομογενείς των χωρών της τέως Σοβιετικής 'Ενωσης, αλλά και στους ομογενείς άλλων χωρών. Χθες με χαρά, με ικανοποίηση άκουσα τον Αρχηγό της Αξιωματικής Αντιπολίτευσης τον κ. Καραμανλή, να λέει ακριβώς το ίδιο, "γιατί περιορίζετε αυτό το νομοσχέδιο μόνο για τους ομογενείς των χωρών της τέως Σοβιετικής 'Ενωσης" ως προς την ιθαγένεια. Εγώ καταλαβαίνω το λόγο και προς το παρόν συμφωνώ και δεν θέλω να επεκταθεί. Αλλά το ειδικό δελτίο ταυτότητας μπορεί να επεκταθεί και με φειδώ και με προσοχή μπορεί να χρησιμοποιηθεί. Το είπε ο κ. Καραμανλής. Εγώ λέω να περιοριστεί μόνο στο ειδικό δελτίο ταυτότητας, δηλαδή να λέει "ομογενείς που κατοικούν στην τέως Σοβιετική 'Ενωση ή σε άλλη χώρα, να δύναται να λαμβάνει το ειδικό δελτίο ταυτότητας".
Αυτές είναι οι δύο συγκεκριμένες παρατηρήσεις και προτάσεις που κάνω στο άρθρο 1.
Στο άρθρο 2 θα κάνω την παρατήρηση που έκανα και χθες καίτοι μου έδωσαν εξηγήσεις και κατ'ιδίαν ο Υφυπουργός Εσωτερικών, αλλά και οι άλλοι Υπουργοί. Εγώ επιμένω ότι μπορούσε την αρμοδιότητα, την υλοποίηση, την εποπτεία, τον έλεγχο εφαρμογής κλπ. της κυβερνητικής πολιτικής για τους πρόσφυγες ομογενείς μας, να την έχει το Υπουργείο Μακεδονίας Θράκης, δηλαδή, η Γενική Γραμματεία Παλιννοστούντων Ομογενών, που είναι ενταγμένη στο Υπουργείο Μακεδονίας-Θράκης.
Είναι σωστό αυτό που έχουν πει όλοι οι πρωθυπουργοί και ο κ.
Μητσοτάκης και ο αείμνηστος Ανδρέας Παπανδρέου πολλές φορές -δεν ξέρω εάν το είχε πει και ο αείμνηστος Καραμανλής- ότι πρέπει να αναβαθμίσουμε το Υπουργείου Μακεδονίας-Θράκης. Και η μόνη αναβάθμισή του ήταν η ίδρυση του ΚΕΑΔ, ο οργανισμός που συντηρεί το 'Αγιο 'Ορος, που το έκανε ο Καραμανλής.  Από κει και πέρα, μείναμε στα λόγια. 'Εχουμε και την ίδρυση πάλι της Γενικής Γραμματείας Παλιννοστούντων Ομογενών που έγινε επί κυβερνήσεως Μητσοτάκη, αλλά είναι αδρανής όπως είπα και χθες, επί τέσσερα χρόνια. Λοιπόν, να υπαχθεί εκεί.
Το μέγιστο των παλιννοστούντων είναι εγκατεστημένοι στη Μακεδονία και στη Θράκη, αλλά και αν δεν ήταν έπρεπε να επιδιώκαμε να ήταν εκεί, για λόγους ευνόητους. Από τα στοιχεία που έχω μαζί μου της απογραφής, το 80% των νεοπροσφύγων -ας το πω έτσι για να συνεννοούμεθα- είναι εγκατεστημένοι στη Μακεδονία και στη Θράκη. 'Ολες άλλες διατάξεις, οι αρμοδιότητες κλπ. του νομοσχεδίου, πέραν των διατάξεων περί ιθαγένειας, έπρεπε να ανατεθούν στη Γενική Γραμματεία Παλιννοστούντων Ομογενών κάτω από την εποπτεία του Υπουργείου Μακεδονίας-Θράκης. Και εμπειρία έχει και είναι και ένα βήμα εν τοις πράγμασι της αποκέντρωσης.  Δηλαδή, πότε θα γίνει αποκέντρωση; Δεν μπορεί να νοηθεί υπηρεσία, που να εδρεύει εκτός Αθήνας;
Θυμάμαι και θα το θυμάστε όλοι, κυρίες και κύριοι συνάδελφοι, όταν έγιναν οι σεισμοί στη Θεσσαλονίκη, που ιδρύθηκε η ΥΑΣΒΕ, η οποία έδρασε αποτελεσματικά, έκανε καλό έργο. Μετά από ένα χρόνο, γίνονται σεισμοί στην Αθήνα και πάλι αυτή η υπηρεσία ανταποκρίθηκε. Μετά από κάμποσα χρόνια και αυτή η υπηρεσία διελύθη μεν, συνεστήθη δε εδώ στην Αθήνα.  Δηλαδή, είμαστε όμηροι μιας αντίληψης συγκεντρωτικής -γαλλικόν μοντέλονκαι μιας αντίληψης αθηνοκεντρικής. Να, λοιπόν, η ευκαιρία, εδώ είναι όλοι οι Υπουργοί να υπαχθεί η υλοποίηση του νομοσχεδίου στη Γενική Γραμματεία Παλιννοστούντων Ομογενών.
Το άρθρο 3 αναφέρεται στη στεγαστική αποκατάσταση.
Συμφωνούμε με το άρθρο 4 όσον αφορά τις ζώνες. Στη διατύπωση, όμως, θα κάνω μια παρατήρηση. Στη ζώνη Β' οι παραμεθόριοι Νομοί Μακεδονίας και Ηπείρου όχι.
Κύριοι Υπουργοί, κάνω και γραμματολογικές παρατηρήσεις.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μιλάμε για τις προτάσεις σας για να δούμε τι μπορούμε να κάνουμε.
ΑΝΑΣΤΑΣΙΟΣ ΙΝΤΖΕΣ:Καταλαβαίνω. Στη ζώνη Β' να γίνει "οι λοιποί νομοί Μακεδονίας ή κεντρικής, δυτικής Μακεδονίας και Ηπείρου". Εφόσον μιλάμε  για ανατολική Μακεδονία, δεν θα πούμε "οι νομοί Μακεδονίας και Ηπείρου".            'Η θα πούμε "κεντρικής Μακεδονίας και δυτικής" ή "οι υπόλοιποι νομοί της Μακεδονίας". Να φαίνεται ότι ένα κομμάτι της Μακεδονίας με τη Θράκη είναι Ζώνη Α'.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Eίναι παραμεθόριες.
ΑΝΑΣΤΑΣΙΟΣ ΙΝΤΖΕΣ: Τι σχέση έχει αυτό;  Η Δράμα δεν είναι παραμεθόριος; Αλλά είναι στην ανατολική Μακεδονία. Και επαναλαμβάνω ότι κάνω παρατήρηση γραμματολογική, συντακτική, δεν κάνω παρατήρηση ουσίας.
Κατά τα άλλα συμφωνώ.
'Οσον αφορά τις εκτάσεις. Δεν θα είχαμε αντίρρηση όπως τις αναφέρετε, για τα πολεοδομικά σχέδια. Μόνο μία παρατήρηση. 'Οπως ξέρετε, υπάρχει η ανταλλάξιμη περιουσία. Για μνημόσυνο αυτής της ανταλλαξίμου περιουσίας, θέλω να πω ότι την σκύλευσαν άπαντες. Και ίσως οι μόνοι που δεν έλαβαν αυτό που εδικαιούντο, ήταν οι πρόσφυγες. 'Οσοι εδικαιούντο. Αλλά υπάρχει ακόμη ανταλλάξιμη περιουσία, τη διαχειρίζεται νομίζω το Υπουργείο Οικονομικών και αντί να είναι η πρώτη επιλογή γης για αποκατάσταση των νεοπροσφύγων, αρχίζουμε και αοριστολογούμε, να παραχωρήσουν οι δήμοι και οι κοινότητες εκτάσεις αν έχουν κλπ. Ενώ θα μπορούσε να έλεγε ότι κατά προτεραιότητα στις εκτάσεις ανταλλάξιμης περιουσίας το κράτος εγκαθιστά, ρυμοτομεί, χορηγεί οικόπεδο κλπ. τους νεοπρόσφυγες. Αυτή ειναι μία παρατήρηση που αναφέρεται στο στεγαστικό, πολεοδομικό, ρυμοτομικό.
Για τις ατελώς εκδιδόμενες άδειες συμφωνούμε και είναι πολύ σωστή η ρύθμιση.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ. Λίγος σεβασμός σε αυτά που λέγονται. Ας παρακολουθήσουν οι κύριοι Υπουργοί. Ας σταματήσει  αυτή η μικροπολιτική.
ΑΝΑΣΤΑΣΙΟΣ ΙΝΤΖΕΣ: Κατ'αρχάς εδώ μέσα δεν μιλούν οι συνεργάτες των Υπουργών.  Αν ερωτηθούν, απλώς δίδουν γνώμη στον Υπουργό, χαμηλοφώνως.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μου επιτρέπετε να κάνω μία παρατήρηση; ΠΡΟΕΔΡΕΥΩΝ (Δημήτριος Β. Κωστόπουλος): Μιλάει ο κύριος συνάδελφος.
Για να μιλήσετε πρέπει να σας δώσει το λόγο ο συνάδελφος. Nα τον ρωτήσετε αν δέχεται τη διακοπή.
ΑΝΑΣΤΑΣΙΟΣ ΙΝΤΖΕΣ: Τη δέχομαι.
ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, έχετε το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να κάνω μία διευκρίνιση εδώ, όπως και στον κ. Ιντζέ. 'Οπως βλέπετε, εδώ είμαστε τρεις Υπουργοί και κατά τη διάρκεια της διαδικασίας, αντιλαμβάνεσθε ότι ένας εξ ημών πάντα παρακολουθεί τον ομιλητή και οι υπόλοιποι δύο συνεργάζονται με στελέχη των Υπουργείων για όλα τα ζητήματα που θέτουν οι ομιλητές. Γιατί εδώ προσπαθούμε να είμαστε παραγωγικοί. Αυτός είναι ο λόγος που γίνονται οι συζητήσεις εδώ. Είναι συζητήσεις με στελέχη των Υπουργείων. Είναι ο Γενικός Γραμματέας του ΥΠΕΧΩΔΕ, ο κ. Μπεριάτος.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με όλη την εκτίμηση και το σεβασμό, δεν ήταν υπηρεσιακοί παράγοντες. 'Εχω κάνει Υπουργός και ξέρω, αυτό είναι σωστό. 'Ηταν Βουλευτής εκεί που έκανε την κουβέντα. Δεν επιτρέπεται. Είναι θέμα σεβασμού αγορητού ενός κόμματος και ενός συναδέλφου.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας λέω πάλι ότι πάντα ένας από εμάς παρακολουθεί και οι διαβουλεύσεις γίνονται με βάση τις προτάσεις που γίνονται εδώ, για να έχουμε ένα αποτέλεσμα.
ΑΝΑΣΤΑΣΙΟΣ ΙΝΤΖΕΣ:  Κύριε Υπουργέ, συμφωνώ. Αλλά με μία διαφορά. Δεν  γίνονται συσκέψεις εδώ μέσα και δεύτερον, οι σύμβουλοι δεν μιλάνε.                  Προηγουμένως είδα σύμβουλο να απαντά στον κ. Κουναλάκη ή στον κ. Παναγιώτου. Και όπως ξέρετε, οι σύμβουλοι εδώ είναι βουβοί. 'Οταν κληθεί από τον παριστάμενο Υπουργό να δώσει γνώμη, τη δίδει χαμηλοφώνως.
Δεν συμμετέχει στη συζήτηση.
Κυρίες και κύριοι συνάδελφοι, για την επαγγελματική αποκατάσταση γίνεται συζήτηση μόνο για αγροτική. Δηλαδή πάλι μόνο για οικόπεδο και δεν γίνεται συζήτηση για κάποιο αγροτικό κλήρο, ενώ υπάρχουν δυνατότητες. Θα σας πω εγώ στην πατρίδα μου, στο Σιδηρόκαστρο, η περιοχή από το Σιδηρόκαστρο μέχρι τα σύνορα, γύρω στα 25 χιλιόμετρα, προ του πολέμου το 1940 είχε κάπου δεκαπέντε χωριά. Σε αυτές τις εκτάσεις υπήρχαν κάτοικοι.  Πώς τότε ζούσαν τα χωριά με τόσο πληθυσμό και σήμερα είναι ακατοίκητες; Να, εκτάσεις, ανήκουν στο δημόσιο, είναι ανεκμετάλλευτες. Το πολύ-πολύ τυπικά να ανήκουν σε κάποια όμορη κοινότητα ή δήμο, αλλά είναι ανεκμετάλλευτες.
Ούτε κτηνοτροφία υπάρχει τώρα. Οι άνθρωποι αυτοί θα καλλιεργήσουν τα χωράφια και έτσι θα γεμίσει η ύπαιθρος 'Ελληνες.
Χθες μίλησα για τα πτυχία. Δεν είναι δυνατό να εξευτελίζεται κάποιος, ο οποίος πήρε πτυχίο σε ανύποπτο χρόνο προ του 1989 ή προ του 1990. Μετά είχαμε το ρεύμα εισροής προσφύγων. Δεν είναι δυνατό να έχει δουλέψει δέκα ή είκοσι χρόνια ένας γιατρός σε δημόσια νοσοκομεία της τέως Σοβιετικής 'Ενωσης και να τον υποβάλλετε πάλι σε εξετάσεις. Πρέπει με ειδική διάταξη να γίνει αυτομάτως η αναγνώριση των πτυχίων με κάποιες προϋποθέσεις.
Υπάρχει και ένα ασφαλιστικό πρόβλημα. Εδώ θα υπενθυμίσω στους συναδέλφους την υπόθεση των Αιγυπτιωτών Ελλήνων και των Κωνσταντινουπολιτών μετά το 1955, αλλά και των Ιμβρίων εν μέρει. Γι' αυτούς είχε γίνει η εξής ρύθμιση: Ενετάσσοντο στο ΙΚΑ ή σε άλλα ταμεία, ανάλογα με το επάγγελμά τους και τους αναγνωριζόταν ο χρόνος εργασίας που είχαν στον τόπο προέλευσής τους. Θεμελίωναν συνταξιοδοτικό δικαίωμα και αν ποτέ το επέτρεπε ο χρόνος και οι διεθνείς σχέσεις δεν παραιτείτο το κράτος από του να κάνει διμερή σύμβαση για να επιστρέψει τα ασφάλιστρα και να αναλάβει το βάρος το ασφαλιστικό η συγκεκριμένη χώρα. Πράγματι σήμερα η Σοβιετική 'Ενωση δεν μπορεί να κάνει τέτοιες διμερείς συμβάσεις και να καταβάλλει χρήματα όταν σήμερα ψάχνει για ένα δολλάριο. Μπορούμε όμως να πούμε ότι ρυθμίζουμε το θέμα και επιφυλασσόμεθα σε κάποιο χρόνο όταν θα ανακάμψουν οικονομικά η Ρωσία, η Ουκρανία, η Γεωργία να γίνουν διμερείς συμβάσεις και το ελληνικό δημόσιο να έχει λαμβάνειν από αυτούς  που θα συνταξιοδοτηθούν χωρίς να έχουν συνεισφέρει ασφαλιστικές εισφορές. 'Ετσι μπορούν να ρυθμιστούν τα πράγματα και έχουμε προηγούμενο.
Για την παιδεία μιλήσαμε. Για τα ασφαλιστικά μιλήσαμε. 'Εχω και να κάνω και κάποιες άλλες παρατηρήσεις, αλλά δεν θέλω να κάνω κατάχρηση του χρόνου. Θα σταματήσω εδώ. Στη δευτερολογία μου θα συμπληρώσω ό,τι μου έχει διαφύγει. Εμείς ψηφίζουμε αυτό το νομοσχέδιο για να υπάρχει νομοθετικό πλαίσιο, για να μην είναι αυτοί οι άνθρωποι, τα αδέλφια μας χωρίς υποστήριξη. Εμείς που έχουμε προσφυγική καταγωγή είμαστε ίσως πιο ευαίσθητοι εξαιτίας των διηγήσεων των γονέων μας που σαν παραμύθια μας έλεγαν τα βάσανά τους. Εγώ μιλώ συγκινημένος πάντοτε για τους Πόντιους 'Ελληνες.
ΠΡΟΕΔΡΕΥΩΝ (Δημήτριος Β. Κωστόπουλος): Ο Πρόεδρος του ΔΗΚΚΙ κ.
Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, το ΔΗΚΚΙ απέδειξε για πολλοστή φορά ότι συμπεριφέρεται μέσα στο ναό της δημοκρατίας, μέσα στο Κοινοβούλιο κατά τρόπο σοβαρό και υπεύθυνο χωρίς να επιδιώκει την αντιπολίτευση για την αντιπολίτευση. Τόσο κατά τη διάρκεια της προετοιμασίας του συγκεκριμένου σχεδίου νόμου όσο και κατά τη διάρκεια της συζήτησής του εδώ με θετικές προτάσεις θελήσαμε να συμβάλουμε στην αντιμετώπιση κάποιων προβλημάτων που αφορούν τους αδελφούς Ποντίους. Το κάναμε αυτό και συνεχίζουμε να το κάνουμε με σοβαρότητα και υπευθυνότητα, γιατί πράγματι το θέμα αυτό είναι κατ' εξοχήν εθνικό θέμα. Η μητρόπολη του Ελληνισμού οφείλει να συμπεριφέρεται προς τα αδέλφια μας οπουδήποτε και αν βρίσκονται στον πλανήτη κατά τρόπο που να δηλώνει έμπρακτα ότι πράγματι ενδιαφέρεται η Ελλάδα για τα παιδιά της και όχι να αρκείται μόνο σε ευχολόγια, σε γιορτές, σε πανηγύρια  για να ικανοποιηθούν μικροκομματικές σκοπιμότητες.
Να με συγχωρήσουν οι κύριοι Υφυπουργοί αν προηγουμένως έκανα αυτήν την παρέμβαση, που δεν τη συνηθίζω, διότι ακριβώς επειδή εμείς έχουμε συγκεκριμένες προτάσεις και στα άρθρα, θέλαμε και θέλουμε να συμβάλουμε στη βελτίωση έστω αυτών των συγκεκριμένων ρυθμίσεων που γίνονται για ορισμένα θέματα των Ποντίων.
Επιτρέψτε μου, κύριοι, έχω είκοσι δύο χρόνια εδώ στο Κοινοβούλιο, και γνωρίζω από τεχνάσματα τα οποία ανήκουν σε παλαιές εποχές εδώ στο Κοινοβούλιο. Δεν επιτρέπεται να υπάρχουν αυτά τα τεχνάσματα, γιατί το θέμα είναι τόσο σοβαρό και αφορά τέτοιους ανθρώπους, που δεν χρειάζονται αυτά τα τεχνάσματα για κομματικές σκοπιμότητες. Χρειάζεται η απαιτούμενη σοβαρότητα και ο σεβασμός προς αυτούς τους ανθρώπους, αλλά και προς τον Ελληνισμό απανταχού της γης. Κλείνω την παρένθεση.
Περιμένω κατ'αρχήν απαντήσεις από την Κυβέρνηση διά των παρισταμένων Υφυπουργών πάνω στα κορυφαία ζητήματα που έθεσα χθες το βράδυ και που ο αγαπητός φίλος, ο Υπουργός Εξωτερικών, δεσμεύθηκε χθες απαντώντας σε μένα ότι θα έκανε χθες και σήμερα συνεννοήσεις με τους συναρμόδιους Υπουργούς πάνω στο θέμα, παραδείγματος χάρη, που έθεσα με επιτακτικό τρόπο της διαγραφής των προστίμων ΙΚΑ, της Πολεοδομίας και των άλλων δημοσίων φορέων για τα κτίσματα που έχτισαν οι άνθρωποι αυτοί, αφού είδαν την εγκατάλειψη από την πολιτεία μαζικά όπως ήλθαν κυρίως μετά το 1990 και θέλησαν να βάλουν την οικογένειά τους κάτω από μία σκεπή. Και μάλιστα, αν λάβουμε υπόψη τον τρόπο που ήλθαν, τις αδυναμίες που έχουν στη χρήση της ελληνικής γλώσσας και μία σειρά άλλα ζητήματα, είναι λογικό και εύλογο το επιχείρημά τους -άλλωστε το δεχθήκαμε εδώ στη Βουλή για άλλους 'Ελληνες που έζησαν, μεγάλωσαν εδώ στην Ελλάδα- να μην ξέρουν ορισμένα πράγματα σχετικά με τη νομοθεσία σε σχέση με τον τρόπο που πρέπει να λειτουργήσουν για να διεκδικήσουν έστω και τα απλά δικαιώματά τους.
Περιμένω την απάντηση από τον κ. Νιώτη, από την Κυβέρνηση μέσω οποιουδήποτε Υπουργού, ώστε εδώ και τώρα, όπως είπα και χθες, πριν ψηφισθούν τα άρθρα αυτά, να υπάρξει η σχετική ρύθμιση. Το οφείλουμε, κύριοι συνάδελφοι, σε όποιο κόμμα και αν ανήκετε, επειδή το πιστεύω πραγματικά και το πιστεύει το ΔΗ.Κ.ΚΙ, ότι το θέμα είναι εθνικό σε σχέση με τα αδέλφια, τους Πόντιους, διότι η χώρα διέρχεται κρίσιμες στιγμές.  Και αν δεν περάσουμε αυτήν τη στιγμή μέσα από τη σοβαρή, υπεύθυνη και ανθρώπινη αντιμετώπιση των Ποντίων ένα μήνυμα ότι η Ελλάδα ενδιαφέρεται για τα παιδιά της έστω καθυστερημένα, τότε φοβάμαι ότι οι καιροί θα είναι πιο δύσκολοι από εδώ και πέρα. Περιμένουμε, λοιπόν, ρύθμιση συγκεκριμένη απόψε εδώ και τώρα για το θέμα αυτό.
Δεύτερον, περιμένουμε αν όχι ρύθμιση -το καταλαβαίνω, έχω κάνει Υπουργός Οικονομικών και ξέρω από ασφαλιστικά και συνταξιοδοτικά- έστω δέσμευση απόψε εδώ στη Βουλή ότι η Κυβέρνηση πάλι με τον ίδιο τρόπο από την επόμενη εβδομάδα θα κουβεντιάσει στη διακομματική επιτροπή το θέμα της κάλυψης του ασφαλιστικού, υγειονομικού και συνταξιοδοτικού προβλήματος αυτών των ανθρώπων. Και δεσμεύομαι να συμμετάσχω και εγώ, δεν μου πέφτει η μύτη επειδή είμαι Αρχηγός κόμματος. Γιατί αξίζει για τα αδέλφια και τον απόδημο ελληνισμό μία τέτοια συμπεριφορά. Γιατί, όπως θα ξέρετε, κυρίες και κύριοι συνάδελφοι, ορισμένες χώρες της πρώην Σοβιετικής 'Ενωσης και της Βαλκανικής συμφώνησαν και υπεγράφησαν διακρατικές συμφωνίες.
Και λύθηκε κατά κάποιον τρόπο σωστά ή όχι, άριστα ή μέτρια, με αυτές τις διακρατικές συμφωνίες το ασφαλιστικό, το συνταξιοδοτικό. Μεταφέρθηκαν πόροι που κατέβαλαν οι άνθρωποι αυτοί στις χώρες προέλευσης που δούλεψαν αλλά υπάρχουν και χώρες που δεν δέχθηκαν.
ΠΕΤΡΟΣ ΚΟΥΝΑΛΑΚΗΣ: Πολιτικοί πρόσφυγες.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ακριβώς, ήταν για τους πολιτικούς πρόσφυγες. Και δεν δέχονται για τους ανθρώπους αυτούς να υπογράψουν τις ίδιες συμβάσεις, οι ίδιες χώρες ή οι άλλες χώρες. Δεν μπορούμε όμως σε αυτούς τους ανθρώπους που δούλεψαν μία ζωή, έδωσαν το παν και βρέθηκαν εκεί όπως ξέρουμε αρκετές φορές, χωρίς και να το θέλουν, να κλείσουμε τα μάτια. Δεν μπορούμε να κλείσουμε τα μάτια μπροστά σε αυτό το τεράστιο κοινωνικό πρόβλημα που διαμορφώνεται γι' αυτούς τους ανθρώπους, τους νεοπρόσφυγες.
Πρέπει πραγματικά, κατ' αρχήν, να αντιμετωπίσουμε τα δύο θέματα: Πρώτον, αυτοί οι άνθρωποι, κάποιοι απ' αυτούς τους ανθρώπους, όσοι μπορούν και βρίσκουν δουλειά και μάλιστα υποβαθμισμένη σε σχέση και με τα προσόντα και τις ειδικότητες και τα πτυχία που έχουν, θέλουν να δουλέψουν, παρά το ότι υποβαθμίζονται, εδώ στην πατρίδα. Τουλάχιστον αφού δουλεύουν πρέπει και αυτοί να αναγνωρίσουν για τις μισθολογικές τους προαγωγές στο δημόσιο και ιδιωτικό τομέα την προϋπηρεσία τους εκεί. Τι έννοια έχει η προϋπηρεσία και στο δημόσιο και στον ιδιωτικό τομέα; Πάντα, σε κάθε χώρα, όπως και στην Ελλάδα, έχει την έννοια να πληρώνεται παραπάνω εκείνος που έχει προϋπηρεσία, γιατί έχει εμπειρία πάνω στο χώρο αυτό και προσφέρει, αποδίδει περισσότερα στον εργοδότη είτε είναι δημόσιος είτε είναι ιδιωτικός τομέας. 'Αρα πρέπει να αναγνωριστεί κάποιο τμήμα έστω αυτού του χρόνου για τη μισθολογική τους προαγωγή για να κλείσουν τις αποδοχές τους και στο δημόσιο και στον ιδιωτικό τομέα. Για δε την ασφάλιση και τη συνταξιοδότηση, θεμελίωση δικαιώματος σύνταξης, πρέπει επιτέλους να αναγνωριστεί το αποδεδειγμένο χρονικό διάστημα όπου παρείχαν υπηρεσία εν τη ασφαλίσει στη χώρα προέλευσης, για να θεμελιώσουν δικαίωμα, να απολαύσουν όλων των ρυθμίσεων των ασφαλισμένων, όπως γίνεται με τους ασφαλισμένους που δούλεψαν και δουλεύουν στην Ελλάδα. Και μετά η Ελλάδα έχει το δικαίωμα, αφού κάνει τη ρύθμιση μιας και είναι άσχημη η οικονομική κατάσταση των χωρών της πρώην Σοβιετικής 'Ενωσης ή και αρνούνται δικαιολογημένα -αδικαιολόγητα λέω εγώ, καθόλου δικαιολογημένα-  να διεκδικήσει τα οικονομικά μας δικαιώματα από τις χώρες εκείνες που πήραν την εργασία αυτών των ανθρώπων, πήραν και τις ασφαλιστικές εισφορές τους και δεν τα απέδωσαν αυτά στη χώρα υποδοχής, στην πατρίδα μας.
Νομίζω ότι είναι ρεαλιστικές αυτές οι θέσεις που αναπτύσσει το ΔΗ.Κ.ΚΙ. και νομίζω ότι η Κυβέρνηση οφείλει απόψε να δεσμευθεί ότι από τη Δευτέρα που έρχεται, η διακομματική επιτροπή θα κουβεντιάσει, θα πάρει αποφάσεις, θα προτείνει μέσα σε δεκαπέντε ημέρες -είναι πράγμα ώριμο πλέον και οι υπηρεσίες είναι ώριμες για να κάνουν αυτές τις προτάσεις, το ξέρω πολύ καλά- ώστε πριν τις εκλογές να έρθει και η ρύθμιση αυτού του ασφαλιστικού αλλά και του θέματος της αναγνώρισης προϋπηρεσίας στον ιδιωτικό και στο δημόσιο τομέα.
'Ενα άλλο θέμα που θέλω να θέσω. Το έζησα και στα πέντε χρόνια που δικηγόρησα από το 1992 μέχρι το 1996. Πολλοί από τους ανθρώπους αυτούς είτε με διοικητικά μέτρα είτε με δικαστικές αποφάσεις ποινικών δικαστηρίων κατά κύριο λόγο, απελάθηκαν γιατί δεν τηρήθηκαν οι διαδικασίες στις ελληνικές προξενικές αρχές ή για άλλες παρόμοιες περιπτώσεις. Αυτοί οι άνθρωποι αν δεν υπάρξει ειδική ρύθμιση -και έχουμε πρόταση συγκεκριμένης διάταξης πάνω στο νομοσχέδιο αυτό- δεν θα μπορούν να κάνουν χρήση αυτών των διατάξεων και να αποκτήσουν ιθαγένεια. 'Αρα πρέπει να βάλουμε συγκεκριμένη διάταξη η οποία να λέει τα εξής:
"Δικαστικές αποφάσεις με τις οποίες επεβλήθη απέλαση κατ'εφαρμογή του ν. 1975/1991 από τα ποινικά δικαστήρια προσβάλλονται με όλα τα ένδικα μέσα εντός έξι μηνών από την έναρξη ισχύος του παρόντος νόμου. Το διοικητικό μέτρο της απέλασης, που έχει επιβληθεί και εκτελεστεί κατά των Ελλήνων προσφύγων από την τέως Σοβιετική 'Ενωση αίρεται και δεν ισχύει για όσους ακολουθήσουν την προβλεπόμενη από το άρθρο 1 του παρόντος διαδικασία". Διότι δεν φταίνε οι άνθρωποι αυτοί και γιατί γι'αυτούς είναι δώρον άδωρον.
Επίσης θα πρέπει να υπάρξει ρύθμιση που τόνισε και ο κ. Ιντζές, για τα παιδιά εκείνα που γεννήθηκαν από πολιτικό γάμο που 'Ελληνας πατέρας και αλλοδαπή η μητέρα και ο πολιτικός έγινε πριν το 1983. Πρέπει να υπάρξει μια γενική ρύθμιση την οποία προτείνουμε ως εξής: Τροποποιείται η παράγραφος 3 του άρθρου 9 του ν. 1438/1984 και στο τέλος προστίθεται: "Εκτός από τις περιπτώσεις των τέκων γεννηθέντων από πολιτικό γάμο των γονιών τους στην τέως Σοβιετική 'Ενωση στα οποία αναγνωρίζεται πλήρως η ελληνική ιθαγένεια από της γεννήσεώς τους".
Αυτά τα παιδιά πράγματι, κύριε Υπουργέ, με τη γενική διαδικασία της πολιτογράφησης έχουν δικαίωμα να πάρουν την ιθαγένεια. Το ξέρουμε, αλλά αυτό όπως ξέρετε και ξέρω και ως δικηγόρος, είναι πολύ χρονοβόρο. Και τι σημαίνει αυτό. Πέραν από δαπάνες μεγάλες που χρειάζονται οι άνθρωποι δεν ξέρουν και τις διαδικασίες και τις παραδίδουμε έτσι στα χέρια κάποιων αετονύχηδων στην παραοικονομία που τους εκμεταλλεύονται όπως εκμεταλλεύτηκαν θυμάμαι με το μέτρο που είχα θεσμοθετήσει εγώ ως Υπουργός Οικονομικών που τους έδωσα να φέρνουν ατελώς τα αυτοκίνητα στην Ελλάδα, που δεν επιτρέπονταν και τις οικοσκευές. Θυμάστε τις περιπτώσεις που κάποια κυκλώματα αγόρασαν το δικαίωμα εκατό, διακόσιες ή πεντακόσιες χιλιάδες και έφεραν Μερσεντές και τις αξιοποιούσαν κάποιοι έμποροι. Για να μην τους παραδίδουμε, λοιπόν, στα χέρια τέτοιων κυκλωμάτων, πρέπει να κάνουμε αυτήν τη ρύθμιση και άλλες παρόμοιες τέτοιες ρυθμίσεις, που να τους απαλλάσσουμε από γραφειοκρατίες, για να μπορούν αυτοί οι άνθρωποι που έχουν τη δυσκολία στη γλώσσα και στη γνώση της νομοθεσίας μόνοι τους με τη βοήθεια και των τοπικών αρχών -δημοτικής αρχής κλπ.- να βρίσκουν λύση.
'Ετσι, λοιπόν, πρέπει να υπάρξει αυτή η ρύθμιση, ώστε να παίρνουν την ιθαγένεια χωρίς να πηγαίνουν στη χρονοβόρα διαδικασία της πολιτογράφησης που σημαίνει για μεγάλο χρονικό διάστημα στέρηση δικαιωμάτων, στέγασης, εκπαίδευσης, κ.ο.κ.
Τέλος, κύριε Πρόεδρε, ήθελα να πω το εξής: Πρέπει να υπάρξουν κίνητρα για τους Πόνιους για εγκατάστασή τους στις περιοχές και της Θράκης και του Αιγαίου και της Μακεδονίας. Πρέπει να υπάρξει δημιουργία και νέων  οικισμών σε περιοχές που έχουν δημιουργηθεί και υπάρχουν οι προϋποθέσεις.           Πρέπει να υπάρξει εντατικοποίηση της ενισχυτικής διδασκαλίας της ελληνικής γλώσσας, γιατί έχουν πρόβλημα οι άνθρωποι αυτοί χωρίς να φταίνε.  Πρέπει, επίσης, να λειτουργήσει ο θεσμός που είναι σωστός του μεταλυκειακού προπαρασκευαστικού έτους για τα μαθήματα της δέσμης για τα παιδιά αυτών των οικογενειών, ώστε να μπορούν πράγματι να πάρουν τη συμπληρωματική εκείνη μόρφωση και στα ελληνικά και στα μαθήματα της δέσμης, για να μπορούν με περισσότερες πιθανότητες να επιτυγχάνουν.
Παράλληλα το μεταβατικό στάδιο -συμφωνώ με την πρόταση που έγινε από προηγούμενο συνάδελφο- πρέπει να υπάρξει και ένα ποσοστό συμβολικό, έστω που να δείχνει το ενδιαφέρον από την πατρίδα, από την Ελλάδα ότι δεν τους ξέχασε για να μπαίνουν στο μεταβατικό στάδιο πέντε-δέκα ετών τα παιδιά αυτά στα πανεπιστήμια.
Χρειάζεται επίσης κατά την άποψή μας η δημιουργία νέων τμημάτων στο Δημοκρίτειο Πανεπιστήμιο Θράκης που μέχρι σήμερα, δυστυχώς, δεν υπάρχουν, για να διευκολύνονται τα παιδιά αυτών των οικογενειών. Να προβλεφθεί επίσης ρύθμιση στο νόμο για τις μεταγραφές φοιτητών παιδιών Ποντίων -όχι γενικά, αλλά Ποντίων- που επαναπατρίστηκαν. Επίσης να υπάρξει πρόβλεψη για να παίρνουν τα παιδιά αυτά των Ποντίων, επαναλαμβάνω, που έρχονται και επαναπατρίζονται αναγνώριση από το ΔΙΚΑΤΣΑ και να λαμβάνουμε υπόψη ότι τα παιδιά αυτά δεν γνωρίζουν καλά την ελληνική γλώσσα.
Εγώ δεν αμφισβητώ την πρόθεση της Κυβέρνησης -προς Θεού!- και ούτε θέλουμε ειλικρινά να κάνουμε αντιπολίτευση ειδικά στο θέμα αυτό.
Νομίζω ότι οι προτάσεις αυτές είναι ρεαλιστικές. Η πολιτεία, με όποια κυβέρνηση, οφείλει να πάρει αυτά τα μέτρα, έστω και καθυστερημένα. Εμείς, όπως είπαμε, γι' αυτό ψηφίσαμε το νομοσχέδιο επί της αρχής και γι' αυτό θα το ψηφίσουμε και επί των άρθρων.
Θα πω κάτι τελευταίο, για να δείτε πώς λειτουργούν τα Μέσα Μαζικής Ενημέρωσης. Ενώ και ο κ. Ιντζές χθες και εγώ πεντακάθαρα, δέκα φορές ο καθένας μας, είπαμε ότι ψηφίζουμε επί της αρχής το νομοσχέδιο, άκουγα σήμερα σε κάποια ραδιόφωνα ότι το ΔΗ.Κ.ΚΙ. κατεψήφισε επί της αρχής το νομοσχέδιο, εις δόξαν της δημοκρατίας των μέσων μαζικής επικοινωνίας!
ΠΡΟΕΔΡΕΥΩΝ (Δημήτριος Β. Κωστόπουλος): Ο Αρχηγός της Νέας Δημοκρατίας κ. Κώστας Καραμανλής ορίζει ως αναπληρωτή Κοινοβουλευτικό Εκπρόσωπο τον κ. Πολύδωρα, ο οποίος έχει και το λόγο.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, ο μόλις κατελθών του Βήματος Πρόεδρος του ΔΗ.Κ.ΚΙ.,
 κ. Τσοβόλας,  διετύπωσε μία σειρά προτάσεων για την πολιτική, όπως πρέπει να την εφαρμόζει η εθνική κυβέρνηση επί των Ποντίων, δηλαδή η μητροπολιτική κυβέρνηση επί των Ποντίων.
Επικροτώ τις προτάσεις που διετύπωσε ο κ. Τσοβόλας, αλλά αξιοποιώ αυτήν την επιδοκιμασία μου, προκειμένου να επισημάνω ότι το σύνολο των προτάσεων -από τις οποίες, είμαι βέβαιος, δεν θα γίνει καμία δεκτή- δεν υπάρχει στο νομοσχέδιο που συζητούμε. Αυτό -θέλω να σας πείσω να παρακολουθήσετε τον πολιτικό μου συλλογισμό- μας οδηγεί εμάς, ως Νέα Δημοκρατία, ως κόμμα ευθύνης, στη θέση να αποσυρθεί το νομοσχέδιο και γρήγορα να έλθει ένα νομοσχέδιο που θα φέρει πραγματική πολιτική επί των Ποντίων αδελφών μας.
Η υπερψήφιση, κύριοι συνάδελφοι -αυτό το λέω για όσους υπερψηφίζουν το νομοσχέδιο- εμπεριέχει μία εσωτερική αντινομία. 'Οταν λείπουν τόσα και όταν έχει το νομοσχέδιο αποσπασματικό και ψηφοθηρικό χαρακτήρα -και οι πάντες το γνωρίζουν αυτό στην πολιτική αγορά- οφείλουμε ηθικώς και πολιτικώς να προβάλλουμε τις ενστάσεις και αντιρρήσεις μας.
Ο Πρόεδρος της Νέας Δημοκρατίας, αλλά και ο εισηγητής και ο Κοινοβουλευτικός Εκπρόσωπος της μίλησαν χθες για συμφωνία επί της αρχής ή επί της φιλοσοφίας, όχι με τη στενή έννοια της αρχής, διότι ζητούμε την απόσυρση.
Και εξηγούμαι: Ιθαγένεια στους αδελφούς Ποντίους...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το άρθρο ...
ΒΥΡΩΝ ΠΟΛΥΔΩΡΑΣ: Παρακαλώ.
Εξηγούμαι: Ζήτημα ελληνικής ιθαγένειας στους αδελφούς Ποντίους.
Απάντηση της Νέας Δημοκρατίας: Ναι.
Στεγαστικό ζήτημα επί των αδελφών Ποντίων.  Απάντηση της Νέας Δημοκρατίας: Ναι.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Αρα, ψηφίζετε.
ΒΥΡΩΝ ΠΟΛΥΔΩΡΑΣ: Παρακαλώ. Μη βιάζεσθε.
Ασφαλιστικό...
(Θόρυβος στην Αίθουσα)
Με συγχωρείτε, γιατί αδημονείτε, κύριοι συνάδελφοι; Εγώ αναπτύσσω ένα συλλογισμό και θα εξηγηθώ καταλεπτώς. Φέρω την ευθύνη αυτών που λέω.
ΓΕΩΡΓΙΟΣ ΚΙΡΚΟΣ: Καλά κάνετε και έχετε ένα συλλογισμό, αλλά επί ενάμιση χρόνο ασχολούμαστε με αυτό το θέμα.
ΒΥΡΩΝ ΠΟΛΥΔΩΡΑΣ: Παρακαλώ, θα έλθω και σ' αυτό.
Ασφαλιστικό ακόμη, ναι, χρειάζεται. Δεν μπορεί να είσαι αδιάφορος και μάλιστα όταν οι χώρες προελεύσεως είναι βέβαιο ότι θα βρίσκονται σε παντοτινή, που λέει ο λόγος, αδυναμία να υπογράψουν ένα σύμφωνο ασφαλιστικής αμοιβαιότητας ή συνταξιοδοτικής. Δηλαδή ισχύει από την πλευρά τους η ένσταση του Μενίππου, "ουκ αν λάβοις παρά του μη έχοντος".
Εκκρεμότητες άλλες, όπως παραδείγματος χάρη οι υποθέσεις των προστίμων για τις άδειες των παρανόμων κτισμάτων για να βάλουν την κεφαλή τους και των προστίμων του ΙΚΑ. Δεν μπορεί να μείνει κανείς αδιάφορος για τους αδελφούς Ποντίους επ' αυτών.
Απασχόληση. Ηυτύχησε ο Ελευθέριος Βενιζέλος όταν υπεδέχθη το ενάμισι  εκατομμύριο, τους αδελφούς μας Μικρασιάτες και της Ανατολικής Ρωμυλίας.             Ηυτύχησε διότι οι κοινωνικοοικονομικές συνθήκες, κυρίως οι οικονομικές συνθήκες, του έδιναν τη διέξοδο να θεραπεύσει το πρόβλημα μόνο με την αγροτική εγκατάσταση.
Σήμερα τα πράγματα είναι πολύ πιο σύνθετα και έτσι, λοιπόν, και εμείς ως Νέα Δημοκρατία πράξαμε άθλον μέγα και δεν ακούγεται λέξη, ο δίκαιος λόγος ιστορικά και πολιτικά το λέει, ο έχων την τιμή να σας ομιλεί εξέδωκε ανακοίνωση ως Υπουργός και έσπασε σιωπή εβδομήντα τριών ετών και με συγχωρείτε που το λέω με το στόμα μου. 'Εκανε ανακοίνωση ως αρμόδιος Υφυπουργός Εξωτερικών για τη γενοκτονία των Ποντίων. Πολλοί ομίλησαν.
Ως Υπουργός πρώτος εγώ έχω την τιμή, κύριοι Υπουργοί, κύριοι συνάδελφοι, να έχω ανοίξει τρία σχολεία στον Καύκασο. Κάναμε περιοδεία με τον κ. Μητσοτάκη στις περιοχές του Πόντου. Μίλησε σε μεγάλη συγκέντρωση ο τότε Πρωθυπουργός στο Σοχούν. Μιλήσαμε με δύο γραμμές, "πρώτον μείνετε στον τόπο σας και δεύτερον όσοι καταπλεύσετε υπό το κράτος και την πίεση της ανάγκης θα έχετε μία φροντίδα". Και ανοίξαμε το ίδρυμα, το οποίο έκανε μέγα έργο.
Υπάρχουν ενστάσεις, επιφυλάξεις. Θα δούμε τι θα γράψει η ιστορία.               Μπορεί κάποιος να ασκήσει κριτική. Το έργο όμως είναι έργο και ήταν έργο, όπως λέμε, υπό συνθήκες καταστάσεως ανάγκης.
Τώρα ήταν καιρός για πολιτική, απασχόληση, λοιπόν. 'Επρεπε να οργανωθούν και να σχεδιαστούν έτσι τα πράγματα. Τα είπατε, κύριοι συνάδελφοι, στην επιτροπή και διάβασα επισταμένως εκατοντάδες σελίδων από τη συζήτηση.
Θέλω να σας ανακοινώσω πού βρισκόμαστε τώρα σε σχέση με το νομοθέτημα, το σχέδιο νόμου.
Ιθαγένεια, δεν μπορούμε να την ψηφίσουμε. Δεν αμφισβητώ το αίσθημα ευθύνης όλων σας, αλλά βιάζεσθε. Θέλω περισσότερη στάση ευθύνης στην υπόθεση της ιθαγένειας. Δεν μας καλύπτει, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εσείς το είχατε ανοιχτό παράθυρο. Τώρα δεν σας καλύπτουν δύο επιτροπές; Επειδή είσθε πολύ υπεύθυνος στις ομιλίες σας, παρακαλώ να μας εξηγήσετε, γιατί δεν έχετε καταλάβει ακόμη τι ζητάμε.
ΒΥΡΩΝ ΠΟΛΥΔΩΡΑΣ: Με συγχωρείτε, θέλω να σας πω ότι τα δεδομένα και εμείς...
ΙΩΑΝΝΗΣ ΚΕΦΑΛΟΓΙΑΝΝΗΣ: Το νομοθέτημα είναι δικό μου. Τότε οι συνθήκες δεν ήταν όπως οι σημερινές.'Ηταν άλλες οι συνθήκες.
(Θόρυβος στην Αίθουσα)
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, ο κ.
Πολύδωρας θέλει να συνεχίσει την ομιλία του. Παρακαλώ να σεβαστείτε αυτήν την απαίτησή του.
ΒΥΡΩΝ ΠΟΛΥΔΩΡΑΣ: Μη σπεύδετε  κάτι ετοιμόρροπο, κάτι σαθρό, το ξέρετε ότι είναι επί των γονάτων, να θέλετε να το στηρίξω εγώ, δηλαδή η Αξιωματική Αντιπολίτευση. Και αν ακόμη είχε κενά ο νόμος του 1993...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πολύδωρα...
ΒΥΡΩΝ ΠΟΛΥΔΩΡΑΣ: Σας παρακαλώ. Θα σας πω ένα παράδειγμα εν είδει προτάσεως, που θέλω να την κάνω σε μία διακοινοβουλευτική επιτροπή, για να συνεννοηθούμε γρήγορα για την ιθαγένεια.
Παραδείγματος χάρη, σας λέω μία λέξη: Δικαστικές εγγυήσεις, δικαστής στην κρίση. Δηλαδή δεν θέλω τους διοικητικούς συνέχεια, που είναι ουσιαστικά πάλι ο πρόξενος ή ο εθελοτυφλών ή αδύνατος να κυβερνήσει υπουργός. Γιατί το λέω αυτό; Διότι έχω τα νέα δεδομένα.
Λέει ο κ. Κουναλάκης, παραδείγματος χάρη -απουσιάζει τώρα- ότι από μία τηλεοπτική εκπομπή θα συνταχθεί σκέψη και γραφή νόμου. Από τον ουρανό θα συνταχθεί, διότι οφείλω να σεβαστώ τα νέα δεδομένα. Και τα νέα δεδομένα είναι όργιο παρανόμων ελληνοποιήσεων. Και στο σημείο αυτό πρέπει να διατυπωθεί το πολιτικό STOP να δούμε πού βρισκόμαστε.
Αντέλεξε κανένας, ο αδελφός Πόντιος 'Ελλην να πάρει την ελληνική υπηκοότητα; Θα είναι εγκληματικό να αντιλέξει και με το συλλογισμό που λέει ο κ. Τάσος Ιντζές ότι έχουμε το δημογραφικό και κατ' ανάγκη να το αντιμετωπίσουμε και έτσι, και με το ανθρωπιστικό ότι δεν μπορώ να μένω απαθής στον αδελφό Πόντιο. Αυτός είναι ο συλλογισμός, το σκεπτικό, κύριοι Υπουργοί, για μία συνολική πολιτική.
Και σας λέω τώρα απλά, πολιτικά, πρακτικά. Και σαν τι θα χάσει η χώρα για δεκαπέντε ημέρες; STOP λέω ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ποιος είπε δεκαπέντε ημέρες; ΒΥΡΩΝ ΠΟΛΥΔΩΡΑΣ: Εγώ το λέω.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τώρα το λέτε.
ΒΥΡΩΝ ΠΟΛΥΔΩΡΑΣ: Υποθετικά, ας είναι μήνας ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τώρα το λέτε.
ΒΥΡΩΝ ΠΟΛΥΔΩΡΑΣ: Μα, ισχύει αυτό ευλόγως. Το είπε ο Καραμανλής χθες. ΙΩΑΝΝΗΣ ΚΕΦΑΛΟΓΙΑΝΝΗΣ: Και χθες ελέχθη.
ΒΥΡΩΝ ΠΟΛΥΔΩΡΑΣ: Χθες ελέχθη ...
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Τι καινούριο θα σκεφθείτε σε δεκαπέντε ημέρες, που δεν το έχετε σκεφθεί δύο χρόνια τώρα;
ΒΥΡΩΝ ΠΟΛΥΔΩΡΑΣ: Θα συνεννοηθούμε μαζί ...
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Πού; Εδώ πέστε μας. ΒΥΡΩΝ ΠΟΛΥΔΩΡΑΣ: Διακομματικά πρώτα-πρώτα για την ιθαγένεια, κυρίως για την ιθαγένεια.
Θέλετε να σας πω, κύριοι συνάδελφοι, τι άλλο λέει το νομοσχέδιο; Εξουσιοδοτήσεις. Γιατί να μην είναι μορφωμένη η πολιτική επί των Ποντίων μέσα στις διατάξεις του νόμου; Τι να τις κάνω; Είναι όλο εξουσιοδοτήσεις. Εξουσιοδοτώ για υπουργική απόφαση, για κοινές υπουργικές αποφάσεις και για προεδρικά διατάγματα. Δεν τέμνονται τα ζητήματα.
Είναι εξαιρετικά προβληματικό διότι είθισται κοινοβουλευτικά και το αναγνωρίζω. Ακόμα-ακόμα θεμιτή είναι και η διάσταση του να πάρεις την εύνοια αυτού του συνόλου. Και πολιτικά κλπ. είθισται και μάλιστα καταφεύγουμε πολλές φορές και σ' ένα είδος πλειοδοσίας να σκεφθούμε, να επινοήσουμε ό,τι το καλύτερο για τους ανθρώπους. Είναι θεμιτό, το αποδέχομαι.
Αλλά έχεις το καινούριο δεδομένο των παρανόμων ελληνοποιήσεων. Είναι οι μαφιόζοι με τα επώνυμά τους τα τρανταχτά. Είναι το Μενίδι το ηρωϊκό, που είναι κοντά στην περιφέρειά μου, στα όρια δηλαδή, και ξέρω του τι γίνεται.
Αυτά τα καινούρια δεδομένα πρέπει να τα αξιοποιήσουμε για χάραξη πολιτικής και να γίνουμε αυστηρότεροι, δικαιότεροι προς τον Πόντιο. Ναι, να μην έχει καμία εκκρεμότητα.
Διάβαζα το υπόμνημα των Ποντίων που λένε ότι δεν μας θεραπεύει τίποτα, γιατί η ιθαγένεια είναι ένας τρόπος, αλλά να έχει την εγγυρότητά της. Διότι αν ρωτήσεις τ0ν Πόντιο αδελφό μας, μαζί με σένα θα πάρουν και τρεις λαθραίοι. Θα είναι εκείνος ο πρώτος νταής που θα επαναστατήσει και θα πει όχι, σφίξτε τα λουριά, γιατί ξέρει ότι την περιορισμένη πίτα των όποιων προνομίων, των όποιων φροντίδων θα τη μοιραστεί με κάποιους λαθραίους. Προσοχή.
Πέντε νομοσχέδια έχετε, κύριοι της Κυβερνήσεως, αντιφατικά και δεν ξέρω ποιο είναι το τελικό. 'Ηλθε το τελικό χθες και σήμερα μας φέρνετε προσθήκη σοβαρότατη -γιατί εγώ είμαι δίκαιος- για την ελληνοποίηση ονόματος και επωνύμου. Χθες συζητούσαμε το νομοσχέδιο και έλειπε αυτή η πρόνοια.
'Υστερα παρακολουθώ τον κύριο Υπουργό Μακεδονίας-Θράκης σε μία στιγμή της συζητήσεως να λέει ότι υπάρχει πρόνοια κατά ποσοστό όσον αφορά τα πανεπιστήμια. Δεν υπάρχει.
Και ξέρετε γιατί δεν υπάρχει; Για να δείτε το δικαιϊκό σύστημα. Ούτε όσοι πρότειναν να βάλετε μία πρόνοια για καθ'υπέρβαση εισαγωγή. Το δικαιϊκό σύστημα με επανειλημμένες αποφάσεις του Σ.τ.Ε. κρίνει αντισυνταγματικές διατάξεις που προβλέπουν κατ'εξαίρεση και με ποσοστά  ακόμα και για τους βορειοηπειρώτες ή τους πολυτέκνους στα πανεπιστήμια.             Και υπάρχει μεγάλο θέμα μεταξύ του Σ.τ.Ε. και του Υπουργείου Παιδείας ή και της Βουλής ακόμη, που θέλουμε να έχουμε τέτοιες ευχέρειες. Αλλά προσκρούουν στην υπόθεση της αντισυνταγματικότητας.
Η τελευταία παρατήρησή μου είναι καθαρά πολιτική. Δεν ξέρω τι θα επινοήσουμε είτε σε συζητήσεις διακομματικής φύσεως, όπως κάναμε ενάμιση χρόνο είτε επιστημονικότερα και συστηματικότερα, διότι σε όλη τη συζήτηση και τώρα ακόμη δεν άκουσα το συγκριτικό προηγουμένο που μπορούμε να λάβουμε από άλλες χώρες. Και δεν το λέω υποθετικά. Το λέω για την Ιταλία, το λέω για τη Γερμανία, η οποία εφήρμοσε πολιτική και έχει πολιτική χορηγήσεως υπηκοοτήτων, ιθαγενειών σε ομογενείς, κυρίως το προηγούμενο της Γερμανίας. Εσείς έχετε νομοθετήσει επί των γονάτων. Σας ζητώ το αποσπασματικό και ψηφοθηρικό εκ των πραγμάτων. Και τι είναι αυτή η υπόθεση ότι....
ΕΛΕΥΘΕΡΙΟΣ ΒΕΡΥΒΑΚΗΣ: Στη Γερμανία δεν είναι ομογενείς.
ΒΥΡΩΝ ΠΟΛΥΔΩΡΑΣ: Ας τηρήσουμε τις αναλογίες. Υπάρχει πολιτική υποδοχής. Κατ'αναλογία ας το πάρουμε.
ΕΛΕΥΘΕΡΙΟΣ ΒΕΡΥΒΑΚΗΣ: Στη Γερμανία δεν είναι ομογενείς, είναι μετανάστες.
ΒΥΡΩΝ ΠΟΛΥΔΩΡΑΣ: Επειδή είμαστε στοχεύοντες -και σας το ζητάω υπευθύνως- σε μία αληθινή και τίμια ιθαγένεια, αυτό έχει τεχνικά προβλήματα. Να το συνομολογήσουμε. Και δεν θεραπεύονται με τον πρόξενο, τα δύο  μέρη και τον γραμματέα της περιφέρειας. Σε αυτό κρούω τον κώδωνα του κινδύνου. Μην είμαστε εθελοτυφλούντες. Και καταφεύγω στο προηγούμενο  της Γερμανίας ή της Ιταλίας. Αποδέχομαι ότι δεν πρόκειται περί ομογενών.  Αλλά θέλω κατ'αναλογία να βρω διεξόδους, να το κατασφαλίσω.
Η τελευταία παρατήρηση που λέω πολιτικά: Αδελφοί Πόντιοι, μην σας γελάνε οι κερδοσκόποι που εμφανίζονται -στην προκειμένη περίπτωση η Κυβέρνηση- ως προστάτες σας. Αδελφοί Πόντιοι, η πρόνοια πρέπει να βγει από δω, να είναι συντεταγμένη, κατοχυρωμένη και πολιτικά έγκυρη. Αυτό σας λέω εγώ. Αυτό που λέει ο Καραμανλής, οι εισηγητές μας, εγώ, είναι: Ναι, στην ιθαγένεια του αδελφού Πόντιου, ναι, στη στέγη, ναι, στο ασφαλιστικό, ναι, στην απασχόληση. Αλλά με τι; Με αυτό;
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, ειλικρινά δεν νομίζω να υπάρχει προηγούμενη εμπειρία να εμφανίζεται ένα κόμμα και να αυτομαστιγώνεται με τον τρόπο που το κάνει η Νέα Δημοκρατία αυτές τις δύο μέρες. Είναι καταπληκτικό ότι με την τελική απόφαση που έλαβε ο Αρχηγός της, αυτό το κόμμα οδηγήθηκε στην Αίθουσα αυτή και κατήργησε τη δουλειά που το ίδιο έκανε στα πλαίσια της Διαρκούς Επιτροπής για τον Απόδημο Ελληνισμό της Βουλής για δύο ολόκληρα χρόνια. 'Οπου συμμετείχε παραγωγικά και θετικά στη διαμόρφωση ενός πλαισίου, μέσα από το οποίο επιχειρεί το ελληνικό κράτος να αντιμετωπίσει τα προβλήματα ή ένα σημαντικό μέρος των προβλημάτων που αντιμετωπίζουν οι Πόντιοι 'Ελληνες που έχουν έρθει στην Ελλάδα μετά το 1989-1990.
Μάλιστα, δε, καταργεί ακόμη και τις θετικές προτάσεις που έκανε κατά τη συζήτηση αυτού του νομοσχεδίου στη Διαρκή Επιτροπή. Και οι οποίες ελήφθησαν υπόψη για να έχουμε αναδιατύπωση,  ειδικότερα στο άρθρο 1, που αφορά την ιθαγένεια, ώστε να μην υπάρχει καμία αμφιβολία ότι το ελληνικό κράτος δημιουργεί ένα καινούριο πλαίσιο, που λαμβάνει υπόψη του όλα τα προβλήματα που προέκυψαν από το απόλυτο ελαστικό πλαίσιο, που νομοθέτησε η Νέα Δημοκρατία με το ν.2130.
Επαναλαμβάνω ότι εμείς αυτό το πλαίσιο δεν το κατηγορήσαμε ποτέ, διότι ήταν νομοθετικό πλαίσιο έκτακτης ανάγκης.
Δεν μπορεί, λοιπόν, σήμερα που διαμορφώνουμε ένα καινούριο πλαίσιο με βάση τις νέες συνθήκες και θέτουμε προϋποθέσεις τέτοιες, ώστε να μην μπορούν να επαναληφθούν όλες εκείνες οι κακές εξαιρέσεις που προέκυψαν εξαιτίας της ελαστικότητας του προηγουμένου πλαισίου, το οποίο, όπως είπα, και χθες ελήφθη σε μία περίοδο που η Κυβέρνηση της Νέας Δημοκρατίας είχε να αντιμετωπίσει ένα μεγάλο ζήτημα. Τι θα έκανε με τους χιλιάδες ανθρώπους που ήρθαν από τις χώρες της πρώην Σοβιετικής 'Ενωσης σε ένα νέο προσφυγικό κύμα. Και διάλεξε τότε η Νέα Δημοκρατία κατά την άποψή μου ορθά, να πει ότι θεσμοθετώ ένα ελαστικό πλαίσιο απόδοσης της ιθαγένειας και αναλαμβάνω τον κίνδυνο αυτό το πλαίσιο να μπορεί να γίνει αντικείμενο εκμετάλλευσης, έστω και από κακοποιά στοιχεία, τα οποία θα μπορέσουν να χρησιμοποιήσουν πλαστά πιστοποιητικά ή να ξεγελάσουν αρχές ή να συνεργήσουν με επίορκους δημοσίους υπαλλήλους των ελληνικών προξενικών αρχών εκεί ή των υπαλλήλων των νομαρχιών στην Ελλάδα για να μπορέσουν να αποκτήσουν ελληνικό διαβατήριο. Το μείζον που τότε η Νέα Δημοκρατία προέκρινε -και ορθώς- ήταν να θέσει ένα πλαίσιο αντιμετώπισης των πολύ μεγάλων προβλημάτων που είχε αυτή η νέα προσφυγιά για την Ελλάδα.
Τώρα, λοιπόν, τι κάνουμε εδώ; Προσπαθώ από χθες να καταλάβω ποια είναι η διαφωνία της επάνω στο καινούριο πλαίσιο για τη διαπίστωση της ιθαγένειας στους ανθρώπους αυτούς.
'Ακουσα τους ομιλητές, μίλησαν επί αρκετή ώρα και δεν διαμορφώθηκε καμία απολύτως πρόταση, έτσι ώστε και η Κυβέρνηση να είναι σε απόλυτη  αδυναμία τώρα να πει δέχομαι ή δεν δέχομαι κάτι από αυτά τα οποία λέτε, γιατί απλούστατα δεν είπαν απολύτως τίποτα.
Εγώ όμως θεωρώ ότι η αληθινή στάση της Νέας Δημοκρατίας απέναντι στο πρόβλημα δεν είναι η σημερινή. Τείνουμε να ξεχάσουμε ότι αυτή είναι η πραγματική στάση της Νέας Δημοκρατίας για το πρόβλημα αυτό. Εμείς επιμένουμε ότι η αληθινή της στάση ήταν μέχρι τη συνεδρίαση της Διαρκούς Επιτροπής της Βουλής, όπου κατέθεσαν προτάσεις και όπου το σύνολο των προτάσεών τους για τη διαμόρφωση του άρθρου 1 ιδίως έγινε αποδεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Συμπεριλαμβάνονται αυτά στο νομοσχέδιο, κύριε Υφυπουργέ;
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Απολύτως, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Το Σωματείο της Πανελλήνιας Ενώσεως των Ποντίων διαφωνεί με το νομοσχέδιό σας.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κοιτάξτε να δείτε, δεν υπάρχουν τέτοιες διαφωνίες. 
ΙΩΑΝΝΗΣ ΚΕΦΑΛΟΓΙΑΝΝΗΣ: Πώς θα το κάνουμε; Εσάς θα πιστέψω ή τους εκλεγμένους εκπροσώπους;
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Απλούστατα θέλω να σας πω το εξής: Αν δείτε τα Πρακτικά της Διαρκούς Επιτροπής, οι επιφυλάξεις που εξέφρασε ο εισηγητής κ.  Βεζδρεβάνης και όλες οι προτάσεις που έγιναν, στη συνέχεια -και γραπτές πρέπει να σας πω από Βουλευτές της Νέας Δημοκρατίας- μας οδήγησαν στη διαμόρφωση ενός πλαισίου χθες για να αποδείξουμε ότι η λειτουργία του Κοινοβουλίου πρέπει να είναι συνθετική, πρέπει να είναι σε μία θετική κατεύθυνση και πρέπει να λαμβάνει υπόψη της όλες εκείνες τις προτάσεις που αναπτύσσονται από τους συναδέλφους και τα κόμματα και οι οποίες οδηγούν πραγματικά σε αξιόπιστα και θετικά αποτελέσματα.
'Ετσι, λοιπόν, η διατύπωση του άρθρου 1, όπως τελικώς έχει διαμορφωθεί, νομίζω ότι δημιουργεί απόλυτη διαφάνεια στη διαδικασία, άπειρες δικλείδες ασφαλείας, έτσι ώστε κρατικά όργανα, έλεγχοι, επιτροπές να οδηγούν σε ένα αποτέλεσμα, το οποίο θέλουμε όλοι να είναι αποτέλεσμα γνησιότητας.
Και επειδή πλέον επί των ομιλιών της Νέας Δημοκρατίας δεν έχουμε να πούμε τίποτε, διότι δεν υπάρχουν προτάσεις, οι οποίες μπορεί να συζητηθούν θα ήθελα να έρθω σε κάποιες προτάσεις που έγιναν τουλάχιστον όσον αφορά το άρθρο 1, από τους συναδέλφους των άλλων κομμάτων και να πω τα εξής:
Πρώτον, πρέπει να κάνουμε μία διευκρίνιση, κύριε Τσοβόλα και κύριε Ιντζέ, που αφορά τους γάμους προ του 1983. Νομίζω ότι προκύπτει σαφέστατα από τις διατάξεις του νομοσχεδίου αυτού πως ο γάμος όποτε και αν έγινε δεν αποτελεί προϋπόθεση για τη διαπίστωση και την απόδοση της ιθαγένειας στους Ποντίους. Διότι με τις διατάξεις που έχουμε μέσα όταν ο πατέρας πάρει την ιθαγένεια, το παιδί αυτόματα τη λαμβάνει. Δεν υπάρχει προϋπόθεση γάμου εδώ.
Για τα ενήλικα τέκνα υπάρχει η διαδικασία της ίδιας διαπίστωσης δηλαδή το ενήλικο τέκνο θα πάρει απευθείας την ελληνική ιθαγένεια. 'Ετσι, λοιπόν, δεν υπάρχει προϋπόθεση του γάμου εδώ. Ξεφεύγουμε από τη διάταξη του Κώδικα Ελληνικής Ιθαγένειας.
Επομένως, σ' αυτό νομίζω ότι δεν έχουμε βάση για μία διαφωνία.
Θέλω επίσης να πω το εξής: 'Εγινε μία παρατήρηση από τον κ. Τσοβόλα  και μάλιστα ορθή, όσον αφορά τις απελάσεις, που έγιναν με το ν. 1975/91.  Θέλω να σας πω το εξής: Οι διατάξεις αυτές αναμορφώνονται με το νομοσχέδιο περί μεταναστευτικής πολιτικής το οποίο έχει ξεχωριστό κεφάλαιο για τον Κώδικα Ελληνικής Ιθαγένειας και το μεν πρώτο κεφάλαιο τροποποιεί το 1975 το δε δεύτερο τροποποιεί τον κώδικα.
Σε εκείνο, λοιπόν, το νομοσχέδιο το έχουμε στείλει στα κόμματα εδώ και μέρες και θα έρθει την άλλη εβδομάδα στη Βουλή, θα συζητήσουμε το θέμα αυτό κι εγώ θα πρότεινα από τώρα να σκεφτείτε την εξής διατύπωση, ότι η δυνατότητα υπαγωγής των Ποντίων όπου και αν είναι αυτοί στις διατάξεις του νομοσχεδίου αυτού, θα πρέπει να είναι ανεξάρτητη από τυχόν απόφαση απέλασης, οπότε λύνεται το πρόβλημα. Δηλαδή θα μπορούν απευθείας να πάνε να το ζητήσουν.
Επίσης πρέπει να πω ότι κάνουμε δεκτή την πρόταση του κ. Ιντζέ, όσον αφορά τη δυνατότητα χορήγησης του ειδικού δελτίου ταυτότητας σε 'Ελληνες ομογενείς άλλων χωρών.
Θα καταθέσω στα Πρακτικά την εξής διατύπωση "Στην παράγραφο 11 του άρθρου 1 προστίθεται εδάφιο ως εξής: Ειδικό δελτίο ταυτότητας δύναται να χορηγείται και σε ομογενείς που διαμένουν σε άλλες χώρες. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης καθορίζεται η διαδικασία και οι προϋποθέσεις χορήγησης του δελτίου αυτού". Επομένως και στο ζήτημα αυτό έχουμε μια συμφωνία.
(Χειροκροτήματα από την πτέρυγα του ΠΑΣΟΚ)
Θέλω να κάνω μία αναφορά στο ζήτημα που έθεσε ο κ. Κουναλάκης για ένα ειδικό ποσοστό εισαγωγής στα πανεπιστήμια. Πρέπει να θυμηθούμε ότι από τη φετινή χρονιά δεν υπάρχουν πια πανελλήνιες εξετάσεις. Υπάρχει το εθνικό απολυτήριο. Κατά συνέπεια αυτοί που παίρνουν το εθνικό απολυτήριο εισάγονται όλοι σύμφωνα με το νόμο στα ΑΕΙ και στα ΤΕΙ. Ειδικά για τα παιδιά των ομογενών έχει προβλεφθεί ότι η βάση κτήσης του εθνικού απολυτηρίου είναι το 8 και όχι το 10. Και για τις δύο τελευταίες τάξεις επειδή έχουν πρόβλημα στη γραφή, αυτοί εξετάζονται στα προφορικά.
Κατά συνέπεια και το ζήτημα αυτό αντιμετωπίζεται με έναν ευνοϊκό τρόπο και μπορούμε να πούμε ότι η ρύθμιση αυτή με βάση το εθνικό απολυτήριο δεν χρειάζεται ποσόστωση.
Πρέπει επίσης να σας ενημερώσω ότι για τη σωστή συμμετοχή των παιδιών αυτών στα γυμνάσια και τα λύκεια έχουμε δημιουργήσει στη χώρα τετρακόσιες τάξεις υποδοχής, ειδικές τάξεις όπου εκεί γίνονται ειδικά μαθήματα κυρίως για την σωστή εκμάθηση της ελληνικής γλώσσας. Πιστεύω δηλαδή ότι και αυτό το μέτρο είναι προς όφελος των παιδιών των παλιννοστούντων ομογενών.
'Οσον αφορά το θέμα των μεταγραφών στο πανεπιστήμιο της Θράκης, όπως γνωστοποίησε το Υπουργείο Παιδείας, η διάταξη αυτή ρυθμίζεται σε ένα νομοσχέδιο που αφορά την ειδική αγωγή και είναι το νομοσχέδιο του Υπουργείου Εθνικής Παιδείας και το οποίο πρόκειται να έρθει σύντομα στη Βουλή.
Με αυτές τις παρατηρήσεις νομίζω ότι ολοκληρώνω την παρέμβασή μου για το τμήμα που αφορά το Υπουργείο Εσωτερικών. Αν είχα ένα λεπτό, θα μπορούσα να πω κάτι για το αίτημα περί μετατροπής ή περί ανάδειξης της Γενικής Γραμματείας Παλιννοστούντων ως του εθνικού συντονιστικού φορέα για τα θέματα των Ποντίων.
Το κράτος έχει μία δομή. Η δομή είναι Υπουργεία, περιφέρειες ως διοικητικές μονάδες και προγραμματικές, νομαρχιακές αυτοδιοικήσεις και δήμοι. Εάν παρατηρήσουμε τη δομή του νομοσχεδίου, αλλά και όση εμπειρία έχουμε αποκτήσει μέχρι σήμερα οι φορείς υλοποίησης, γιατί αυτό είναι το κρίσιμο σημείο όλων των μέτρων που λαμβάνει η πολιτεία, συνδέονται κυρίως είτε με τις περιφέρειες είτε με τις νομαρχιακές αυτοδιοικήσεις είτε με τους δήμους. Αυτές οι οργανικές μονάδες του κράτους εποπτεύονται από το Υπουργείο Εσωτερικών και με βάση τη διεθνή εμπειρία όλα τα αντίστοιχα ζητήματα τα χειρίζονται είτε το Υπουργείο Εσωτερικών είτε Υπουργεία που συνιστώνται προς τούτο, όπως στο Ισραήλ που είπε ο κ. Ιντζές, ή όπως στη Σουηδία που έχει Υπουργείο μετανάστευσης. Νομίζω ότι η δική μας δομή επιβάλλει έτσι ώστε ο συντονιστικός φορέας να είναι σε εθνικό επίπεδο το Υπουργείο Εσωτερικών δημιουργώντας, με το άλλο νομοσχέδιο που θα φέρουμε, την ειδική διεύθυνση μεταναστευτικής πολιτικής και προσφύγων και με βάση την εποπτεία που ασκεί το Υπουργείο Εσωτερικών το δικό μας σε όλους τους επιμέρους φορείς που θα υλοποιήσουν τα προγράμματα, νομίζω ότι έτσι κάναμε μία ρύθμιση, η οποία συνδέεται και με το πώς είναι οργανωμένο το ελληνικό κράτος.
Αν θα έχετε παρατηρήσει, υπάρχει διάταξη στο νομοσχέδιο που λέει ότι για όλα τα προγράμματα που αφορούν τους παλιννοστούντες και γίνονται στην εδαφική περιφέρεια αρμοδιότητας του Υπουργείου Μακεδονίας-Θράκης συντονιστικός φορέας είναι το Υπουργείο Μακεδονίας-Θράκης.
Κατά συνέπεια με βάση αυτή τη διάταξη η Γενική Γραμματεία Παλιννοστούντων Ομογενών, ως γραμματεία που υπάγεται στο Υπουργείο Μακεδονίας-Θράκης, θα αναλάβει όλα εκείνα τα προγράμματα στην περιφέρεια του Υπουργείου Μακεδονίας-Θράκης που είναι, όπως είπατε, και το 75% και έτσι λύνεται το πρόβλημα αυτό, του πώς ακριβώς θα υλοποιηθεί μία πολιτική από έναν έμπειρο πλέον φορέα, διότι δημιουργήθηκε μεν το 1990 από την κυβέρνηση της Νέας Δημοκρατίας αλλά, όπως είπατε και σεις, γενικός γραμματέας διορίστηκε το πρώτον στη γραμματεία αυτή από την κυβέρνηση του ΠΑΣΟΚ το 1993.
'Ετσι νομίζω ότι αντιμετωπίζεται και το πρόβλημα συμμετοχής της Γενικής Γραμματείας Παλιννοστούντων Ομογενών του Υπουργείου Μακεδονίας-Θράκης στο ζήτημα της υλοποίησης των προγραμμάτων για ένα μεγάλο κομμάτι του πληθυσμού και πιστεύω ότι και εδώ μπορούμε να συμφωνήσουμε. Σας ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Τσοβόλας έχει το λόγο. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αναφέρθηκε ο κύριος Υπουργός στα θέματα που βάλαμε εμείς. Θεωρώ πράγματι θετικές τις δηλώσεις, που έκανε ο κύριος Υφυπουργός Εσωτερικών σε κάποια ζητήματα, που είναι της αρμοδιότητός του.
Εκλαμβάνω, και νομίζω ότι αυτή είναι η έννοια, αυτές τις δηλώσεις ως ερμηνευτικές δηλώσεις των σχετικών διατάξεων, που έχουν σχέση με την ιθαγένεια των παιδιών, που γεννήθηκαν από μικτό γάμο, όπως επίσης και σε σχέση με τα θέματα της εκπαίδευσης.
'Εχω μόνο ερωτηματικό, κύριε Υπουργέ. Προς Θεού, δεν καταλογίζω ότι υπάρχει καμιά παραπλανητική πρόθεση από πλευράς σας. Το ερωτηματικό μου είναι, όπου είπατε για το εθνικό απολυτήριο και την είσοδο όλων στην τριτοβάθμια εκπαίδευση. Αυτό δεν είναι ακριβές με βάση το νόμο για τη λεγόμενη εκπαιδευτική μεταρρύθμιση. Και αυτό αποδείχθηκε στη συζήτηση, που κάναμε στη Βουλή το Σεπτέμβριο του 1997.
Εν πάση περιπτώσει, θεωρούμε θετική και την ερμηνευτική δήλωση, που κάνατε, όπως και την ικανοποίηση του ζητήματος, που έβαλε ο κ. Ιντζές, για τις ειδικές ταυτότητες.
'Ενα όμως θέμα που ήθελα να θέσω, επειδή βλέπω πραγματική διάθεση, όταν υπάρχουν συγκεκριμένες προτάσεις από την Κυβέρνηση να ικανοποιηθούν, είναι το εξής. Με αυτό επίσης θα ήθελα να δώσουμε στη Νέα Δημοκρατία τη δυνατότητα να άρει τις όποιες αμφιβολίες για την ιθαγένεια.
Είδατε με πόση σοβαρότητα έθεσα το θέμα και δεν θεώρησα δεδομένα αυτά, που λέγονται περί ελληνοποιήσεων, γιατί δεν έχω στοιχεία. Δεν ξέρω κατά πόσο η Νέα Δημοκρατία ή οι άλλοι συνάδελφοι έχουν στοιχεία και είμαι διατεθειμένος να τα ακούσω, όπως φαντάζομαι και η Κυβέρνηση.
Επειδή όμως έχω την πείρα από το Υπουργείο Οικονομικών, όταν είχα θεσμοθετήσει στα πλαίσια της κυβερνητικής τότε πολιτικής τη μεταφορά αυτοκινήτου και οικοσκευής, που υπήρξαν τα παρακυκλώματα, που πράγματι αξιοποίησαν το δικαίωμα αυτό, που θέλαμε να δώσουμε στους πολιτικούς πρόσφυγες, θα ήθελα να σας πω ότι τα κυκλώματα αυτά υπήρχαν και υπάρχουν και ο σκοπός μας φαντάζομαι όλων είναι, αν όχι να μηδενίσουμε, τουλάχιστον να τα περιορίσουμε στο ελάχιστο δυνατό.
Θα έκανα, λοιπόν, εγώ μία πρόταση, παίρνοντας ως βάση το κείμενο, που μας μοιράσατε σήμερα με τις κάποιες τροποποιήσεις.
Η παράγραφος 4 αντικαθίσταται ως εξής: "Η αίτηση με τα υποβληθέντα δικαιολογητικά και τη γνώμη της οικείας Προξενικής Αρχής για την ελληνική καταγωγή του αιτούντος ομογενούς διαβιβάζονται στο Υπουργείο Εσωτερικών κλπ. και θα αποφασίζουν μετά τη γνωμοδότηση μιας επιτροπής".
Στην επιτροπή, όπως βλέπω στη διάταξη, αν εξαιρέσουμε τον εκπρόσωπο της αυτοδιοίκησης, είναι ή μπορεί να είναι άνθρωποι μόνο της διοίκησης, που μπορεί να υποθέσει κανένας ότι θα είναι του εκάστοτε κυβερνώντος κόμματος και να αφήνει αμφιβολίες ως προς τη διαφάνεια. Οπότε εμείς πλέον προτείνουμε να προστεθεί εκεί στο τέλος, που λέει "και Δημόσιας Τάξης" και ένα ακόμη μέλος, για να έχουμε περιορισμό με την κοινωνική συμμετοχή τέτοιων φαινομένων, που να προέρχεται από τα αντιπροσωπευτικότερα σωματεία των Ποντίων. Αν δεν υπάρχουν, τότε να είναι ένας αντιπρόσωπος, που θα προτείνει το ΣΑΕ.
'Ετσι περιορίζουμε -έχω τη συγκεκριμένη διατύπωση, που μπορεί να προστεθεί- την αδιαφάνεια. Δηλαδή εκεί που λέτε "και Αποκέντρωσης, Εξωτερικών και Δημόσιας Τάξης" να προστεθεί το εξής:
"'Ενα μέλος τουλάχιστον της επιτροπής να προέρχεται από τον αντιπροσωπευτικότερο σύλλογο των Ποντίων και εν ελλείψει τέτοιου από το ΣΑΕ που θα προτείνεται από το ΣΑΕ".
Νομίζω ότι είναι σωστή η πρόταση και περιορίζει τέτοιους φόβους και κάνει πιο διαφανή απ' ό,τι είναι τη ρύθμιση αυτή.
ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υφυπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επιτρέψτε μου για την τελευταία πρόταση του κ. Τσοβόλα να πω τα εξής:
Θα ήθελα να σας πω ότι η διατύπωση που έχετε δεν είναι η τελική διατύπωση. Την είχαμε διανείμει. Θέλω να σας τη διαβάσω όπως είναι η τελική διατύπωση: "Πριν από κάθε απόφαση του γενικού γραμματέα της περιφέρειας για τη χορήγηση της ελληνικής ιθαγένειας γνωμοδοτούν ειδικές επιτροπές που συγκροτούνται με κοινή υπουργική απόφαση των Υπουργών Εσωτερικών, Δημόσιας Διοίκησης και Αποκέντρωσης..." 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν λέει γι' αυτό, λέει για τα προξενεία. Είναι η άλλη επιτροπή, η πρώτη.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αν μου επιτρέπετε, κύριε Πρόεδρε, να διευκρινίσω τι εννοώ. Είναι σ' αυτή που μοιράσατε χθες που λέει επάνω "προτεινόμενες τροποποιήσεις στο σχέδιο νόμου...".
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εχει αναδιατυπωθεί, όπως ακριβώς σας το διαβάζω. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αυτό που διαβάσατε είναι στα προξενεία οι επιτροπές.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, όχι.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ αναφέρομαι σ' αυτό που λέτε: "Η αίτηση με τα υποβληθέντα δικαιολογικά και τη γνώμη της οικείας προξενικής αρχής για την ελληνική καταγωγή του αιτούντος ομογενούς, διαβιβάζονται στο Υπουργείο των Εσωτερικών προκειμένου να εγκριθεί απόφαση του Υπουργού Εσωτερικών. Προτάσεις, αποφάσεις του Υπουργού Εσωτερικών για τη χορήγηση ελληνικής ιθαγένειας, γνωμοδοτούν ειδικές επιτροπές που συγκροτούνται από εκπροσώπους των Υπουργείων Εσωτερικών, Δημόσιας Διοίκησης και Αποκέντρωσης ...".
ΠΡΟΕΔΡΕΥΩΝ (Δημήτριος Β. Κωστόπουλος): Το βρήκατε κύριε Φλωρίδη, αυτό το σημείο που διαβάζει ο κ. Τσοβόλας, για να μη διαβάζει όλο το κείμενο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τσοβόλα, σας λέω και πάλι ότι αυτό το κείμενο που έχετε δεν είναι το τελικό. Η αναδιατύπωση που κάναμε και την έχουμε φέρει σήμερα είναι αυτή που σας διαβάζω. Είναι η παράγραφος 4. Σας τη διαβάζω λοιπόν και σας παρακαλώ να μου πείτε αν συμφωνείτε για να κλείσει το θέμα αυτό. Το σημείο που σας αφορά έχει διατυπωθεί ως εξής: "Πριν από κάθε απόφαση του Γενικού Γραμματέα της Περιφέρειας για τη χορήγηση της ιθαγένειας γνωμοδοτούν ειδικές επιτροπές που συγκροτούνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης, η οποία δημοσιεύεται στην Εφημερίδα της Κυβέρνησεως".
Κάναμε μια τέτοια διατύπωση και δεν έχουμε ειδικότερο προσδιορισμό για το ποιος μπορεί να την αποτελεί. Εγώ με βάση αυτό που είπατε δέχομαι την εξής πρόταση μετά την τελεία:  Στην επιτροπή αυτή μετέχει υποχρεωτικά ένα μέλος από την αντιπροσωπευτικότερη οργάνωση των ομογενών και σε περίπτωση που αυτό δεν μπορεί να διαπιστωθεί, από έναν εκπρόσωπο που προτείνει το ΣΑΕ.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, επικαλούμαι τον Κανονισμό για την διαδικασία. 'Εχει πάει η ώρα 22.00' και δεν έχει μιλήσει κανένας Βουλευτής.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σπυριούνη, χωρίς καμιά αμφιβολία, σύμφωνα με τον Κανονισμό, ο Υπουργός όποτε ζητάει το λόγο μπορεί να τον παίρνει, αλλά από την άποψη της ουσίας, ύστερα από την παρέμβαση του κ. Σπυριούνη, θα ήθελα να παρακαλέσω τους αρμοδίους Υφυπουργούς να δείξουν μια κατανόηση, να μιλήσουν οι Βουλευτές, γιατί μπορεί να υπάρξουν παρατηρήσεις και προτάσεις αξιόλογες τις οποίες θα πρέπει να κάνουν δεκτές ή επιχειρηματολογώντας να απορρίψουν.
Ο κ. Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριοι συνάδελφοι, δεν θα μιλήσω. Θα δώσω μόνο δύο διευκρινίσεις για ένα λεπτό και θα μιλήσουμε στο τέλος.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Θα παρακαλούσα, όμως, να κατανοήσετε και εσείς ότι δεν μιλήσαμε, παρά μόνο δέκα λεπτά ο κ. Φλωρίδης και αφήνουμε να τοποθετούνται οι εισηγητές των κομμάτων και οι Κοινοβουλευτικοί Εκπρόσωποι. Παρεμβαίνουμε δε εκεί που πρέπει για να είναι παραγωγική η συζήτηση.
Θέλω, λοιπόν, για ένα μόνο λεπτό να πω σε ό,τι αφορά τη χθεσινή πρόταση του κ. Τσοβόλα για τα πρόστιμα -και άλλων πολλών Βουλευτών- τα εξής:
Πρώτον, ότι η υφισταμένη, η υπάρχουσα ρύθμιση ορίζει ότι οι ομογενείς απαλλάσσονται από την καταβολή της ειδικής εισφοράς που προσδιορίζεται από το π.δ. 3.9.1983. Πρέπει, όμως, να είναι εντός σχεδίου.
Εκείνο το οποίο συμφωνήσαμε τώρα στη διαβούλευση με το Υ.ΠΕ.ΧΩ.Δ.Ε.    και με τον Υφυπουργό, τον κ. Δρυ, είναι τα εξής: Πρώτον, ότι και όσα είναι υπό ένταξη και αυτά ουσιαστικά καλύπτονται κατά τη διαδικασία την οποία επειγόντως θα εφαρμόσει το Υ.ΠΕ.ΧΩ.Δ.Ε. για να πάμε γρήγορα στις διαδικασίες επεκτάσεως. 'Ομως για όσα έχουν ήδη καταλογιστεί -και έχει δίκιο ο κ.  Τσοβόλας και οι υπόλοιποι- πρέπει να υπάρξει ειδική νομοθετική ρύθμιση για να πει η Κυβέρνηση σε ποιο ποσοστό χαρίζει, σε ένα τμήμα ή σε ολόκληρο.
Δεσμεύθηκε ο κύριος Δρυς και ο κύριος Γενικός Γραμματέας του Υ.ΠΕ.ΧΩ.Δ.Ε. ότι συντόμως, στο επόμενο νομοσχέδιο του Υπουργείου Οικονομικών θα υπάρξει ρύθμιση ειδικά για τους παλιννοστούντες. Δεν μπορώ να δεσμευθώ για περισσότερα, τι ποσοστά θα έχει κλπ.
ΠΑΝΑΓΙΩΤΗΣ ΨΩΜΙΑΔΗΣ: Το ξέρατε το πρόβλημα όμως και δεν το αναφέρατε. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εάν είχαμε συνεργαστεί όπως συνεργαζόμασταν στη διακομματική, κύριε Ψωμιάδη, και την τελευταία εβδομάδα, θα είχαμε πετύχει και περισσότερα.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, μου επιτρέπετε μία διακοπή; 
ΠΡΟΕΔΡΕΥΩΝ (Νικόλαος Κατσαρός): Εάν επιτρέπει ο κύριος Υπουργός. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μάλιστα.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Βεζδρεβάνη. 'Οχι όμως παραπάνω από ένα λεπτό.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, θέλω όμως ακόμα ένα λεπτό.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, επιτρέψτε μου, όσο με ανέχεται ο κύριος Υπουργός.
Κύριοι συνάδελφοι, επί του θέματος δεν θα ομιλήσω.
Θέλω, όμως, κύριε Υπουργέ, να κάνω μία υστάτη έκκληση. Το νομοσχέδιο αυτό είναι προϊόν κοινής διεργασίας όλων των κομμάτων μέσα στη διακομματική επιτροπή.
ΝΙΚΟΛΑΟΣ ΑΚΡΙΤΙΔΗΣ: Μπράβο.
ΗΛΙΑΣ ΒΕΖΔΡΕΒΑΝΗΣ: Είναι επιθυμία όλων να δοθεί λύση στα μεγάλα προβλήματα των παλιννοστούντων Ποντίων βασικά.
ΠΡΟΕΔΡΕΥΩΝ (Νικόλαος Κατσαρός): Παρακαλώ μην επεκτείνεσθε. Μία παρατήρηση είπατε ότι θα κάνετε και εσείς θέλετε να αγορεύσετε.
ΗΛΙΑΣ ΒΕΖΔΡΕΒΑΝΗΣ: Θέλω να ολοκληρώσω το συλλογισμό μου, κύριε Πρόεδρε, αν μου επιτρέπετε. Εγώ παρακάλεσα και εσάς και τον κύριο Υπουργό και διαπιστώνω ότι ο κύριος Υπουργός δέχεται αυτήν τη διακοπή. Επιτρέψτε μου, λοιπόν, να ολοκλήρωσω το συλλογισμό μου.
ΠΡΟΕΔΡΕΥΩΝ (Νικόλαος Κατσαρός): 'Εχουμε και εμείς λόγο, κύριε Βεζδρεβάνη.
ΗΛΙΑΣ ΒΕΖΔΡΕΒΑΝΗΣ: Βεβαίως, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Γι'αυτό σας παρακαλώ. Λέει ο Κανονισμός ότι οι διακοπές δεν μπορούν να υπερβούν το ένα λεπτό.
ΗΛΙΑΣ ΒΕΖΔΡΕΒΑΝΗΣ: Παρακάλεσα πρώτα εσάς και ύστερα τον κύριο Υπουργό. Θέλετε να σταματήσω; Δεν έχω κανένα πρόβλημα, κύριε Πρόεδρε. ΠΡΟΕΔΡΕΥΩΝ (Νικόλαος Κατσαρός): 'Οχι, ολοκληρώστε αυτό που θέλετε να πείτε.
ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, επειδή το θέμα είναι μεγάλο, επειδή η Εθνική Αντιπροσωπεία πρέπει να είναι σύσσωμη σε αυτό το θέμα, κάντε μία υποχώρηση -και δεν είναι υποχώρηση που σας δημιουργεί κανένα ηθικό πρόβλημα- προκειμένου να έχετε ολόκληρη την Εθνική Αντιπροσωπεία μαζί σας μέσα σε ένα μήνα. Κάντε αυτήν την αναβολή που σας ζήτησε ο Αρχηγός της Νέας Δημοκρατίας για ένα μήνα και μετά από ένα μήνα ελάτε εδώ.
ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Βεζδρεβάνη.
ΗΛΙΑΣ ΒΕΖΔΡΕΒΑΝΗΣ: Θα έχει προηγηθεί όλη αυτή η διεργασία προκειμένου η Εθνική Αντιπροσωπεία να ψηφίσει ομόφωνα το νομοσχέδιο.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ, έχετε το λόγο. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Επίσης, κύριοι συνάδελφοι, ετέθη το θέμα των συνταξιοδοτικών και ασφαλιστικών προβλημάτων. Σας λέω ότι ορθώς θέτετε το θέμα. Είναι όμως τεράστιο σε δαπάνες, διότι πράγματι τα κράτη της τέως Σοβιετικής Ενώσεως δεν είναι σε θέση να συμβληθούν ισομερώς και να καταβάλλουν αναλογικώς τα όσα οφείλουν.
Εκείνο που έχω να ενημερώσω την Εθνική Αντιπροσωπεία είναι ότι με εντολή του Πρωθυπουργού και σε διαβούλευση και με το συνεργάτη του τον κ. Αγγελίδη και με τη συνεργασία εκπροσώπων δεκατριών Υπουργείων πρόκειται, εντός του επομένου μηνός, να παρουσιάσουμε μια χάρτα πολιτικών που δεν απαιτούν νομοθετική κατοχύρωση, μέσα στην οποία θα συμπεριλαμβάνεται και η κατ'αρχήν αξιολόγηση και εκτίμηση του αρμοδίου Υπουργείου Κοινωνικών Ασφαλίσεων, γιατί συνεπάγεται αυτή η δαπάνη εάν αναληφθεί μόνο από την ελληνική πλευρά. Θα υπάρξει διακομματική συζήτηση όπως ζητήθηκε και θα δούμε τι θα προτείνουμε επί του θέματος.
Επίσης, θέλω να επαινέσω τον Υφυπουργό Εσωτερικών και τον κ. Ιντζέ που το πρότεινε διότι η ρύθμιση στην οποία βεβαίως, συνέβαλα για την αποδοχή της από την Κυβέρνηση για την επέκταση του ειδικού δελτίου ταυτότητος και σε ομογενείς άλλων χωρών, πέραν της τέως Σοβιετικής Ενώσεως, είναι μια ρύθμιση, η οποία πραγματικά επιφέρει τεράστιες αλλαγές  στη ζωή των ομογενών ιδιαιτέρως της Βαλκανικής και της Κεντρικής Ευρώπης.  Και πρέπει πραγματικά να επαινέσουμε και τον εισηγητή Βουλευτή τον κ.  Ιντζέ και τον κύριο Υφυπουργό Εσωτερικών ο οποίος με ταχύτητα, ενόραση και αποφασιστικότητα, αφού το εισηγήθηκα, το έκανε δεκτό.
Επίσης να μην υπάρχει καμιά αντίληψη περί υποβαθμίσεως της Γενικής Γραμματείας Παλιννοστούντων. Αναβαθμίζεται, αναλαμβάνοντας ρόλο συντονιστού διά του Υπουργού, ο οποίος εποπτεύει τη Γενική Γραμματεία και του Γενικού Γραμματέα σε όλη τη Μακεδονία και Θράκη σε ένα νομοσχέδιο που ανήκει σε ολόκληρο το Υπουργείο Εσωτερικών, αλλά όλες οι αρμοδιότητες ως προς την περιοχή του Υπουργού Εσωτερικών αποκεντρώνονται στον Υπουργό Μακεδονίας-Θράκης ως συντονιστή. Αυτά είχα να πω προς το παρόν.
ΠΡΟΕΔΡΕΥΩΝ (Νικόλαος Κατσαρός): Η κ. Φουντουκίδου έχει το λόγο. 
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κυρίες και κύριοι συνάδελφοι, εύχομαι κανείς να μη νιώσει τη δοκιμασία της προσφυγιάς. Θα ευχόμουν να μην είχε συμβεί στους λαούς όλου του κόσμου.
Οι εικόνες των προσφύγων είναι το γεγονός που με ενόχλησε, με συγκλόνισε περισσότερο όλων τον αιώνα που φεύγει. Το άγος του εικοστού αιώνα! Και πρωταγωνιστές είναι οι 'Ελληνες ομογενείς από τις χώρες της πρώην Σοβιετικής 'Ενωσης, θύματα πολιτικών σκοπιμοτήτων και βάρβαρων ενστίκτων. Πέρα από τη ζωή τους, το πολυτιμότερο αγαθό για όλον τον κόσμο, είχαν να διαφυλάξουν την ελληνικότητά τους, που την ανήγαγαν πέρα και πάνω από την ίδια τους τη ζωή.
Συμπεριφορές και προτεραιότητες που άλλοι λαοί δύσκολα καταλαβαίνουν, γι' αυτό και μοναδικές, γι' αυτό και μεγαλειώδεις. Ποτέ, τίποτα δεν στάθηκε ικανό να τους λυγίσει. Οι ιστορικές μαρτυρίες είναι γλαφυρές για τα μέσα που χρησιμοποιήθηκαν και τρανίνουν τη σημασία και τα εθνικά χαρακτηριστικά, τρανίνουν τα ιδεώδη των Ελλήνων του Πόντο.
Εκτοπισμένοι στα βάθη της Σοβιετίας η μοίρα της φυλής μας ξετυλίγεται μέσα από τη δική τους πορεία. Και μετά η πατρίδα. 'Ηρθαν εδώ. Εγώ θα ήθελα να τους παρηγορήσω και να τους πω ότι και εμάς, το ίδιο με αυτούς, πολλές φορές μας πονά. 'Ομως παρά τις ταλαιπωρίες, παρά τις δυσκολίες και την αδιαφορία από την πολιτεία, όλη η ελληνική κοινωνία υπήρξε μια ανοικτή, φιλόξενη αγκαλιά, γι' αυτούς που τους δέχθηκε και τους στήριξε. Δεν φθάνει όμως μόνο αυτό. Χρειάζεται να ενταχθούν. Δεν μπορούν να ζουν στο περιθώριο. Δεν μπορεί να είναι οι παρίες της κοινωνίας. Αξίζουν την ίδια ποιότητα ζωής μαζί με τις οικογένειές τους, σύμφωνα με τα δεδομένα του νέου τόπου που εγκαθίστανται. Και είμαι κατηγορηματική και δεν δέχομαι κουβέντα από κανέναν, κανένας, μα, κανένας ελληνικής καταγωγής Πόντιος δεν έρρεπε στην παρανομία. 'Ηταν το χαρακτηριστικό τους σε σχέση με άλλους πρόσφυγες και αλλοδαπούς. Εργάζονται σκληρά σε οποιαδήποτε δουλειά, συχνά, μάλλον κατά κανόνα κατώτερη των προσόντων τους για να ζήσουν. Και είναι γνωστό πως πτυχιούχοι, πυρηνικοί επιστήμονες εργάζονταν ως εργάτες σε σκουπίδια. Εμπορεύονται τα λίγα είδη που τους επέτρεψε το σύστημα της χώρας προέλευσης να φέρουν μαζί τους και ζούσαν σε λαϊκές, σε πάγκους. Τους κυνηγήσατε, κύριοι της Κυβέρνησης, με συνέπεια, παρά τις παρεμβάσεις μας, παρά τις διαμαρτυρίες μας. Αφού δεν τους προσφέρατε αποκατάσταση επαγγελματική, ζητήσαμε να τους αφήσετε να ζουν αξιοπρεπώς.
'Oμως δεν μας ακούγατε. Και δεν ξέρω γιατί δεν συναντούν την ίδια μανία οι Φιλιππινέζοι, οι Ταϋλανδέζοι και άλλοι παράνομοι μικροπωλητές.  Το μόνο παράπονό τους είναι η έλλειψη δουλειάς και στέγης.
'Εστω και αν το νομοσχέδιο έρχεται με απαράδεκτη καθυστέρηση, θα ήθελα να το επαινέσω και να το στηρίξω. Αξίζει να πω στην Κυβέρνηση αν έχει περιθώρια να τους προσφέρει κι άλλα. Πλην όμως σήμερα η συζήτηση διεξάγεται κάτω από το βάρος των καταγγελιών και αποκαλύψεων για παρανομίες, που όχι μόνο θέτουν σε κίνδυνο τα συμφέροντα της χώρας, αλλά  κλονίζουν και την εμπιστοσύνη του 'Ελληνα πολίτη προς τις δημόσιες αρχές.  Επιπλέον διασύρουν τον ελληνισμό από τις χώρες της πρώην Σοβιετικής 'Ενωσης.
Πρόκειται για μεγάλο ζήτημα εθνικό, ηθικό και πολιτικό. Αυτό δεν μας επιτρέπει να είμαστε ελαστικοί. Σαφώς και προβάλλει νέα προτεραιότητα διεξαγωγής αυστηρού ελέγχου στη διαδικασία των ελληνοποιήσεων, ώστε σε σύντομο χρονικό διάστημα να διαπιστώσουμε από πού "μπάζει" το σύστημα.  Αυτό πρώτα απ' όλα συμφέρει τους ίδιους τους ομογενείς. Θαρρώ ότι το απαιτούν, γιατί αυτοί οι παράνομοι, καταφερτζήδες και μαφιόζοι, θα ροκανίσουν και τα δικά τους δικαιώματα. Αυτοί οι επιτήδειοι θα παίρνουν τα δάνεια, τα οικόπεδα και θα πρωτοστατούν στους διορισμούς.
Γι' αυτό επιβάλλεται να αποσυρθεί το νομοσχέδιο, ώστε μετά το πόρισμα να κατατεθεί με όλες τις δικλείδες ασφαλείας, που δεν θα επιτρέπουν παράθυρα και καταστρατηγήσεις.
Πιστεύω ότι το νομοσχέδιο χρειάζεται συμπλήρωση. Δεν έχει μέριμνα για την επαγγελματική αποκατάσαση προσφύγων, που θέλουν να ακολουθήσουν άλλα επαγγέλματα πλην του αγροτικού. Επίσης, δεν έχει μέριμνα για τον ελληνισμό της πρώην Σοβιετικής 'Ενωσης που έμεινε πίσω. Είναι ευκαιρία επιτέλους να φέρουμε έναν ολοκληρωμένο νόμο, που θα συμπεριλαμβάνει όλους τους ομογενείς.
Σε μία εποχή που η Ελλάδα κοιτά προς τα εμπρός για να γίνει το όραμά της πραγματικότητα, σε μια εποχή που μιλάμε για διείσδυση στα Βαλκάνια, επέκταση και εμπορική ώθηση προς τη Μαύρη Θάλασσα και προς τους εμπορικούς κόσμους των χωρών της πρώην Σοβιετικής 'Ενωσης, δεν λαμβάνεται καμία πρόνοια και δεν γίνεται κανένας σχεδιασμός για τους 'Ελληνες που έμειναν πίσω. Δεν λαμβάνεται πρόνοια για την οικονομική και κοινωνική τους ανάπτυξη, για την πολιτιστική τους προβολή, για την ενδυνάμωση της θέσης και του ρόλου τους, ώστε να αποτελέσουν τον πόλο των επιχειρηματιών με την έννοια ότι αυτοί προσφέρουν τη φιλοξενεία, την ενημέρωση για τις συνθήκες, για την άμβλυνση των πρώτων δυσκολιών, για τη διευκόλυνση, για τη βοήθεια, για την ασφάλεια. Είναι το κέντρο υποδοχής και πρέπει να τους αναδείξουμε. Αυτό όμως δεν γίνεται. Είναι κι αυτός ένας ακόμη λόγος για τον οποίο ζητάμε να αποσυρθεί άμεσα το νομοσχέδιο, για να το ξαναφέρουμε ολοκληρωμένο με τη σοβαρότητα που αρμόζει για τους ομογενείς από την πρώην Σοβιετική 'Ενωση ή απ' όπου αλλού, ώστε τουλάχιστον να θεσμοθετηθούν πρόσθετες εγγυήσεις με συμμετοχή στη διαδικασία αναγνώρισης της ιθαγενείας ανεξάρτητης διοικητικής αρχής, όπως προτείνει η Νέα Δημοκρατία.
ΠΡΟΕΔΡΕΥΩΝ (Νικόλαος Κατσαρός): Ο κ. Παντερμαλής έχει το λόγο.
ΔΗΜΗΤΡΙΟΣ ΠΑΝΤΕΡΜΑΛΗΣ: Κύριε Πρόεδρε, πρέπει να επανέλθω σε ορισμένα που είπα χθες επί της αρχής. Αυτά αφορούν την προετοιμασία του νομοσχεδίου. Θα επιμείνω πάλι με έμφαση, λέγοντας ότι ποτέ στη διακομματική επιτροπή δεν συζητήθηκε το θέμα της παραχάραξης πιστοποιητικών. Αυτά ήταν γνωστά. Δεν βγήκαν τώρα στη δημοσιότητα. Δεν ανήκουν στο θέμα το οποίο συζητάμε. Τα λαμβάνει κανείς υπόψη του, αλλά δεν θεραπεύονται με αστυνομικά μέτρα, τα οποία ενδεχομένως θα περιελαμβάνοντο στο νομοσχέδιο. Θα μπορούσαν να είναι αντικείμενο μιας επερώτησης εδώ στη Βουλή. Οπωσδήποτε τα μέτρα τα οποία πρέπει να ληφθούν ανήκουν στο γενικότερο πλαίσιο της ελληνικής κοινωνίας και πολιτείας.
Με λύπη μου πρέπει να πω ότι αυτά τα οποία ακούω ως παρατηρήσεις σε μεγάλο βαθμό έχουν μόνο μια θεωρητική αναφορά. "Ολοκληρωμένο νομοσχέδιο". Τι θα πει ολοκληρωμένο νομοσχέδιο; Το νομοσχέδιο έχει κεφάλαια και άρθρα και γι' αυτά πρέπει να εκφραστούν με συγκεκριμένες προτάσεις.
'Οπου έγιναν συγκεκριμένες προτάσεις από οποιαδήποτε πλευρά, συζητήθηκαν εδώ μέσα στη Βουλή και όπως άκουσα προηγουμένως έγιναν και αποδεκτές, όπως ακριβώς γίνονταν και στην επιτροπή.
Η επιτροπή αυτή, είχε τη διάθεση και θα εξακολουθήσει να την έχει, να ενεργεί, να δρα συναινετικά, να μετέχουν όλα τα κόμματα ισότιμα. Και πιστεύω ότι το κέρδος αυτής της συνεργασίας, το πολιτικό όφελος, σε αντίθεση με το πολιτικό κόστος, είναι κοινό και δεν ανήκει μονάχα στην Κυβέρνηση, δεν ανήκει μονάχα στο κόμμα που κυβερνά, αλλά ανήκει σε όλους. Και αυτό είναι ένα κέρδος για την πολιτική ζωή της χώρας. Ας μην το ξεχνάμε αυτό και ας μη μαγαρίζουμε αυτό που με τόσο κόπο και τόσα χρόνια οικοδομούμε πέτρα πέτρα. Να μη το διαλύσουμε διά μιας ακριβώς, επειδή πλησιάζει μια προεκλογική περίοδος.
Επειδή ο χρόνος είναι περιορισμένος, θα ήθελα να σταθώ σε ορισμένα σημεία.
Πιστεύω ότι ο τρόπος με τον οποίο γίνεται ο έλεγχος για την ιθαγένεια είναι καλός. 'Ισως θα μπορούσε κανείς να τον βελτιώσει. 'Οποιος έχει πρόταση για βελτίωση, να την κάνει τώρα. Θα ήθελα να επισημάνω αυτό που είπα και χθες ότι η ιθαγένεια δεν είναι απλώς μια συναισθηματική αναγνώριση, είναι μια πολύ σημαντική θεμελιακή πράξη, διότι δίνει τη δυνατότητα ενός ευρωπαϊκού διαβατηρίου. Να μην το ξεχνάμε αυτό το πράγμα.
Επίσης δεν έχω κατανοήσει και δεν γίνεται καθόλου εδώ λόγος, για το γεγονός ότι ο άνθρωπος αυτός, ο μετανάστης, ο πατριώτης μας, ο αδελφός μας, όπως λέμε όλοι, που έρχεται εδώ, δεν είναι ο ίδιος και δεν είναι οι συνθήκες οι ίδιες με το 1922. Είναι τελείως διαφορετικά πράγματα. Και αυτήν τη στιγμή η Ελλάδα είναι σε μια φάση ταχύρυθμης ανάπτυξης, μεταβάλλονται χίλια δυο πράγματα και έτσι είναι κατανοητό ότι δεν είναι δυνατόν ό,τι λέμε τώρα ή πριν από δύο χρόνια να ισχύει σήμερα και να ισχύει και αύριο. Αυτά πρέπει να τα λάβουμε υπόψη μας και να δώσουμε μια δυναμική για τη λύση των προβλημάτων. Και νομίζω ότι το νομοσχέδιο αυτό δίνει μια δυναμική.
Λυπάμαι και πρέπει να το πω αυτό το πράγμα, ακούω συνεχώς για τους Ποντίους που εγκαταστάθηκαν εδώ ότι ζουν σε άλλες καταστάσεις κλπ. Εγώ έχω ακούσει για ανθρώπους, οι οποίοι είναι ικανότατοι, οι οποίοι διακρίθηκαν και μπόρεσαν να δράσουν μέσα σ' αυτήν την κοινωνία, όπως είναι σήμερα, παίρνοντας εύσημα. 'Ετσι τους θέλουμε τους Ποντίους, δεν τους θέλουμε να είναι στην εγκατάλειψη και στο περιθώριο, τους θέλουμε να είναι μπροστά, όχι όμως με δεκανίκια. Πρέπει να υπάρχει για όλους αυτούς η δυνατότητα να επιβιώσουν και από εκεί και ύστερα να αγωνιστούν όπως αγωνίζονται όλοι οι άλλοι 'Ελληνες. Δεν καταλαβαίνω γιατί θέλουμε διαφορετικά μέτρα και θέλουμε καταστάσεις, οι οποίες υπήρχαν πριν από είκοσι και τριάντα χρόνια.
Τελειώνοντας θα ήθελα να πω το εξής: Επειδή πρέπει να είμαστε συστηματικοί από εδώ και πέρα με το ΣΑΕ και με τις επαφές που έχουμε με τους απόδημους, πιστεύω ότι έχουμε δει πόσο λάθος είναι το ότι δεν ξέρουμε ποιοι έφυγαν στο εξωτερικό, πού πήγαν, πού μετανάστευσαν, δεν ξέρουμε την ιστορία τους. Εγώ θα ήθελα να προτείνω στον Υπουργό να κάνει ένα μητρώο παλιννοστούντων για όλη τη χώρα, ενδεχομένως κατά περιοχές να υπάρχει. Εγώ θα έλεγα να υπάρχει ένα ενιαίο μητρώο για όλη τη χώρα, ώστε να ξέρουμε ποιοι είναι οι εγγεγραμμένοι, ποιοι είναι αυτοί που ήρθαν και πήραν την ιθαγένεια και ποιοι είναι αυτοί που θα πάρουν την ιθαγένεια, ώστε να ξέρουμε τι γίνεται. Αυτό είναι καλό, δεν είναι αστυνόμευση. Είναι απαραίτητη προϋπόθεση για ένα σύγχρονο κράτος.
Τέλος, θα ήθελα να επιμείνω πολύ στο να συζητήσουμε περαιτέρω, γιατί αυτό το θέμα δεν κλείνει εδώ, δεν πρέπει κανείς να είναι αφελής, ώστε να πιστεύει ότι μπορεί να κάνει ένα λεγόμενο ολοκληρωμένο νομοσχέδιο και να λύσει το θέμα. Το θέμα δεν λύνεται, διότι αυτό το θέμα είναι ένα συνεχές πρόβλημα, όπως είναι συνεχή όλα τα κοινωνικά προβλήματα και δεν λύνονται διά μιας ούτε πρόκειται να λυθούν.
Θα ήθελα να ξεκαθαρίσουμε την αντίληψη για τον πολιτισμό και την παιδεία που θέλουμε να τους δώσουμε. Θα ήθελα περαιτέρω να δούμε τι θέλουν αυτοί οι άνθρωποι, να "εξελληνιστούν" τελείως, ή θέλουν να κρατήσουν και κάτι από τον πολιτισμό τον οποίο φέρουν;
Κατά την άποψή μου, οι σημερινές κοινωνίες είναι πολυπολιτισμικές και είναι καλό να έχουν την ελληνική ρίζα, την ελληνική καταγωγή και στο βαθμό που θέλουν οι ίδιοι να την προωθούν και στο βαθμό που θέλουν να έχουν και τον άλλο πολιτισμό. Διότι δεν είναι κακό οι πολιτισμοί να μπολιάζουν ο ένας τον άλλον.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα ήθελα στο πρόσωπο του κ. Παντερμαλή να ευχαριστήσω εκ μέρους της Κυβερνήσεως τη διακομματική επιτροπή όλων των κομμάτων της Βουλής. Οι Βουλευτές επί δύο χρόνια συνέβαλαν στην επεξεργασία και την προώθηση αυτού του νομοσχεδίου. Πήγαν παντού σε όλον τον κόσμο, θυσιάζοντας μέρες και ώρες από την προσωπική τους ζωή και από τις εκλογικές τους περιφέρειες.
Θέλω επίσης να πω ότι εδώ, σ' αυτήν την Αίθουσα, υπάρχουν αυτοί οι Βουλευτές. Επίσης, θέλω να ευχαριστήσω και πάρα πολλούς συναδέλφους Βουλευτές ποντιακής καταγωγής, οι οποίοι επίσης έδωσαν τη μάχη τους για να έχουμε αυτήν την εξέλιξη. Εάν αρχίσω να λέω ονόματα, φοβάμαι ότι θα αδικήσω μερικούς.
ΠΡΟΕΔΡΕΥΩΝ (Νικόλαος Κατσαρός): Θα πουν ότι ευλογούμε τα γένια μας. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι. Αναφέρομαι σε Βουλευτές όλων των κομμάτων εντός κυρίως της διακομματικής, αλλά και εκτός.
Μια και είναι εδώ και ο Πρόεδρος της Διακοινοβουλευτικής 'Ενωσης  Ομογενών Βουλευτών, ο κ. Παπαδόπουλος, θέλουμε επίσης να χαιρετίσουμε και τη δική του συμβολή σε όλη αυτήν την προσπάθεια.
(Χειροκροτήματα)
ΠΡΟΕΔΡΕΥΩΝ (Νικόλαος Κατσαρός): Ο κ. Ακριτίδης έχει το λόγο.
ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, ένα σημαντικό πολιτικό συμπέρασμα στο οποίο σήμερα αυτήν την ώρα μπορούμε να καταλήξουμε, είναι ότι η προσπάθεια που κατέβαλε χθες κυρίως η Αξιωματική Αντιπολίτευση να δημιουργήσει ένα κλίμα το οποίο μετακινούσε τον όλο προβληματισμό από τη βάση που θέτει σήμερα το νομοσχέδιο αυτό, για λόγους καθαρά μικροπολιτικούς έχει απορριφθεί σήμερα από τη Βουλή. Σήμερα το κλίμα επανήλθε σ' αυτό που κυριαρχούσε στο ελληνικό Κοινοβούλιο σε όλα τα επίπεδα και σε όλες τις δράσεις του, δηλαδή ένα κλίμα που άφηνε τους μικροπολιτικούς ανταγωνισμούς έξω από το τεράστιο αυτό ζήτημα του ελληνισμού της διασποράς και των "παλιννοστούντων" ειδικότερα.
Αυτή είναι μια πολύ θετική διαπίστωση και έχει πολύ  μεγάλη σημασία όπως είπε και ο Πρόεδρος της επιτροπής, η επιτροπή να πάρει το κλίμα αυτό και να συνεχίσει να δουλεύει με τον τρόπο αυτό. Συνεπώς έπεσε στο κενό η προσπάθεια της Νέας Δημοκρατίας.
Θέλω να κάνω μία-δύο παρατηρήσεις. Τα  θέματα της ιθαγένειας ειδικότερα με την επέκταση του ειδικού δελτίου ταυτότητας, έχουν λυθεί με τον καλύτερο και τον ασφαλέστερο τρόπο. θα πρέπει το συντομότερο να σταματήσει αυτή η συζήτηση, η οποία ενοχοποιεί γενικά και αφηρημένα τους αποκτήσαντες την ελληνική ιθαγένεια.
Τόνισα και χθες, θα τονίσω και σήμερα επιγραμματικά: Κάθε τέτοια συζήτηση έχει τον κίνδυνο να οδηγήσει σε κοινωνική και δυστυχώς και σε εθνική απομόνωση αυτόν τον κόσμο γιατί καλλιεργούνται εντυπώσεις. 'Οσοι δεν πήγαν να δουν τις εντυπώσεις αυτές στα κέντρα όπου βρίσκονται αυτοί οι ομογενείς μας δεν γνωρίζουν το τι κακό μπορεί να γίνει. Αυτό, λοιπόν, να σταματήσει και κάθε παρανομία και κάθε ανομία είναι δυνατόν να εντοπισθεί.
Δεύτερη παρατήρηση, που νομίζω ότι έχει τεράστια σημασία και γι' αυτά τα οποία θα πω στη συνέχεια. Είπα και άλλη φορά, αλλά σήμερα ή σ' αυτήν τη συζητήση δεν τονίσθηκε επαρκώς: Η πολιτική που εφαρμόσθηκε με τον 2130 και με το ΕΙΥΑΠΟΕ είχε, κύριε Πρόεδρε, εντονότατα χαρακτηριστικά μιας προνοιακής πολιτικής. Θα δεχθώ και εγώ ότι αυτό ήταν επιβεβλημένο την ώρα που οι άνθρωποι αυτοί έφευγαν για να σωθούν. Δεν μπορεί όμως να είναι η  βάση μιας πολιτικής που έπρεπε να εφαρμοσθεί μετά την πρώτη εκείνη φάση.  Η πολιτική που έπρεπε και που πρέπει να εφαρμοσθεί, κύριε Υπουργέ, πρέπει να έχει χαρακτηριστικά δυναμικά. Οι όποιες επενδύσεις, οικονομικές, ή κοινωνικές θα πρέπει να εξασφαλίζουν την ικανότητα της ανακύκλωσης, έτσι ώστε -σωστά το είπε ο κ. Παντερμαλής- με ενεργητικό τρόπο, ο κόσμος αυτός να αγωνιστεί και με τη βοήθεια όχι επαναλαμβάνω την προνοιακή που θα του δοθεί για να μπορέσει και να σταθεί στα πόδια του και να οικοδομήσει το μέλλον του. Αυτό συνέβη μια φορά στην αρχή και έχει τελειώσει. Αυτό σημαίνει ότι πρέπει να δούμε το στεγαστικό πρόβλημα, αλλά και τα άλλα προβλήματα και λόγω έλλειψης χρόνου δεν θα μπω σε λεπτομέρειες όπως για παράδειγμα είναι το συνταξιοδοτικό.
Θα δούμε το πρόβλημα της εγκατάστασης με ένα τέτοιο δυναμικό τρόπο, την αυτοστέγαση. Ο Μόργκενταου, Πρόεδρος της επιτροπής αποκατάστασης των προσφύγων του 1924, είπε ότι δίδοντας υλικά, είχε ιδία συμμετοχή 90% στον τομέα της αυτοστέγασης. 'Ηταν η πρώτη οικονομική ώθηση για να σταθεί εκείνος ο κόσμος στα πόδια του.
Η αυτοστέγαση λοιπόν, έκανα την πρόταση χθες, πρέπει να έχει ένα αναπτυξιακό χαρακτηριστικό.  'Ολες οι οικογένειες δικαιούνται ενός μίνιμουμ ποσού, αυτό για όλες τις ζώνες. Και όποιοι στη συνέχεια θέλουν να πάρουν ειδικά προνόμια στις διάφορες ζώνες επιδότησης, εκείνο θα είναι πρόσθετο.
Υπολόγισα ότι ένα βασικό ποσό δανειοδότησης άτοκης, με επιδότηση δηλαδή 100% του επιτοκίου, για είκοσι χιλιάδες οικογένειες -και αυτές είναι εκείνες που έμειναν τώρα πίσω για όλες τις ζώνες και γιατί όχι την Αθήνα και τη Θεσσαλονίκη; Αυτός ο δανεισμός επιβαρύνει, με επιτόκια της τάξης του 5% και του 6%, που είναι επιτόκια πολύ υψηλά, όταν παρέχεται η εγγύηση του ελληνικού δημοσίου, με δώδεκα περίπου δισεκατομμύρια.
Το 1924, για να πάρουμε το δάνειο των δέκα εκατομμυρίων στερλινών, πάνω στο οποίο στηρίχτηκε η αποκατάσταση, η Κοινωνία των Εθνών απαίτησε την εγγύηση όλης της γης. Γι' αυτό κατά βάση δεν υπάρχει ανταλλάξιμη περιουσία. Υποθηκεύτηκε και εδόθη στην επιτροπή αποκατάστασης υπό τον Μοργκεντάου, των πέντε ανθρώπων. Και κάτω από εκατό άνθρωποι έχτισαν όλο εκείνο το θαύμα. Και λανθασμένα ειπώθηκε ότι είναι του Βενιζέλου. Ο Βενιζέλος πολιτικά το έφτιαξε. Δεν ήταν στην Ελλάδα ο Βενιζέλος. Αυτό έγινε κυρίως από την καταπληκτική προσωπικότητα του Μοργκεντάου με εκατό ανθρώπους, γιατί είχαν σωστές αρχές.
Εμείς αντιθέτως είχαμε τον ΕΙΥΑΠΟΕ. Δίναμε επιδότηση ενοικίου επί τόσα χρόνια. Φαγώθηκαν σαράντα δισεκατομμύρια, σπαταλήθηκαν. 'Ηταν αναποτελεσματικός ο οργανισμός, γιατί η φιλοσοφία του ήταν λανθασμένη.
Σήμερα λοιπόν σας λέω ότι η επιδότηση 100% του ενοικίου για είκοσι χιλιάδες τέτοια δάνεια των δέκα εκατομμυρίων, δεν υπερβαίνει τα δώδεκα έως δεκατέσσερα δισεκατομμύρια δραχμές το χρόνο. Είναι άτοκο δάνειο, το οποίο θα επιστραφεί. Αλλά το ελληνικό κράτος δεν μπορεί να χορηγήσει δέκα έως δεκατέσσερα δισεκατομμύρια για να επιδοτήσει 100% το επιτόκιο; Αυτό είναι όλο. Από κει και πέρα, βεβαίως μπορούμε να εφαρμόσουμε πολιτικές ιδιαίτερης επιδότησης για λόγους δημογραφικούς ή για όλους τους άλλους.
Με τον ίδιο τρόπο θα πρέπει να δούμε πού θα πάνε τα παιδιά, αν θα σπουδάσουν. Δεν πιστεύω ότι καλύπτονται με το "8" ως βάση του απολυτηρίου, διότι θα παίξουν ρόλο οι βαθμοί στη συνέχεια και στην πρώτη φάση...
ΒΑΣΙΛΗΣ ΚΕΔΙΚΟΓΛΟΥ: Το έχουν ανάγκη.
ΝΙΚΟΛΑΟΣ ΑΚΡΙΤΙΔΗΣ: Συμφωνώ απολύτως με το συνάδελφό μου. Το έχουν ανάγκη, για να στυλωθούν και να μπουν δημιουργικά και επί ίσοις όροις μέσα σε όλους τους μηχανισμούς της κοινωνικής αναπαραγωγής μας και της πολιτιστικής αναπαραγωγής μας.
ΒΑΣΙΛΗΣ ΚΕΔΙΚΟΓΛΟΥ: Μετά δεν το έχουν ανάγκη.
ΝΙΚΟΛΑΟΣ ΑΚΡΙΤΙΔΗΣ: Κλείνω λέγοντας το εξής, κύριε Πρόεδρε: Με το νομοσχέδιο αυτό μπορούν να λυθούν όλα αυτά τα προβλήματα. Θα τα δούμε στην πράξη, εκεί που λέει περί κριτηρίων κλπ. Η διακομματική επιτροπή θα πρέπει να λειτουργήσει και να δουλέψει όπως δούλεψε. Η Βουλή θα πρέπει να δουλέψει. Επαναλαμβάνω ότι όλα αυτά μπορούν να γίνουν πράξη.
Κλείνω με το εξής επιγραμματικό.
Κύριε Πρόεδρε, σ' αυτό το κλίμα και στη δουλειά που έγινε τώρα, συνέβαλαν πάρα πολλοί Υπουργοί και ιδιαίτερα συνέβαλε ο κ. Νιώτης και εγώ αισθάνομαι το χρέος να το πω. Αλλά συνέβαλαν και οι συνάδελφοι εδώ, οι εισηγητές, ο κ. Φωτιάδης, οι εισηγητές των υπόλοιπων κομμάτων βεβαίως, επίσης ο πρόεδρος της Διαρκούς Επιτροπής και όλοι οι συνάδελφοι του ΠΑΣΟΚ οι οποίοι έμειναν σ' αυτό το πνεύμα, έδωσαν τις μάχες χρόνια τώρα μέσα σ' αυτή τη Βουλή και σ' αυτούς θα στηριχτούμε από δω και πέρα για την εφαρμογή του.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Νικόλαος Κατσαρός): Να μη διαμαρτυρηθούν οι συνάδελφοι των άλλων κομμάτων. Περιοριστήκατε μόνο στο ΠΑΣΟΚ.
ΝΙΚΟΛΑΟΣ ΑΚΡΙΤΙΔΗΣ: Είπα για όλους.
ΠΡΟΕΔΡΕΥΩΝ (Νικόλαος Κατσαρός): Ο κ. Γερανίδης έχει το λόγο.
ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, εγώ θα επικεντρώσω την τοποθέτησή μου ιδιαίτερα σε δύο σημεία, στο άρθρο 6 γιατί το θεωρώ πολύ κρίσιμο και στο άρθρο 8, γιατί για μένα η ενσωμάτωση στην ελληνική κοινωνία πολιτικά, αλλά κυρίως ψυχολογικά, συντελείται με το να υπάρχει ρίζωμα. Και ρίζωμα ψυχολογικά υπάρχει με ένα κομμάτι γης της μητέρας πατρίδας.
Για μένα αυτά τα δύο άρθρα παίζουν καθοριστικό ρόλο.
Στο άρθρο 6 δεν υπάρχει κανείς εδώ να μου διευκρινίσει για την παράγραφο 1 γιατί αν με αυτή οδηγηθούμε στα νέα ρυμοτομικά σχέδια πολύ φοβούμαι ότι η αποκατάσταση θα αργοπορήσει πλέον της μιας πενταετίας.
Με την παράγραφο 2 συμφωνώ, αλλά θέλω κάποιος να μου απαντήσει ποιος θα είναι ο χαρακτηρισμός των επειγόντων στεγαστικών προγραμμάτων και των μη επειγόντων. Κατ' εμέ όλα είναι επείγοντα. Αν όλα ενταχθούν στην παράγραφο 2 που είναι νόμος της εποχής του Βενιζέλου νομίζω τα πράγματα θα κινηθούν σε πιο γρήγορους ρυθμούς. Στην παράγραφο 2 κάνω την εξής παρατήρηση. Για να επισπεύσουμε έτι περισσότερο εκεί που λέει "...μετά από πρόταση του Υπουργού Περιβάλλοντος, Χωροταξίας και Δημοσίων να εγκριθεί με προεδρικό διάταγμα" να απαλειφθεί η φράση "προεδρικό διάταγμα" και να αντικατασταθεί με τη φράση "υπουργική απόφαση". Δηλαδή να εγκριθεί με υπουργική απόφαση το τοπικό ρυμοτομικό σχέδιο για να γλιτώσουμε καταλαβαίνετε και ποιους άλλους σκοπέλους που ακόμη περισσότερο θα επιβραδύνουν αυτήν τη διαδικασία. Σας λέω ότι μόνο το τοπικό ρυμοτομικό του χωριού μου είναι δώδεκα χρόνια και τα τρία, τέσσερα από αυτά πηγαινοέρχεται μεταξύ Συμβουλίου Επικρατείας και ΠΕΧΩΔΕ.
Στο άρθρο 8 φοβούμαι ότι το Υπουργείο Γεωργίας απουσίαζε όπως και φυσικά απουσιάζει από αυτήν την Αίθουσα και δεν είχε τη δική του συμβολή το κομμάτι της αποκατάστασης των ομογενών μας. Το άρθρο 8 είναι φτωχότατο. Πλην της παραγράφου 1 που έχει μία ουσία δεν υπάρχουν άλλα μέτρα ειδικά για τους ομογενείς μας. Βέβαια και εγώ εκ πείρας ξέρω ότι δεν υπάρχει και πολύ μεγάλο ενδιαφέρον από τους ομογενείς μας σ' αυτόν τον τομέα αλλά σ' εκείνο το μικρό αριθμό, που θα υπήρχε γιατί είναι υπαρκτός θα έπρεπε να είναι πολύ πιο γενναιόδωρη η πολιτική μας.
Και γίνομαι πιο συγκεκριμένος. Φυσικά όποιος γίνει αγρότης υπάγεται στις γενικές διατάξεις και στα ωφελήματα τα εθνικά ή τα κοινοτικά που υπάρχουν αν έχει τα ανάλογα προσόντα. Θα έλεγα όμως γι' αυτούς τους λίγους που θα ήθελαν να ασχοληθούν να τους υπάγουμε στα εθνικά μέτρα του νόμου περί νέων αγροτών χωρίς όριο ηλικίας. Και θα ήθελα να υπάρχει μία συνεννόηση με το Υπουργείο Γεωργίας που απουσιάζει και αν είναι δυνατόν σήμερα να υπαχθεί αυτή η συμπληρωματική διάταξη.
Θα ήθελα να επιμείνω στο θέμα των ζωνών. Με βρίσκει πολύ σύμφωνο η άποψη και άλλων συναδέλφων ότι πρέπει να υπάρχει ένα πλαφόν για όλες τις ζώνες, γιατί δεν μπορώ να δω ένα νομοσχέδιο περί αποκατάστασης των ομογενών όταν αυτοί στη συντριπτική τους πλειοψηφία πήγαν στις μεγάλες πόλεις και ιδιαίτερα στη Θεσσαλονίκη. Και αυτό δεν είναι τυχαίο δηλαδή αυτή η μέριμνα γι' αυτούς να είναι πολύ μικρότερη. 'Αρα, αυτό το θεωρώ μία σημαντική βελτίωση του νομοσχεδίου και θα πρότεινα στον παριστάμενο Υπουργό και στους παριστάμενους Υφυπουργούς ας είμαστε σήμερα πιο γενναίοι!
Το δικαίωμα δε αυτό της δανειοδότησης να μπορεί να επεκταθεί και σε ανθρώπους που θα ήθελαν να επισκευάσουν, να επεκτείνουν, ήδη δικές τους προσπάθειες, που έχουν κάνει μέχρι στιγμής και είναι αξιέπαινοι γι' αυτό.
Να υπάρχει ειδική μέριμνα για τους πολύτεκνους παλιννοστούντες και ειδικές διαδικασίες γι' αυτούς. Να υπάρχει αναστολή κάθε εκτέλεσης απόφασης κατεδάφισης και ιδιαίτερα γι' αυτά που θα είναι έτοιμα να ενταχθούν σε ζώνες οικιστικές που σε συνέπεια αυτής της πράξης θα ακολουθήσουν και όλα τα ευεργετήματα πρόστιμα, ποινές κλπ.
Νομίζω, αγαπητοί συνάδελφοι -και θα κλείσω με αυτό, γιατί έχω περάσει το χρόνο μου- ότι η ίδια η συζήτηση έχει ανοίξει και έχει διευρύνει ένα κύκλο και άλλων σημαντικών αιτημάτων. Πιστεύω ότι ήταν γόνιμη η σημερινή διαδικασία για να τα κωδικοποιήσουμε και για όποια δεν είναι έτοιμη η Κυβέρνηση σήμερα να τα αποδεχθεί, να ανοίξει ένα νέο κύκλο συζήτησης στη διακομματική για να υπάρξει ένας σχεδιασμός ολοκληρωμένος.
Θα ήθελα να τονίσω ότι θα πρέπει να ανοίξει ένας κύκλος συζητήσεων ιδιαίτερα για μία εθνική πολιτική που θα συντείνει οι ομογενείς μας να παραμείνουν στις εστίες τους. Νομίζω ότι αυτός ο κύκλος πρέπει να ανοίξει γρήγορα γιατί έχουμε υστερήσει, όπως καθυστερήσαμε για μία δεκαετία να φέρουμε μέτρα πολιτικής για τους ομογενείς μας. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Νικόλαος Κατσαρός): Ο κ. Δαμιανίδης έχει το λόγο.
ΑΛΕΞΑΝΔΡΟΣ ΔΑΜΙΑΝΙΔΗΣ: Κύριε Πρόεδρε, είναι προφανές ότι μιλάμε για ένα δυναμικό κομμάτι του απανταχού της οικουμένης Ελληνισμού, άνθρωποι οι οποίοι έζησαν αλλεπάλληλες διώξεις, εκδιώξεις, προσφυγιές. Είναι απόγονοι εκείνων των ανθρώπων που είχαν υποστεί τον ξεριζωμό μαζί με τον υπόλοιπο ελληνισμό της Μικράς Ασίας και μάλλον πριν από αυτόν. Eίναι και αυτοί θύματα όπως όλοι εκείνοι, οι οποίοι στην περίοδο της γενοκτονίας των Ποντίων αναγκάστηκαν με την ψυχή στο στόμα να φτάσουν στα βόρεια παράλια του Ευξείνου Πόντου και στις περιοχές εκείνες που είναι γνωστές πλέον ως περιοχές της πρώην Σοβιετικής 'Ενωσης.
Είναι ένα πελώριο θέμα αυτό που μας απασχολεί. Για μία δεκαετία στο ελληνικό Κοινοβούλιο συζητάμε και ξανασυζητάμε για την αποκατάστασή τους.
Επιτέλους -εγώ θα συμπληρώσω- η Κυβέρνηση έφερε ένα νομοσχέδιο που πράγματι δίνει απάντηση στα περισσότερα από τα προβλήματα που απασχολούν αυτούς τους ανθρώπους. Το περιμέναμε μία ολόκληρη δεκαετία.  Επιλήψιμο για τις κυβερνήσεις που προηγήθηκαν, αλλά και πολύ θετικό για την παρούσα Κυβέρνηση που επιτέλους έδωσε ένα οριστικό τέλος.
Και πρέπει να θυμηθούμε, κύριε Πρόεδρε, ότι αυτή η ιστορία της αποκατάστασης των παλιννοστούντων Ελλήνων Ποντίων από την πρώην Σοβιετική 'Ενωση πέρασε να μην πω από χίλια κύματα, αλλά από πάρα πολλά κύματα.
Ξεκίνησε με εκείνο το περίφημο 'Ιδρυμα Αποκατάστασης, το οποίο δεν είχε άλλο στόχο ει μη μόνο ένα, το πώς θα αποκαταστήσει κάποιους συγνταξιούχους στρατιωτικούς, στρατηγούς και άλλους, δεν ξέρω ποιοι ήταν αυτοί, όπου κατασπαταλήθηκε το σύνολο του προϋπολογισμού που είχε ορισθεί για την αποκατάσταση αυτών των ανθρώπων.
Αυτό το ίδρυμα θα παρακαλούσα πάρα πολύ στο βαθμό που το συγκαλύπτει και το παρόν νομοσχέδιο, να ξεριζωθεί τελείως, να μη μείνει τίποτα γιατί στο κάτω-κάτω, κύριε Υπουργέ, δεν πρόκειται για ιδρυματική κατάσταση για να δικαιολογείται η παρουσία αυτού του ιδρύματος.
Το θέμα είναι πολιτικό και το ξέρετε τουλάχιστον όσο κι εγώ. 'Αρα χρειάζεται πολιτική αντιμετώπιση του ζητήματος και όχι περίθαλψη κάποιων ανθρώπων. Χρειάζεται δηλαδή, να δώσουμε όλες εκείνες τις εγγυήσεις και τις προϋποθέσεις, οι οποίες όχι μόνο θα επιτρέψουν, αλλά θα συμβάλουν και θα βοηθήσουν στην ένταξη αυτών των ανθρώπων στην ελληνική κοινωνία. Και το παρόν νομοσχέδιο όντως δίνει τέτοιες ευκαιρίες, ανοίγει διαύλους και αυτό είναι και το θετικό.
'Ομως, ό,τι απομεινάρι υπάρχει, να φύγει. Αυτή είναι και η προσωπική μου παράκληση.
Εκεί που θα ήθελα επίσης να διατυπώσω μερικές επιφυλάξεις, είναι η κατάργηση της Γενικής Γραμματείας Παλιννοστούντων και το πέρασμα των αρμοδιοτήτων στο Υπουργείο Εσωτερικών ή αν θέλετε, στη Γενική Γραμματεία Περιφέρειας ή στη νομαρχία και την Τοπική Αυτοδιοίκηση.
Θα χρειαστεί ικανός χρόνος προσαρμογής αυτών των υπηρεσιών και φοβούμαι, κύριε Υπουργέ, ότι πάλι θα έχουμε καθυστερήσεις. Θα πάμε σε επόμενη γενιά των παλιννοστούντων και τότε βέβαια δεν θα υπάρχει και αντικείμενο.
Καλό θα είναι να μην καταργηθεί η Γενική Γραμματεία, να συνεχίσει το βίο της και να συνεργαστεί με την περιφέρεια και τους δύο βαθμούς Τοπικής Αυτοδιοίκησης για ταχύτερη και αποτελεσματικότερη αποκατάσταση και ένταξη αυτών των ανθρώπων στην ελληνική κοινωνία.
Επίσης, θα ήθελα να παρακαλέσω για κάποιες λεπτομέρειες. Ας μην είμαστε μικρόψυχοι και εν πάση περιπτώσει, να μην είναι το ελληνικό Κοινοβούλιο θύμα κάποιων υπαλλήλων, ας αρκεστώ σε αυτό. Λέει μέχρι εκατόν είκοσι τετραγωνικά μέτρα σπίτι κι εγώ σας ρωτώ, κύριε Υπουργέ, το εξής: Αν μία οικογένεια παλιννοστούντων αποτελείται από επτά άτομα, γιατί καμιά φορά έχουν πέντε-έξι παιδιά, τι θα γίνει με τα εκατόν είκοσι τετραγωνικά μέτρα; Θα λυθεί το στεγαστικό τους πρόβλημα; Αφήστε το ελεύθερο. Δεν πρόκειται να χτίσουν βίλες οι άνθρωποι. Τις βίλες άλλοι τις χτίζουν, και μάλιστα χωρίς να ενοχλούνται από κανέναν, χωρίς να αποτελούν και τεκμήριο διαβίωσης. Επομένως ας είμαστε λίγο απλόχεροι σε αυτά τα θέματα.
Τώρα, στο θέμα της ζώνης. Με ποιο δικαίωμα τους υποχρεώνουμε να πάνε να ζήσουν εδώ ή εκεί; Ούτε αυτό είναι λύση. Στο κάτω-κάτω δεν καρποφόρησε. Το είδαμε. Θέλαμε να πάνε στη Θράκη. Δεν πήγαν όλοι, τι να κάνουμε; Και πάλι δεν θα πάνε. Θα πάνε εκεί που νομίζουν ότι πρέπει να ζήσουν, εκεί που θα βρουν το φυσικό τους περιβάλλον, εκεί που είναι οι συγγενείς τους, οι φίλοι τους. Γιατί να τον υποχρεώσω να ζει μακριά από τους ανθρώπους του, με ποιο δικαίωμα; Και δεν είναι πια όλοι οι δικοί τους στην Αθήνα και στη Θεσσαλονίκη.
Βλέπω ότι υπάρχουν και αυτές οι αρμοδιότητες των προξενικών αρχών, σχετικά με τα πιστοποιητικά και τις εγκρίσεις. Κι εδώ διατυπώνω τις επιφυλάξεις μου, κύριε Υπουργέ. Δείτε το, διότι έχουμε πολλές καταγγελίες για υπαλλήλους των προξενείων μας σε εκείνη την περιοχή. Κάτι γνωρίζουμε κι εμείς. 'Οσοι μάλιστα είμαστε στην παρευξείνια οικονομική συνεργασία, πηγαινοερχόμαστε και κάτι μαθαίνουμε. Προσέξτε το αυτό, γιατί νομίζω ότι τους δίνετε αρμοδιότητες στο να γίνονται περισσότερο παράνομοι. Να το δείτε και αυτό καλύτερα.
Υπάρχει και ένα άλλο θέμα που αφορά επιστήμονες. Πολλοί από αυτούς είναι δυστυχείς και μάλιστα συμβαίνει να έχω και συγγενή. Μαθηματικός ο σύζυγος, φιλόλογος η σύζυγος, καθαρίστρια αυτή, σε ξυλουργείο εργάτης ο άλλος. Δεν είναι όμως αυτό που πειράζει. Εκείνο που πειράζει, είναι ότι υπάρχουν και ειδικότητες. Απευθύνθηκαν σε αυτό το περιβόητο ΔΙΚΑΤΣΑ, σε αυτόν τον τόσο αναχρονιστικό θεσμό, που λειτουργεί στη χώρα μας και δεν μπόρεσαν ποτέ να πάρουν την έγκριση για να λειτουργήσουν ως επιστήμονες. Υπάρχει καρδιοχειρουργός από την πρώην Σοβιετική 'Ενωση, που ζει εδώ στην Αθήνα και συνεχίζει να εργάζεται σε οικοδομή. Καρδιοχειρουργός από εκείνους που πρώτοι ξεκίνησαν την καρδιοχειρουργική στον κόσμο. Είναι κρίμα να μη δίνετε λύση σε αυτούς τους επιστήμονες.
Κύριε Πρόεδρε, θα ήθελα να κλείσω -και ευχαριστώ για την ανοχή σαςμε την τελική παράκληση στην Κυβέρνηση -και πραγματικά εγώ επαινώ όλη αυτήν την πρωτοβουλία, που έστω και λίγο καθυστερημένα ρυθμίζει αυτά τα θέματα- να δει όλες αυτές τις λεπτομέρειες, που διατυπώθηκαν και από άλλους συναδέλφους όλων των πτερύγων και σημειώθηκαν από την πλευρά μου και μέχρι την τελική ψήφιση του νομοσχεδίου να διορθωθούν, ούτως ώστε να βγει ένα νομοσχέδιο όσο γίνεται πιο αποτελεσματικό γι' αυτούς τους ανθρώπους.
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν μπορώ να μην εκφράσω τη δυσαρέσκειά μου για την ακολουθηθείσα διαδικασία. Πέρασαν ώρες για να μιλήσει ο  πρώτος Βουλευτής και αντηλλάγησαν απόψεις -επί δεκάλεπτα- των Υπουργών με συγκεκριμένο κόμμα ή με συγκεκριμένη άποψη.
Το δεύτερο που θέλω να πω  είναι το εξής. Κύριοι συνάδελφοι της Νέας Δημοκρατίας, είδατε με τι ανωτερότητα και τι συναινετικό πνεύμα αντέδρασε η Κυβέρνηση σήμερα. Ανωτερότητα, διότι δεν εφείσθη καμιάς προσπάθειας να επαινέσει το νομοθέτημα του 1991 της Νέας Δημοκρατίας. Και αυτό είναι ένα σημείο που πρέπει να σφραγίσει ένα άλλο κλίμα και ένα άλλο πνεύμα, έστω και στην τελευταία πορεία του συζητούμενου νομοσχεδίου.
'Ενα τρίτο σημείο που θέλω να πω είναι το εξής.  Παρακαλώ, κύριε Πρόεδρε, να μου επιτρέψετε να καταθέσω τις επισημάνσεις που κάνει η Πανελλήνια Ομοσπονδία Ποντιακών Σωματείων και γύρω από την ιστορία και την ενδιάμεση εμπειρία και  προτάσεις επί συγκεκριμένων θεμάτων. Σε πολλά, για να  μην πω σε όλα, γιατί επιθυμώ να αποφύγω το απόλυτο, σημεία, κύριε Υπουργέ, συμφωνώ.
( Στο σημείο αυτό ο Βουλευτής κ. Κυριάκος Σπυριούνης, καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Στο χειρισμό του όλου θέματος από την αρχή μέχρι σήμερα, δεν υπήρξε σοφία, με την έννοια του "σοφοί δε προσιόντων" του Καβάφη όπως ανέφερα και χθες και φοβούμαι ότι δεν υπάρχει και σοφία για την αντιμετώπιση του μέλλοντος.
Εξηγούμαι: Είναι καταστροφική για την έννοια του Ελληνισμού η ανοχή που δείχνει το ελληνικό κράτος μονίμως στην ιστορία του, για το ξερίζωμα του απόδημου ελληνισμού. Κινδυνεύουμε να μη μείνει 'Ελληνας από τις χώρες τις πενόμενες και δοκιμαζόμενες, στις εστίες του. Το επισημαίνω αυτό. Ας συγκροτηθεί ένα όργανο από καθηγητές, ειδικούς υπαλλήλους του Υπουργείου Εξωτερικών, από Βουλευτές της Επιτροπής Αποδήμων κλπ.  που θα μελετά μονίμως, θα κάνει αναλύσεις και θα δίνει κατευθύνσεις και γνωμοδοτήσεις στις Κυβερνήσεις, ώστε να αντιμετωπισθεί το μέγα θέμα του απόδημου ελληνισμού.
Nα προβλεφθεί στο άρθρο 1, αυστηρότατη διάταξη για κυρώσεις κάθε παράβασης ή παραβίασης διατάξεων στην αναγνώριση ιθαγένειας. Ας μπει μια εικοστή παράγραφος που θα λέει: Κάθε παράβαση του συγκεκριμένου άρθρου, θα συνεπάγεται για τους υπαλλήλους, για τα συλλογικά όργανα, τις εμπλεκόμενες επιτροπές, αυστηρότατες ποινές.
Κάποτε, κύριε Πρόεδρε, σ'αυτήν τη χώρα θα πρέπει να σταματήσει ο εκφυλισμός της ατιμωρησίας. Κανένας δεν ελέγχεται από κανέναν. Και συντελούνται σκόπιμες παρανομίες που έχουν ιδιοτελή βάση όχι αμέλειας ή βαρύτατης αμέλειας, αλλά προσωπικός δόλος, για να λειτουργήσει το φακελάκι, για να λειτουργήσει η διαπλοκή ή η διαφθορά. Είναι γνωστά αυτά και τα συζητούμε όλοι μας έξω. Στο κυλικείο συζητάμε αυτά τα θέματα και δεν υπάρχει κανένας έλεγχος. Απελύθη κανένας; Μπήκε κανένας στη φυλακή; Συνεχίζεται κάποιος έλεγχος; Μπήκαν οι εισαγγελείς;
Eπειδή δεν έχω χρόνο και σέβομαι τον περιορισμό του πενταλέπτου, όταν συζητούνται δεκατέσσερα άρθρα σε ένα ιδιαζόντως ενδιαφέρον αντικείμενο, όπως είναι το συζητούμενο νομοσχέδιο για τους ομογενείς και όταν δίνονται στον εισηγητή είκοσι πέντε λεπτά, μετά, το πεντάλεπτο του κόκκινου πίνακα, προκαλεί απογοήτευση στους Βουλευτές. Και έχετε την καλοσύνη να μας ανέχεστε πέραν του πενταλέπτου, ωστόσο αμέσως διαφοροποιείται το επίπεδο.  Και μένει ο φτωχός ο Βουλευτής εδώ -αν μείνει- ακουμπώντας το κεφάλι του στα δάκτυλά του και προβληματιζόμενος μονίμως, σκέπτεται μήπως είναι ανοησία να κάθομαι εδώ μέσα; Ποιος είναι ο ρόλος μου κλπ; Μπαίνει ένα θέμα, κύριε Πρόεδρε, εάν θέλουμε την Αίθουσα να τη δούμε μεστή, πέρα από τη συναίσθηση της ευθύνης, που είναι βαρύνον πρόβλημα αναμφισβητήτως απέναντι στο καθήκον, πρέπει να βελτιώσουμε και τους όρους παρουσίας των Βουλευτών στο Κοινοβούλιο. Και σαφώς έχουν γίνει βήματα. 'Εχει βελτιωθεί ο Κανονισμός σε πολλά σημεία και περιορίζονται και οι Υπουργοί, πλην της σημερινής μέρας, που οι Υπουργοί ακολούθησαν μια ανταγωνιστική μεταξύ τους διαδοχή στο λόγο.
Σε κάθε δηλαδή επισήμανση, κύριοι Υπουργοί, απαντούσατε. Εγώ τώρα κάνω προτάσεις και έχω απαίτηση να μου απαντήσετε σε όλα τα σημεία των προτάσεών μου.
Επαναλαμβάνω λοιπόν:
Πρώτον, να διοριστούν είκοσι χιλιάδες ζευγάρια νέων ανθρώπων στα επίκαιρα, της πατρίδας, σημεία, με ένα μισθό εκατό χιλιάδες (100.000), εκατόν πενήντα χιλιάδες (150.000). 'Εχει η πατρίδα. Να τα βρει από εκεί που φεύγουν.
Δεύτερον, το 2% πρέπει να γίνει τουλάχιστον 5%. Μπορείτε να φτιάξετε μοίρες καταδρομών με αυτά τα παιδιά, που να τις ζηλεύει όλος ο κόσμος.
Για τα δάνεια, κύριοι Υπουργοί, που με τόση ευαισθησία προβλέπετε και καλά κάνετε, να τα διευρύνετε σε όλους και σ' εκείνους που απέκτησαν σπίτι και που πληρώνουν τόκους, επιτόκια, παραβάσεις κλπ.  Στα μέτρα αυτά λοιπόν, πρέπει να συμπεριλάβουμε και αυτούς που απέκτησαν με πολλά βάσανα τα σπίτια τους.
'Αλλη πρόταση είναι η διεύρυνση του ειδικού δελτίου ταυτότητας που πρέπει να γίνει με πολλή προσοχή. Δεν υπαινίσσομαι τίποτε άλλο, εσείς έχετε γνωστή σε μένα -υπερβάλουσα θα έλεγα- ευαισθησία.
Θα είναι έγκλημα, κύριοι Βουλευτές, αν δεν προβληματιστούμε πώς θα συντηρήσουμε, πώς θα τροφοδοτήσουμε τις εστίες του Ελληνισμού με παραμονή και με δεσμούς με τη μητρική πατρίδα. Να καταστήσουμε αυτές τις εστίες ευαγγελιστές και εθνική ενδυνάμωση. Και υπάρχουν όλες, από ανθρώπινης πλευράς, οι προϋποθέσεις.
Κύριοι συνάδελφοι όλων των πτερύγων. Είναι μία καθολική αφετηρία για το πρόβλημα του απόδημου ελληνισμού. Μπορούμε να την αξιοποιήσουμε με συναίνεση και με μία μόνιμη διαδικασία να εντοπίσουμε τα αναδυόμενα διαδοχικά προβλήματα, να εντοπίζονται μέσα σ' αυτό το πλαίσιο και με τροποποιήσεις αύριο, μεθαύριο, να συμπληρώνουμε τη σχετική νομοθεσία. Ψηφίζω, λοιπόν, τα άρθρα του νομοσχεδίου.
(Xειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Νικόλαος Κατσαρός): Κύριε Σπυριούνη, επειδή αναφερθήκατε στον πολύ λίγο χρόνο που διατίθεται για τόσα πολλά άρθρα, θέλω να σας πω τα εξής: Στη Διάσκεψη των Προέδρων οι αποφάσεις οι οποίες λαμβάνονται, λαμβάνονται ύστερα από εισήγηση της κυβερνητικής Πλειοψηφίας. Ανήκετε σ' αυτήν την Πλειοψηφία, επομένως προς τα εκεί πρέπει να ασκήσετε κάποιο δικαίωμά σας και μάλιστα αυτό αποτελεί και υποχρέωσή σας, για να μη λέτε αυτά τα οποία λέτε.
Συνήθως, επειδή παρίσταμαι στην Διάσκεψη των Προέδρων, τα κόμματα της αντιπολίτευσης, είναι αντίθετα στον τόσο πολύ λίγο χρόνο συζήτησης ορισμένων νομοσχεδίων.
ΚΥΡΙΑΚΟΣ ΣΠΥΡΙΟΥΝΗΣ: Το έθεσα γενικά, κύριε Πρόεδρε. 'Εγω έχω Ιώβεια υπομονή και κάθομαι εδώ μέσα. 'Αλλοι δεν κάθονται.  Υπάρχει ένας δικαιολογητικός λόγος.
ΠΡΟΕΔΡΕΥΩΝ (Νικόλαος Κατσαρός): Να τεθεί αρμοδίως. Με καταλαβαίνετε. Ορίστε κύριε Ψωμιάδη, έχετε το λόγο.
ΠΑΝΑΓΙΩΤΗΣ ΨΩΜΙΑΔΗΣ: Κύριε Πρόεδρε, λυπάμαι γιατί ο Κανονισμός μας δίνει μόνο πέντε λεπτά για να τοποθετηθούμε σε δεκαπέντε περίπου άρθρα.  Και μόνο αυτό αποδεικνύει πόσο υποβαθμίζουμε αυτό το νομοσχέδιο, που είναι ένα από τα πιο σπουδαία νομοσχέδια, που έχουν έρθει στο Κοινοβούλιο. Δεν είχα καμιά διάθεση να πάρω το λόγο. Το κάνω όμως, γιατί σ' όλους αυτούς οι οποίοι μας παρακολουθούν, αλλά και σε χιλιάδες άλλους ομογενείς νεοπρόσφυγες θα είμαι κοντά τους και μετά τις εθνικές εκλογές. Κάποιοι άλλοι θα απουσιάζουν και μάλιστα κυβερνητικοί.
ΒΑΣΙΛΗΣ ΚΕΔΙΚΟΓΛΟΥ: Να το πάρετε πίσω αυτό, κύριε Ψωμιάδη.
ΠΑΝΑΓΙΩΤΗΣ ΨΩΜΙΑΔΗΣ: Δεν αφορά εσάς αυτό, κύριε Κεδίκογλου. Εξάλλου ο χρόνος μας είναι λίγος. Αφήστε με να ομιλήσω. Με τον κ. Γιαννόπουλο τα λέτε καλά. Αφήστε με να ομιλήσω για ένα λεπτό.
ΒΑΣΙΛΗΣ ΚΕΔΙΚΟΓΛΟΥ: Τι σχέση έχει εδώ ο κ. Γιαννόπουλος.
ΠΑΝΑΓΙΩΤΗΣ ΨΩΜΙΑΔΗΣ: Αντί να έρθουμε να ζητήσουμε συγγνώμη, όλα τα πολιτικά κόμματα και ιδιαίτερα η Κυβέρνηση ερχόμαστε να συζητήσουμε τι.  Δεν μπορώ να καταλάβω πώς προσπαθούν να μας πείσουν οι Υπουργοί ότι συζητάμε ένα νομοσχέδιο το οποίο είναι περίπου το ίδιο μ' αυτό το οποίο επί σειρά μηνών συζητήσαμε στη διακομματική επιτροπή. Καμιά σχέση δεν έχει.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, με συγχωρείτε. Θα παρακαλούσα να δώσουμε απεριόριστο χρόνο στον κ. Ψωμιάδη, γιατί κουράστηκα να τον ακούω, να πάρει το κείμενο του παλιού νομοσχεδίου και να μας πει ποια απ' αυτά δεν ενσωματώνονται στο παρόν νομοσχέδιο.
ΠΡΟΕΔΡΕΥΩΝ (Νικόλαος Κατσαρός): Θα παρακαλέσω, κύριε Υπουργέ, και εσείς να μην παρεμβαίνετε. Το τι θα κάνουμε, αυτό είναι αρμοδιότητα του Προεδρείου.
Συνεχίστε, κύριε Ψωμιάδη.
ΠΑΝΑΓΙΩΤΗΣ ΨΩΜΙΑΔΗΣ: Και εγώ θα παρακαλέσω, κύριε Υπουργέ να διαβάσετε και σεις τα πρακτικά της επιτροπής, αλλά και να σας φέρω να διαβάσετε δηλώσεις του γενικού γραμματέα παλιννοστούντων, διότι μιλάμε περί εντίμου ανθρώπου, όπως έντιμος είσθε και εσείς, ο οποίος επανειλημμένως τόνισε ότι αυτό το νομοσχέδιο δεν εχει καμιά σχέση με το προηγούμενο. Εξάλλου δεν θα το είχαν καταγγείλει οι παλιννοστούντες, ούτε θα σας είχαν στείλει δεκάδες προτάσεις. 'Ολοι κρινόμαστε. Και στο κάτω κάτω εμείς οι Πόντιοι Βουλευτές νιώθουμε περισσότερο το πρόβλημα από σας, κύριε Νιώτη.
Αντί, λοιπόν, να έρθουμε να ζητήσουμε συγγνώμη, ερχόμαστε και μέσα απ' αυτό το νομοσχέδιο βιάζουμε και εκβιάζουμε τους νεοπρόσφυγες ομογενείς.
Λύνει ελάχιστα θέματα. Δεν αναφέρει τίποτε για τη συνταξιοδότηση, για την εκπαίδευση, για την υγεία, για την ασφάλιση, για τη γεωργία. Αφήνει τις υποθέσεις των εκκρεμών δικαστηρίων και των επιβαλλόμενων προστίμων. Δεν λέει τίποτε για την πολύτεκνη οικογένεια, για τα άτομα με ειδικές ανάγκες. Και είναι λυπηρό που δεν ψηφίζεται ομόφωνα απόψε το νομοσχέδιο αυτό.
ΘΕΟΔΩΡΟΣ ΚΟΚΚΕΛΙΔΗΣ: Εσείς δεν το ψηφίζετε.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ. Θα μιλήσετε, κύριε συνάδελφε, μετά.
ΠΑΝΑΓΙΩΤΗΣ ΨΩΜΙΑΔΗΣ: Στην πράξη ευθύνεσθε εσείς. Την ευθύνη και την ντροπή δεν την έχουν τα κόμματα της Αντιπολίτευσης ή ορισμένα από τα κόμματα, αλλά η Κυβέρνηση. Σας κάναμε δεκάδες προτάσεις στη διακομματική επιτροπή. Τίποτε ή ελάχιστα απ' αυτα δεχθήκατε. Το ίδιο και οι εκπρόσωποι των νεοπροσφύγων. Αφήστε λοιπόν τις εξυπνάδες και φροντίστε, έστω και κουτσουρεμένο αυτό το νομοσχέδιο να το προχωρήσετε και να το υλοποιήσετε, διότι σας είπα και χθες ότι όλα επαφίενται στις προθέσεις των εκάστοτε Υπουργών. Με υπουργικές αποφάσεις όλα θα λύνονται.
Εγώ θα καταθέσω κάποιες προτάσεις και παρατηρήσεις όσον με παίρνει ο χρόνος, που άλλες αφορούν τα άρθρα και άλλες δεν αφορούν τα άρθρα, κύριε Νιώτη. Και αυτό θα το κάνω, διότι κύριε Νιώτη, για θέματα Ποντίων θα ξανασυζητήσουμε μετά από αρκετά χρόνια. Αυτό είναι το λυπηρό.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν θα γίνετε δηλαδή κυβέρνηση για πολλά χρόνια.
ΠΑΝΑΓΙΩΤΗΣ ΨΩΜΙΑΔΗΣ: Για την ιθαγένεια ειπώθηκαν πολλά. Απλώς θα επαναλάβω ότι στο πρώτο νομοσχέδιο μέσα στις επιτροπές υπήρχαν και αστυνομικά όργανα, ένας των αλλοδαπών και ένας της ασφάλειας. Εδώ δεν αναφέρεται τίποτε. Παράκληση να μην αποκλειστούν τα αστυνομικά όργανα.  Για το ειδικό δελτίο ταυτότητας τόνισε προηγουμένως ο κ. Σπυριούνης, για μένα δεν υπάρχει διαφάνεια, μπορεί να δίνεται -το είπα και στην επιτροπήσε κακοποιά στοιχεία ή σε άτομα που εκκρεμούν εις βάρους τους διώξεις.
Στο άρθρο 1 γενικότερα δεν προβλέπεται νομική ασφαλιστική δικλείδα για την απέλαση των ομογενών, ούτε για την πενταετή απαγόρευση εισόδου στην Ελλάδα για τους άδικα απελαθέντες νεοπρόσφυγες.
Στο άρθρο 2 μεταφέρετε αρμοδιότητες στη Νομαρχιακή Αυτοδιοίκηση, χωρίς και την ανάλογη μεταφορά κονδυλίων.
Επίσης εγώ θα κάνω μια πρόταση, γιατί είπατε θα το φέρετε με ένα άλλο νομοσχέδιο, να συμπληρωθεί με ένα ακόμη άρθρο, το 4, μέσα σε δυο μήνες από τη δημοσίευση του παρόντος νόμου να ακολουθήσει η έκδοση και η δημοσίευση του σχετικού διατάγματος για τη σύσταση και λειτουργία της Γενικής Γραμματείας Παλιννοστούντων Ομογενών. Εγώ δεν είμαι απ' αυτούς που πιστεύουν ότι οι περιφερειάρχες μπορούν να λύσουν τα μεγάλα αυτά προβλήματα των νεοπροσφύγων.
Επίσης το άρθρο 3, για μένα όλο αυτό το άρθρο είναι γεμάτο αερολογίες. 'Ολα λύνονται με υπουργικές αποφάσεις. Να συμπεριληφθεί η μεταβίβαση της πρώτης κατοικίας των παλιννοστούντων στα παιδιά τους, να πραγματοποιείται αφορολόγητο σε χρονικό όριο μιας δεκαετίας. Επίσης προϋπόθεση για την διευκόλυνση μιας επιδότησης είναι η υποχρεωτική διαμονή των παλιννοστούντων στον τόπο όπου υπάρχει πρώτη κατοικία επί δεκαπέντε χρόνια. Δεν αναφέρει τίποτε το νομοσχέδιο για σπίτια που είχαν οικοδομηθεί εκτός σχεδίου. Επίσης όσα είχαν κτιστείι στο 30% περίπου να  εντάσσονται στο σχέδιο πόλεως και να εξασφαλίζονται οι ανάλογες υποδομές.  Να πάψουν -και το ξανατονίζω- οι ποινικές διώξεις σε όσους έκτισαν παράνομα τελικά, κύριοι Υπουργοί. Και απαντήστε μας, αυτοί που καταδικάστηκαν είναι δράστες, είναι φταίχτες ή είναι θύματα κάποιων;
Διότι με τη δική σας αδιαφορία, αναγκάστηκαν όλοι να έχουν βεβαρημένο ποινικό μητρώο.
Επίσης το δικαίωμα επιδότησης να έχουν και αυτοί που το χρειάζονται για τη βελτίωση των κατοικιών.
Στο άρθρο 4 δεν διαφωνούμε. 'Ομως τι θα γίνει με την απασχόληση, με την εργασία, τι θα γίνει με την πολιτιστική κουλτούρα τους; Μήπως αποτύχει η προσπάθεια αυτή που όλοι σχεδόν συμφωνούμε; Μήπως δημιουργήσουμε γκέτο και δημιουργήσουμε επιπλέον προβλήματα στους ντόπιους;
Στο άρθρο 5. Κατά την υπογραφή του συμβολαίου -σας το είχα τονίσει και στην επιτροπή- της πρώτης κατοικίας, να προσπαθήσουμε να υπάρχει έκπτωση της δικηγορικής αποζημίωσης κατά 30%. Που θα βρουν αυτοί τις δεκάδες χιλιάδες, να πληρώσουν από εδώ και από εκεί; Η πολιτεία να έλθει επίσης σε συνεννόηση με την εκκλησία για αξιοποίηση εκκλησιαστικών εκτάσεων, για τη δημιουργία ιερών ναών. Επίσης μπορούν να συμπεριληφθούν στις ζώνες Α και Β, να παραχωρείται με κλήρωση το 20% των εργατικών κατοικιών ή διαμερισμάτων υπό την προϋπόθεση ότι αυτοί είναι εγκατεστημένοι και απασχολούνται στις περιοχές επί μια πενταετία τουλάχιστον και έχουν συμπληρώσει κάποιες δεκάδες ένσημα.
Κύριε Πρόεδρε, ειλικρινά δεν μπορώ να τελειώσω. ΠΡΟΕΔΡΕΥΩΝ (Νικόλαος Κατσαρός): 'Εχετε και δευτερολογία.
ΠΑΝΑΓΙΩΤΗΣ ΨΩΜΙΑΔΗΣ: 'Εστω να κοιτάξω στη δευτερολογία. Για τη συνταξιοδότηση δεν λέμε τίποτε. Εγώ προτείνω να αναγνωριστούν τα εργασιακά έτη στη Ρωσία ή να δοθεί δικαίωμα εξαγοράς ενσήμων με μειωμένο ποσοστό. Αλλά είναι τόσα πολλά που ειλικρινά, με καθόλου διάθεση δεν πήρα το λόγο.
ΠΡΟΕΔΡΕΥΩΝ (Νικόλαος Κατσαρός): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, η Αργώ μελανίστια και πενθούσα παραπλέει τις ακτές του Πόντου επιστρέφοντας μετά από τρεις χιλιάδες χρόνια. Τα τελευταία εκατό χρόνια ο ελληνισμός του Πόντου βιώνει την προσφυγιά. Και από τα χείλη του η πίκρα και το δάκρυ μιας σκληρής προσφυγιάς που τον αναγκάζει από τα σπλάχνα του να κράζει το "Ιλί-Ιλί λαμά σαβαχθανί", "Θεέ μου, Θεέ μου γιατί με εγκατελείπες". 'Ελληνες με υψηλή εθνική και θρησκευτική συνείδηση, με υψηλή ακριτική συνείδηση δεν μήδισαν, δεν προσκύνησαν, δεν μεταλλάχθηκαν από τη βία του Σταλινικού καθεστώτος όταν τους εγκατέσπειρε στις στέπες της Ασίας. Εκεί ξένοι, εδώ Ρωσοπόντιοι. Αυτή είναι η πραγματικότητα.
Και περιρρέει το ερώτημα στις ψυχές των Ποντίων, των παππούδων μας, των μανάδων μας, των σημερινών Ποντίων, θα το πω στα Ποντιακά:
"Ποίος εν και ποίος κ'εν 'Ελληνας; Εμείς ήμασ' τραντέλληνες". Και δεν θα το μεταφράσω γιατί έχω εμπιστοσύνη στη γνώση των αρχαίων ελληνικών των συναδέλφων Βουλευτών του Κοινοβουλίου.
'Ηλθαν στην Ελλάδα χωρίς να φέρουν υλικά αγαθά. Τα ιερά τους έφεραν μόνο της πίστης στην πατρίδα και τη θρησκεία. Αμόλυντη και άφθορη η ψυχή τους σε αυτά τα ιδανικά. Είχαν όμως μαζί τους την Ποντιακή κουλτούρα και τον πολιτισμό και μία ειδική δυνατότητα να προσαρμοστούν και να συμβάλουν τα τελευταία εκατό χρόνια αποφασιστικά και ουσιαστικά στην ανάπτυξη του 'Εθνους. Και δεν ήταν τυχαία η επιλογή του Ελευθέριου Βενιζέλου να στείλει τον κύριο όγκο των Ποντίων στη Μακεδονία για ευνόητους λόγους.
Και θα έπρεπε εδώ να συζητήσουμε παραγωγικά, όπως έγινε τα τελευταία δύο χρόνια στις επιτροπές -γιατί παρ'ότι δεν ήμουν μέλος της επιτροπής, συμμετείχα διότι με ενδιέφερε προσωπικά και εμένα το θέμα- με επίπονες προσπάθειες όλων των πτερύγων της Βουλής, με σημαντική συμβολή του Γραμματέα του κ. Καμμενίδη, της σημερινής πολιτικής ηγεσίας του Υπουργείου Εξωτερικών, του πρώην Υπουργού Δημοσίας Τάξης, του Φίλιππου Πετσάλνικου, του εισηγητή της Πλειοψηφίας, του Παναγιώτη Φωτιάδη ενός ανθρώπου ο οποίος ήλθε από τον Πόντο σε ηλικία δεκαπέντε ετών και κατόρθωσε με επίπονες προσπάθειες και με αγώνες όχι μόνο να στηρίξει τα ζητήματα του ποντιακού ελληνισμού, αλλά και με τον καλύτερο τρόπο από τους τελευταίους ερχόμενους από τη Σοβιετική 'Ενωση Ποντίους, να είναι Βουλευτής του Ελληνικού Κοινοβουλίου.
Αυτό το σχέδιο νόμου αποτελεί τη βάση για να λύσουμε μία σειρά ζητήματα. Μπορεί βεβαίως να μην τα λύνει όλα τα ζητήματα, αλλά ωστόσο αυτό το σχέδιο νόμου -και συνεργαζόμενοι όλοι πάνω σε ένα εθνικό πρόβλημα- μπορεί να δώσει σημαντική λύση στο μεγάλο εθνικό πρόβλημα, το δημογραφικό πρόβλημα που αντιμετωπίζει η χώρα. Ακόμη αυτός ο παραγωγικός κόσμος μπορεί να συμβάλει στην ανάπτυξη της χώρας. Διότι αυτοί οι άνθρωποι ήλθαν στην Ελλάδα, κύριε Πρόεδρε, και δούλεψαν και δουλεύουν, γιατί έμαθαν να δουλεύουν και να προσφέρουν.
Μου έλεγε η μακαρίτισσα η γιαγιά μου "παιδί μου γυρευός Πόντιος δεν υπάρχει", ζητιάνος Πόντιος -τουτέστιν- δεν υπάρχει.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
Αυτός, λοιπόν, ο ελληνισμός δεν έχει ανάγκη από δάκρυα και από συναισθηματικές συμπεριφορές. 'Εχει ανάγκη από αναγνώριση και δημιουργία προϋποθέσεων για να μπορεί ακριβώς να εγκλιματιστεί στο ελληνικό περιβάλλον. Και οφείλουμε να του προσφέρουμε ως σύγχρονη συντεταγμένη πολιτεία εκείνες τις προϋποθέσεις να μπορεί να μπει στην παραγωγική βάση και τότε θα επιβεβαιωθεί αυτό που επιβεβαίωσαν και οι προηγούμενες γενιές των Ποντίων που ήρθαν στην Ελλάδα.
Προσυπογράφω την πρόταση του Νίκου Ακριτίδη. Βεβαίως, με πολύ λίγα χρήματα μπορεί να γίνει ένα πρόγραμμα αυτοστέγασης με άτοκα δάνεια. Το εφήρμοσε το ελληνικό κράτος παλαιότερα σε άλλες περιπτώσεις. Μπορεί να το εφαρμόσει και τώρα. Το ζήτημα το συνταξιοδοτικό απέναντι σε εθνικά προβλήματα δεν μπορούμε να το σκεφτόμαστε λογιστικά.
Θα πρέπει, λοιπόν, να εξαντλήσουμε όλα τα περιθώρια για να βρούμε λύση σε τέτοιου είδους ζητήματα. Επιχειρήματα οικονομίστικα έβαζαν κάποτε και στον Ανδρέα Παπανδρέου, αλλά ο Ανδρέας Παπανδρέου έλυσε το πρόβλημα των πολιτικών προσφύγων στον τομέα αυτό και οφείλουμε και εμείς σήμερα να το αντιμετωπίσουμε με την ίδια ευαισθησία.
Υπάρχει το ζήτημα των προστίμων. 'Οχι μόνο δεν τους έχουμε δώσει σπίτια, αλλά κατόρθωσαν με τον αγώνα τους να αγοράσουν οικόπεδα εκτός σχεδίου, να κτίσουν κάποια σπίτια, και ήρθε ο νόμος να τους επιβάλλει τα πρόστιμα.
Πρέπει από δω και πέρα να καταργηθούν όλα αυτά τα πρόστιμα και από τις πολεοδομίες και από το Ι.Κ.Α. και να δοθεί αυτή η δυνατότητα μιας ευαίσθητης συμπεριφοράς απέναντι σε αυτούς τους ανθρώπους.
Τα σπίτια των Ποντίων στο Αεροδρόμιο της Ελευσίνας και μία σειρά άλλα  ζητήματα που έχουν να κάνουν με την κατάταξή τους στην πενταετή θητεία.             Τι θα πει 2%; Να είναι 10% γιατί είναι Ελληνισμός που ξέρει να τιμά την πατρίδα.
Είχα προτείνει ως Γενικός Γραμματέας τη θέσπιση διάταξης στο νόμο Πεπονή για την πρόσληψη ενός ποσοστού στις ακριτικές περιοχές, να γίνει μεγαλύτερο. Είναι επιλογές που πραγματικά υπηρετούν το έθνος.
Πιστεύω, λοιπόν, πως θα έπρεπε η Νέα Δημοκρατία να δείξει μία μεγαλύτερη υπευθυνότητα. Και το λέω με πόνο ψυχής, γιατί στη διάρκεια των συζητήσεων στην Επιτροπή είχε επιδείξει ένα τέτοιο ενδιαφέρον. Δεν μπορούμε να μιλάμε σήμερα και να λέμε για τον όρο "παλιννοστούντες" όταν άλλοι τον εθέσπισαν, αν θεωρηθεί η σημερινή τοποθέτηση ως μεταμέλεια είναι αποδεκτή ή να μιλούμε συνέχεια για το 'Ιδρυμα Παλιννοστούντων στου οποίου το διοικητικό συμβούλιο δεν βρέθηκε κανένας Πόντιος επιστήμονας από τα εκατομμύρια των Ποντίων επιστημόνων, Ποντίων Βουλευτών που τιμούν και τις τάξεις της Νέας Δημοκρατίας να συμμετέχει σε αυτό το διοικητικό συμβούλιο.
Κυρίες και κύριοι συνάδελφοι, πιστεύω ότι μπορούμε να βρούμε με καλή θέληση εκείνους τους τρόπους, ώστε και οι υπουργικές αποφάσεις, κύριε Υπουργέ, να εκδοθούν το συντομότερο. Γιατί θα βρεθούμε στη δύσκολη θέση, όσοι δεν μιλούμε αποσκοπώντας σε ψήφους, αλλά μιλούμε γιατί το πιστεύουμε και το νιώθουμε, να ασκήσουμε σκληρότατη κριτική εάν καθυστερήσουν οι  υπουργικές αποφάσεις που θα δώσουν δυνατότητα υλοποίησης σε αυτό το νόμο.           Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κοκκελίδης έχει το λόγο.
ΘΕΟΔΩΡΟΣ ΚΟΚΚΕΛΙΔΗΣ: Κύριε Πρόεδρε, μετά από την έντονα φορτισμένη, αλλά και εμπεριστατωμένη ομιλία του συναδέλφου Κουρουμπλή, δεν θα μπορούσαμε να πούμε και πολλά πράγματα.
Εκείνο που θα ήθελα να σημειώσω πάντως, είναι ότι με αυτό το νομοσχέδιο το ελληνικό Κοινοβούλιο έχει αποδείξει ότι μπορεί να έχει και στιγμές ευχάριστες και ουσιαστικές, με αποτελέσματα πραγματικά πολύ θετικά για τα προβλήματα που έχει ο τόπος.
Δυστυχώς, βέβαια, θα πρέπει να υπογραμμίσουμε ότι η Νέα Δημοκρατία ενώ είχε όλα τα περιθώρια να βοηθήσει σε ένα τέτοιο νομοσχέδιο που αφορά ένα εθνικό πρόβλημα, να δείξει πραγματικά ένα επίπεδο υψηλής πολιτικής ευθύνης, όπως είχαμε δείξει, κύριοι συνάδελφοι της Νέας Δημοκρατίας, όταν ψηφίζαμε την αναγνώριση της γενοκτονίας των Ποντίων, δεν έκανε κάτι τέτοιο.
Θυμάστε ότι είχαμε κάποιες διαφοροποιήσεις στις απόψεις μας, αλλά τελικά όλα τα κόμματα κατόρθωσαν να ψηφίσουν ομόφωνα τη συγκεκριμένη στιγμή. Νομίζω ότι το σημερινό νομοσχέδιο βρίσκεται στην εξέλιξη εκείνης της ημέρας. Είναι ένα ζήτημα στο οποίο δεν δείξατε την απαιτούμενη πολιτική υπευθυνότητα.
Το θέμα των Ποντίων δεν είναι ένα ζήτημα που μπορεί να λυθεί με ένα νομοσχέδιο. Γίνεται όμως μια ουσιαστική αρχή γιατί τα θέματα είναι πάρα πολλά και έχουν συσσωρευτεί εδώ και πάρα πολλά χρόνια. Με τη δουλειά όμως που έχουν κάνει οι συνάδελφοι που συμμετέχουν στην Επιτροπή Απόδημου Ελληνισμού, δουλειά πολύ σημαντική για την οποία πρέπει όλοι να τους συγχαρούμε, έχει αποδειχθεί ότι μπορεί το ελληνικό δημόσιο να δρομολογήσει την επίλυση των προβλημάτων που έχουν συσσωρευτεί όλα αυτά τα χρόνια.
Δεν είναι εύκολα τα πράγματα ούτε σε πολιτικό επίπεδο ούτε σε προσωπικό ούτε σε κοινωνικό. 'Ομως, τα βήματα που γίνονται με αυτό το νομοσχέδιο, πράγματι είναι σημαντικά.
Θέλω να υπογραμμίσω ότι για τα θέματα της παιδείας και της εργασίας γίνεται προσπάθεια να αντιμετωπιστούν, αλλά δεν δίνεται απάντηση όσον αφορά την επίλυσή τους. Υπάρχουν πολλά θέματα στα οποία πρέπει στη συνέχεια η Κυβέρνηση να αναζητεί τρόπους για να γίνει η ενσωμάτωση των παλιννοστούντων.
Υπάρχει επίσης το θέμα της πολιτικής που πρέπει να εφαρμόσει η Κυβέρνηση. Η μέχρι τώρα υποδομή που υπήρχε για την αντιμετώπιση του προβλήματος του παλιννοστούντων δεν ήταν ικανοποιητική. Οι φορείς που αναμειγνύονται σ'αυτό το πρόβλημα πρέπει να διευκρινιστούν. Δεν πρέπει να υπάρχουν διάφοροι οργανισμοί της πολιτείας με ευθύνη σ'αυτό το μεγάλο ζήτημα.
Εκτιμώ ότι η Γενική Γραμματεία Παλιννοστούντων με τη δουλειά που έχει κάνει, πρέπει να αποκτήσει την ουσιαστική ευθύνη πάνω σ'αυτό το μεγάλο ζήτημα, γιατί έχει αποδείξει ότι μέχρι τώρα έχει δουλέψει σωστά και έχει την απαιτούμενη πείρα. Πρέπει όμως στη συνέχεια να αποκτήσει την απαιτούμενη υποδομή και να της δοθεί η δυνατότητα με τον οργανισμό που θα αποκτήσει μετά την ψήφιση του νομοσχεδίου, να βελτιώσει το στελεχιακό της δυναμικό και να εφαρμόσει πολιτικές οι οποίες μέχρι σήμερα δεν είχαν θετική εξέλιξη, γιατί πολλοί οργανισμοί είχαν εμπλακεί στο ίδιο θέμα με αποτέλεσμα να υπάρχει μπέρδεμα.
Τελειώνοντας, θέλω να πω ότι η πρωτοβουλία της Κυβέρνησης σ'αυτό το μεγάλο θέμα δρομολογεί την επίλυση ενός προβλήματος, με αποτέλεσμα να υπάρξουν θετικές συνέπειες για την ελληνική κοινωνία γενικότερα.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλαχόπουλος έχει το λόγο. ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, τις τελευταίες ημέρες με την ευκαιρία της εισόδου στον 21ο αιώνα -εγώ πιστεύω ότι εισερχόμεθα του χρόνου, αλλά γιορτάζουμε τώρα- κάναμε όλοι έναν απολογισμό αναφερόμενοι στα πιο σημαντικά γεγονότα του 20ού αιώνα παγκοσμίως, αλλά και για την Ελλάδα.
Σίγουρα οι περισσότεροι αναφερθήκαμε και στην Μικρασιατική Καταστροφή, που είναι σημαντικό γεγονός, γιατί είναι αλήθεια ότι ξεριζώθηκε βίαια ένας Ελληνισμός που μεγαλούργησε για διόμισι χιλιάδες χρόνια. 'Ομως, ήταν ένας αναγκαίος ξεριζωμός, ένας ξεριζωμός που δεν τον θέλαμε, αλλά τον ζήσαμε, που δεν τον επιθυμούσαμε, αλλά τον υποστήκαμε.
Πιστεύω ότι ο Ελληνισμός που έμεινε, ίσως λόγω των πολιτικών εξελίξεων που ακολούθησαν στις περιοχές του Ευξείνου Πόντου και της Βόρειας Μικράς Ασίας, ήταν μία ελπίδα για μας ότι εκεί υπάρχει ένας Ελληνισμός, ας ήταν ξεχασμένος, ας ήταν σκορπισμένος στην Ασία, όμως ξέραμε ότι υπήρχε αυτός ο Ελληνισμός.
Πριν από μερικά χρόνια, την τελευταία δεκαετία, είδαμε ένα μεγάλο κομμάτι αυτού του Ελληνισμού να έρχεται και αυτό στη μητροπολιτική Ελλάδα. Εμείς ήμασταν υποχρεωμένοι να τον υποδεχθούμε, να τον φιλοξενήσουμε, να τον βοηθήσουμε να προσαρμοσθεί, να ενσωματωθεί, να αναπτυχθεί, να επιβιώσει, όπως έγινε και με τον Ελληνισμό της Μικράς Ασίας και του Πόντου του 1922. 'Ομως, θα συμφωνήσω με πολλούς συναδέλφους και όπως είπα και στη διακομματική επιτροπή, θα πρέπει, κύριοι Υπουργοί, από δω και πέρα, πέρα από το ότι θα πρέπει να προωθήσουμε την υλοποίηση αυτού του νόμου που σήμερα ψηφίζουμε, να δούμε και το άλλο ζήτημα, πώς θα μπορέσουμε να στηρίξουμε αυτόν τον ελληνισμό ο οποίος υπάρχει ακόμα εκεί για πολλούς λόγους, για εθνικούς λόγους, οικονομικούς, πολιτιστικούς. Νομίζω ότι θα πρέπει με μία διακομματική -θα έλεγα-συναίνεση και μέσα από την επιτροπή τη δική μας και με πρόταση προς την Κυβέρνηση να δούμε αυτό το ζήτημα.
'Ερχομαι τώρα στο νομοσχέδιο για το οποίο ακούστηκαν πάρα πολλές κριτικές. Πράγματι εγώ απορώ από τις θέσεις των συναδέλφων της Νέας Δημοκρατίας και φυσικά του Αρχηγού της χθες που εκφράστηκαν διαφορετικές χθες και σήμερα.
Τον τελευταίο χρόνο, για να μην πούμε τα τελευταία χρόνια, μέσα στην Επιτροπή Απόδημου Ελληνισμού ζήσαμε την προσπάθεια όλων, τη βούληση όλων των συναδέλφων μέσα από τη γνώση, από τον προβλήματισμό, ένας προβληματισμός που προέκυψε από την επαφή η οποία υπήρχε με τα προβλήματα αυτών των ανθρώπων στους χώρους που ζούσαν.
Θα ήθελα, όμως, να σημειώσω, ότι ο κ. Ψωμιάδης, ο οποίος πράγματι έζησε πολύ έντονα και ουσιαστικά και με προτάσεις αυτό το πρόβλημα, πριν από λίγο με τις παρατηρήσεις του, που μπορεί να είναι θεμιτές, λογικές, δεν ζήτησε την απόσυρση του νομοσχεδίου και αυτό είναι σημαντικό, σε αντίθεση με τον εισηγητή της Νέας Δημοκρατίας αλλά και άλλους συναδέλφους, που ζήτησαν την απόσυρση. Αυτό δηλαδή σημαίνει, ότι ο κ.  Ψωμιάδης ενδόμυχα πιστεύει ότι με το νομοσχέδιο αυτό τίθεται το πλαίσιο μέσα από το οποίο μπορούμε να δούμε την πορεία της επίλυσης όλων αυτών των προβλημάτων.
Θα ήθελα, όμως, κύριε Πρόεδρε, να υπογραμμίσω τη συμμετοχή σε αυτήν την προσπάθεια του Υπουργείου Μακεδονίας-Θράκης, του τότε Υπουργού Μακεδονίας-Θράκης, του κ. Πετσάλνικου, που είναι και παρών εδώ, στη  συνέχεια του κ. Μαγκριώτη και φυσικά του Υφυπουργού Εξωτερικών, του κ.              Νιώτη, ο οποίος και όταν ήταν πρόεδρος συμμετείχε και συνέβαλε τα μέγιστα, έτσι ώστε αυτό το νομοσχέδιο να έλθει και να συζητηθεί στην επιτροπή μας. Φυσικά, δεν πρέπει να παραλείψουμε την ουσιαστική συμμετοχή του Γενικού Γραμματέα κ. Καμενίδη.
Νομίζω ότι είναι άδικη η στάση των Βουλευτών της Νέας Δημοκρατίας, γιατί ο στόχος αυτού του νομοσχεδίου είναι να μπορέσουμε να υπερβούμε τα προβλήματα, να βοηθήσουμε την ενσωμάτωση, να βοηθήσουμε την ανάπτυξη, την επιβίωση και τη μαζί πορεία αυτού του ποντιακού ελληνισμού στον 21ο αιώνα.
Ποια είναι τα ζητήματα τα οποία έπρεπε να λύσουμε; Πώς υποδεχόμαστε, πώς βοηθούμε στην ενσωμάτωση, στην προσαρμογή; 'Οταν λύσουμε βασικά προβλήματα. Πρώτα, πρώτα, όταν κάποιος έρχεται απ'έξω και είναι 'Ελληνας, πρέπει να αισθάνεται ότι είναι 'Ελληνας και φυσικά να έχει την ελληνική ιθαγένεια.
Με το πρώτο κεφάλαιο, όπως είναι και δομημένο το νομοσχέδιο φαίνεται ότι αυτό το ζήτημα λύνεται. 'Ηδη έγιναν και παρατηρήσεις οι οποίες έγιναν αποδεκτές από τον κύριο Υπουργό έτσι ώστε να υπάρχει μεγαλύτερη διευκόλυνση, αλλά και να έχουμε όλες τις ασφαλιστικές δικλείδες, κύριε Πρόεδρε και κύριοι Υπουργοί, για να μην παρατηρούνται αυτά που παρατηρήθηκαν. Αυτά έγιναν αφορμή για να ζητάει ο Πρόεδρος της Νέας Δημοκρατίας την απόσυρση του νομοσχεδίου. Δηλαδή, αν δεν  υπήρχε η εκπομπή του κ. Τριανταφυλλόπουλου, κύριε Πρόεδρε, η Νέα Δημοκρατία θα συμφωνούσε; Και θα πρέπει, κύριοι συνάδελφοι, εμείς να προστατεύσουμε και το κύρος μας σαν Βουλευτές και σαν Κοινοβούλιο και σαν Κυβέρνηση διότι κάνουμε μία προσπάθεια, μία δουλειά δύο, τριών ετών και δεν μπορεί ο όποιος κ. Τριανταφυλλόπουλος να ακυρώνει αυτήν την προσπάθεια και να γίνεται αφορμή για παρατηρήσεις ή προτάσεις να αποσυρθεί το νομοσχέδιο.
ΒΑΣΙΛΗΣ ΚΕΔΙΚΟΓΛΟΥ: 'Ενα γεγονός παρουσίασε. Δεν σημαίνει ότι είναι κανόνας.
ΗΛΙΑΣ ΒΛΑΧΟΠΟΥΛΟΣ: Αυτό το γεγονός ήταν αφορμή ώστε η Νέα Δημοκρατία σήμερα να ζητάει την απόσυρση ενός νομοσχεδίου που δίνει λύσεις στα προβλήματα των παλιννοστούντων.
ΒΑΣΙΛΗΣ ΚΕΔΙΚΟΓΛΟΥ: Είναι δημοσιογράφος.
ΗΛΙΑΣ ΒΛΑΧΟΠΟΥΛΟΣ: 'Εχουμε και εμείς στο Νομό της Κοζάνης, κύριε Πρόεδρε, πάρα πολλούς και ζούμε από κοντά τα προβλήματά τους. Απόκτηση λοιπόν της ελληνικής ιθαγένειας.
Δεύτερο ζήτημα που πρέπει να ξεπεράσουμε και να λύσουμε είναι η στέγαση. Η στέγαση νομίζω ότι λύνεται κατά τον καλύτερο δυνατό τρόπο.  'Ισως να μπορούσε και καλύτερα. Και οι υπόλοιποι 'Ελληνες έχουν προβλήματα στέγης και νομίζω ότι όπως διατυπώνεται -διότι το μελέτησα πάρα πολύ καλά- λύνεται με τον καλύτερο δυνατόν τρόπο υπάρχουν διευκολύσεις. Επομένως, το δεύτερο ζήτημα για να μπορεί κάποιος να αισθάνεται ότι ριζώνει είναι η στεγαστική αποκατάσταση.
Τρίτο, που είναι και το τρίτο κεφάλαιο όπως τα αριθμώ εγώ είναι η επαγγελματική αποκατάσταση, η διευκόλυνση για την επαγγελματική αποκατάσταση. Θυμάμαι ότι και πριν δύο χρόνια όταν ψηφίζαμε το νόμο για  τους νέους αγρότες, τότε πάλι με πρόταση της επιτροπής και θυμάμαι του κ.           Νιώτη, μπήκε εκεί η διάταξη που προέβλεπε πως ό,τι ισχύει για τους νέους αγρότες θα ισχύει και για τους παλιννοστούντες. Και τώρα επαναλαμβάνεται η διάταξη σ' αυτό το νομοσχέδιο. 'Ετσι λοιπόν στο χώρο της αγροτικής δραστηριότητας προβλέπονται όλες εκείνες οι διευκολύνσεις που προβλέπονται και για τους νέους αγρότες και φυσικά και για τις υπόλοιπες κατηγορίες των παλιννοστούντων.
Και για το δημόσιο τομέα και εδώ προβλέπεται μια διευκόλυση ένα ποσοστό. Θα έλεγα και εγώ ας είναι και ένα ποσοστό μεγαλύτερο για τους πενταετούς θητείας οπλίτες που ζούμε τώρα τελευταία ότι γίνονται αρκετές προσλήψεις έτσι ώστε ο στρατός μας να στελεχωθεί με τέτοιο προσωπικό.
Και το τελευταίο κεφάλαιο που είναι σημαντικό και από τα προβλήματα που πρέπει να υπερβούμε για να μπορούμε να πούμε, ότι βοηθάμε την ενσωμάτωση είναι η εκπαίδευση και ο πολιτισμός.
Τι θέλατε, κύριοι συνάδελφοι της Νέας Δημοκρατίας, πέρα από αυτές τις δύο παραγράφους; Να πούμε αναλυτικά και ποιες επιτροπές θα γίνουν ή ποιοι πολιτιστικοί σύλλογοι ή ποιες θα είναι οι δραστηριότητες; Νομίζω ότι τίθεται το πλαίσιο, εδώ μέσα υπάρχει το πλαίσιο μέσα στο οποίο μπορούν να κινηθούν οι δραστηριότητες για τον πολιτισμό αλλά και για την εκμάθηση της ελληνικής γλώσσας.
Τελειώνοντας, κυρίες και κύριοι συνάδελφοι, νομίζω ότι θα πρέπει για να μην αδικούμε και όλη την προσπάθεια την οποία κάναμε σαν Βουλευτές και σαν Κοινοβούλιο και σαν Κυβέρνηση όλοι οι συνάδελφοι που είμαστε παρόντες εδώ, αλλά και οι απόντες που συμμετείχαν στην επιτροπή να υπερψηφίσουμε αυτό το νομοσχέδιο.
Θα έλεγα, κύριοι Υπουργοί, και πάλι ότι θα πρέπει να δούμε αυτό που είπα και στην αρχή, να δούμε πώς θα στηρίξουμε τον Ελληνισμό που ζει, κατοικεί, αναπτύχθηκε για εκατοντάδες και άλλοι πάλι για χιλιάδες χρόνια σ' αυτές τις εστίες.
Ευχαριστώ.
(Χειροκροτήματα από την πτέρυγα του ΠΑΣΟΚ).
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαθεμελής έχει το λόγο.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ευχαριστώ, κύριε Πρόεδρε.
Ξεκινάμε από το δεδομένο ότι ένας ξεχασμένος και εν δοκιμασία ελληνισμός με αφορμή τα διεθνοπολιτικά δρώμενα της δεκαετίας που τελείωσε είχε την ευκαιρία να έρθει σ' αυτήν τη χώρα η οποία ήταν η χώρα των προπατόρων του σε μία φάση μάλιστα της ιστορικής της διαδρομής που πράγματι η ελληνική οικονομία είχε ανάγκη εργατικών χειρών. Απόδειξη το γεγονός ότι τουλάχιστον οκτακόσιες χιλιάδες ξένοι βρίσκονται αυτή τη στιγμή ως οικονομικοί πρόσφυγες στην Ελλάδα. Πρέπει να τονίσει κανείς ότι δυστυχώς η ελληνική πολιτεία ήταν ανέτοιμη στην υποδοχή αυτών των ανθρώπων στην αξιοποίηση ενός δυναμικού ανθρώπινου ιδιαίτερα σημαντικού αν λάβει κανείς υπόψη του την επιστημονική του συγκρότηση, τις τεχνικές του και τεχνολογικές του εμπειρίες και εν πάση περιπτώσει την ικανότητα όλου αυτού του δυναμικού να μπορεί να είναι πολλαπλασιαστικά χρήσιμο στην ελληνική οικονομία και στην ελληνική κοινωνία.
Κατά βάση έχω την πεποίθηση ότι δεν υπήρξε ένας κεντρικός σχεδιασμός στα χρόνια που πέρασαν, ο οποίος να απαντά σε μερικά πολύ λογικά ερωτήματα, τα οποία συνδέονται με την έλευση, την εγκατάσταση, την ενσωμάτωση, την απορρόφηση και την αφομοίωση όλων αυτών των ανθρώπων.  'Επρεπε η πολιτεία, εν πάση περιπτώσει πρέπει, να απαντήσει στο ερώτημα πού πονάει η ίδια πρώτα-πρώτα και πού μπορεί να αξιοποιήσει αυτό το δυναμικό. Είναι σαφές ότι πονάει εκεί που τα ειδικά της προβλήματα είναι περισσότερο έντονα και περισσότερο περίπλοκα, στη Θράκη, στα νησιά του ανατολικού Αιγαίου, ιδιαίτερα στα νησιά του βορειανατολικού Αιγαίου.
Εν πάση περιπτώσει αυτό δεν προσέχθηκε εξ αρχής. Οι άνθρωποι αυτοί ήλθαν από μόνοι τους εδώ, με τη βοήθεια συγγενών τους μπόρεσαν κάπου να κατευθυνθούν, κατά βάση εγκαταστάθηκαν στη χοάνη των δύο λεκανοπεδίων, του λεκανοπεδίου της Αττικής και αυτού της Θεσσαλονίκης, όπου η παρασιτική απασχόληση είναι σχετικά ευκολότερη, σχετικά αποδοτικότερη και όπου πλείστα όσα άλλα προβλήματα υφίστανται, αλλά όπου δεν επιλύονται ταυτόχρονα, ούτε το δικό τους αίτημα ούτε επίσης τα προβλήματα τα οποία έχει η ίδια η χώρα.
Δεν χωρεί αμφιβολία ότι σε δύο-τρία βασικά θέματα, που αυτός ο κόσμος αντιμετωπίζει, δίνονται απαντήσεις από το υπό συζήτηση νομοσχέδιο. Τα προβλήματα καθημερινότητάς τους, γραφειοκρατικής καθημερινότητας, τα οποία τα έχουμε ζήσει όλοι στα γραφεία μας αυτά τα χρόνια, ελπίζω ότι και εφόσον και οι διοικητικές υπηρεσίες θα συνειδητοποιήσουν ποιό είναι το πνεύμα της νομοθετικής ρύθμισης, εκτιμώ ότι ως ένα σημαντικό βαθμό μπορούν να επιλυθούν.
'Ισως επιλύεται και το πρόβλημα της στέγης, το οποίο είναι σημαντικό, αλλά το οποίο επίσης είναι συνδεδεμένο με την απασχόληση. Και μία χώρα η οποία έχει μεγάλη πολιτική, έπρεπε να ακολουθήσει τον προπερασμένο χρόνο το τι κάνει η γειτονική Τουρκία στην Τένεδο, αλλά και στην 'Ιμβρο. Μην έχει κανείς τη ψευδαίσθηση ότι αυτοί που έχουν εγκατασταθεί, οι Τούρκοι, για να αλλοιώσουν και τη δημογραφική εικόνα των δύο ελληνικών νησιών, της Τενέδου και της 'Ιμβρου, έχουν πάει και εξακολουθούν να μένουν με ευχάριστη διάθεση. Το κάνουν, διότι πληρώνονται για να μένουν εκεί. Δεν ξέρω αν πληρώνονται τόσο όσα τους χρειάζονται για να ζήσουν, γνωρίζω πάντως ότι υπάρχει ένας πολύ μεγάλος αριθμός, ο οποίος έχει εργασία κρατικού υπαλλήλου, τη διαμονή του, την κατοικία του στην 'Ιμβρο και στην Τένεδο. Παρακολουθούσα έναν ο οποίος ήταν εκεί, σε κάποιο ελληνικό μοναστήρι, στην Τένεδο. Με συνόδευε ο Τούρκος πρόεδρος της κοινότητας. Τον ρώτησα, τι κάνει αυτός; Μου είπε, αυτό που βλέπεις κάνει, κάθεται. Γιατί, τον ρώτησα. Τον πληρώνουν; Ναι, τον πληρώνουν, μου απάντησε. Για να είναι εκεί και να κάθεται. Τον πληρώνουν γι'αυτήν τη δουλειά.
Κύριοι Υπουργοί, αν πρόκειται να υπάρξει μεγάλη πολιτική, πρέπει να αντιμετωπίσει οξύτατα ελληνικά θέματα. 'Ολος αυτός ο ελληνισμός, ο οποίος σε πείσμα των συγκυριών της ιστορίας, σε πείσμα της εγκατάλειψής του από το μητροπολιτικό κέντρο, επί τόσα χρόνια κράτησε εσωτερικά άσβεστη τη φλόγα της ελληνικότητάς του, ήρθε εδώ. 'Ηρθε με μεγάλες προσδοκίες, με μεγάλα όνειρα, ήρθε νομίζοντας ότι έρχεται στη γη της επαγγελίας.
Βεβαίως επειδή τα δεδομένα είναι συγκρίσιμα στη ζωή και είναι σχετικά, αυτό που έχει βρει σε σχέση με εκείνο που είχε, είναι αναμφισβήτητα, με όλα τα μειονεκτήματά του και τις αδυναμίες του, ένα κομμάτι της Γης της Επαγγελίας, γιατί αυτός ο τόπος είναι και πλούσιος, έχει και ανθρωπιά από τους ανθρώπους του, έχει και αισθήματα ακόμη, σε πείσμα του γενικού εξομοιωτή της παγκοσμιοποίησης και των μοντέλων της ανθρώπινης συμπεριφοράς που δεν έχουν καμία σχέση με την ελληνική πραγματικότητα, το ελληνικό ήθος και την ελληνική ιστορία.
Ψηφίζουμε ένα νόμο. Σίγουρα χρειάζονται οι νόμοι βέβαια. Προσωπικά έχω ξαναδηλώσει ότι είμαι οπαδός του Θουκυδίδη, δηλαδή της άποψης ότι ευτυχέστερη είναι η πολιτεία που κυβερνάται με κακούς νόμους που εφαρμόζονται, παρά με καλούς που δεν εφαρμόζονται.
Θέλω να πω ότι μένουν πάρα πολλά πράγματα τα οποία πρέπει να γίνουν την επομένη της επιψήφισης αυτού του νομοσχεδίου, για να αντιμετωπισθούν και τα προβλήματα που έχουν οι συνέλληνές μας, αλλά για να αντιμετωπισθούν και εγγενή προβλήματα, τα οποία έχει η χώρα κατά τον καλύτερο τρόπο.
Οφείλουμε να αξιοποιήσουμε όλο αυτό το δυναμικό το οποίο είναι χρησιμότατο, είναι ικανό. Είναι κρίμα να στέλνουμε τις γιατρέσσες καθαρίστριες στις πολυκατοικίες. Είναι κρίμα να στέλνουμε τους γιατρούς νοσοκόμους. Είναι κρίμα να μη χρησιμοποιούμε τόσες και τόσες ειδικότητες.
Εν πάση περιπτώσει, να αξιοποιήσουμε αυτό το δυναμικό εκεί ακριβώς που πονούμε, να ενισχύσουμε δηλαδή ταυτόχρονα και δημογραφικά τα σημεία αιχμής της χώρας. Αλλά βεβαίως και να κατανοήσουμε, διότι φαίνεται ότι δεν το κατανοούμε -αυτό έχει ειπωθεί στην Ελλάδα, αλλά δόθηκε σημασία προχθές γιατί το είπε και ο Οργανισμός Ηνωμένων Εθνών- ότι έχουμε φτάσει σε σημείο δημογραφικής κατάρρευσης.
Δεν έχουμε καταλάβει ακόμη ότι στο στρατό τώρα πηγαίνουν παιδιά και φυσικά στην αγορά εργασίας μπαίνουν νέοι άνθρωποι, οι οποίοι γεννήθηκαν  όταν σε αυτήν τη χώρα υπήρχαν εκατόν πενήντα χιλιάδες γεννήσεις ετησίως.         Αυτός ο αριθμός υπήρχε ως το 1980.
Τώρα υπάρχουν εκατό χιλιάδες γεννήσεις ετησίως συν πλην εδώ και πέντε, έξι, επτά χρόνια. Αλλά εδώ και πέντε, έξι χρόνια, κύριοι συνάδελφοι, οι γεννήσεις δεν είναι Ελλήνων. Οι γεννήσεις περίπου στο 30% είναι αλλοδαπών. Και οι γεννήσεις δεν είναι εκατό χιλιάδες...
ΘΕΟΔΩΡΟΣ ΚΑΤΣΑΝΕΒΑΣ: Περισσότερες...
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Προσπαθώ να είμαι συγκρατημένος στους αριθμούς.
'Αρα, οι γεννήσεις δεν είναι ούτε εκατό χιλιάδες, είναι περίπου εβδομήντα χιλιάδες. Αν υπολογίσει λοιπόν, κανείς ότι αυτοί που γεννιούνται τώρα είναι εβδομήντα χιλιάδες το χρόνο και μπαίνουν στην αγορά εργασίας ύστερα από δεκαοκτώ-είκοσι χρόνια, δεν θα φτάσουν ούτε για φαντάροι ούτε και για να καλύψει ο τότε ενεργός πληθυσμός τις υποχρεώσεις τις κοινωνικοασφαλιστικές, τις προνοιακές της λειτουργίας του κράτους και του μη ενεργού πληθυσμού.
Ευχαριστώ, κύριε Πρόεδρε, για την ανοχή σας.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει κανένας άλλος ομιλητής.
Ο κύριος Υπουργός έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Δίνετε και σε μένα το λόγο, κύριε Πρόεδρε, για τρία λεπτά και μετά να μιλήσει ο κύριος Υπουργός;
ΠΡΟΕΔΡΕΥΩΝ (Παναγιώτης Ν. Κρητικός): Δεν είσθε εγγεγραμμένος, κύριε συνάδελφε. Τώρα ζητήσατε το λόγο. Εν πάση περιπτώσει, θα μιλήσετε μετά τον κύριο Υπουργό.
Ορίστε, κύριε Υπουργέ, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Πρόεδρε, κυρίες και κύριοι συνάδελφοι, θα ξεκινήσω από αυτά που είπε ο συνάδελφος κ. Παπαθεμελής, λέγοντας ότι η πολιτεία ήταν ανέτοιμη στις αρχές της δεκαετίας του '90, όταν υποδέχθηκε τις μεγάλες ομάδες των νεοπροσφύργων, καθώς επίσης δεν είχε και κεντρική στρατηγική.
Ο κ. Πολύδωρας, ως Κοινοβουλευτικός Εκπρόσωπος της Νέας Δημοκρατίας σήμερα, ανέπτυξε τους δύο άξονες, με τους οποίους επισκέφθηκαν μαζί με τον κ. Μητσοτάκη, τότε Πρωθυπουργό, τις περιοχές στην πρώην Σοβιετική 'Ενωση, όπου κατοικούσαν οι νεοπρόσφυγες που σήμερα είναι στην Ελλάδα και συνεχίζουν να κατοικούν και σήμερα πάρα πολλοί 'Ελληνες. Τους είχαν πει τότε ότι "είμαστε κοντά σας, πρέπει να αναπτύξετε εδώ τις δραστηριότητές σας και θα σας βοηθήσουμε και βεβαίως για όσους έρθετε στην Ελλάδα δημιουργούμε ένα ίδρυμα και θα σας αποκαταστήσουμε και στεγαστικά και μορφωτικά και κοινωνικά και επαγγελματικά".
Η στρατηγική όμως, αυτή ή η αντίληψη αυτή, η προπαγάνδα ακόμη περισσότερο -θα την ενθυμούμαστε- εκείνη την εποχή, οδήγησε σε αυτήν την ανεξέλεγκτη εισαγωγή, την υποδοχή χωρίς σχέδιο και βεβαίως την προώθηση του συνόλου των ομάδων αυτών, των οικογενειών στην περιοχή της Θράκης, όπου κυρίως ανέπτυξε και το ίδρυμα, το ΕΙΑΠΟΕ, τη δραστηριότητά του. Δεν είχαν δηλαδή, συνολική αντίληψη για την παραγωγική και κοινωνική ένταξη στο σύνολο των περιοχών της Ελλάδας, που γνωρίζουν πληθυσμιακή απομείωση, που γνωρίζουν κοινωνική και παραγωγική απαξίωση.
Βεβαίως δεν είχε μέσα την προνοητικότητα να δει τη δυναμική της εισροής των νεοπροσφύγων και στο κατά πόσο θα μπορούσαν εκατό χιλιάδες νεοπρόσφυγες να εγκατασταθούν στην περιοχή της Θράκης. Βεβαίως θα μπορούσε με ένα κατασκευαστικό θαύμα να κατασκευαστούν οι κατοικίες, αλλά πώς θα απορροφούσε η περιοχή αυτή παραγωγικά, επαγγελματικά, εργασιακά, κοινωνικά, πολιτισμικά μια τέτοια μεγάλη πληθυσμιακή ομάδα; Γι' αυτό πολύ γρήγορα άρχισε η διασπορά και η διάχυση σε όλη την Ελλάδα. 'Οπως είπε και ο κ. Παπαθεμελής και άλλοι ομιλητές συνάδελφοι, συγκεντρώθηκαν στα μεγάλα αστικά κέντρα, γιατί εκεί ήταν πιο εύκολη η επαγγελματική τους αποκατάσταση με τον έναν ή τον άλλο τρόπο, η στεγαστική τους αποκατάσταση, αλλά και η προοπτική των οικογενειών τους, των παιδιών τους, όπως συνήθως συμβαίνει τα τελευταία χρόνια, μέχρι πρότεινος τουλάχιστον, στην Ελλάδα.
'Ολος αυτός ο κύκλος των πρώτων χρόνων ουσιαστικά δημιουργεί και το μέγα πρόβλημα. Οι μεγάλες ομάδες εγκαθίστανται στην Ελλάδα και έχοντας  διασπαρεί σε όλον τον εθνικό ιστό και κυρίως στα μεγάλα αστικά κέντρα.          Στο πρόβλημα αυτό καλείται τώρα η πολιτεία να δώσει λύσεις. Καλείται με το πρόβλημα στο εσωτερικό της πλέον, χωρίς να έχει τη δυνατότητα να προετοιμαστεί, χωρίς να έχει τη δυνατότητα να εντάξει τους πληθυσμούς αυτούς εκεί όπου έπρεπε.
Πέρασε πολύς χρόνος και θα έπρεπε σίγουρα να ασκηθεί κριτική και ίσως είναι το κεφάλαιο της κριτικής, που όπως τόνισα και χθες, θα έπρεπε να γίνει αποδεκτό από την Κυβέρνηση -και γίνεται αποδεκτό- ότι πέρασε πολύς χρόνος, για να κατατεθεί αυτό το νομοσχέδιο, που διαμορφώνει ένα νόμο-πλαίσιο, μέσα στον οποίο καλούμαστε να δώσουμε λύσεις σε όλα τα χρόνια και μεγάλα προβλήματα των νεοπροσφύγων.
Παρακολούθησα την αγόρευση σήμερα του κ. Πολύδωρα ως Κοινοβουλευτικού Εκπροσώπου της Νέας Δημοκρατίας. Είπε εφτά "ναι". Ιθαγένεια ναι, στέγαση ναι, απασχόληση ναι, ασφαλιστικό ναι και συνέχισε. 'Εχτισε ένα οικοδόμημα εφτά ορόφων και στο τέλος ως ιδανικός αυτόχειρ κι αυτός έπεσε από το ύψος μιας εφταόροφης πολυκατοικίας και αυτοκτόνησε πολιτικά λέγοντας πως το νομοσχέδιο αυτό, που τα περιέχει όλα αυτά και τα προβλέπει, πρέπει είτε να αποσυρθεί, γιατί αξιολογείται ως προεκλογικό, ρουσφετολογικό όπως είπε και  χθες ο Αρχηγός της Νέας Δημοκρατίας, είτε "πρέπει να μας δώσετε δεκαπέντε μέρες χρόνο" μέσα στον οποίο να συζητήσουμε τις ειδικές λύσεις και ρυθμίσεις για τα μεγάλα αυτά προβλήματα.
Και το ερώτημα που πλανάται και πρέπει να απαντηθεί είναι. Μα, δύο και τρία χρόνια ενός πυκνού και πολυεπίπεδου διαλόγου δεν επέτρεψαν στη Νέα Δημοκρατία να διατυπώσει τις συγκεκριμένες προτάσεις και χρειάζεται τώρα άλλες δεκαπέντε ημέρες; Γιατί τα άλλα κόμματα, είτε της πλειοψηφίας, είτε της ήσσονος Αντιπολίτευσης, είναι έτοιμα και έχουν διατυπώσει ολοκληρωμένες προτάσεις έχουν προσέλθει με συμφωνία στην αρχή του νομοσχεδίου, αλλά και με προτάσεις εξειδικευμένες  επί των άρθρων; Γιατί η ηγεσία της Νέας Δημοκρατίας αφοπλίζει, φιμώνει, αφυδατώνει την κοινοβουλευτική της παρουσία στη συζήτηση αυτού του νομοσχεδίου; Γιατί θέλει να καταστήσει στο βωμό του στιγμιαίου εντυπωσιασμού και ενός στείρου αντιπολιτευτικού λόγου, ομήρους τους Βουλευτές της οι οποίοι αγωνίστηκαν σε όλες τις επιτροπές και σε όλα τα επίπεδα για να προωθήσουν τα θέματα των νεοπροσφύγων. Γιατί τους παρουσιάζει σήμερα αφερέγγυους απέναντι στους νεοπρόσφυγες;
Συναδέλφισσες και συνάδελφοι, υπάρχει και ένα μέγα άλλο παράδοξο. Ο Αρχηγός της Νέας Δημοκρατίας χθες προσπάθησε να τεκμηριώσει την πρότασή του για την απόσυρση του νομοσχεδίου στις τελευταίες φήμες και ψιθύρους ή ακόμη και στα υπαρκτά στοιχεία για παρατυπίες κατά την εφαρμογή του ν.  2130/93.  Και αντί να μας εγκαλέσει για την καθυστέρηση ψήφισης ενός νόμου ο οποίος θα διασφάλιζε ακόμη περισσότερο τη διαφάνεια, θα διασφάλιζε ακόμη περισσότερο την αποτελεσματικότητα γύρω από το πλαίσιο παροχής της υπηκοότητας, αντί να έρθει με προτάσεις διασφάλισης ακόμη περισσότερο στο νομοσχέδιο, το οποίο όλοι ομολογούν ότι διασφαλίζει τη διαφάνεια, κλείνει τα όποια "παράθυρα" υπήρχαν στις διατάξεις του προηγούμενου νόμου του 1993, του νόμου της Νέας Δημοκρατίας, μας προτείνει πως πρέπει να αφήσουμε ακόμη ανοικτή την εκκρεμότητα και πως πρέπει να ζούμε ακόμη με το καθεστώς που παρήγαγε τις παρατυπίες.
Αυτό το παράδοξο πώς μπορεί να το τεκμηριώσει στη κοινή γνώμη της χώρας που αγωνιά, η Νέα Δημοκρατία; Η απάντηση βεβαίως είναι μια. Η Νέα Δημοκρατία κάνει κινήσεις συνεχώς γύρω από τον εαυτό της. Αιφνιδιάζει τον εαυτό της προσπαθώντας να εντυπωσιάσει και να στοιχειοθετήσει την αντιπολίτευσή της απέναντι στο ΠΑΣΟΚ.  Αν μας συμπαρέσυρε σ' αυτήν την πρότασή της και αν ακούγαμε τον καταγγελτικό και ισοπεδωτικό της λόγο ως κυβερνητική πλειοψηφία θα κρατάγαμε όλοι ομήρους, πολιτικούς ομήρους στο έτος 2000 -το εκλογικό έτος- τους νεοπρόσφυγες. Γιατί γνωρίζουμε όλοι πως ο κάθε αδύναμος και ανυπεράσπιστος πολίτης, όταν δεν είναι κατοχυρωμένος μέσα από το Κοινοβούλιο, μέσα από τους νόμους και τα ανάλογα διατάγματα εύκολα πειθαναγκάζεται, εύκολα ποδηγετείται.
Σε αυτό το καθεστώς της πολιτικής ομηρίας πρέπει εδώ στο Κοινοβούλιο να δώσουμε όλα τα πολιτικά κόμματα με θάρρος και τόλμη λύση και απάντηση. Και σήμερα δίνουμε τέτοια.
Αναφέρθηκε -και λυπάμαι πάρα πολύ- από ομιλητές της Νέας Δημοκρατίας ότι οι συλλογικοί φορείς των νεοπροσφύγων των Ποντιακών Σωματείων και η Ομοσπονδία, όπως και μεμονωμένοι φορείς ακόμη και ο Γενικός Γραμματέας Παλιννοστούντων Ομογενών του Υπουργείου Μακεδονίας-Θράκης ο κ. Καμμενίδης διαφωνούν και καταγγέλλουν.
Συναδέλφισσες και συνάδελφοι, έχω εδώ τις γραπτές δηλώσεις, τις γραπτές τοποθετήσεις όλων αυτών που ανέπτυξαν οι ομιλητές της Νέας Δημοκρατίας ότι καταγγέλλουν ως συλλογικοί φορείς ή ως άτομα το παρόν νομοσχέδιο.
'Εχω τη δήλωση του κ. Καμμενίδη και θα την καταθέσω στα Πρακτικά, που είναι απολύτως υποστηρικτική του νομοσχεδίου. 'Αλλωστε δεν είναι κάτι καινούργιο για μένα ως Υπουργό Μακεδονίας-Θράκης, αλλά και για την Κυβέρνηση. Παρακαλώ να τη διαβάσουν οι αγαπητοί συνάδελφοι της Νέας Δημοκρατίας και να μην συνεχίσουν αυτό το άκομψο ατόπημα περί διαφωνιών του κ. Καμμενίδη με το παρόν νομοσχέδιο.
(Στο σημείο αυτό ο Υπουργός Μακεδονίας-Θράκης κ. Μαγκριώτης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αναφέρθηκαν στους μαυροθαλασσίτες. 'Εχω την πρόσφατη ανακοίνωσή τους με την οποία χαρακτηρίζουν την ψήφιση του νομοσχεδίου, ιστορικού περιεχομένου απόφαση και καλούν όλα τα κόμματα να την ψηφίσουν.
'Εχω την απόφαση της Πανελλήνιας Ομοσπονδίας των Ποντιακών Σωματείων και του Συμβουλίου Ποντιακού Ελληνισμού. Είναι παρόν και ο κ.  Τανιμανίδης Στέφανος, που είναι πρόεδρος. Πέρα από τις επιμέρους κριτικές είναι θετική η πρότασή τους και η θέση τους για το σύνολο του νομοσχεδίου της φιλοσοφορίας του, της στόχευσης και του περιεχομένου του.
'Εχω τη δήλωση της Πανελλήνιας Ομοσπονδίας Σωματείων Ελληνοποντίων Παλιννοστούντων από την πρώην Σοβιετική 'Ενωση. Γι' αυτούς που συζητούμε και είναι απολύτως υποστηρικτικοί στο νομοσχέδιο. Χαρακτηρίζουν ιστορική την ψήφιση του νομοσχεδίου, πέραν από τις επιμέρους προτάσεις και προσθήκες που έχουν όπως και πολλοί συνάδελφοι της Πλειοψηφίας αλλά και των άλλων κομμάτων κατέθεσαν. Πολλές απ' αυτές έχουν γίνει ήδη αποδεκτές και μερικές άλλες θα κάνουμε αποδεκτές στη συνέχεια.
Εύκολα  βλέπουμε μια καθολική συμφωνία στο νομοσχέδιο αυτό όλων των ενδιαφερομένων φορέων. Δυστυχώς η ηγεσία της Νέας Δημοκρατίας αφόπλισε την κοινοβουλευτική της ομάδα και ιδιαίτερα το τμήμα της Νέας Δημοκρατίας, που συμμετείχε εποικοδομητικά στη μόνιμη Διαρκή Επιτροπή της Βουλής για τον Επόδημο Ελληνισμό.
Σε ορισμένες επιμέρους παρατηρήσεις, όπως τα πρόστιμα του ΙΚΑ που έχουν βεβαιωθεί και αυτήν τη στιγμή υπάρχει η διαδικασία της είσπραξης με τον έναν ή τον άλλον τρόπο. Με την ψήφιση αυτού του νόμου -και εδώ ακριβώς είναι το παράδοξο της Νέας Δημοκρατίας που εμφανίζεται να υπερασπίζεται τους νεοπρόσφυγες- αυτόματα θα μπουν στη ρύθμιση οι οφειλές προς το ΙΚΑ, όπως προβλέπει για τις κατοικίες που θα κτιστούν από εδώ και μπρος. Η ίδια ρύθμιση έχει και αναδρομική ισχύ. Πρώτο λοιπόν ευεργέτημα και ανακούφιση απέναντι στους νεοπρόσφυγες που ήδη έχουν αποκτήσει κατοικία με τον έναν ή τον άλλον τρόπο.
Σε θέματα που αναφέρθησαν τόσο ο κ. Ακριτίδης όσο και ο κ.  Σπυριούνης, ο κ. Φωτιάδης και άλλοι ομιλητές από την πλευρά της πλειοψηφίας, στο θέμα των αυθαιρέτων. Ο κ. Νιώτης ήδη έκανε  μια διευκρίνιση σε συνεννόηση με το ΥΠΕΧΩΔΕ. Την επόμενη εβδομάδα που θα κατατεθεί το νομοσχέδιο, πιθανόν για τα πανωτόκια θα υπάρχει ειδική διάταξη από το Υπουργείο Οικονομικών στην οποία θα υπάρχει μέριμνα για τα βεβαιωμένα πρόστιμα και την είσπραξή τους από το δημόσιο ταμείο. Δηλαδή για τα αυθαίρετα, για τα οποία έχουν βεβαιωθεί οι πράξεις αυθαιρεσίας και για τα οποία έχουν βεβαιωθεί και τα πρόστιμα. Θα υπάρξει λύση σ' αυτό το θέμα. Γνωρίζετε πολύ καλά ότι είναι μέγα θέμα, αφορά οικισμούς και αυθαίρετες κατοικίες σε όλη την Ελλάδα, ειδικότερα όμως για τους νεοπρόσφυγες την άλλη εβδομάδα θα υπάρχει μέριμνα γι' αυτό το θέμα.
Δυο άλλες παρατηρήσεις που έχουν γίνει. Η μια αφορά την ένταξη αυθαιρέτων που έχουν κτιστεί σε αγροτεμάχια, τα οποία όμως δεν είναι άρτια. Δεν είναι δηλαδή τέσσερα στρέμματα. Και εδώ έχουμε κυρίως θύματα νεοπρόσφυγες από 'Ελληνες πολίτες, οι οποίοι τους πούλησαν γη που δεν ήταν άρτια και οικοδομήσιμη, δηλαδή ουσιαστικά τους πούλησαν ελπίδα.
Στην παράγραφο 2 του άρθρου 6 με τα τοπικά ρυμοτομικά και την προτεραιότητα που δίνετε σ' αυτές τις περιοχές -να πω το χαρακτηριστικό παράδειγμα της Ευξινούπολης στη Θεσσαλονίκη- μπορεί να υπάρξουν άμεσες ρυθμίσεις .
Σε μια άλλη πρόταση που έχει διατυπωθεί από συναδέλφους. Ζητούν την κατ' εξαίρεση σύνδεση με τα δίκτυα κοινής ωφέλειας. 'Οχι μόνο στα αυθαίρετα τα οποία έχουν ανεγερθεί σε περιοχές που έχουν εγκεκριμένα ρυμοτομικά αλλά και εκείνα που είναι σε περιοχές υπό ένταξη.
Αυτό που μπορεί να προβλεφθεί εδώ είναι η ταχύτατη ρυμοτόμηση των περιοχών αυτών γιατί δεν μπορεί να υπάρχει προσωρινότητα σύνδεσης ενός δικτύου κοινής ωφέλειας, γιατί πιθανότητα κάποια κατοικία αύριο από τη σύνταξη του ρυμοτομικού να χρειαστεί να κατεδαφιστεί ή να χρειαστεί να παραχωρηθεί ένα τμήμα του οικοπέδου για τις δημόσιες χρήσεις. 'Ομως αυτές, κατά προτεραιότητα, ρυμοτομούνται και με την διάταξη της παραγράφου 2 του άρθρου 6  και το ξανατονίζω, αυτό είναι η απόλυτη προτεραιότητα και σε μικρό χρονικό διάστημα θα δοθεί λύση και στο θέμα αυτό.
'Οσον αφορά το Υπουργείο Μακεδονίας-Θράκης και τη Γενική Γραμματεία Απόδημου 'Ελληνισμού, έγινε μεγάλη συζήτηση. Το Υπουργείο Μακεδονίας-Θράκης και το Υπουργείο Αιγαίου για πρώτη φορά αποκτούν θεσμοθετημένη αρμοδιότητα στα θέματα των προσφύγων. Μέχρι τώρα ως Υπουργεία δεν είχαν θεσμοθετημένη αρμοδιότητα. Ατύπως την ασκούσαν. Ούτε η Γενική Γραμματεία Παλιννοστούτων Ομογενών είχε θεσμοθετημένη αρμοδιότητα. Με το παρόν νομοσχέδιο νομοθετείται η χωρική αρμοδιότητα και δεν μπορούσε να είναι διαφορετικά του Υπουργείου Μακεδονίας-Θράκης και του Υπουργείου Αιγαίου για τις περιοχές του βορείου Αιγαίου που έχουν ειδικά και προνομιακά ευεργετήματα.
'Οσον αφορά για την πρόταση να διατυπωθεί ρητά ότι σε δύο μήνες θα υπάρχει ο οργανισμός της Γενικής Γραμματείας Παλιννοστούντων Ομογενών, πρέπει να σας πω ότι αυτό ήδη έχει γίνει, έχει συνταχθεί ο οργανισμός της γραμματείας, έχει ενταχθεί στο νέο οργανισμό του Υπουργείου, έχει εγκριθεί από το Υπουργείο Εσωτερικών και περιμένουμε τη δημοσίευσή του.  Είναι πλεονασμός να επανέλθουμε με το παρόν νομοσχέδιο και να θεσμοθετήσουμε ξανά κάτι που είναι σε εξέλιξη και έχει εγκριθεί.
Για την τροπολογία που πρότεινε ο κ.Ιντζές και την αναφορά του στο άρθρο που αναφέρεται στη κεντρική και δυτική Μακεδονία, είναι ορθότατη η φραστική αυτή διόρθωση. Ζώνη Β' λοιπόν. Θα την καταθέσω στα Πρακτικά. Η ζώνη Β' είναι παραμεθόριοι νομοί. Διατυπώνεται ως εξής: "Παραμεθόριοι Νομοί Κεντρικής και Δυτικής Μακεδονίας και Ηπείρου".
Στην παρατήρηση του κ. Γερανίδη ήδη έχω αναφερθεί. Στην παρατηρήση που αφορά τους πολύτεκνους ομογενείς ισχύουν ό,τι ισχύει και για τις άλλες πολυτεκνικές οικογένειες, όλα τα πρόσθετα ευεργετήματα όσον αφορά το δημόσιο και τα άλλα.
Θα κλείσω λέγοντας ότι ο κ.Νιώτης θα αναφερθεί στη συνέχεια για την επικοινωνία που είχε με τον κ.Τσοχατζόπουλο τον Υπουργό Εθνικής 'Αμυνας και υπάρχει η σύμφωνη γνώμη του να διατυπωθεί με ένα διαζευτικό τρόπο, να είναι από 2% έως 5% οι ΕΠΥ και να ρυθμίζεται κατόπιν απόφασης του Υπουργού Εθνικής 'Αμυνας κάθε φορά.
Επίσης θέλω να πω ότι σήμερα ψηφίζουμε ένα νόμο πλαίσιο και δεν μπορεί να είναι διαφορετικά, η Νομαρχιακή Αυτοδιοίκηση, οι Περιφέρειες, η Τοπική Αυτοδιοίκηση, όλες οι υπηρεσίες του δημοσίου, μαζί με τους συλλόγους των νεοπροσφύγων θα δουλέψουν για την εξειδίκευσή του σε κάθε περιφέρεια, σε κάθε νομό, σε κάθε δήμο, γιατί δεν υπάρχει η δυνατότητα ίδιας αντιμετώπισης σε κάθε περιοχή και το γνωρίζουμε όλοι.
Θέλω ακόμη να τονίσω τα ευεργετήματα πλην της ιθαγένειας ισχύουν για τους νεοπρόσφυγες που θα έχουν έλθει στην 'Ελλάδα με τη δημοσίευση του παρόντος νόμου στην Εφημερίδα της Κυβερνήσεως. Με αυτόν τον τρόπο δεν  δημιουργούμε κίνητρα πρόσθετης ισροής νεοπροσφύγων ομογενών στην Ελλάδα.  Είναι μια απάντηση για εκείνους που στην αντιφατική τους τοποθέτηση, είπαν ότι από τη μια πλευρά δεν προσφέρουμε τίποτε στους νεοπρόσφυγες και από την άλλη πλευρά ότι προσφέρουμε πάρα πολλά ούτως ώστε θα φέρουμε και άλλους στην Ελλάδα.
Τελειώνοντας θέλω να πω για τους νεοπρόσφυγες που θα μείνουν στις εστίες τους και πρέπει να μείνουν, το Συμβούλιο Απόδημο Ελληνισμού με την υποστήριξη της ελληνικής πολιτείας έχει ήδη προχωρήσει σε μια σειρά σημαντικών προγραμμάτων.
Δεύτερον, η υπηκοότητα και τα ειδικά δελτία ταυτότητας που τους παραχωρούνται είναι ισχυρότατη ενίσχυση.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ τελειώνετε, είναι και άλλοι συνάδελφοί σας να μιλήσουν.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Μια φράση είναι. 
ΠΡΟΕΔΡΕΥΩΝ (Παναγιώτης Ν. Κρητικός): Υπερβήκατε και το χρόνο της επί της αρχής ομιλίας σας. Να έχουμε κάποιο μέτρο εδώ μέσα όλοι.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Καλώ και εγώ από τη δική μου πλευρά στην υπερψήφιση από όλες τις πτέρυγες του νομοσχεδίου και να συνεχίσουμε όλοι να δουλεύουμε μαζί για τη λύση και του τελευταίου προβλήματός τους.
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, θέλω να σημειώσω για μια ακόμα φορά απλά και καθαρά ότι η Νέα Δημοκρατία με το να λαμβάνει αυτή τη θέση, η οποία συνοψίζεται, προκειμένου να επεξεργαστούμε διατάξει νόμων και όχι ντεζιντεράτα και ειδικώς επί του κεφαλαίου της ελληνικής ιθαγένειας με το μακρύ σκεπτικό που αναλύσαμε, που έχει εθνικές, ηθικές, διοικητικές διαστάσεις και κυρίως διαστάσεις όσον αφορά αυτά τα συμφέροντα των ιδίων των Ποντίων, ότι δηλαδή η όποια προνομία παρέχεται από την ελληνική ιθαγένεια, είναι υποχρεωμένοι οι αδελφοί Πόντιοι να την μοιραστούν με τους λαθραίους, με τους μαφιόζους, εξαιτίας της αρρυθμίας της διοικητικής μηχανής, εξαιτίας της μη κατασφαλίσεως των προϋποθέσεων, ώστε να είναι τίμια η παραχώρηση της ελληνικής ιθαγένειας, αυτή η στάση, είναι στάση ευθύνης. Και το επιχείρημα είναι απλό.
Εάν θέλαμε να πάρουμε την εύνοια των αδελφών Ποντίων με οποιαδήποτε σημασία και έννοια, είτε ψηφοθηρικά είτε εθνικά είτε ηθικά, θα προσχωρούσαμε. Αλλά επιμένουμε -και αυτή είναι η πρώτη παρατήρηση- να μη συμπλέκουν οι συνάδελφοι τα ντεζιντεράτα τα επιθυμητά και τα ευκτέα, με τη διάταξη νόμου δεν έχουμε έγκυρο νομοσχέδιο ενώπιόν μας και όσον αφορά την υπόθεση της ιθαγένειας και  όσον αφορά τις άλλες διατάξεις. Οι άλλες διατάξεις είναι τυφλές εξουσιοδοτήσεις.  Μάλιστα δε, είναι εξουσιοδοτήσεις προκειμένου να γλυκάνουν το θέμα, ότι διαχειριζόμαστε τον  πόνο σας, επιλύουμε τα ζητήματα σ'ένα διάλογο με τους αδελφούς Ποντίους.  Παράδειγμα: Για τις γαίες και τη στέγαση ο ΟΤΑ δίνει τις γαίες και ύστερα λέει η διάταξη νόμου ότι δεν χρειάζεται. Εξουσιοδοτείται η επιτροπή για να κάνει αυτές και αυτές τις δράσεις, προκειμένου οι άνθρωποι να πάρουν την έκταση. Αυτά γίνονται με τις κοινές, τις συνηθισμένες, τις υπάρχουσες διατάξεις. Να λείψει ο διάλογος ότι, σε φροντίζω, διότι η ζωή και αναμένει και εκδικείται. Και θα δούμε ότι τίποτα δεν κατοχύρωσαν είτε από τα ζητήματα ρουτίνας των αδελφών Ποντίων είτε από τα μεγάλα θέματα πολιτικής.
Η δεύτερη παρατήρηση αφορά τους ευρισκομένους ακόμη -και ελπίζω ότι θα μπορέσουμε να τους στηρίξουμε ως μητρόπολη, ως εθνικό κέντρο. Στον Πόντο και στην πρώην Σοβιετική 'Ενωση, θέλουμε να έχουμε μια πολιτική και να τη διατυπώσουμε την πολιτική.
Εγώ σας είπα ταπεινά ότι τότε υπό συνθήκες έκτακτης ανάγκης κάναμε δράσεις εκεί που ήσαν οι άνθρωποί μας και όσον αφορά εκείνους οι οποίοι εισέρευσαν.
Ο κ.Μαγκριώτης αφιέρωσε δυο τρεις παραγράφους, κριτικάροντας το 1990-1993. Η ανετοιμότητα του κράτους έχει δύο στοιχεία. Πρώτον, ότι δεν είχαν μια άρτια διοικητική μηχανή, γιατί αυτή δεν φτιάχνεται από τη μια μέρα στην άλλη και σας λέω ότι ήμασταν χαλαροί στη δεκαετία του '80. Το λέω αντικειμενικά. Και ύστερα, το '90-'93 το διαχειριστήκαμε με το ίδρυμα και με τη Θράκη. Στη συνέχεια κάναμε και βελτίωση για τη διασπορά. Μα, και σεις τώρα, όταν διαχειρίζεστε την εγκατάσταση σε ζώνες, της αυτής λογικής και της αυτής προτεραιότητας το κάνετε, και μάλιστα εγώ διατυπώνω θεωρητικά την άποψη, πώς προικίζετε τη ζώνη των Αθηνών; Η ζώνη των Αθηνών είναι μόνο για εκείνους που είναι ήδη εδώ και θα μπουν σε μια πολιτική...
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Το λέει.
ΒΥΡΩΝ ΠΟΛΥΔΩΡΑΣ: Δεν το λέει. Για εκείνους που είναι εδώ μπορείς να εφαρμόσεις μια πολιτική η οποία θα είναι συγκεκριμένη και για τα κτίσματα άνευ αδείας. Εκεί υπάρχει μια σειρά μέτρων τα οποία λείπουν εδώ. Θέλουμε να ευχόμαστε ότι θα τα κάνει ο Υπουργός ή η παρεχομένη από το νόμο εξουσιοδότηση.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Τα ευεργετήματα ισχύουν άμα τη δημοσιεύσει του νόμου.
ΒΥΡΩΝ ΠΟΛΥΔΩΡΑΣ: Το συμπέρασμά μας είναι ένα και συγκεκριμένο, κύριοι Υπουργοί, κυρίως για το ζήτημα της ελληνοποίησης ή της πολιτικής ιθαγένειας. Το είπαμε πολλές φορές και δεν θέλω να το παραβλέπουμε, διότι οι ευθύνες σας είναι τεράστιες.
Εγώ σας λέγω συγκεκριμένα. Ουδείς, άμα θέλουμε και στη Διαρκή Επιτροπή και στη συζήτηση στην Επιτροπή του Απόδημου Ελληνισμού, δεν είχε αντιληφθεί το μέγεθος των ελληνοποιήσεων. Είναι καινούριο δεδομένο, το οποίο δεν μικραίνει εξ αιτίας του γεγονότος ότι ανεδείχθη στην επιφάνεια και ανεδείχθη από μία εκπομπή, από δημοσιεύματα. Δεν μικραίνει. Εδώ είναι το ηθικό, πολιτικό, εθνικό και για τους πρόσφυγες. Είναι υποχρέωσή μας.  Δεν λαμβάνεται καμία μέριμνα. Σας είπα ένα παράδειγμα. Δικαστικές εγγυήσεις. Δεν γίνεται καμία συζήτηση. Και με εκνευρίζει το γεγονός ότι εμφανίζεται το θέμα των ελληνοποιήσεων ως παρωνυχίδα, ενώ είναι το νέο δεδομένο στη συζητησή μας.
Θέλουμε να είμαστε αλληλέγγυοι στους αδελφούς Ποντίους και ζητούμε μία πολιτική επί των υπαρκτών προβλημάτων, με διατάξεις νόμων και όχι με ντεζιντεράτα.
Εγώ, ως Κοινοβουλευτικός Εκπρόσωπος της Νέας Δημοκρατίας σας λέγω ένα πράγμα. Υπογράφω όλες τις προτάσεις που διατυπώθηκαν από τους συναδέλφους και σημειώνω ότι είναι ασύνδετες από το νομοσχέδιο, κύριε Πρόεδρε. Αυτή είναι η ερμηνεία και η ανάγνωση που κάνω εγώ. Ακόμα και οι διευκρινίσεις που δίνουν οι Υπουργοί, είναι στην καλύτερη των περιπτώσεων νομικώς ερμηνείες αυθεντικού τύπου για τα Πρακτικά και για τον εφαρμοστή του νόμου. Δεν είναι κανονιστικές διατάξεις. Ας το γνωρίζουν και το Σώμα και οι Πόντιοι αδελφοί μας.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): 'Ηδη, κύριοι συνάδελφοι, ολοκληρώθηκε ο κατάλογος. Ακούστηκαν όλες οι απόψεις και θα πρέπει να προχωρήσουμε στην ψήφιση του νομοσχεδίου. Να έχουμε και το αποτέλεσμα.
Ο Υφυπουργός Εξωτερικών, κ. Νιώτης έχει το λόγο.
ΠΑΝΑΓΙΩΤΗΣ ΨΩΜΙΑΔΗΣ Εμείς δεν μιλήσαμε, κύριε Πρόεδρε. Μιλήσαμε πέντε λεπτά για δεκαπέντε άρθρα.
ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, σας παρακολούθησα. Πώς δεν μιλήσατε; Μιλήσατε δέκα λεπτά. Είναι εδώ γραμμένα όλα. Μάλιστα, υπάρχει και σχετική συμφωνία για το χρόνο.\ Το λόγο έχει ο κύριος Υφυπουργός, ο οποίος δεν μίλησε καθόλου. 'Εχει το δικαίωμα από τον Κανονισμό και από το Σύνταγμα.
ΒΑΣΙΛΗΣ ΚΕΔΙΚΟΓΛΟΥ: Να μιλήσει στο τέλος ο κύριος Υφυπουργός. 
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε. Θα πρέπει κάποια στιγμή να κηρύξουμε περαιωμένη τη συζήτηση. Δεν θα πάμε μέχρι το πρωί. Ακούστηκαν όλες οι απόψεις.
Ορίστε, κύριε Υφυπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριοι συνάδελφοι, επειδή όλοι προερχόμεθα απ' αυτά τα καθίσματα, τα οποία τιμούμε, θα σας παρακαλέσω πάρα πολύ, διότι υπάρχουν και ορισμένα όρια. Δεν μίλησα καθόλου σήμερα, αν και αρμόδιος Υπουργός.
ΒΑΣΙΛΗΣ ΚΕΔΙΚΟΓΛΟΥ: Λάθος δικό σας.
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι λάθος δικό του. 'Αφησε να ακουστούν οι απόψεις. Είναι λάθος του, γιατί άφησε να ακουστούν οι απόψεις; Σας παρακαλώ.
ΒΑΣΙΛΗΣ ΚΕΔΙΚΟΓΛΟΥ: Να αφήσει να ομιλήσουμε κι εμείς, κύριε Πρόεδρε, και να κλείσει ο κύριος Υπουργός.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, υπήρξε προσυνεννόηση. Τιμάμε τους κυρίους συναδέλφους. Πρωτομίλησαν όλοι οι Βουλευτές. Εξηντλήθη ο κατάλογος και πρέπει να δώσω ορισμένες απαντήσεις.
ΒΑΣΙΛΗΣ ΚΕΔΙΚΟΓΛΟΥ: Δεν εξηντλήθη ο κατάλογος.
ΠΡΟΕΔΡΕΥΩΝ (Παναγιώτης Ν. Κρητικός): Πώς δεν εξηντλήθη;
ΒΑΣΙΛΗΣ ΚΕΔΙΚΟΓΛΟΥ: Δεν με έγραψαν στον κατάλογο.
ΠΡΟΕΔΡΕΥΩΝ (Παναγιώτης Ν. Κρητικός): Αφού δεν εγγραφήκατε την ώρα που προβλέπει ο Κανονισμός, ποιος σας φταίει, κύριε Κεδίκογλου; Σας παρακαλώ.  Δεν μπορείτε να εγγράφεσθε όποτε θέλετε. Διαβάστε τη σχετική διάταξη του Κανονισμού.
BAΣΙΛΗΣ ΚΕΔΙΚΟΓΛΟΥ: Δεν απουσίαζα με δική μου αιτία, κύριε Πρόεδρε. ΠΡΟΕΔΡΕΥΩΝ (Παναγιώτης Ν. Κρητικός): Δεν έχει σημασία αυτό. Δεν λέγει ο Κανονισμός ότι όποιος απουσιάζει άνευ υπαιτιότητός του μπορεί να εγγράφεται όποτε θέλει. Τι είναι αυτά που λέτε;
Ορίστε, κύριε Υφυπουργέ, έχετε το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριοι συνάδελφοι, νομίζω ότι η Κυβέρνηση έχει ομιλήσει ολίγον, αλλά επί της ουσίας σήμερα και προσπαθούμε να τιμάμε τις δικές σας τοποθετήσεις, το διάλογο και τη συναπόφαση, όσοι βέβαια εξ υμών επιθυμείτε να υπάρχει συναπόφαση σ' αυτό το νομοσχέδιο, που είναι εθνικό.
Πριν από λίγο είχα επικοινωνία, την οποία ανακοίνωσε και ο κ.
Μαγκριώτης, με τον Υπουργό Εθνικής Αμύνης και συμφωνήσαμε ότι το ποσοστό θα είναι με ελάχιστη βάση 3% και μέγιστη 5%.
ΒΑΣΙΛΗΣ ΚΕΔΙΚΟΓΛΟΥ: Γιατί μέγιστο 5; Το ελάχιστο 3, το καταλαβαίνω.
Μα, για όνομα του Θεού! Το μέγιστο δεν είναι αυτό.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κεδίκογλου! 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν καταλάβατε τί εννοώ, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: 'Η είναι 'Ελληνες ή δεν είναι!
ΠΡΟΕΔΡΕΥΩΝ (Παναγιώτης Ν. Κρητικός): Σας εξηγεί ο κύριος Υπουργός. Συνομίλησε με τον Υπουργό της Εθνικής 'Αμυνας και κατέληξε σε αυτήν την απόφαση. Θα την αλλάξετε εσείς;
ΒΑΣΙΛΗΣ ΚΕΔΙΚΟΓΛΟΥ: Η Βουλή αποφασίζει, εδώ είναι η εξουσία! 
ΠΡΟΕΔΡΕΥΩΝ (Παναγιώτης Ν. Κρητικός): Κατ' αρχήν, γιατί διακόπτετε.  Δεν μπορείτε να διακόπτετε.
ΒΑΣΙΛΗΣ ΚΕΔΙΚΟΓΛΟΥ: 'Η είναι 'Ελληνες ή δεν είναι! 'Οταν είναι 'Ελληνες έχουν όλα τα δικαιώματα.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 'Εχουμε μία ήρεμη συζήτηση, μη τη χαλάσουμε τώρα αυτήν την ώρα και μάλιστα προς το τέλος.
Ορίστε, κύριε Υπουργέ.
(Θόρυβος στην Αίθουσα)
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, κύριοι.
ΒΑΣΙΛΗΣ ΚΕΔΙΚΟΓΛΟΥ: Επιτρέπετε, κύριε Πρόεδρε;
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν επιτρέπεται. Είναι ομιλητής στο Βήμα. Εσείς δεν επιτρέπεται να διακόπτετε. Είναι σεβασμός στο Κοινοβούλιο αυτό;
Θα με αναγκάσετε κύριε Κεδίκογλου να δώσω εντολή να μην καταχωρούνταιοι διακοπές σας στα Πρακτικά.
Σε τιμώ, κύριε Κεδίκογλου, αλλά δεν μπροτείτε να καταργείται τον Κανονισμό.
ΒΑΣΙΛΗΣ ΚΕΔΙΚΟΓΛΟΥ:  'Ενα δεκάχρονο παιδί σμερα θα θεωρείται ελληνοπόντιος μετά δέκα χρόνια;
ΠΡΟΕΔΡΕΥΩΝ (Παναγιώτης Ν. Κρητικός): Δεν επιτρέπει το Προεδρείο. 'Ελαβε το λόγο νομίμως ο κύριος Υπουργός να μιλήσει και δεν τον αφήνετε να αρχίσει. Τι είναι αυτά τα πράγματα;
Ορίστε, κύριε Υπουργέ.
(Θόρυβος στην Αίθουσα)
Σας παρακαλώ, κύριοι συνάδελφοι.
Κύριε Ιντζέ, τί είναι αυτό το πράγμα δεν το καταλαβαίνω. Λειτουργεί το Κοινοβούλιο ή δεν λειτουργεί;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Λοιπόν, είναι πρωτοφανές βέβαια, να υπάρχουν αντιδράσεις πριν κανείς εξηγήσει το τι λέει η διάταξη. Εκτός εάν τα γνωρίζει κάποιος όλα εκ προοιμίου, οπότε δεν γίνεται τίποτε.
Το ποσοστό 3% έως 5% είναι το ελάχιστο. Κάθε φορά θα το καθορίζει ο Υπουργός μεταξύ 3% έως 5% ελάχιστο.
ΒΑΣΙΛΗΣ ΚΕΔΙΚΟΓΛΟΥ: Αυτό είναι κατανοητό αν ένας τρέπει να επιτυγχάνουν περισσότεροι.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, δεν το κατανοήσατε, αφήστε με να το εξηγήσω.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε και τώρα δεν τον αφήνετε να ολοκληρώσει. Και προηγουμένως δεν τον αφήσατε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας διαβεβαιώ ότι με τη Νέα Δημοκρατία που είχε αντιρρήσεις τα πηγαίναμε πιο ήρεμα! Δηλαδή να μπορέσουμε να συνεννοηθούμε.
Λοιπόν, εξηγώ.
(Θόρυβος στην Αίθουσα)
Σας παρακαλώ, δεν καταλαβαίνω. 'Οταν η Κυβέρνηση απαντάει θετικά στις δικές σας προτάσεις, αφήστε μας να διατυπώσουμε αυτό και αν χρειαστεί να προσθέσετε εσείς ή να διορθώσετε, το κάνετε. 'Εχετε δικαίωμα δευτερολογίας.
Τονίζω και πάλι ότι το ποσοστό του 2% ήταν το ελάχιστο ποσοστό το οποίο έθετε το σχέδιο νόμου. Αυτό το ελάχιστο τώρα κάθε φορά θα κινείται μεταξύ 3% έως 5%. Και θα πει ο Υπουργός Εθνικής Αμύνης σε μία προκήρυξη ότι το ελάχιστο 4% σε αυτήν την προκήρυξη θα είναι κατ' εξαίρεση Πόντιοι παλιννοστούντες. Τώρα εάν εκείνοι με άλλα προσόντα πολυτεκνίας, δεν ξέρω τι, είναι και άλλοι, θα πάνε 6%, 7%, 8%, 10%. Δεν είναι λοιπόν, η οροφή, μέγιστο. Και λέει η διάταξη, με απόφαση του Υπουργού Εθνικής Αμύνης καθορίζεται το ποσοστό της εξαιρετικής αυτής διατάξεως κάλυψης των ανωτέρω θέσεων ειδικά από ομογενείς.
ΒΑΣΙΛΗΣ ΚΕΔΙΚΟΓΛΟΥ: ...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κεδίκογλου. ΒΑΣΙΛΗΣ ΚΕΔΙΚΟΓΛΟΥ: ...
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν διακόπτουνε. Πώς το λένε; Σας παρακαλώ! Δεν μπορώ να σας δώσω την άδεια. Κύριε Κεδίκογλου, κάντε μου τη χάρη. Τι τρόπος είναι αυτός απόψε;
ΒΑΣΙΛΗΣ ΚΕΔΙΚΟΓΛΟΥ: ...
ΠΡΟΕΔΡΕΥΩΝ (Παναγιώτης Ν. Κρητικός): Θέλετε να συνεχιστεί η συζήτηση και να προχωρήσουμε στο νομοσχέδιο ή δε θέλετε; Μήπως δεν θέλετε; Τι να πω επιτέλους! Αφήστε τον κύριο Υπουργό να ολοκληρώσει. Σας παρακαλώ!
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, καταθέτω αυτήν την τροποποίηση στα Πρακτικά.
Επίσης, θα καταθέσω και τις δύο άλλες τροποποιήσεις που ανακοίνωσε ο κ. Μαγκριώτης. Η μία αφορά τους παραμεθορίους Νομούς Κεντρικής και Δυτικής Μακεδονίας και Ηπείρου και η άλλη, για να αντιμετωπίσουμε ταχύτερα τις επεκτάσεις του σχεδίου πόλεως αντί για προεδρικό διάταγμα μπορεί με απόφαση του Υπουργού Περιβάλλοντος, Χωροταξίας και Δημοσίων 'Εργων να εγκριθεί αυτή η απόφαση.
(Στο σημείο αυτό ο Υφυπουργός Εξωτερικών κ. Γρηγόριος Νιώτης καταθέτει για τα Πρακτικά τις προαναφερθείσες τροποποιήσεις οι οποίες έχουν ως εξής:
"Tροποποιείται το άρθρο 9 (Απασχόληση στο δημόσιο τομέα) παρ. 2 ως εξής:
"2. Επιτρέπεται κατ' εξαίρεση, πέραν του εκάστοτε προκηρυσσομενου αριθμού θέσεων για εθελοντές - εθελόντριες πενταετούς υπηρεσίας (ΕΠΥ), η προκήρυξη θέσεων ποσοστού καθοριζομένου σε τρία έως πέντε τοις εκατό (3-5%), ενιαίως για ομογενείς, που προέρχονται από χώρες της τέως Σοβιετικής Ενωσης.  Τα άρθρα 7 και 22 του ν. 1513/1985 (ΦΕΚ 12Α) εφαρμόζονται αναλογικά και για τους παραπάνω ομογενείς υποψηφίους ΕΠΥ.
Με απόφαση του Υπουργού Εθνικής Αμυνας καθορίζεται το ποσοστό κάλυψης των ανωτέρω θέσεων από τους ομογενείς.  Σε περίπτωση ενδεχομένων κενών θέσεων για συμπλήρωση του υπόψη καθοριζομένου ποσοστού, αυτές πληρούνται από τους υποψηφίους επιλαχόντες - επιλαχούσες ΕΠΥ των γενικών προκηρυσσομένων θέσεων".
Τροποποιείται η διάταξη του άρθρου 4 παρ.1 ως εξής:
"Για το σκοπό της ορθολογικής εγκατάστασης των ομογενών στις διάφορες περιοχές της επικράτειας η χώρα διατηρείται στις εξής τέσσερις(4) Ζώνες (Α.Β.Γ.Δ.) ανάλογα με τα δημογραφικά, οικονομικά και κοινωνκά χαρακτηριστικά των εν λόγω περιοχών:
Zώνη Α: Ανατολική Μακεδονία, Θράκη, και νησιά του Βορείου Αιγαίου. Ζώνη Β: Παραμεθόριοι νομοί Κεντρικής και Δυτικής Μακεδονίας και Ηπείρου".
Κατά τα λοιπά το άρθρο ως έχει κατατεθεί.
Τροπολογία στο Σχέδιο Νόμου "Αποκατάσταση των Παλιννοστούντων Ομογενών από την τέως Σοβιετική 'Ενωση, και άλλες διατάξεις".
Στην παρ.2 του άρθρου 6, αντικαθίσταται η φράση:
"ύστερα από πρότααση του Υπουργού Περιβάλλοντος Χωροταξίας και Δημοσίων 'Εργων να εγκριθεί με Προεδρικό Διάταγμα" με τη φράση "μπορεί με Απόφαση του Υπουργού Περιβάλλοντος, Χωροταξίας και Δημοσίων 'Εργων να εγκριθεί".
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είναι το άρθρο 6, παράγραφος 2.
ΠΑΝΑΓΙΩΤΗΣ ΨΩΜΙΑΔΗΣ: Το ίδιο δεν είναι;
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Οχι. Ο κ.
Γερανίδης το πρότεινε ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριοι συνάδελφοι, εδώ επιμένουν οι εκπρόσωποι της Νέας Δημοκρατίας να επιχειρούν να δικαιολογήσουν την αδικαιολόγητη, κατά τη γνώμη μου, στάση και αλλαγή των θέσεών τους και προσπαθούν απεγνωσμένα να επιμείνουν σε αυτό το μεγάλο λάθος της στάσεώς τους χθες και σήμερα.
Μάλιστα, άκουσα τον κ. Πολύδωρα να λέει ότι δεν υπάρχει έγκυρο νομοσχέδιο ενώπιόν μας. 'Ερχεται πάλι και ο κ. Πολύδωρας ως Κοινοβουλευτικός Εκπρόσωπος να καταργήσει δέκα, δώδεκα συναδέλφους του από τη Νέα Δημοκρατία που ησχολήθησαν επί ένα έτος με το νομοσχέδιο.  Εσείς, κύριε Πολύδωρα, δεν εμφανισθήκατε ποτέ.
ΒΥΡΩΝ ΠΟΛΥΔΩΡΑΣ: Εγώ δεν κάνω αποσπασματικές κρίσεις...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πολύδωρα, είναι πρωτοφανές να εμφανίζεσθε ξαφνικά στην Αίθουσα και να καταργείτε δώδεκα συναδέλφους της Νέας Δημοκρατίας.
ΒΥΡΩΝ ΠΟΛΥΔΩΡΑΣ: Εγώ λέω ότι οι εξουσιοδοτήσεις δεν αποτελούν διάταξη νόμου.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, αφήστε τον κύριο Υπουργό να ολοκληρώσει. 'Οχι αυτός ο τρόπος διαλόγου.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οσο για τις εξουσιοδοτήσεις, θα καταθέσω απόφαση στα Πρακτικά με την οποία κατά την εξουσιοδότηση αυτή του νόμου, ήδη ο Υπουργός Εθνικής Οικονομίας έχει εκδόσει απόφαση με την οποία εγκρίνει, με χρέωση του λογαριασμού 128/75, την επιδότηση του επιτοκίου κατά 100% των δανείων που θα χορηγηθούν απο τις τράπεζες για την κατασκευή τεσσάρων χιλιάδων κατοικιών σε ομογενείς 'Ελληνες παλιννοστούντες της περιφέρειας της Ανατολικής Μακεδονίας, Θράκης και Βορείου Αιγαίου.
Κύριε Πολύδωρα, να πάρετε την απόφαση αυτή του κυρίου Υπουργού Εθνικής Οικονομίας και θα δείτε ότι η Κυβέρνηση δεν εμπαίζει τους παλιννοστούντες, ούτε το Κοινοβούλιο και δεν εκδίδει νομοσχέδια δι' εξουσιοδοτήσεων ανεφαρμόστων ....
ΒΥΡΩΝ ΠΟΛΥΔΩΡΑΣ: Τι σχέση έχει αυτή η απόφαση με το νομοσχέδιο;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτή η απόφαση καλύπτει όλα τα αναγκαία δάνεια για την Ανατολική Μακεδονία, τη Θράκη ...
ΒΥΡΩΝ ΠΟΛΥΔΩΡΑΣ: Κύριε Υπουργέ, ...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ, κύριε Πολύδωρα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Υπάρχουν και όρια τα οποία...
ΠΡΟΕΔΡΕΥΩΝ (Παναγιώτης Ν. Κρητικός): Καμία καταχώρηση των διακοπών κανενός. Επιτέλους να προχωρήσειη συζήτηση.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): ...δεν τιμούν εν πάση περιπτώσει την προσπάθειά σας να μας εμφανίσετε ότι είμαστε...
ΒΥΡΩΝ ΠΟΛΥΔΩΡΑΣ:...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Πολύδωρα. Μπορείτε να πάρετε το λόγο μετά ως Κοινοβουλευτικός Εκπρόσωπος για να κάνετε τις παρατηρήσεις σας. Τώρα δεν μπορείτε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μη γυρίζουμε τη συζήτηση... ΝΙΚΟΛΑΟΣ ΑΚΡΙΤΙΔΗΣ: ...
ΠΡΟΕΔΡΕΥΩΝ (Παναγιώτης Ν. Κρητικός): Μετ' εμποδίων μιλάει ο κύριος Υπουργός. Είναι τρόπος συζήτησης αυτός; Σας παρακαλώ!
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μα είναι και πρωτοφανές.
Δεν μπορούμε να απαντήσουμε στον Κοινοβουλευτικό Εκπρόσωπο χωρίς να μας διακόπτει;
ΠΡΟΕΔΡΕΥΩΝ (Παναγιώτης Ν. Κρητικός): Είναι και δυσχερές. Αυτό το αυτονόητο δικαίωμα του καθενός εδώ μέσα, γίνεται προβληματικό.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι λογικό να θέλω να απαντήσω στον Κοινοβουλευτικό Εκπρόσωπο της Νέας Δημοκρατίας. Δεν σημαίνει όμως αυτό ότι πρέπει να με διακόπτει και δι' αυτού του τρόπου.  Και γιατί; Επειδή τον ενοχλεί ότι στο νομοσχέδιο αυτό και οι εξουσιοδοτήσεις υλοποιούνται ήδη;
ΒΥΡΩΝ ΠΟΛΥΔΩΡΑΣ:...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ!
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε, αυτοσυγκράτηση επιτέλους για να προχωρήσουμε κάποια στιγμή στην ολοκλήρωση της συζήτησης.
ΒΥΡΩΝ ΠΟΛΥΔΩΡΑΣ: ...
ΠΡΟΕΔΡΕΥΩΝ (Παναγιώτης Ν. Κρητικός): Προκαλείτε την ηρεμία της Αίθουσας και την τάξη.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το νομοσχέδιο αποδίδει στέγη σε όλους τους παλιννοστούντες σε τέσσερις ζώνες και ήδη η Κυβέρνηση προχωρά στη χορήγηση των προβλεπομένων, από το νομοσχέδιο, δανείων στην πρώτη μεγάλη ζώνη.
Επίσης ανακοινώνουμε ότι εντεκάμισι χιλιάδες στρέμματα η ΚΕΔείναι έτοιμη να τα παραχωρήσει μέσω του Ιδρύματος Παλιννοστούντων σε εξήντα επτά περιοχές της χώρας και όχι μόνο στην Α' Ζώνη.
Ακόμη ανακοινώνω ότι προ ενός μηνός υπεγράφη συμβόλαιο μεταξύ του Υπουργείου Εξωτερικών μέσω του ΕΙΥΑΠΟΕ και της ΕΚΤΕΝΕΠΟΛ και παραχωρήθηκαν από την ΕΚΤΕΝΕΠΟΛ δύο χιλιάδες οικόπεδα στην Κομοτηνή, τα οποία δυστυχώς για εσάς, κύριοι της Νέας Δημοκρατίας, θα τα κληρώσω ή εγώ ή άλλος Υπουργός της Κυβερνήσεως τον επόμενο μήνα στην Κομοτηνή.
(Χειροκροτήματα από την πτέρυγα του ΠΑ.ΣΟ.Κ.)
Τι να κάνουμε; Λυπούμαι εάν αυτά σας στενοχωρούν, γιατί μέχρι σήμερα λέγαμε...
ΓΕΩΡΓΙΟΣ ΟΡΦΑΝΟΣ:...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Προεκλογικά είναι όλα αυτά που έχετε εσείς ως εφιάλτη.Εμείς κάνουμε τη δουλειά μας. Για σας η προεκλογική περίοδος έχει καταντήσει ένας εφιάλτης. Για μας είναι μια πολύ ήρεμη προοπτική εντός του 2000. Σας παρακαλώ λοιπόν. Είμαστε πολύ ήρεμοι.
ΓΕΩΡΓΙΟΣ ΟΡΦΑΝΟΣ:...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε συνάδελφε. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα ήθελα να καταθέσω ορισμένα έγγραφα. Η Πανελλήνια Ομοσπονδία Σωματείων Ελληνοποντίων επαινεί το νομοσχέδιο. Υπάρχουν και άλλα.
ΠΡΟΕΔΡΕΥΩΝ (Παναγιώτης Ν. Κρητικός): Να τα καταθέσετε εφόσον δεν είναι τα ίδια μ' αυτά που κατέθεσε προηγουμένως ο κ. Μαγκριώτης.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το καταθέσατε αυτό που αφορά την Πανελλήνια Ομοσπονδία Σωματείων Ελληνοποντίων προσφύγων;
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ναι.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Και της Παγκόσμιας Ομοσπονδίας;
ΠΡΟΕΔΡΕΥΩΝ (Παναγιώτης Ν. Κρητικός): 'Οσα δεν έχουν κατατεθεί από τον κ.Μαγκριώτη να τα καταθέσετε κύριε Υπουργέ. Στο φάκελο των Πρακτικών θα μπουν.
ΚΥΡΙΑΚΟΣ ΣΠΥΡΙΟΥΝΗΣ:...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Γιατί εμφανίστηκαν πάλι οι συνάδελφοι της Νέας Δημοκρατίας να λένε ότι οι ομοσπονδίες των Ποντίων δεν θέλουν το νομοσχέδιο κλπ.
Ορίστε πάρτε το δελτίο τύπου των "Μαυροθαλασσιτών", της Μαύρης Θάλασσας και της Γεωργίας.
(Στο σημείο αυτό ο Υφυπουργός Εξωτερικών κ.Γρηγόριος Νιώτης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εν τέλει, προσέξτε γιατί με τον άσκοπο και ζημιογόνο για σας θόρυβο που δημιουργείται περί ελληνοποιήσεων μαϊμούδων σε σχέση με το νόμο εθνικού επιπέδου για τους Ποντίους ομογενείς, δημιουργείτε τον κίνδυνο -τη ζημία την έχετε υποστεί ήδη, αυτό εάν δεν το έχετε αντιληφθεί συνεχίστε έτσι εκλογικά και πολιτικά- την εθνική ζημία να αναβιώσει ένα κλίμα ρατσισμού εναντίον των Ελληνοποντίων  -Τα είπε ο κ. Ακριτίδης- Και να δημιουργηθεί η αίσθηση ότι όσοι κυκλοφορούν ως Ελληνοπόντιοι στην Ελλάδα είναι μαφιόζοι Τσετσένοι. Και όλα αυτά θα σας τα χρεώσει όχι ο ποντιακός ελληνισμός αλλά το σύνολο του ελληνικού λαού, διότι δημιουργείται μία νέα τομή επικίνδυνη.
ΒΥΡΩΝ ΠΟΛΥΔΩΡΑΣ: ...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε Πολύδωρα, αυτοσυγκρατηθείτε λίγο επιτέλους για να γίνει η συζήτηση ομαλά.
Παρακαλώ κύριε Υπουργέ,ολοκληρώστε.
ΒΥΡΩΝ ΠΟΛΥΔΩΡΑΣ:...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Το πώς θα μιλήσει ο κύριος Υπουργός είναι δικό του θέμα, ο τρόπος ομιλίας και το περιεχόμενο το οποίο θα αναπτύξει το καθορίζει ο καθένας μας.  Δεν είναι κατά την αρέσκεια του άλλου.
ΒΥΡΩΝ ΠΟΛΥΔΩΡΑΣ: ...
ΑΛΕΞΑΝΔΡΟΣ ΔΑΜΙΑΝΙΔΗΣ: ...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Δαμιανίδη! 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εγώ δηλώνω ως αρμόδιος Υφυπουργός για τα θέματα του απόδημου ελληνισμού...
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι, ηρεμείστε επιτέλους! Είναι προχωρημένη η ώρα και έπρεπε να έχουμε καλμάρει.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): ... προβαίνω σε έντονη αποδοκιμασία όλων εκείνων οι οποίοι επενόησαν να εμπλέξουν τους εκατόν πενήντα χιλιάδες 'Ελληνες από τον ιστορικό Πόντο που βρίσκονται στην πατρίδα μας με τις λίγες -υπαρκτές αλλά λίγες- περιπτώσεις παράνομων πολιτογραφήσεων.
ΒΥΡΩΝ ΠΟΛΥΔΩΡΑΣ:...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Πολύδωρα, εσείς που είσθε Κοινοβουλευτικότατος απόψε με εκπλήσσετε.
ΒΥΡΩΝ ΠΟΛΥΔΩΡΑΣ: ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Ηταν ολίσθημα, κακίστη έμπνευση. 'Ηταν αποτυχημένη βεβαίως και κατέρρευσε εδώ και έξω.
'Οσο για τους ελέγχους που είπατε έχουν γίνει, για τις μαϊμούδες και έχουν γίνει από εμάς, από την Κυβέρνηση και θα συνεχιστούν και δεν είναι τα νούμερα που λέτε.
ΒΥΡΩΝ ΠΟΛΥΔΩΡΑΣ: ...
ΗΛΙΑΣ ΒΛΑΧΟΠΟΥΛΟΣ: ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Ολα αυτά έχουν γίνει με το νόμο της Νέας Δημοκρατίας.Και η Κυβέρνηση, κύριε Πολύδωρα, έχει ήδη αφαιρέσει σε τριακόσιες περιπτώσεις την τελευταία τριετία την ιθαγένεια.  Εμείς κάνουμε τους ελέγχους με βάση τις τρύπες που είχε ανοίξει ο δικός σας νόμος. Και τώρα ερχόμαστε και κλείνουμε αυτές τις τρύπες με διπλό έλεγχο.
Να είναι καλά όλα τα κόμματα και οι συνάδελφοί σας, πλην όλων εσάς που βρήκατε σε μία μέρα όλη αυτήν τη δυνατότητα να έλθετε να μας αμφισβητήσετε. Βρήκαμε τον τρόπο εμείς να παρουσιάσουμε ένα νομοσχέδιο που έχει στρατηγική, έχει δομή, έχει φιλοσοφία και έχει στόχους.
Και ευτυχώς που διατηρεί τη διακομματική συναίνεση. Θέλω να ευχαριστήσω και πάλι όλους τους συναδέλφους γι' αυτήν τη στάση τους και μέσα στη διακομματική επιτροπή και εδώ μέσα. Ιδιαιτέρως θέλω να ευχαριστήσω τους εισηγητές οι οποίοι έδωσαν τη μάχη και τους εκ Πόντου συναδέλφους. Θέλω ειδικά να αναφερθώ στον κ. Φωτιάδη ο οποίος έχει μία ξεχωριστή ιδιότητα. Είναι ομογενής από το Καζακστάν. Και είναι έξοχος ο συμβολισμός όταν αυτό το νομοσχέδιο το εισηγείται εκ μέρους της πλειοψηφίας ο κ. Φωτιάδης που έχει αυτήν την καταγωγή.
Τελειώνω με την ικανοποίηση ότι παρά την προσπάθεια ορισμένων από τη  Νέα Δημοκρατία -δυστυχώς και του Αρχηγού σας- δεν επετεύχθη ο στόχος σας.           Το νομοσχέδιο παραμένει μέσα στα όρια της διακομματικής και της εθνικής συνεννόησης. Συμπεριλαμβάνει το μεγαλύτερο κομμάτι των Βουλευτών σας οι οποίοι εξακολουθούν να αγαπούν και να πονούν αυτήν την υπόθεση. Ξέρουν ότι κέρδισαν απ' αυτήν και θα συνεχίσουν να δουλεύουν στα πλαίσια της διακομματικής συνεννόησης διότι αυτό είναι το υψηλό χρέος μας. Σας ευχαριστώ.
(Χειροκροτήματα από την πτέρυγα του ΠΑΣΟΚ).
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεδίκογλου έχει ζητήσει το λόγο για να δευτερολογήσει.
Ορίστε, κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, ήρθατε και επαινέσατε πολύ καλά τον κ. Φωτιάδη. Θαυμάσια. Αλλά ο κ. Φωτιάδης σας πρότεινε αυτό που επαινέσατε στο ΔΗ.Κ.ΚΙ. Δεν ξέρατε λοιπόν ποιοι είναι οι εισηγητές σας.  Δεν παρακολουθείτε. Αυτό έχω να σας πω κατά κύριο λόγο. Αυτό είναι κάτι το οποίο απορρίπτει διαρρήδην, η κοινοβουλευτική ομάδα για να μη χρησιμοποιήσω άλλο ρήμα. Σας κάνει μία πρόταση την οποία βλέπετε ως καταπληκτική και δεν ακούτε. Την ακούτε όμως από το ΔΗ.Κ.ΚΙ. και την επαινείτε και τη σηκώνετε. Καλή είναι η πρόταση αλλά είχε προειπωθεί από τον εισηγητή σας.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας ενοχλεί επειδή το ΔΗ.Κ.ΚΙ. στήριξε το νομοσχέδιο;
ΒΑΣΙΛΗΣ ΚΕΔΙΚΟΓΛΟΥ: Καθόλου δεν με ενοχλεί εμένα αυτό. Με ενοχλεί το γεγονός ότι δεν παρακολουθείτε τον εισηγητή σας.
Κύριε Πρόεδρε, είμαστε η χώρα του Ξενίου Διός. Και αυτοί που έρχονται δεν είναι επαίτες. Είναι δικαιωματικά πολίτες αυτής της χώρας γιατί είναι αυτοί οι οποίοι δημιουργούν τη δύναμη του Ελληνισμού στο εξωτερικό. Το πνεύμα και το γράμμα αυτού του νομοσχεδίου είναι περισσότερο ότι κάνουμε διευκολύνσεις σε κάποιους επαίτες και μάλιστα σε ανθρώπους οι οποίοι έρχονται από οργανωμένες χώρες με χαρτιά, με διαβατήρια, με ταυτότητες κλπ.
Δεν μπορώ να καταλάβω κάτι διατάξεις σαν την τελευταία που άκουσα.  Δηλαδή, ξέρετε 3% έτσι και 5% έτσι. Σας είπα, κάποιος είναι σήμερα δέκα ετών. Μετά δέκα χρόνια θα θεωρείται 'Ελληνας του Πόντου; Είναι σοβαρά πράγματα αυτά; Είναι σοβαρή αντιμετώπιση; Παραπέρα οφείλατε να πείτε ότι είναι 'Ελληνες. Τελείωσε. Εγώ κατάγομαι από μία επαναστατική περιφέρεια, έχω καταγωγή επαναστατική. Δεν καταδεχθήκαμε να πάρουμε κλήρο. 'Εχω το όνομά μου σε "ογλού" γιατί με αυτό έχω ιστορία. Εν πάση περιπτώσει δεν ρώτησ ποτέ κανείς αν είμαι 'Ελληνας ή δεν είμαι ή αν έχω ελληνική συνείδηση.
Αυτό δεν το βλέπω πουθενά. Δεν βλέπω κάποια διαδικασία που να καθορίζει αν υπάρχει ελληνική συνείδηση. Πώς φαίνεται αυτή; 'Οταν ανατρέπεται. Δηλαδή, αν υποπέσεις σε ένα αδίκημα το οποίο αποδεικνύει ότι δεν έχεις ελληνική συνείδηση. Τότε να του αφαιρέσετε την ιθαγένεια. Τίποτα άλλο πέραν αυτού. Με αποφάσεις δίνετε το δικαίωμα να λέγονται 'Ελληνες ή όχι; Αυτοί δεν είναι επαίτες. Είναι αυτοί οι οποίοι έχουν δημιουργήσει τη δόξα και την τιμή της χώρας που λέγεται Ελλάδα.  Είναι αυτοί που κάνουν την Ελλάδα περιζήτητη. Ζητήσαν επιμόνως η Ελλάδα να έρθει στην Ευρωπαϊκή 'Ενωση.
Και φέρατε εδώ ένα νομοσχέδιο για να τους πείτε ότι κάνετε τη διευκόλυνση και ότι ήρθε ο τάδε Βουλευτής από εδώ και ο άλλος από εκεί; Τι είναι αυτοί οι 'Ελληνες του Πόντου; Αυτοί δίνουν το δικαίωμα σε σας να σας υποδέχονται όπως σας υποδέχονται οι ξένες χώρες. Συνεπώς δεν πρέπει να αντιμετωπίζονται κατ' αυτόν τον τρόπο. Οφείλατε από την ημέρα που εισέρχονται να έχουν την ελληνικη ιθαγένεια πλήρως και να υπεισέρχονται σε όλα τα δικαιώματα των Ελλήνων πολιτών και να τους δοθούν επιπλέον διευκολύνσεις αν σε τακτό χρονικό διάστημα υποπέσουν σε αδίκημα που αποδεικνύει ότι στερούνται της ελληνικής συνείδησης να αφαιρείται, να στερούνται της ελληνικής ιθαγένειας.  Αυτό δεν είναι το πνεύμα του νομοσχεδίου σας.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτό κάνουμε.
ΒΑΣΙΛΗΣ ΚΕΔΙΚΟΓΛΟΥ: Αυτό που κάνετε είναι να αντιμετωπίζετε ως άρνηση αυτό που λέει η Νέα Δημοκρατία, ο άλφα ή ο βήτα, χωρίς να προσέξετε τον εισηγητή μας που έκανε θαυμάσια εισήγηση. Τίποτα άλλο κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Ηδη τον επήνεσε κιόλας ο κύριος Υπουργός τον κ. Φωτιάδη, ο οποίος πράγματι έκανε γόνιμο και θετικό έργο. Ο κ. Σπυριούνης έχει το λόγο να δευτερολογήσει.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με τη συμπλήρωσή του το νομοσχέδιο γίνεται ακόμα πιο αποτελεσματικό. 'Ενα αυτό.
Να ξέρουν τα αδέλφια μας, οι Πόντιοι, ότι υπάρχουν εγγενή προβλήματα αδυναμίας στην πατρίδα. Και είναι λεπτό το σημείο των ευνοιών, όταν αναλογιζόμαστε ότι έχουμε πεντακόσιες χιλίαδες ανέργους, ότι βασανίζεται η νεολαία μας στην ανεργία, ότι έχουμε δεκάδες-χιλιάδες πτυχιούχους δέκα χρόνια, οκτώ χρόνια, τη νεολαία μας που ψάχνει για δουλειά και είναι άνεργη. Μαθηματικοί, γιατροί, φυσικοί, δάσκαλοι, οικονομολόγοι κλπ. Πρέπει να βρούμε, λοιπόν, τη χρησή τομή και είναι ένα λεπτό σημείο. Νομίζω ότι το νομοσχέδιο την επεδίωξε.
Κύριοι Υπουργοί, η εφαρμογή του νόμου είναι αν όχι ανώτερη, τουλάχιστον ίση με την ποιότητα των ρυθμίσεων. Και επειδή στην πατρίδα μας, κύριε Πρόεδρε, υπάρχει εγγενής αδυναμία στην εφαρμογή των νόμων, γιατί είναι μέγα το πρόβλημα από κάθε πλευρά αντικριζόμενο, η εφαρμογή των νόμων θα προσδιορίσει και την προοπτική του νομοσχεδίου.
Η ενημέρωση της κοινής γνώμης είναι σημαντικό στοιχείο στη δημοκρατία. Να ενημερώσουμε την κοινή γνώμη πραγματικά και έντιμα, γιατί κινδυνεύουμε να διαμορφώσουμε διαχωριστικές γραμμές. Να εναντιωθεί η κοινή γνώμη. Υπάρχει μία παραπληροφόρηση. Πόσες είναι οι παράνομες  ελληνοποιήσεις; Είναι ελάχιστες. Να ενημερώσουμε την κοινή γνώμη.           Ερεθίζεται η δικαιολογημένη δυσφορία τους. Τα προβλήματα είναι πολλά.
Κύριε Πρόεδρε, επισημαίνω ότι το δημογραφικό πρόβλημα είναι συντριπτικό πρόβλημα, το πρώτο εθνικό πρόβλημα. Η Βουλή οφείλει να διαθέσει μία ολόκληρη μέρα, μία ημερήσια διάταξη. Η Βουλή παράγει και πολιτική.
Αν για την ανεργία, για τη νεολαία, για την εθνική μας ασφάλεια, για την παιδεία μας αφιερώναμε ολομέλεια στο Κοινοβούλιο, μία ολόκληρη μέρα, ένα εικοσιτετράωρο εδώ μέσα, να φάμε εδώ, κύριοι συνάδελφοι, έτσι θα προωθήσουμε τη λειτουργία του Κοινοβουλίου, ώστε πέρα από τη διαπαιδαγώγηση να παράγει και πολιτική.
Ψηφίζω το νομοσχέδιο με τι συνείδηση. 'Οτι διαμορφώνει τις καλύτερες προϋποθέσεις για μία αφετηρία λύσεων και μία αφετηρία προβληματισμών.
Κύριε Υπουργέ, δεν μου απαντήσατε σε όλα τα θέματα που έθεσα!
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φωτιάδης έχει το λόγο.
ΠΑΝΑΓΙΩΤΗΣ ΦΩΤΙΑΔΗΣ: Ειλικρινά πίστευα μέχρι και σήμερα την τελευταία στιγμή, ότι η Νέα Δημοκρατία θα στήριζε αυτό το σχέδιο νόμου, γιατί ήταν ένα προϊόν, όπως έχουν πει όλοι οι συνάδελφοι, συλλογικής δουλειάς από όλα τα κόμματα. Δυστυχώς, όμως, δεν έγινε αυτό το πράγμα.
'Ενα πράγμα θέλω να ξέρουν οι συνάδελφοι της Νέας Δημοκρατίας, ότι το ποντιακό στοιχείο, ο Ποντιακός λαός ξέρει ποιος μέχρι σήμερα στάθηκε στα προβλήματά του και βοήθησε στην επίλυση των προβλημάτων του. Και το λέω με πόνο καρδιάς. Ξέρετε ότι και στη χθεσινή μου ομιλία αλλά και σήμερα προσπάθησα να μην ξύσω παλιά τραύματα για να μην ανοίξω παλιές πληγές. 'Ομως, είμαι αναγκασμένος ν' αναφερθώ σ'ένα γεγονός.
Το 1993, αν θυμάστε τότε με τον πόλεμο  στη Γεωργία μεταξύ Αμπχαζίων και Γεωργιανών  επί εννέα μήνες οι Νέα Δημοκρατία δεν μπορούσε να φέρει τους Ελληνοποντίους από την εμπόλεμη περιοχή της Γεωργίας. Εγώ τότε ως Αντιδήμαρχος Αχαρνών και εκπρόσωπος του Δήμου στην ΤΕΔΚΝΑ έφερα το θέμα στο Δ.Σ. της ΤΕΔΚΝΑ. Για πρώτη φορά κάνω αναφορά στο περιστατικό εκείνο να το γνωρίσει και ο οργανωμένος ποντιακός χώρος. Τότε Πρόεδρος ήταν  ο κ.  Ευσταθιάδης ο σημερινός Γενικός Γραμματέας Δημόσιας Τάξης. Προς τιμήν του κ. Ευσταθιάδη και του Δημάρχου του Πειραιά, του Στέλιου του Λογοθέτη, πήραμε απόφαση εκείνη την ημέρα  να πάμε να φέρουμε εμείς ως Τοπική Αυτοδιοίκηση τους ομογενείς από την εμπόλεμη περιοχή της Γεωργίας.  Και αφού έγιναν όλες οι διαδικασίες, όπως το πού θα τους εγκαταστήσουμε, κάναμε την κατανομή στις νομαρχίες και τους Δήμους σε όλη την Ελλάδα, πήγαμε στο Υπουργείο Εξωτερικών  να διεκπεραιώσουμε τις διατυπώσεις που χρειάζονται για μια τέτοια δύσκολη αποστολή στην εμπόλεμη περιοχή.
Πήγαμε τότε στην κ. Τσουδερού, που ήταν Υφυπουργός Εξωτερικών και μόλις είδε όλη αυτήν την κίνηση, της Τοπικής Αυτοδιοίκησης  την πήρε από τα χέρια μας και με την επιχείρηση  "χρυσόμαλλο δέρας", όλοι θυμάστε αυτήν την επιχείρηση, που το καράβι έφερε χίλια δεκαεπτά άτομα. Από αυτά κυρίες και κύριοι συνάδελφοι, οι πεντακόσιοι περίπου ήταν άτομα άλλων εθνικοτήτων. Δεν θέλω να αναφέρω ποιες, γιατί δεν είμαι κατά των άλλων εθνικοτήτων. Από αυτούς οι εβδομήντα εννιά, που χθες αναφέρθηκε κάποιος συνάδελφος και αυτά που λέω δεν έχουν καμία σχέση με τον κ. Πολύδωρα, γιατι τον εκτιμώ ιδιαίτερα αλλά αφορούν την Νεα Δημοκρατία γενικότερα,  είναι πεταμένοι στο γηροκομείο στον 'Αγιο Ιωάννη Ρέντη μέχρι σήμερα.           Και οι άλλοι μισοί δηλαδή οι ομογενείς μας που έπρεπε να είχαν αποκατασταθεί όλοι αφού τους έφερε επίσημα η Πολιτεία, σας διαβεβαιώ ότι βρίσκονται σε πολύ χειρότερη μοίρα από τους άλλους. Αυτή ήταν η όλη συνεισφορά της Νέας Δημοκρατίας στο στοιχείο αυτό.
Δεν λέω ότι το νομοσχέδιο λύνει όλα τα προβλήματα. Το έχω τονίσει ιδιαίτερα και στη συζήτηση επί της αρχής.  'Ομως, νομίζω ότι λύνει σημαντικά προβλήματα. Τόνισα και χθες και σήμερα ότι θα παρακολουθούμε -το έχουν πει και άλλοι συνάδελφοι όπως ο Νίκος ο Ακριτίδης- πολύ στενά και από κοντά τα προεδρικά διατάγματα και τις υπουργικές αποφάσεις που θα βγουν, έτσι ώστε το περιεχόμενό τους να δίνει λύση σε όλα τα προβλήματα που απασχολούν τους νεοπρόσφυγες αδελφούς μας.
Αλλά, κύριε Πρόεδρε, ακόμη περισσότερο είναι αυτά καθ' αυτά τα καθημερινά προβλήματα που τους καίνε. Δεν θέλω με την ψήφιση του νομοσχεδίου αυτού να ακούγονται όπως  έγινε  σήμερα μου ήρθε ένα μήνυμα, όπου πήγαν από την ΕΥΔΑΠ και αφαίρεσαν μετρητή νερού από ένα σπίτι δύο γερόντων γιατί έγινε καταγγελία από τον γείτονα.  Αύριο πρέπει κάποιος να ασχοληθεί με αυτό το θέμα. Και αυτό δεν θα το κάνω εγώ ως Βουλευτής. Το έκανα μέχρι σήμερα.  Πρέπει το Υπουργείο Εσωτερικών άμεσα να ορίσει τον φορέα ο οποίος θα επιλαμβάνεται με αυτά τα ζητήματα για να δίνει λύση στα καθημερινά αυτά προβλήματα, που καίνε αυτόν τον πονεμένο λαό και αυτά είναι  κατεδαφίσεις,  πλειστηριασμοί σπιτιών, πρόστιμα πολεοδομίας, Ι.Κ.Α λαϊκών αγορών. Πρέπει ο φορέας αυτός αν είναι δυνατόν από σήμερα να ασχοληθεί με αυτά τα προβλήματα.
Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, δεν διστάσαμε να διατυπώσουμε και τη σύμφωνη γνώμη μας, ότι χρειαζόταν εδώ και καιρό ένα νομοσχέδιο, το οποίο να λύνει τα πολλά προβλήματα των αδελφών μας Ποντίων, αλλά δεν διστάσαμε και να επαινέσουμε όλους εκείνους τους κυβερνητικούς εκπροσώπους, ειδικότερα τον κ. Νιώτη, οι οποίοι πράγματι στο έργο το  οποίο κατά καιρούς ανέλαβαν, συνέβαλαν σε αυτήν την κοινή προσπάθεια.                'Ομως δεν διστάσαμε και δυστυχώς αυτό εκμεταλλεύεται και η Κυβέρνηση σήμερα και διαμαρτύρομαι, να διατυπώσουμε επιφυλάξεις, οι οποίες ξέρουμε ότι μπορούν να παρεξηγηθούν και προς τα έξω, να περάσουν διά του κατευθυνόμενου Τύπου αλλιώς, να διατυπώσουμε τις επιφυλάξεις μας και τις αντιρρήσεις μας, προκειμένου να έρθει εδώ ένα νομοσχέδιο καλύτερο από αυτό, το οποίο σήμερα συζητάμε και το οποίο εκρίθη από τη μακρά συζήτηση ότι είναι ελλιπές, ανεπαρκές, αναποτελεσματικό. Για να μη θεωρηθεί ότι το λέω εγώ από αντιπολιτευτικό καθήκον, διαβάζω τι λέει η Πανελλήνια 'Ενωση των νεοελθόντων από το 1957 Ελλήνων Ποντίων Προσφύγων εκ Ρωσίας. "Γι' αυτό", -αφού αναφέρει τους λόγους- δεν συμφωνούμε να ψηφιστεί τέτοιος νόμος, που δεν ωφελεί σε τίποτα απολύτως τους Πόντιους πρόσφυγες, αλλά το ελληνικό κακώς εννοούμενο κράτος".  Και ανάλογη ανακοίνωση έχει βγάλει και ο κ. Τανυμανίδης, ο οποίος μου την έδωσε και προφορικά μου διατύπωσε τις εντονότερες δυνατές αντιρρήσεις του για το περιεχόμενο του νομοσχεδίου, το οποίο σήμερα συζητάμε.
Επομένως, δεν είναι δικές μας οι απόψεις μόνο, αλλά εμείς είμαστε οι φορείς των απόψεων των μεγαλυτέρων οργάνων. Δεν ξέρω τώρα τι μεσολάβησε και τι ενδεχομένως παρεμβάσεις συνέβησαν, ώστε να υπάρξουν εκ των υστέρων αντίθετες προς αυτές εδώ που έχουν ημερομηνία 10 Ιανουαρίου βεβαιώσεις και διαβεβαιώσεις έγγραφες, αυτές που ισχυρίζεσθε ότι έχετε στα χέρια σας.
Εμείς λοιπόν παρακαλούμε να μην βγαίνει προς τα έξω αυτή η γενίκευση η οποία μας αδικεί και η οποία δεν τιμά και το Κοινοβούλιο περί δήθεν κακών χαρακτηρισμών και απόψεών μας για το σύνολο των προσφύγων, για το σύνολο των Ποντίων. Αναφερθήκαμε σε μερικά γεγονότα που ως χιονοστιβάδα της τελευταίες μέρες βγαίνουν στη δημοσιότητα και την έρευνα αυτών ζητήσαμε στο μέγιστο δυνατό βαθμό για να υπάρξουν εκείνες οι ασφαλιστικές δικλείδες ώστε μεταξύ των πράγματι εντίμων, αξίων -εγώ τους χαρακτήρισα τους καλύτερους 'Ελληνες- Ποντίων να μη παρισφρύουν και στοιχεία τα οποία τους δυσφημούν ανεξαρτήτως του ποσοστού μεταξύ τους.
Τέλος, ήθελα να διαψεύσω τους ισχυρισμούς ότι το Υπουργείο Μακεδονίας Θράκης συνέταξε νομοσχέδιο όμοιο κατά βάση με αυτό το οποίο συζητάμε. Και μόνο σε ένα άρθρο θα αναφερθώ το οποίο είναι το βασικό και το επίμαχο, για τις επιτροπές ελέγχου δικαιολογητικών. Αυτές λοιπόν οι επιτροπές οι οποίες προβλέπονταν από το νομοσχέδιο του Υπουργείου Μακεδονίας Θράκης να εδρεύουν στην Αθήνα και τη Θεσσαλονίκη προβλέπουν εκπροσώπους από συγκεκριμένες διευθύνσεις Υπουργείων με συγκεκριμένο βαθμο υπαλληλικής ιδιότητος, και  εμπειρίας ενώ αντίθετα το δικό σας το νομοσχέδιο λεει αορίστως ότι με κοινές υπουργικές αποφάσεις, κατά τη θεωρία του κηπουρού ίσως, θα ορίζει ο Υπουργός, οι συναρμόδιοι Υπουργοί, κάποιες επιτροπές με άτομα αγνώστων ιδιοτήτων, αγνώστου βαθμού υπαλληλικής ιεραρχίας, αγνώστου ειδικότητος.
Επομένως, δεν μιλάμε για τα ίδια νομοσχέδια τα οποία συζητήθηκαν στη Διαρκή Επιτροπή και για εκείνο όπου ήρθε εδώ στην Ολομέλεια.
Εν πάση περιπτώσει εκείνο για το οποίο απορώ, (γιατί δεν απαντήσατε κύριοι Υπουργοί) και το οποίο τρεις φορές από χθες έχω προτείνει και για το οποίο κατά καιρούς συμφωνείτε, είναι γιατί δεν αλλάζετε την ονομασία των παλιννοστούντων που τους αδικεί. Δεν είναι παλιννοστούντες είναι γηγενείς 'Ελληνες πρόσφυγες και το ζητούν οι ίδιοι. Δεν μας κάνατε την τιμή ούτε να απαντήσετε αρνητικά. Δεν το αναφέρατε. Εδώ δεχθήκατε ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αν το ψηφίζετε το αλλάζουμε εδώ και τώρα.
ΠΡΟΕΔΡΕΥΩΝ (Παναγιώτης Ν.  Κρητικός): Σας παρακαλώ, μη γίνεται διάλογος κύριε Υπουργέ.
Ολοκληρώστε κύριε συνάδελφε.
ΕΥΓΕΝΙΟΣ ΧΑΙΤΙΔΗΣ: Κύριε Υπουργέ, δεν είναι θέμα συναλλαγής. Είναι υποχρέωσή σας διότι είναι θέμα γνώσεως της ελληνικής γλώσσης.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε συναδελφε, πρέπει να τελειώσετε. Απευθύνετε προσωπικά το λόγο στον κύριο Υπουργό.
ΕΥΓΕΝΙΟΣ ΧΑΙΤΙΔΗΣ: Μισό λεπτό, κύριε Πρόεδρε.
Τελικά εκείνο που διαπιστώνουμε ότι η Κυβέρνηση διατυπώνει, είναι ευχολόγια τα οποία δεν διασφαλίζουν τίποτε, δεν υπάρχει τίποτε συγκεκριμένο και δεν υπάρχει τίποτε πέραν -όπως επεδείχθη- από ορισμένα πυροτεχνήματα τα οποία φέρατε κύριοι Υπουργοί, και καλώς τα φέρατε, κάτω από πίεση και για τη δημιουργία εντυπώσεων και αλοίμονο αν το νομοσχέδιο αυτό λειτουργήσει και εφαρμοστεί με την προϋπόθεση  πιέσεων. ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε. Σας παρακαλώ υπερβαίνουμε το χρόνο παραβιάζουμε τον Κανονισμό και δεν μπορεί να γίνει έτσι συζήτηση. Επιτέλους σεβασμός στον εαυτό μας αν όχι στον Κανονισμό!
Ο κύριος Κουναλάκης έχει το λόγο.
ΕΥΓΕΝΙΟΣ ΧΑΙΤΙΔΗΣ: Γιατί ο κύριος Υπουργός Εθνικής Οικονομίας δεν έβγαλε την απόφαση πιο μπροστά και την εβγαλε σήμερα την 12η νυχτερινή;
ΠΡΟΕΔΡΕΥΩΝ (Παναγιώτης Ν. Κρητικός): Ζητήσατε ένα λεπτό, κύριε συνάδελφε, και μιλήσατε για απεριόριστο χρονο τελικά.
Ορίστε κύριε Κουναλάκη, έχετε το λόγο.
ΠΕΤΡΟΣ ΚΟΥΝΑΛΑΚΗΣ: Εγώ ένα λεπτό μόνο θα θελήσω, κύριε Πρόεδρε.
Πρώτον, θα ψηφίσουμε το νομοσχέδιο και θα ασκούμε συνεχή έλεγχο έτσι ούτως ώστε αυτό να μη μείνει στα χαρτιά αλλά να υλοποιηθεί.
Δεύτερον, θέλω από τον κ. Νιώτη μια απάντηση για τις τροπολογίες που εκκρεμούν.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα σας απαντήσω στη συζήτηση των τροπολογιών.
ΠΕΤΡΟΣ ΚΟΥΝΑΛΑΚΗΣ: Εγώ το λέω τώρα για να τελειώνουμε.
Τι θα γίνει με τους υπαλλήλους του Υπουργείου Εξωτερικών που έχουν σύμβαση αορίστου χρόνου; Αυτό είναι το ένα.
Δεύτερον, τι θα γίνει με τους υπαλληλους του ΕΙΑΠΟΕ.
Και τρίτον αν υιοθετείτε τα αιτήματα των εργαζομένων στη Γενική Γραμματεία Απόδημου Ελληνισμού.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 
ΣΤΑΥΡΟΣ ΠΑΝΑΓΙΩΤΟΥ: Επειδή ορισμένοι συνάδελφοι αναφέρθηκαν στους διωγμούς των Ποντίων επί Στάλιν αντί οποιουδήποτε σχολίου σας διαβάζω το άρθρο 12 του αναγκαστικού ν. 2280/1940 ο οποίος καταργήθηκε μόλις το 1993 με τον 2130 νόμο άρθρο 23.
Σας διαβάζω: "Δια την κτήσιν της ελληνικής ιθαγένειας οι εκ Ρωσίας ομογενείς πρόσφυγες, περί ων προνοεί το ψήφισμα της Δ' εν Αθήναις συντακτικής συνελεύσεως της 14/23-4-1925, θεωρούνται οι μέχρι του τέλους 1937 αφιχθέντες τοιούτοι". Αυτά διαβάζω. Για να μην πω ότι μια σειρά συνάδελφοι...
ΚΥΡΙΑΚΟΣ ΣΠΥΡΙΟΥΝΗΣ: Για την Τασκένδη να μας πείτε.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Πώς βρέθηκαν οι Πόντιοι στο Καζακστάν;
ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, δεν σας αρέσει η ηρεμία της Αίθουσας. Θέλετε να πυροδοτήσετε καταστάσεις.
ΣΤΑΥΡΟΣ ΠΑΝΑΓΙΩΤΟΥ: Κύριε συνάδελφε, όταν πήρατε το λόγο και εγώ δεν συμφωνούσα με την άποψή σας, αλλά δεν σας διέκοψα. Μην εφαρμόζετε την πρακτική ότι για να είναι σωστά αυτά που λέει κανείς, πρέπει να είναι σύμφωνα με την άποψή σας. Σας παρακαλώ.
Να μην πω δε, ότι μια σειρά συναδέλφων παραδέχθηκαν ότι μόλις στις αρχές της προηγούμενης δεκαετίας πληροφορήθηκαν ότι υπάρχει ελληνικό στοιχείο στις περιοχές αυτές.
Από τη στιγμή, λοιπόν, που δεχόμαστε ότι οι ομογενείς που εγκαταστάθηκαν στην Ελλάδα είναι νεοπρόσφυγες, για την αποκατάστασή τους θα μπορούσαν να αξιοποιηθούν οι πόροι του Ταμείου Ανταλλάξιμης Περιουσίας και Αποκατάστασης Προσφύγων, το ΤΑΠΑΠ.
'Οπως είναι γνωστό, το ΤΑΠΑΠ ιδρύθηκε με αποκλειστικό σκοπό να διαθέσει άμεσα τα έσοδα από τη ρευστοποίηση και εκμετάλλευση της ανταλλάξιμης περιουσίας για την αποκατάσταση και μόνο των προσφύγων που δεν αποκαταστάθηκαν, άρθρο 5, παράγραφος 1, εδάφιο βν' 3717/57.
Απάντηση του Υπουργείου Οικονομικών, σε σχετική ερώτηση που καταθέσαμε, μας ενημερώνει ότι το ΤΑΠΑΠ καταργήθηκε και τα έσοδα από τη διαχείριση της ανταλλάξιμης περιουσίας, εισπράττονται εφεξής υπέρ του δημοσίου, αντί υπέρ του ΤΑΠΑΠ  και στον κωδικό αριθμό εσόδων 3827, ενώ οι κάθε φύσεως δαπάνες που προκύπτουν από την εφαρμογή των διατάξεων του προεδρικού διατάγματος 137/98, βαρύνουν τον προϋπολογισμό εξόδων του Υπουργείου  Εξωτερικών.
Επίσης, στην ίδια απάντηση αναφέρει ότι η ανταλλάξιμη περιουσία έχει σήμερα στη διαχείρισή της είκοσι χιλιάδες περίπου κτήματα, αστικά και αγροτικά, κατεχόμενα αυθαίρετα από τρίτους, τα οποία βρίσκονται σε είκοσι οκτώ νομούς της χώρας. Δεν μας μιλάει για την αξία τους, για το ποιοι έχουν καταπατήσει αυτά τα κτήματα και γιατί δεν τολμάει η ελληνική Κυβέρνηση να θέσει αυτό το ζήτημα επιτέλους και να αξιοποιήσει αυτήν την περιουσία.
ΝΙΚΟΛΑΟΣ ΑΚΡΙΤΙΔΗΣ: Είστε παλαιοημερολογίτης.
ΣΤΑΥΡΟΣ ΠΑΝΑΓΙΩΤΟΥ: Εντάξει, αυτή είναι η άποψή σας. Η Κυβέρνηση φοβάται να θίξει αυτό το ζήτημα.
ΝΙΚΟΛΑΟΣ ΑΚΡΙΤΙΔΗΣ: Να τους στεγάσουμε στο σπίτι του λαού!
ΠΡΟΕΔΡΕΥΩΝ (Παναγιώτης Ν.Κρητικός): Κύριε Ακριτίδη, σας παρακαλώ, μη διακόπτετε. Εξάλλου θα μιλήσετε αμέσως μετά.
ΣΤΑΥΡΟΣ ΠΑΝΑΓΙΩΤΟΥ: Θα μπορούσε να αποτελέσει την καλύτερη πηγή εσόδων για την αποκατάσταση των ομογενών.
Σας ευχαριστώ.
ΠΡΟΕΔΡΕΥΩΝ (Παναγιώτης Ν.Κρητικός): Ο κ.Ακριτίδης έχει το λόγο. 
NIΚΟΛΑΟΣ ΑΚΡΙΤΙΔΗΣ: Το συμπέρασμα είναι ότι αυτός ο νόμος πλαίσιο έχει εμπλουτιστεί, έχει την εμπιστοσύνη της Βουλής, έχει πολύ μεγάλη σημασία. 'Εχει ήδη εκδηλωθεί από όλες τις πλευρές η διάθεση να συνεχίσουμε να εργαζόμαστε προκειμένου να τον κάνουμε πράξη. Είναι ευθύνη της Κυβέρνησης -πρώτον-  και όλων μας με τρόπο ευέλικτο, ουσιαστικό, γρήγορο, να προχωρήσουμε στην εφαρμογή του.
Θα κλείσω κάνοντας μια παρατήρηση, η οποία την τελευταία περίοδο της συνεδρίασης έχει διατυπωθεί πολλές φορές. 'Εγινε λόγος για το δημογραφικό πρόβλημα και πολλές φορές διατυπώθηκε η άποψη για το που θα έπρεπε να κατευθυνθεί αυτός ο κόσμος. Το ρήμα "θα έπρεπε" αντλεί την ενέργειά του από τις εμπειρίες και ενδεχομένως από κάποια προβλήματα που έχουμε εμείς ως χώρα, ως κράτος οργανωμένο και από τις αδυναμίες τις δικές μας τις κοινωνικές που έχουν δημιουργήσει κάποια προβλήματα.
Είναι τραγικό να θέλουμε το πρόβλημα αυτό να το φορτώσουμε, να το αναθέσουμε σε ανθρώπους που ξεκληρίστηκαν και ήρθαν εδώ. Είναι κατανοητό ότι μέσα από ένα συνδυασμό κινήτρων και ειδικών παροχών με ελεύθερη επιλογή, κάποιος μπορεί να εγκατασταθεί όπου εκείνος νομίζει. 'Ομως δεν μπορεί να είναι όλο αυτό το σκεπτικό το επιχείρημα που θα κατευθύνει την πολιτική μας προς ορισμένες λύσεις. Αυτό πρέπει να το ξεκαθαρίσουμε.
Γι' αυτό, κύριε Πρόεδρε, είπα ότι στο στεγαστικό -για παράδειγμα- πρόβλημα, αλλά και σε άλλα αντίστοιχα προβλήματα, πρέπει να ληφθεί μέριμνα μιας βασικής παροχής βοήθειας και από εκεί και πέρα μέσω των κινήτρων να δίνονται περισσότερα για εκεί που εμείς νομίζουμε, χωρίς όμως επιχειρήματα δήθεν εθνικού περιεχομένου και εθνικής σημασίας.
Γι' αυτό μίλησα για ένα βασικό δάνειο για όλους. Και γι' αυτούς οι οποίοι ήδη έχουν ανεγείρει αυθαιρέτως οικοδομές, το κριτήριο να είναι η ιδιότητα του "ομογενούς παλιννοστήσαντος". Αυτό είναι βασικό.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ψωμιάδης έχει το λόγο.
ΠΑΝΑΓΙΩΤΗΣ ΨΩΜΙΑΔΗΣ: Κύριε Πρόεδρε, ένα τραγούδι λέει "τα ψεύτικα τα λόγια τα μεγάλα". Εύχομαι ειλικρινά και θα βοηθήσω με τις μικρές μου δυνάμεις όσο μπορώ για την υλοποίηση αυτού του νομοσχεδίου, αν τελικά γίνει πράξη, γιατί έχω τις δικές μου αμφισβητήσεις. Θέλω να πω στον εισηγητή του ΠΑ.ΣΟ.Κ. ότι τον άκουσα χθες που έκανε είκοσι προτάσεις και μια από τις είκοσι έγινε αποδεκτή από την Κυβέρνηση.
Κύριε Νιώτη, θέλετε να συμφωνήσω ότι το σημερινό νομοσχέδιο που συζητάμε είναι το ίδιο με το παλιό; Να συμφωνήσω. Δηλαδή εδώ και μήνες δεν εισακούστηκαν καθόλου οι προτάσεις των ομοσπονδιών, των κομμάτων.  Λέτε ότι είναι το ίδιο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών):  Στη βασική του φιλοσοφία. 
ΠΑΝΑΓΙΩΤΗΣ ΨΩΜΙΑΔΗΣ: Δεν πειράζει, αφήστε να καταγραφούν αυτά που λέω εγώ.
Καταθέσατε έγγραφα των ομοσπονδιών, των εκπροσώπων. Ο κ. Τανιμανίδης εδώ σας καταγγέλλει. Κάνει τριάντα προτάσεις από τις οποίες δεν δέχεστε  καμία. Ο κ. Χαϊτίδης ανέφερε για άλλους συλλόγους, για άλλες ομοσπονδίες.  Η Ομοσπονδία Νοτίου Ελλάδος κάνει προτάσεις. Καμία απ' αυτές δεν αποδεχθήκατε. Γι' αυτό σας είπα από την αρχή ότι είναι ένα πυροτέχνημα προεκλογικό γεμάτο αερολογίες. Από εκεί και πέρα, θα καταθέσω κάποιες προτάσεις.
Αναφέρθηκα στο τι θα γίνει με το ΕΙΑΠΟΕ. Αλήθεια τι θα γίνει με αυτούς που εργάζονται στην Γενική Γραμματεία Παλιννοστούντων την οποία καταργείτε; Θέλουμε μια απάντηση.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ποιος τα καταγγέλλει αυτά;
ΠΑΝΑΓΙΩΤΗΣ ΨΩΜΙΑΔΗΣ: Υπογράφτηκε μια σύμβαση παραχώρησης ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτές οι αυθαιρεσίες δε νομιμοποιούνται από το νομοσχέδιο.
ΠΑΝΑΓΙΩΤΗΣ ΨΩΜΙΑΔΗΣ: ... της εταιρείας δημοσίων κτημάτων στο 'Ιδρυμα Παλιννοστούντων. Και ποιός μας λέει ότι αύριο θα υπάρχει το 'Ιδρυμα Παλιννοστούντων, όταν μέσα στο νομοσχέδιο αυτό δεν αναφέρεται τίποτε; Με συγχωρείτε που το λέω, αλλά έπρεπε κάπου να το διαβάζαμε.
Τί θα γίνει με τα διπλώματα οδήγησης των προσφύγων; Είναι ένα θέμα, ταλαιπωρούνται οι άνθρωποι.
Είχα προτείνει το όριο διορισμού στο δημόσιο να παραταθεί έως τα σαράντα πέντε έτη. Να ισχύσει το δικαίωμα εξαγοράς για κατηγορίες Ποντίων που υπηρέτησαν τη θητεία τους στην πρώην Σοβιετική 'Ενωση. Στους ανέργους ομογενείς να χορηγηθεί επίδομα ανεργίας μέσω του Ο.Α.Ε.Δ. χωρίς προϋποθέσεις, διότι εδώ ακούγονται παχιά λόγια, αλλά όταν φτάνουμε στην πράξη, δεν ακούγεται τίποτε.
(Στο σημείο αυτό κτυπάει το κουδούνι  λήξεως του χρόνου ομιλίας του κυρίου Βουλευτή)
Για την εισαγωγή στα Ανώτατα Ιδρύματα να μπορεί να υπάρχει κάτι σχετικό για τα παιδιά που κατοικούν στην Α' και Β' Ζώνη. Δεν αναφέρεται τίποτε για τις μεταγραφές των νεοπροσφύγων.
Επειδή είπατε ότι έχετε ένα άρθρο για την εκπαίδευση, τι λέτε για την εκπαίδευση; Να σας πω εγώ τι λέτε; Προγράμματα εκμάθησης διάρκειας έξι μηνών. Δεν λέτε τίποτε άλλο για την εκπαίδευση.
'Οπου υπάρχουν παιδιά παλιννοστούντων να προσλαμβάνονται ως ωρομίσθιοι εκπαιδευτικοί παλιννοστούντες. Να διαφοροποιηθεί η βάση και τα μόρια στις εξετάσεις μεταξύ των παλιννοστούντων και γηγενών, ώστε να μειωθούν οι δυσκολίες και οι άνισες συνθήκες διαγωνισμού, διότι υπάρχει -και λογικό είναι- ελλιπή γνώση της ελληνικής γλώσσας, αλλά και άλλων ειδικών γνώσεων, όπως παραδείγματος χάρη η έκθεση ιδεών. Τι να γράψουν οι παλιννοστούντες στην έκθεση ιδεών;
Για την υγεία που δεν αναφέρετε τίποτε ...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, ολοκληρώστε.
ΓΕΩΡΓΙΟΣ ΟΡΦΑΝΟΣ: Αφήστε, κύριε Πρόεδρε, να πει λίγα πράγματα ακόμη. 
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε.
Πρωτολόγησε ο κύριος συνάδελφος.
ΠΑΝΑΓΙΩΤΗΣ ΨΩΜΙΑΔΗΣ: Για την υγεία υπάρχει πρόταση για παροχή βιβλιαρίου υγείας για δωρεάν ιατροφαρμακευτική περίθαλψη.
Αυτές είναι προτάσεις. Αυτά περιμέναμε να μας προτείνετε για να το ψηφίσουμε. Να κάνετε αποδεκτά αυτά που είπε ο εισηγητής του ΠΑ.ΣΟ.Κ. Να μας δώσετε τη δυνατότητα, διότι -επαναλαμβάνω- την ευθύνη και τη ντροπή θα την έχετε εσείς στο μέλλον.
ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας των άρθρων του νομοσχεδίου ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, προηγουμένως ο κ. Φλωρίδης έκανε μία διόρθωση και την υπαγόρευσε προφορικώς. Είναι βέβαια γραμμένο στα Πρακτικά, αλλά τώρα έκανε μία γραπτή επαναδιατύπωση του ιδίου και παρακαλώ να μου επιτραπεί, χάριν διευκολύνσεως ...
ΒΥΡΩΝ ΠΟΛΥΔΩΡΑΣ: Επί ποίου θέματος;
ΠΡΟΕΔΡΕΥΩΝ (Παναγιώτης Ν. Κρητικός): Τι αφορά η επαναδιατύπωση; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι η διάταξη για το ένα μέλος της Επιτροπής, το οποίο ορίζεται υποχρεωτικά από την αντιπροσωπευτικότερη οργάνωση και αν δεν, από το Σ.Α.Ε.
ΠΡΟΕΔΡΕΥΩΝ (Παναγιώτης Ν. Κρητικός): Πού τοποθετείται αυτό; Σε ποιο άρθρο;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι στο άρθρο 1 παράγραφος 4.
ΒΥΡΩΝ ΠΟΛΥΔΩΡΑΣ: Στη σύνθεση των Eπιτροπών.
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Υπουργέ, να το διαβάσετε για να μη δημιουργηθεί κανένα θέμα στην ψήφιση του άρθρου.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Στο άρθρο 1 παράγραφος 4, μετά τη φράση "... η οποία δημοσιεύεται στην Εφημερίδα της Κυβερνήσεως", προστίθεται η φράση:
"'Ενα μέλος της Επιτροπής ορίζεται υποχρεωτικά από την αντιπροσωπευτικότερη οργάνωση των ομογενών της περιφέρειας. Σε περίπτωση που δεν μπορεί να προσδιοριστεί ποια οργάνωση είναι αντιπροσωπευτικότερη, τότε ορίζεται ως μέλος της Επιτροπής εκπρόσωπος που προτείνει το Προεδρείο του Συμβουλίου Αποδήμου Ελληνισμού (Σ.Α.Ε.)".
Επίσης, κάνω διευκρινιστική δήλωση ότι με νομοσχέδιο που θα κατατεθεί στη Βουλή προσεχώς, κατ' εξαίρεση για τα παιδιά των ομογενών το ποσοστό θα είναι 10% για μεταγραφές εκ του εξωτερικού στο Δημοκρίτειο Πανεπιστήμιο της Θράκης.
ΓΕΩΡΓΙΟΣ ΟΡΦΑΝΟΣ: Επί ποίου ποσοστού;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι 10% επί του αριθμού των φοιτητών σε κάθε τμήμα.
ΠΡΟΕΔΡΕΥΩΝ (Παναγιώτης Ν. Κρητικός): Αυτό βέβαια δεν μπαίνει τώρα. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Οχι, δεν μπαίνει τώρα. 
ΠΡΟΕΔΡΕΥΩΝ (Παναγιώτης Ν. Κρητικός): Διευκρινιστικά το δηλώνετε.
Δήλωση κάνετε για προσεχές νομοσχέδιο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Επειδή οι συνάδελφοι το προτείνουν, κάνω δήλωση.
ΠΡΟΕΔΡΕΥΩΝ (Παναγιώτης Ν. Κρητικός): Με την τροποποίηση, λοιπόν, που έκανε ο κύριος Υπουργός τη στιγμή αυτή τίθεται το άρθρο 1 προς ψηφοφορία.
Eρωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Eρωτάται το Σώμα: Γίνεται δεκτό το άρθρο 2, όπως έχει στην έκθεση της Διαρκούς Επιτροπής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 2 έγινε δεκτό κατά πλειοψηφία, όπως έχει στην έκθεση της Διαρκούς Επιτροπής.
Eρωτάται το Σώμα: Γίνεται δεκτό το άρθρο 3, όπως έχει στην έκθεση της Διαρκούς Επιτροπής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 3 έγινε δεκτό κατά πλειοψηφία, όπως έχει στην έκθεση της Διαρκούς Επιτροπής.
Eρωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Eρωτάται το Σώμα: Γίνεται δεκτό το άρθρο 5, όπως έχει στην έκθεση της Διαρκούς Επιτροπής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 5 έγινε δεκτό κατά πλειοψηφία, όπως έχει στην έκθεση της Διαρκούς Επιτροπής.
Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 10;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 10 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 11;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 11 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Πριν προχωρήσουμε στην ψήφιση του ακροτελεύτιου άρθρου του νομοσχεδίου, θα τεθούν σε ψηφοφορία οι τροπολογίες των κυρίων Υπουργών, διότι δεν υπάρχει περιθώριο συζήτησης.
Πρώτη είναι η υπ' αριθμόν 3416/13/11.1.2000 των Υπουργών κ. Βάσως Παπανδρέου, κ. Παπαντωνίου και κ. Ροκόφυλλου, που αφορά τη "Δυνατότητα διάθεσης δημοσίων υπαλλήλων με απόσπαση, με την ιδιότητα του Εθνικού Εμπειρογνώμονα και σε υπηρεσίες της Κεντρικής και Ανατολικής Ευρώπης που είναι υποψήφιες για έναρξη στην Ευρωπαϊκή 'Ενωση".
Ερωτάται το Σώμα: Γίνεται δεκτή η τροπολογία; ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, η υπ' αριθμόν 3416/13/11.1.2000 τροπολογία έγινε δεκτή κατά πλειοψηφία και θα αριθμηθεί ως ίδιον άρθρο στο συζητούμενο σχέδιο νόμου.
Δεύτερη είναι η υπ' αριθμόν 3420/14/12.1.2000 των Υπουργών κ.
Ροκόφυλλου και της κ. Βάσως Παπανδρέου, που αφορά τη "Ρύθμιση θεμάτων λειτουργίας της Εθνικής Επιτροπής για τα δικαιώματα του ανθρώπου και της Εθνικής Επιτροπής Βιοηθικής".
Ερωτάται το Σώμα: Γίνεται δεκτή η τροπολογία;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η υπ' αριθμόν 3420/14/12.1.2000 τροπολογία έγινε δεκτή κατά πλειοψηφία και θα αριθμηθεί ως ίδιον άρθρο στο συζητούμενο σχέδιο νόμου.
Υπάρχουν οι εμπρόθεσμες τροπολογίες των κυρίων συναδέλφων και καλείται ο κύριος Υπουργός να πει αν αποδέχεται κάποια απ' αυτές.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν μπορώ να δεχθώ καμία εκ των τροπολογιών στο σημερινό νομοσχέδιο. Θα ήθελα όμως να τοποθετηθώ για ορισμένες απ' αυτές.
Κατ' αρχήν έχει κατατεθεί τροπολογία από πολλούς συναδέλφους που αφορά την τύχη των υπαλλήλων του Υπουργείου Εξωτερικών, με σχέση εργασίας ιδιωτικού δικαίου αορίστου χρόνου που εργάζονται στο εξωτερικό.
Η Κυβέρνηση δια του Υπουργείου Εξωτερικών δηλώνει ότι επί της ουσίας συμφωνεί με τους συναδέλφους, όμως το θέμα θα ρυθμιστεί με νομοθετική διάταξη που θα φέρει το αρμόδιο Υπουργείο Εσωτερικών προσεχώς.
Μία άλλη τροπολογία έχει κατατεθεί από αξιόλογη ομάδα συναδέλφων και αφορά την τύχη των υπαλλήλων του ΕΙΥΑΠΟΕ ως προς την δυνατότητα μετατάξεων.
'Εχω δηλώσει και δηλώνω και τώρα ότι η Κυβέρνηση είναι θετικά προσανατολισμένη προς αυτήν την κατεύθυνση και εντός της επομένης περιόδου, το επόμενο δίμηνο, θα φέρουμε ειδικό νομοσχέδιο που θα αφορά το 'Ιδρυμα Παλιννοστούντων.
Εκείνο το οποίο δηλώνουμε είναι ότι δεν πρόκειται να απολυθεί κανείς και σε κάθε περίπτωση θα υπάρχει το ευεργέτημα των μετατάξεων.
Επίσης υπάρχει η τροπολογία του κ. Κουναλάκη που αφορά το επίδομα που έχουν ως πάγιο αίτημά τους οι υπάλληλοι της Γενικής Γραμματείας Απόδημου Ελληνισμού.
Και εδώ πρέπει να σας πω ότι το Υπουργείο Εξωτερικών είναι θετικά προσανατολισμένο στο αίτημά τους, όμως το αρμόδιο Υπουργείο Οικονομικών δεν θέλει αποσπασματικά να το αντιμετωπίσει και επιμένει μέχρι και σήμερα στα θέματα που αφορούν την εισοδηματική πολιτική.
Είμαστε βέβαιοι ότι στα πλαίσια ενός εκ των νομοσχεδίων του Υπουργείου Εθνικής Οικονομίας και Οικονομικών, θα μπορέσουμε να ρυθμίσουμε εντέλει και αυτό που προτείνει και ο κ. Κουναλάκης.
'Εχουμε και άλλες τροπολογίες συναδέλφων τις οποίες δεν μπορώ να κάνω δεκτές στο νομοσχέδιο. Οι περισσότερες είναι άσχετες.  Κυρίως πρέπει να πω ότι δεν έχουμε έκθεση από το Γενικό Λογιστήριο.
ΠΡΟΕΔΡΕΥΩΝ (Παναγιώτης Ν. Κρητικός): Βεβαίως και δεν υπάρχουν σχετικές εκθέσεις του Γενικού Λογιστηρίου.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Καταλαβαίνετε ότι δεν θα μπορούσα να τις κάνω δεκτές, γιατί ο συναρμόδιος Υπουργός, δεν είναι εδώ, αλλά λείπει και η έκθεση του Γενικού Λογιστηρίου.
ΠΡΟΕΔΡΕΥΩΝ (Παναγιώτης Ν. Κρητικός): Είναι συναρμοδιότητας και άλλων Υπουργείων και δεν μπορεί να γίνει συζήτηση επ' αυτών, αφού δεν τις αποδέχεται και ο κύριος Υπουργός.
Απομένει λοιπόν το ακροτελεύτιο άρθρο του σχεδίου νόμου το οποίο αναφέρεται στην ισχύ του νόμου.
Ερωτάται το Σώμα: Γίνεται δεκτό και το ακροτελεύτιο άρθρο του σχεδίου νόμου;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Ν. Κρητικός): Το ακροτελεύτιο άρθρο του σχεδίου νόμου έγινε δεκτό.
Συνεπώς το νομοσχέδιο του Υπουργείου Εξωτερικών: "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις" έγινε δεκτό κατ'αρχήν και κατ'άρθρον.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 01.07' λύεται η συνεδρίαση για σήμερα ημέρα Πέμπτη και ώρα 10.00' με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και  β) νομοθετική εργασία "Μόνη συζήτηση επί της αρχής, των άρθρων και του συνόλου του σχεδίου νόμου: Κύρωση σύμβασης δωρεάς υπέρ του ελληνικού δημοσίου και του Περιφερειακού Γενικού Νοσοκομείου Ελευσίνας "Θριάσιον"".
O ΠΡΟΕΔΡΟΣ                       ΟΙ ΓΡΑΜΜΑΤΕΙΣ

