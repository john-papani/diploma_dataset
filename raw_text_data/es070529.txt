ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΛΗ’

Τρίτη 29 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Ε. Ράπτη και Κ. Σημίτη, σελ.
3. Ανακοινώνεται ότι τη συνεδρίαση παρακολουθούν ο Πρόεδρος και μέλη της Επιτροπής Υγείας και Κοινωνικών Υποθέσεων του Αλβανικού Κοινοβουλίου και ο Αλβανός Πρέσβης, σελ.
4. Επί Προσωπικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
Προς τον Υπουργό Υγείας και Κοινωνικής Αλληλεγγύης:
i. σχετικά με την επάρκεια σύγχρονου εξοπλισμού στις μονάδες του Εθνικού Συστήματος Υγείας (ΕΣΥ), σελ.
ii. σχετικά με την ίδρυση και λειτουργία Κέντρου Υγείας στη Βόρεια Πεδιάδα του Νομού Ηρακλείου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την επιστημονική και τεχνολογική συνεργασία», σελ.
2. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Δημιουργία Φορέα Διαχείρισης Ολοκληρωμένου Προγράμματος Δια βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις», σελ.
3. Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Προμήθειες φορέων εποπτευομένων από το Υπουργείου Υγείας και Κοινωνικής Αλληλεγγύης και άλλες διατάξεις», σελ.
4. Κατάθεση Σχεδίου Νόμου:
Οι Υπουργοί Ανάπτυξης, Εξωτερικών, Εθνικής ‘Αμυνας, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Δικαιοσύνης και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ των Συμβαλλομένων Κρατών Μερών στη Συνθήκη για την ‘Ιδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών», σελ.

ΟΜΙΛΗΤΕΣ
Α. Επί Προσωπικού Θέματος:
ΓΙΑΝΝΟΠΟΥΛΟΣ Α., σελ.
ΣΓΟΥΡΙΔΗΣ Π. σελ.
ΣΟΥΡΛΑΣ Γ., σελ.

Β. Επί των αναφορών και ερωτήσεων:
ΓΙΑΝΝΟΠΟΥΛΟΣ Α., σελ.
ΚΕΓΚΕΡΟΓΛΟΥ Β., σελ.
ΝΑΣΙΩΚΑΣ Ε., σελ.

Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΒΡΑΜΟΠΟΥΛΟΣ Δ., σελ.
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΟΥΤΣΟΥΚΟΣ Ι., σελ.
ΛΕΒΕΝΤΗΣ Α., σελ.
ΜΕΛΑΣ Π., σελ.
ΜΠΑΝΤΟΥΒΑΣ Κ., σελ.
ΝΑΣΙΩΚΑΣ Ε., σελ.
ΝΙΚΟΛΑΙΔΟΥ Β., σελ.
ΠΑΠΑΓΕΩΡΓΙΟΥ Γ., (Ν. ‘Αρτας), σελ.
ΠΑΠΑΙΩΑΝΝΟΥ Μ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΡΩΤΟΠΑΠΑΣ Χ., σελ.
ΡΑΠΤΗ Σ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΤΣΙΑΡΑΣ Κ., σελ.
ΦΟΥΣΑΣ Α., σελ.
ΧΑΙΔΟΣ Χ., σελ.
ΧΩΜΑΤΑΣ Ι., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΡΛΗ’
     Τρίτη 29 Μαΐου 2007
     
     Αθήνα, σήμερα στις 29 Μαΐου 2007, ημέρα Τρίτη και ώρα 18.10’, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Τσιάρα, Βουλευτή Καρδίτσας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο κ. Κων/νος Φωτόπουλος καταγγέλλει καταπάτηση δημόσιας έκτασης στον οικισμό Άγιο Νικόλαο ή Γιαλό στην Κοινότητα Αλυσσού του Δήμου Δύμης Αχαΐας.
     2) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Φυσιολατρικός Σύλλογος Τουρλίδας και νησί Τουρλίδας Μεσολογγίου «Η ΠΕΛΑΔΑ» ζητεί την εξαίρεση από τη συνθήκη RAMSAR και του Νόμου 1650/86 των παραδοσιακών Μεσολογγίτικων Πελάδων.
     3) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Οινιάδων Αιτωλ/νίας ζητεί την ανανέωση της σύμβασης εργασίας δεκαεννέα υπαλλήλων του Δήμου του.
     4) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία το Τεχνικό Επιμελητήριο Ελλάδας – Τμήμα Νομού Αιτωλ/νίας διαμαρτύρεται για τον αποκλεισμό του Νομού Αιτωλ/νίας από τους πόλους ανάπτυξης του ΕΣΠΑ 2007 – 2013.
     5) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Ωλενίας Αχαΐας ζητεί χορήγηση ενίσχυσης στους αγρότες του Δήμου του που οι καλλιέργειές τους υπέστησαν ζημιές από την πρόσφατη θεομηνία.
     6) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Δήμαρχος Αγίου Κηρύκου Ικαρίας Σάμου ζητεί την εκτέλεση έργων για την αντιμετώπιση της ενδεχόμενης λειψυδρίας.
     7) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ  και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Συντονιστική Επιτροπή Φορέων Συνοικίας Αμπελοκήπων Δήμου Λάρισας ζητεί την εξαγορά οικοπέδου για την ανέγερση κτηρίου για τη στέγαση των 12ου και 16ου Νηπιαγωγείων και την κατασκευή Γυμναστηρίου για τα 20ο και 38ο Δημοτικά Σχολεία.
     8) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ  και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία  οι εποχιακά εργαζόμενοι στο εργοστάσιο Λάρισας της Ελληνικής Βιομηχανίας Ζάχαρης ζητούν έκτακτη ενίσχυση 3000 ευρώ σε κάθε εποχικά εργαζόμενο κ.λπ..
     9) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία οι Δήμαρχοι των Δήμων Αγίου Κηρύκου, Ευδήλου και Ραχών Ικαρίας Σάμου ζητούν να επιχορηγηθεί η πολιτιστική εκδήλωση «Φεστιβάλ πολιτισμικών διαλόγων Ίκαρος».
     10) Ο Βουλευτής Β΄ Αθήνας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμαρχος Πετρούπολης Αττικής ζητεί την άμεση κατασκευή του Δημοτικού Σταδίου Πετρούπολης.
     11) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Θρακικό Κέντρο – Εταιρεία Θρακικών Μελετών ζητεί στα σχολικά εγχειρίδια της Στ’ τάξης του Δημοτικού Σχολείου να συμπεριληφθούν σημαντικά τμήματα της Ιστορίας της Θράκης.
     12) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Ανατολικού Ζαγορίου Νομού Ιωαννίνων ζητεί χρηματοδότηση για την εκτέλεση έργων πυροπροστασίας από την ετήσια κατανομή ΣΑΤΑ Πολιτικής Προστασίας του Υπουργείου Εσωτερικών.
     13) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τεχνικό Επιμελητήριο της Ελλάδος – Τμήμα Ηπείρου ζητεί την εγκατάσταση φωτοβολταϊκών σταθμών ηλεκτρικής ενέργειας στην Ήπειρο.
     14) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Δήμαρχος Πολιχνίτου Λέσβου ζητεί τη χρηματοδότηση έργων υποδομής στο Δήμο του.
     15) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Δήμος Μήθυμνας Λέσβου ζητεί την άμεση αποκατάσταση του προβλήματος ηλεκτροδότησης του Δήμου.
     16) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε δημοσίευμα εφημερίδας το οποίο αναφέρεται στα προβλήματα που δημιουργούνται από τη λειτουργία του πεδίου βολής Ασκού στην Επαρχία Λαγκαδά.
     17) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο κ. Παπαγεωργίου Γεώργιος, υπάλληλος του ΙΚΑ, ζητεί την επίλυση εργασιακού του προβλήματος.
     18) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία οι Αγροτικοί Συνεταιρισμοί Βελβεντού, Επισκοπής και Νάουσας ζητούν την ίδρυση Ένωσης Οργανώσεων Παραγωγών σύμφωνα με τον Κανονισμό 2200/96.
     19) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ένωση Αγροτικών Συνεταιρισμών Κοζάνης Σερβίων ζητεί την επιδότηση των μελών της για την αντικατάσταση των παλαιών αγροτικών μηχανημάτων τους λόγω ανακύκλωσης.
     20) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η ΄Ενωση  Αγροτικών Συνεταιρισμών Κοζάνης Σερβίων  ζητεί την απαλλαγή – διαγραφή χρεών λόγω μη καταβολής προστίμων και προσαυξήσεων  που τους έχουν επιβληθεί για τη μη απόδοση φόρου.
     21) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ένωση Αγροτικών Συνεταιρισμών Κοζάνης Σερβίων  ζητεί την άμεση εκτίμηση των ζημιών που υπέστησαν οι καλλιέργειες της περιοχής της λόγω  ανομβρίας και την καταβολή αποζημίωσης στους αγρότες.
     22) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Σιάτιστας Κοζάνης ζητεί την ίδρυση Σχολείου Δεύτερης Ευκαιρίας στο Δήμο του.
     23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Διασυλλογική Επιτροπή Σκιάθου – Επαρχία Βορείων Σποράδων Νομού Μαγνησίας ζητεί να επιβληθεί πλαφόν στο ναύλο του ταχύπλοου Θεσσαλονίκη – Βόρειες Σποράδες.
     24) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Παιδαγωγικό Τμήμα Ειδικής Αγωγής του Πανεπιστημίου Θεσσαλίας ζητεί τη στέγαση Διδασκαλείου για τη μετεκπαίδευση Εκπαιδευτικών Δευτεροβάθμιας Εκπαίδευσης στην Ειδική Αγωγή σε χώρους της πρώην «ΠΑΙΔΟΠΟΛΗΣ» στην περιοχή του Δήμου Αγριάς Μαγνησίας.    
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6413/30-3-07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 7069 Β/19-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Αναφορικά με το παραπάνω θέμα, σας ενημερώνουμε τα ακόλουθα:
     Στην παρούσα χρονική περίοδο εκκρεμεί μία υπόθεση καταγγελίας την οποία διερευνά η Ευρ. Επιτροπή και η οποία αναφέρεται στην κοινοποίηση της Έκθεσης κατ’ εφαρμογή του άρθρου 23 της Απόφασης 2005/1661/ΕΚ, για τον μηχανισμό παρακολούθησης των εκπομπών αερίων που συμβάλλουν στο φαινόμενο του θερμοκηπίου στην Κοινότητα και, εφαρμογής του Πρωτοκόλλου του Κυότο.
     Η υπόθεση ξεκίνησε στις 23 Οκτωβρίου 2006, με αποστολή Προειδοποιητικής Επιστολής της Ε. Επιτροπής στη χώρα μας, με την οποία ζητούσε την προαναφερόμενη Έκθεση.
     Το ΥΠΕΧΩΔΕ απέστειλε την εν λόγω Έκθεση στις 31ανουαρίου 2007 στην Ε.Ε.
     Λόγω του ότι η εν λόγω Έκθεση κρίθηκε από την Ε. Επιτροπή ελλιπής ως προς ορισμένα σημεία της, στις 27 Μαρτίου 2007 απεστάλει Αιτιολογημένη Γνώμη με δίμηνη προθεσμία απάντησής της.
     Εντός της ταχθείσης δίμηνης προθεσμίας από την Ε. Επιτροπή, το ΥΠΕΧΩΔΕ θα αποστείλει τα συμπληρωματικά στοιχεία, για τα οποία αρμόδιο είναι το Υπουργείο Αγροτικής Ανάπτυξης και Τροφίμων.
     Η προώθηση των Ανανεώσιμων Πηγών Ενέργειας, οι φιλικές προς το περιβάλλον τεχνολογίες και τα μέτρα εξοικονόμησης ενέργειας, αποτελούν πολιτικές άμεσης προτεραιότητας για το ΥΠΕΧΩΔΕ, προκειμένου να επιτευχθεί ο περιορισμός των εκπομπών αερίων του θερμοκηπίου. Δεν βρίσκεται συνεπώς η χώρα μας «στο κατώφλι του Ευρωπαϊκού Δικαστηρίου» όπως αναφέρει το κείμενο της ερώτησης.
     Για το λόγο αυτό το ΥΠΕΧΩΔΕ έχει εντάξει τις πολιτικές αυτές ως στρατηγικούς στόχους στην εθνική πολιτική για τη κλιματική αλλαγή σε όλους τους τομείς που συμβάλλουν στην εκπομπή αερίων θερμοκηπίου (ηλεκτροπαραγωγή, βιομηχανία, μεταφορές, οικιακός - τριτογενής τομέας).
     Ενδεικτικά αναφέρουμε ότι το Υ.ΠΕ.ΧΩ.Δ.Ε. ολοκλήρωσε την εκπόνηση Ειδικού Χωροταξικού Πλαισίου για τις ανανεώσιμες πηγές ενέργειας.(Α.Π.Ε.). Το σχέδιο αυτό βρίσκεται σε διαδικασία διαβούλευσης που ολοκληρώνεται σύντομα.
     Με την προώθηση του προαναφερόμενου Ειδικού Πλαισίου, διαμορφώνεται ένα σαφές και πλήρες πλαίσιο χωροταξικών κατευθύνσεων που θα υποστηρίξει με μεγαλύτερη επάρκεια την επίτευξη των εθνικών στόχων που σχετίζονται με την αντιμετώπιση του φαινομένου του θερμοκηπίου.
     Οι παραπάνω ρυθμίσεις στηρίζουν την υλοποίηση των επενδύσεων ΑΠΕ και την ανταπόκριση στους σχετικούς κοινοτικούς και εθνικούς στόχους, προωθούν την ορθολογική χωροθέτηση της δραστηριότητας και την ασφάλεια των επενδύσεων, ενώ ταυτόχρονα συνεισφέρουν στην προστασία του περιβάλλοντος και στην εφαρμογή των αρχών της αειφορικής διαχείρισης και ανάπτυξης.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     2. Στην με αριθμό 6337/29-3-07 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. 3091/23-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
     Ήδη εντάχθηκε σε Πρόγραμμα Χρηματοδότησης η σύνταξη των αναγκαίων μελετών βελτίωσης κατά τμήματα του οδικού άξονα «Λαμία-Ιτέα-Αντίρριο». Στα πλαίσια των μελετών αυτών και συγκεκριμένα του τμήματος «Άμφισσα-Μπράλος» θα εξετασθεί και η διαμόρφωση κατάλληλων κόμβων σύνδεσης των Διαμερισμάτων Σερνικακίου και Αγίου Κωνσταντίνου του Δήμου Άμφισσας. Σύμφωνα με τα στοιχεία της Περιφέρειας Στερεάς Ελλάδας, η αρμόδια ΔΕΣΕ έχει κάνει την απαραίτητη κάθετη και οριζόντια σήμανση, χρησιμοποιώντας και τη Λωρίδα Έκτακτης Ανάγκης (ΛΕΑ) της οδού και έχει διαμορφώσει πρόσθετες λωρίδες κυκλοφορίας μικρού πλάτους στο εύρος καταστρώματος της υφιστάμενης οδού, με σκοπό τη βελτίωση της οδικής ασφάλειας στην περιοχή των ισόπεδων αυτών κόμβων.
     Ο Υφυπουργός
     Θ. ΞΑΝΘΟΠΟΥΛΟΣ»
     3. Στην με αριθμό 5515/13-3-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΥΠΠΟ/ΓΡ./ΥΠ.Κ.Ε./365/4-4-07 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 5515/13.3.07 ερώτησης του Βουλευτή κ. Β. Oικονόμου, και σύμφωνα με τα στοιχεία που έθεσε υπόψη μας η Ολυμπιακά Ακίνητα Α.Ε. σας γνωρίζουμε τα εξής:
     Σύμφωνα με το νόμο 3342/2005 στο Ολυμπιακό Σκοπευτήριο Μαρκόπουλου χωροθετήθηκαν χρήσεις και λειτουργίες που στοχεύουν, πέραν της υποστήριξης της κύριας λειτουργίας της εγκατάστασης να υποβοηθήσουν τη χρήση της από το κοινό, ώστε να προσελκύσουν και τους μη συστηματικούς χρήστες, καθώς και στην εξασφάλιση εσόδων για τη συντήρηση και λειτουργία της. Γι' αυτό προβλέπεται η δυνατότητα διοργάνωσης πολιτιστικών εκδηλώσεων, η δημιουργία εμπορικών καταστημάτων πωλήσεως ειδών που σχετίζονται με τη λειτουργία του Κέντρου Σκοποβολής, η δημιουργία χώρων εστίασης και τουριστικού καταλύματος.
     Το Ολυμπιακό Σκοπευτήριο Μαρκόπουλου καλύπτει μια έκταση 305.616 τ.μ. Αποτελείται από 4 κύρια κτίρια, τα οποία φιλοξένησαν τα αγωνίσματα της Σκοποβολής με κινούμενους και σταθερούς στόχους στους Ολυμπιακούς Αγώνες της Αθήνας το 2004.
     Το Ολυμπιακό Σκοπευτήριο στο Μαρκόπουλο κατασκευάστηκε από εργολάβο, ο οποίος περιήλθε σε στάση πληρωμών πριν από τους Ολυμπιακούς Αγώνες του 2004. Το γεγονός αυτό, συνδυαζόμενο με τις μακροχρόνιες διαδικασίες του ελληνικού πρωχευτικού, είχε σαν συνέπεια να μην έχει κηρυχθεί η εν λόγω εγκατάσταση υπό τη διαδικασία του άρθρου 44Α. Παρά ταύτα, το Υπουργείο Πολιτισμού έχει ήδη προκηρύξει διεθνή διαγωνισμό για την αποκατάσταση του κτιρίου και την ολοκλήρωσή του με βάση τις ολυμπιακές προδιαγραφές. Όσον αφορά τη μεταολυμπιακή χρήση του, αν και η όποια αξιοποίηση του Ολυμπιακού Σκοπευτικού Κέντρου παρουσιάζει ιδιαίτερη πολυπλοκότητα αυτή αναμένεται να είναι χρονοβόρα, η Ολυμπιακά Ακίνητα Α.Ε. είναι σε προχωρημένες διαπραγματεύσεις με την ΕΛΑΣ, προκειμένου η εγκατάσταση να μετασκευαστεί μέσω ΣΔΙΤ για να στεγαστούν εκεί το Αστυνομικό Σκοπευτήριο και τμήματα των ειδικών δυνάμεων.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     4. Στην με αριθμό 6757/13-4-07 ερώτηση του Βουλευτή κ. Νάσου Αλευρά δόθηκε με το υπ’ αριθμ. 440/2007/19-4-07 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω σχετική ερώτηση, σας γνωστοποιούμε τα εξής:
     1. Σύμφωνα με το Π.Δ. 149/2005, άρθ. 16 παρ. 7γ (ΦΕΚ 211/Α/2005) προβλέπεται: «…η δυνατότητα πρόσληψης εικοσιπέντε (25) υπαλλήλων σε θέσεις διευθυντικών καθηκόντων τριετούς θητείας με δυνατότητα ανανέωσης. Η πρόσληψη των υποψηφίων που θα επιλέγονται για την κατάληψη των παραπάνω θέσεων θα γίνεται βάσει των εξαιρέσεων της παρ. 2 του άρθ. 14 του ν. 2190194»
     2. Σύμφωνα με την παρ. 2 του άρθ. 25 του Ν. 3498/2006 «Τα απαιτούμενα προσόντα, η διαδικασία πρόσληψης, η χρονική διάρκεια της σύμβασης, όπου απαιτείται, και κάθε αναγκαία λεπτομέρεια για την πρόσληψη του προσωπικού των περιπτώσεων ….γ… της παρ. 7 του άρθ. 16 του Π.Δ. 149/2005 καθορίζονται με απόφαση του Υπουργού Τουριστικής Ανάπτυξης, η οποία δημοσιεύεται στην Εφημερίδα της Κυβερνήσεως…».
     3. Η υπ' αριθμ. 15422/7.12.2006 (ΦΕΚ 485/Γ/2006) προκήρυξη, η οποία έλαβε υπόψη όλες τις σχετικές διατάξεις του Π.Δ. 149/2005 σε συνδυασμό με τις διατάξεις του ν. 3498/2006, ορίζει ότι: «ειδικότερα, οι υποψήφιοι για την πλήρωση θέσεων των Υπηρεσιών Εξωτερικού πρέπει να έχουν πτυχίο Α.Ε.Ι. ή T.E.I. της ημεδαπής ή αλλοδαπής, άριστη γνώση της γλώσσας της χώρας, στην οποία θα υπηρετήσουν ή μία από τις αγγλική, γαλλική, γερμανική, ισπανική, ιταλική. Η κατοχή μεταπτυχιακού ή διδακτορικού τίτλου θα αποτελέσει ιδιαίτερο προσόν».
     4. Συνεπώς το Υπουργείο Τουριστικής Ανάπτυξης προέβη στην προκήρυξη των εν λόγω θέσεων κατ' εφαρμογή των διατάξεων, που η νομοθεσία ορίζει, λαμβάνοντας επί πλέον υπόψη την ανάγκη επείγουσας πρόσληψης υπαλλήλων διευθυντικών καθηκόντων για την άμεση και εύρυθμη λειτουργία των γραφείων Εξωτερικού για τα οποία, σαφώς απαραίτητο προσόν είναι η άριστη γνώση της γλώσσας της χώρας στην οποία οι υποψήφιοι θα υπηρετήσουν.
     Κατόπιν των ανωτέρω εκτεθέντων και δεδομένου ότι στο Υπουργείο Τουριστικής Ανάπτυξης οι ήδη υπηρετούντες υπάλληλοι δεν καλύπτουν τις προαναφερόμενες προϋποθέσεις εξεδόθη η εν λόγω προκήρυξη.
     Επισημαίνεται δε ότι στο Υπουργείο υπηρετεί ήδη ικανός αριθμός αποφοίτων της Εθνικής Σχολής Δημόσιας Διοίκησης, οι οποίοι είναι τοποθετημένοι σε σημαντικές Διευθύνσεις του Υπουργείου, εξ αυτών δεν έχουν προαχθεί ένας υπάλληλος - απόφοιτος της Σχολής, ως Προϊστάμενος της Διεύθυνσης Τουριστικής Πολιτικής και Συντονισμού, ο οποίος έχει επίσης ορισθεί ως τακτικό μέλος του Υπηρεσιακού Συμβουλίου του προσωπικού και έτερος ως Προϊστάμενος του Τμήματος Ποιότητας και Αποδοτικότητας.
     Επί πλέον το Υπουργείο στα πλαίσια καλής συνεργασίας και κατόπιν αιτήματος της Ε.Σ.Δ.Δ. προέβη στην τετράμηνη πρακτική εκπαίδευση δεκαέξι (16) σπουδαστών της των κατευθύνσεων Τουριστικής Οικονομίας και Ανάπτυξης και Περιφερειακής Πολιτικής.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
      5. Στην με αριθμό 7455/2.5.07 ερώτηση των Βουλευτών κυρίων Στυλιανού Ματζαπετάκη και Ιωάννου Σκουλά δόθηκε με το υπ’ αριθμ. 7251Β/24.5.07 έγγραφο από τον Yφυπουργό ΠΕ.ΧΩ.Δ.Ε.  η ακόλουθη απάντηση:
      «Απαντώντας στην παραπάνω σχετική ερώτηση, σας γνωρίζουμε ότι :
      Με το Ν.3199/2003 «Προστασία και Διαχείριση των Υδάτων - Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», ενισχύονται οι Περιφερειακές δομές και δημιουργούνται οι Διευθύνσεις Υδάτων των Περιφερειών με στόχο την ορθολογική διαχείριση των υδατικών πόρων της χώρας και την προστασία και διατήρηση του υδάτινου περιβάλλοντός της.
      ΄Ηδη έχει προχωρήσει η συγκρότηση και στελέχωση των Διευθύνσεων Υδάτων, που προβλέπεται από την αρ. οικ.47630/16-11-2005 Κοινή Υπουργική Απόφαση (ΦΕΚ 1688 Β/1-12-2005) με θέμα «Διάρθρωση της Διεύθυνσης Υδάτων της Περιφέρειας», από τους αντίστοιχους Γενικούς Γραμματείς των Περιφερειών.
      Επί του παρόντος οι Διευθύνσεις Υδάτων στις Περιφέρειες Κεντρικής Μακεδονίας, Ανατολικής Μακεδονίας και Θράκης, Θεσσαλίας, Δυτικής Ελλάδας, Ηπείρου, Κρήτης έχουν στελεχωθεί σε ικανοποιητικό βαθμό. Με την άρτια στελέχωση όλων των Δ/νσεων Υδάτων των Περιφερειών αναμένεται περαιτέρω πρόοδος στο θέμα της προστασίας και διαχείρισης των υδάτινων πόρων της χώρας μας.
      Τέλος, σας γνωρίζουμε ότι έχει γίνει η «Απογραφή του συνόλου των Ελληνικών Υγροτόπων, ως φυσικών Πόρων» (άρα και των νησιωτικών) από το Μουσείο Γουλανδρή Φυσικής Ιστορίας - Ελληνικό Κέντρο Βιοτόπων Υγροτόπων (1994).
      Το έργο αυτό πραγματοποιήθηκε υπό την αιγίδα του ΥΠΕΧΩΔΕ με κοινοτική συγχρηματοδότηση, το δε εθνικό σκέλος της χρηματοδότησης καλύφθηκε από το ΥΠΕΧΩΔΕ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      6. Στην με αριθμό 7793/9.5.07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 7304 Β/24.5.07 έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
      «Αναφορικά με την παραπάνω ερώτηση, στο πλαίσιο των αρμοδιοτήτων του ΥΠΕΧΩΔΕ, σας ενημερώνουμε τα εξής:
      Όλες οι χώρες του Ευρωπαϊκού νότου αντιμετωπίζουν ανάλογα φαινόμενα υπερβάσεων των οριακών τιμών σωματιδίων ΑΣ10, κυρίως λόγω του μεγάλου ποσοστού συνεισφοράς των φυσικών πηγών.
      Το ΥΠΕΧΩΔΕ πρόσφατα ανέθεσε μελέτη με σκοπό την εκτίμηση της συνεισφοράς των φυσικών πηγών στις υπερβάσεις των ΑΣ10. Τα πρώτα αποτελέσματα δείχνουν ότι μέρος των υπερβάσεων της 24ωρης οριακής τιμής για τα ΑΣ10 που παρατηρούνται στο δίκτυο μέτρησης ατμοσφαιρικής ρύπανσης (και στο Βόλο) οφείλονται σε μεταφορά σκόνης από τη Σαχάρα. Τα τελικά αποτελέσματα θα δείξουν την έκταση και το μέγεθος των μέτρων που πρέπει να ληφθούν, τόσο για την περιοχή του Βόλου όσο και για άλλες πόλεις.
      Επιπλέον, το ΥΠΕΧΩΔΕ είχε αναθέσει μελέτες για την Εκπόνηση Επιχειρησιακών Σχεδίων Δράσης για την καταπολέμηση της ατμοσφαιρικής ρύπανσης σε 13 πόλεις της χώρας, μεταξύ των οποίων και για το Βόλο.
      Το Επιχειρησιακό Σχέδιο Δράσης για την περιοχή του Βόλου έχει ολοκληρωθεί και προτείνει σειρά μέτρων που αφορούν στην εντατικοποίηση των ελέγχων σε βιομηχανικές μονάδες, σε κεντρικές θερμάνσεις, στα οχήματα κλπ. Μερικά από τα προτεινόμενα μέτρα βρίσκονται ήδη σε εξέλιξη όπως η προώθηση της χρήσης φυσικού αερίου στη θέρμανση, οι έλεγχοι βιομηχανικών μονάδων κλπ.
      Το εργοστάσιο της ΑΓΕΤ Ηρακλής λειτουργεί νομίμως σύμφωνα με την υπ' αρ. ΔΒΜ 600/Φ14.489/04-05-1998 Άδεια Λειτουργίας και την υπ' αρ. 59567/ 29-01-2002 Έγκριση Περιβαλλοντικών Όρων (ΥΠΕΧΩΔΕ-ΥΠΑΝ). Από την υπ' αρ. 1248/24-08-2006 έκθεση της Ειδικής Υπηρεσίας Επιθεωρητών Περιβάλλοντος (ΕΥΠΕ Ι ΥΠΕΧΩΔΕ) προκύπτει ότι στο εργοστάσιο τηρούνται οι εγκεκριμένοι περιβαλλοντικοί όροι και η σχετική περιβαλλοντική νομοθεσία.
      Η χρήση του πετκόκ δεν συνιστά δυσμενή περιβαλλοντική επιλογή για την περίπτωση των κλιβάνων της τσιμεντοβιομηχανίας ,δεδομένου, ότι λόγω της παραγωγικής διαδικασίας το παραγόμενο από την καύση διοξείδιο του θείου (SO2) δεσμεύεται από το παραγόμενο προϊόν και δεν εκπέμπεται στην ατμόσφαιρα.
      Όσον αφορά τη χρήση φυσικού αερίου, σύμφωνα με την μελέτη που είχε ζητηθεί από τη Διεύθυνση ΕΑΡΘ/ΥΠΕΧΩΔΕ (και κατατέθηκε από την εταιρεία ΑΓΕΤ στο ΥΠΕΧΩΔΕ και στη Νομαρχία Μαγνησίας), για καθαρά τεχνικούς λόγους είναι εξαιρετικά δυσχερής η χρησιμοποίησή του στην κυρίως παραγωγική διαδικασία της τσιμεντοβιομηχανίας.
      Η εταιρεία ΑΓΕΤ - ΗΡΑΚΛΗΣ έχει καταθέσει στη Δ/νση ΕΑΡΘ Ι ΥΠΕΧΩΔΕ (αρ. 140359/23-1-07) μελέτη Περιβαλλοντικών Επιπτώσεων για το σύνολο των εγκαταστάσεων της στο Βόλο, βάσει της υποχρεωτικής εφαρμογής των Βέλτιστων Διαθέσιμων Τεχνικών (οδηγία 96/61) με σκοπό την έκδοση νέων περιβαλλοντικών όρων.
      Η Δ/νση Περιβάλλοντος της Ν.Α Μαγνησίας διενεργεί συστηματικές αυτοψίες στη Β' ΒΙΠΕ Βόλου, για τον έλεγχο τήρησης των περιβαλλοντικών όρων των βιομηχανικών μονάδων, δίνοντας προτεραιότητα σ’ αυτές που εντάσσονται στο Παράρτημα 11 του άρθρου 5 της αριθμ. ΗΠ 15393/2002 ΚΥΑ και υποχρεούνται να προσαρμοστούν στις διατάξεις της οδηγίας 96/61/ΕΚ, (όπως έχει μεταφερθεί στο Εθνικό Δίκτυο με την αριθμ. Η.Π. 11014/2003 ΚΥΑ) , το αργότερο μέχρι 30-9-2007, ιδιαίτερα σε ότι αφορά στις βέλτιστες διαθέσιμες τεχνικές και στην τήρηση των συνιστώμενων ορίων εκπομπών που μπορούν να επιτευχθούν με τις τεχνικές αυτές.
      Επειδή η εύρεση υπερβάσεων των τιμών σε επικίνδυνες ουσίες είναι κρίσιμο ζήτημα για τη δημόσια υγεία η Ν.Α Μαγνησίας ζήτησε την παροχή συγκεκριμένων οδηγιών από τις αρμόδιες υπηρεσίες του ΥΠΕΧΩΔΕ και του Υπουργείου Υγείας, Πρόνοιας & Κοινωνικής Αλληλεγγύης.
      Όσον αφορά το ΥΠΕΧΩΔΕ, η αρμόδια Υπηρεσία, (ΕΥΕΠ) έχει πραγματοποιήσει αυτοψίες-επιθεωρήσεις για τον έλεγχο της τήρησης των περιβαλλοντικών όρων και της περιβαλλοντικής νομοθεσίας, στις εξής δραστηριότητες της ευρύτερης περιοχής:
      ΧΑΛΥΒΟΥΡΓΙΑ ΘΕΣΣΑΛΙΑΣ
      ΑΣΒΕΣΤΟΠΟΙΙΑ ΒΕΛΕΣΤΙΝΟΥ Α.Ε.
      ΑΛΕΞΑΝΔΡΟΣ INTERNATlONAL LΤD
      SOVEL Α. Ε.
      Α.Γ.Ε.Τ. ΗΡΑΚΛΗΣ
      Για τις περιπτώσεις που έχουν βεβαιωθεί παραβάσεις, έχουν αποσταλεί οι αντίστοιχοι φάκελοι στον αρμόδιο Εισαγγελέα και η Υπηρεσία έχει προχωρήσει σε εισηγήσεις επιβολής προστίμου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     7. Στην με αριθμό 6828/17.4.07 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 40921/ΙΗ/23.5.07 έγγραφο από την Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6828/17-4-07, την οποία κατέθεσε ο Βουλευτής κ. Γιώργος Κοντογιάννης σχετικά με «το Βιβλίο των Νέων της Ευρώπης και η FYROM», και στα θέματα της αρμοδιότητάς μας, σας γνωρίζουμε τα ακόλουθα:
      . Το συγκεκριμένο βιβλίο - ημερολόγιο εκδίδεται κάθε χρόνο.
      . Το περιεχόμενό του εγκρίνεται από την Ευρωπαϊκή Επιτροπή, από όπου και χρηματοδοτείται.
      . Αποστέλλεται απευθείας από τη Generation Europe σε όσους το ζητήσουν μέσω Internet και όχι μέσω των σχολείων..
      Η φετινή έκδοση δεν έχει διανεμηθεί μέχρι σήμερα στην Ελλάδα και την Κύπρο, και αυτό γιατί διαπιστώθηκε το εξής: παρόλο που η FYROM αναφέρεται ως «πρώην Γιουγκοσλαβική Δημοκρατία της Μακεδονίας», υπάρχει στο Κυριλλικό αλφάβητο η φράση 'Δημοκρατία της Μακεδονίας' με μικρά γράμματα πάνω από τη σημαία της χώρας. Κατόπιν τούτου το ΥΠΕΠΘ, μέσω του αρμόδιου Ειδικού Γραμματέα, διαμαρτυρήθηκε τόσο στην Ευρωπαϊκή Επιτροπή, όσο και στη Generation Europe.
      Μετά τη διαμαρτυρία αυτή η Ευρωπαϊκή Επιτροπή και η Generation Europe αποφάσισαν:
      . να γίνει αλλαγή του συγκεκριμένου τμήματος στα βιβλία που θα διατεθούν στην Ελλάδα και την Κύπρο, ώστε η FYROM να αναφέρεται με το διεθνώς αναγνωρισμένο όνομά της .
      . να γίνει η συγκεκριμένη διόρθωση στο site τόσο της Ευρωπαϊκής Ένωσης, όσο και της Generation Europe.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     8.Στις με αριθμό 4627/22.2.07 και 5018/2.3.07 ερωτήσεις των Βουλευτών κ.κ. Αθανασίας Μερεντίτη και Χρήστου Χάϊδου δόθηκε με το υπ’ αριθμ. 37001/18.4.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 4627/22-2-20.07 και 5018/2-3-2007 ερωτήσεις που κατατέθηκαν στη Βουλή από τους Βουλευτές κκ. Σ. Μερεντίτη και Χ. Χάιδο σχετικά με καταβoλή επιδόματος σε υπαλλήλους του ΕΟΠ που μετατάχθηκαν στη Νομαρχιακή Αυτοδιοίκηση Τρικάλων, σας γνωρίζουμε τα ακόλουθα:
     Σύμφωνα με τις διατάξεις του άρθρου 56 του Ν. 3518/06 (ΦΕΚ 272/21-1206/τΑ) αρμοδιότητας του Υπουργείου Απασχόλησης και Κοινωνικής Προστασίας ρυθμίζονται τα θέματα της αποζημίωσης-εφάπαξ βoηθήματoς των υπαλλήλων των καταργηθέντων φορέων κοινωνικής πρόνοιας (ΕΟΠ, ΙΒΣΑ, ΙΒΣΘ, Κέντρο Βρεφών Η ΜΗΤΕΡΑ, ΠΙΚΠΑ), που μετατάχθηκαν ή μεταφέρθηκαν σε οργανικές ή προσωποπαγείς θέσεις των υπηρεσιών που αναφέρονται στο Ν. 3106/03 για το χρόνο που υπηρέτησαν στους φορείς αυτούς.
     Αναφορικά με τα θέματα αποζημίωσης-εφάπαξ βoηθήματoς των υπαλλήλων των παραπάνω φορέων που μετατάχθηκαν σε Νομαρχιακές Αυτοδιοικήσεις πριν την κατάργηση αυτών σύμφωνα με τις διατάξεις ου Ν. 3106/03, δεν έχουν ρυθμιστεί θέματα εκτός των πρoβλεπoμένων από αυτές τις διατάξεις με τις οποίες έγιναν οι μετατάξεις.
     
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»)
     
      ΠΡΟΕΔΡΟΣ ( Άννα Μπενάκη-Ψαρούδα):  Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Θα συζητηθεί η με αριθμό 3193/287/17-1-2007 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την επάρκεια σύγχρονου εξοπλισμού στις μονάδες του Εθνικού Συστήματος Υγείας (Ε.Σ.Υ.).
      Το περιεχόμενο της ερώτησης του κ. Νιασιώκα έχει ως εξής:
      «Το Ε.Σ.Υ. τη δεκαετία του ΄90 έδωσε προτεραιότητα στην ανάπτυξη των βασικών υποδομών της υγείας, όπως ανέγερση νέων νοσοκομείων, ανανέωση παλαιών, χειρουργεία, Μονάδες Εντατικής Θεραπείας κ.λπ., ενώ δεν επένδυσε με τον ίδιο ρυθμό σε διαγνωστικά μέσα υψηλής βιοϊατρικής τεχνολογίας. Συστηματικά άρχισε να επενδύει σε αυτόν τον τομέα μετά το 1998 και κυρίως μετά το 2000.
      Για τον εξορθολογισμό των υπηρεσιών και επιπρόσθετα για την προστασία της δημόσιας υγείας από την άσκοπη χρήση ιοντιζουσών ακτινοβολιών εκδόθηκαν οι Υ.Α 3303/1.8.2001 και 54067/14.6.2002 περί «Κριτηρίων και διαδικασιών για την έκδοση άδειας σκοπιμότητας μηχανημάτων ιοντιζουσών ακτινοβολιών για ιατρικές εφαρμογές».
      Μετά την ανάληψη της διακυβέρνησης από τη Νέα Δημοκρατία υπήρξαν επιμέρους τροποποιήσεις που αλλοίωσαν την πρόθεση των αποφάσεων αυτών με τις εξής αλλεπάλληλες Υ.Α 1047/13.7.2004, 1464/22.9.2004, 1779/2.12.2004 και μετά την ψήφιση του ν. 3239/2004 και τη μετατροπή της Τριμελούς Επιτροπής Αδειών σε Πενταμελή την 21540/28.2.2005.
      Επειδή ο έλεγχος της ακτινοβολίας είναι μείζον θέμα δημόσιας υγείας, ερωτάται ο κύριος Υπουργός:
1.Πόσες νέες άδειες μηχανημάτων εξεδόθησαν για μονάδες Ε.Σ.Υ. και πόσες για ιδιωτικούς φορείς από τις 7.3.2004 έως σήμερα και πότε  υποβλήθηκαν οι σχετικές αιτήσεις;
2.Πόσες και ποιες από τις άδειες στον ιδιωτικό τομέα εκδόθηκαν σε εφαρμογή των εκάστοτε τροποποιήσεων των Υ.Α, ενώ δεν είχαν τις προϋποθέσεις αδειοδότησης και απερρίφθησαν σύμφωνα με τα κριτήρια των αμέσως προηγουμένων αποφάσεων;»
      Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, δίνεται η ευκαιρία να απαντήσω στους συναδέλφους για το θέμα των αδειοδοτήσεων των μηχανημάτων υψηλής τεχνολογίας στο επίπεδο των ιοντιζουσών ακτινοβολιών. 
      Θα αρχίσω από την τελευταία παράγραφο, που οι κύριοι συνάδελφοι θέλουν να τους καταθέσουμε όλα τα πεπραγμένα και τα Πρακτικά των συνεδριάσεων. 
      Παρακαλώ πολύ, όπως τα πάρετε, να τα σπουδάσουν οι κύριοι συνάδελφοι, για να δουν ακριβώς τα πεπραγμένα και τα Πρακτικά των συνεδριάσεων.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όπως θα ενθυμείστε, κύριε συνάδελφε, υπήρξαν αρκετές αποφάσεις στο επίπεδο των ιοντιζουσών ακτινοβολιών. Τη μία μάλιστα τον Ιούνιο του 2002 την είχατε υπογράψει εσείς και είχε προηγηθεί η απόφαση του κ. Παπαδόπουλου –Υπουργού Υγείας τότε- το μήνα Σεπτέμβριο του 2001, που καθόριζε όρια, αποστάσεις, συνθήκες λειτουργίας των μηχανημάτων υψηλής τεχνολογίας και κυρίως εστιάζετο η όλη πολιτική και φιλοσοφία πάνω στους αξονικούς τομογράφους κυρίως, στις γ’ κάμερες και στα οστεοπυκνόμετρα. 
      Ας πάρουμε, λοιπόν, την απόφαση του κ. Παπαδόπουλου, ο οποίος τον Αύγουστο του 2001 τι έβαλε σαν αρχή για τη σκοπιμότητα και λειτουργία; Έβαλε να υπάρχει δυνατότητα προσβασιμότητας των πολιτών στις υπηρεσίες, να μην υπάρχει αναμονή πάνω από δεκαπέντε ημέρες –λέω τα βασικά στοιχεία, δεν αναφέρομαι σε όλα, τα οποία φυσικά θα ενθυμείστε- και επίσης είχε σχολιαστεί ότι εάν η απόσταση μεταξύ ενός Κέντρου ξεπερνά την ώρα από το να μπορεί ο πολίτης να έχει τη δυνατότητα μιας εξέτασης αξονικής, τότε να δίνεται η άδεια. 
      Βεβαίως, μετά είδατε το ανεφάρμοστο, γιατί κάνουμε μία ώρα στο κέντρο της Αθήνας για να πάμε κάπου με κυκλοφοριακή συμφόρηση, που πολλές φορές ξεπερνάμε και τη μιάμιση ώρα. Άρα, λοιπόν, οι Αμπελόκηποι, η Κυψέλη, το Αιγάλεω και άλλες περιοχές θα έπρεπε με αυτήν την απόφαση να αδειοδοτηθούν.
      Έρχεστε, λοιπόν, εσείς και βάζετε όλα τα άλλα κριτήρια, το χρόνο αναμονής των αρρώστων κ.λπ. και καταλήγετε σ΄ ένα άλλο κριτήριο και λέτε, ότι «δεν μπορεί να μπει αξονικός τομογράφος καινούργιος αν δεν απέχει πενήντα χιλιόμετρα από έναν αξονικό τομογράφο που έχει τοποθετηθεί». 
      Τι σημαίνει αυτό; Ένας αξονικός τομογράφος, ο οποίος έχει τοποθετηθεί και είναι από τους παλαιότερους είναι παραδείγματος χάριν στο Χαλάνδρι  –σας πάω σε μερικά σημεία που τα γνωρίζετε- και έτσι θα πρέπει να πάμε ακτινωτά πενήντα χιλιόμετρα, δηλαδή να βρεθούμε κοντά στη Θήβα, στη Χαλκίδα, στην Κόρινθο, στο Λαύριο, για να τοποθετήσουμε έναν άλλο αξονικό τομογράφο. Αυτές, λοιπόν, ήταν οι δύο αποφάσεις. 
      Οι αποφάσεις αυτές τροποποιήθηκαν και μπήκαν ορισμένα στοιχεία πληθυσμιακά, για να δίνουν τη δυνατότητα της προσβασιμότητας των πολιτών με τη φιλοσοφία τη δική σας πάνω σε αυτήν τη δυνατότητα των εξετάσεων. 
      Όπως, επίσης, δόθηκαν και άλλες δυνατότητες, του να είναι τα μηχανήματα τα υψηλής τεχνολογίας της τελευταίας τριετίας και όχι να είναι τα ριφάλμπιστ μηχανήματα, αυτά δηλαδή που ήταν δεκαπέντε ετών και ανακατασκευάζονται και πωλούνται στην Ελλάδα και έχει γεμίσει η Ελλάδα με τόσα μηχανήματα. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ, θα συνεχίσετε στη δευτερολογία σας.
      Το λόγο έχει ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Μετά από δική μας επιμονή, μετά από ερωτήσεις επί ερωτήσεων, σήμερα το γεγονός ότι καταθέτετε τα στοιχεία είναι σημαντικό. Θα τα μελετήσουμε και θα μιλήσουμε γι’ αυτά. Γιατί μας αναγκάσατε να μετατρέψουμε την ερώτηση σε επίκαιρη ερώτηση και θα κάναμε και επερώτηση, γιατί χρειαζόμαστε αυτά τα στοιχεία, αφού είναι θέμα δημόσιας υγείας. 
      Πράγματι, εκείνες οι υπουργικές αποφάσεις έβαζαν μία τάξη και πιθανόν αυτές να επιδέχονται και βελτιώσεων αρκετές φορές σε κάποια σημεία, όπως βελτιωτικό ήταν το ότι μπήκαν νέας τεχνολογίας μηχανήματα και στις δικές σας αποφάσεις. Όμως, από αυτό και μέχρι να αυξάνονται τόσο πολύ τα μηχανήματα στον ιδιωτικό τομέα, όταν γνωρίζετε εσείς καλύτερα ότι η Ελλάδα είναι τόσο βεβαρημένη από τέτοια μηχανήματα, ότι έχουμε τα περισσότερα στην Ευρώπη σε πληθυσμό και ότι το δημόσιο πραγματικά στερείται μηχανημάτων αντίθετα με τον ιδιωτικό τομέα, τότε αρχίζουμε να σκεφτόμαστε, γιατί κάνατε τόσες τροποποιήσεις, πέντε τον αριθμό σε αυτό το διάστημα. 
      Κύριε Υπουργέ, αυτό το θέμα των μηχανημάτων υψηλής βιοτεχνολογίας και ιονιζουσών ακτινοβολιών έχει δύο πτυχές. Η μία είναι αυτή της δημόσιας υγείας και σε αυτό έχετε τεράστια ευθύνη, όπως έχετε γενικώς στη δημόσια υγεία, όπως έχετε στα νοσοκομειακά απόβλητα, όπως δεν λειτουργεί το ΕΣΥΔΥ, όπως δεν λειτουργούν τα περιφερειακά ζητήματα δημόσιας υγείας. Το αλλάξατε πέντε φορές και δώσατε νέες άδειες στην Αθήνα μόνο σε ιδιώτες.
      Το δεύτερο έχει σχέση με το δημόσιο σύστημα υγείας και την εξυπηρέτηση των πολιτών. Εκεί κάνατε και κάποιες τροποποιήσεις που ήταν θετικές. Όμως, θέλω να ρωτήσω, κύριε Υπουργέ: Έχετε τρία χρόνια και τρεις μήνες, μπορείτε να μας πείτε ένα μηχάνημα μεγάλης αξίας με ιονίζουσα ακτινοβολία, με το οποίο ενισχύσατε το Ε.Σ.Υ.; Πείτε μας για ένα, ότι μπήκε εκεί. Εδώ και τρία χρόνια και τρεις μήνες κανένα δεν μπήκε σε Νοσοκομείο του Ε.Σ.Υ.. 
      Θα σας πω και κάτι άλλο που είναι ακόμα πιο σημαντικό σε σχέση με τα PEΤ. Αλλάξατε το πληθυσμιακό κριτήριο. Το 1.000.000 ανά μηχάνημα το κάνατε 750.000 χιλιάδες. Ξέρετε τι σημαίνει αυτό; Μία άδεια παραπάνω στη Θεσσαλονίκη, μία άδεια παραπάνω στην Αθήνα και μία άδεια παραπάνω στη δυτική Ελλάδα. Μα, στη Θεσσαλονίκη έχετε δύο άδειες σκοπιμότητος στο «ΑΧΕΠΑ» και στο «ΠΑΠΑΓΕΩΡΓΙΟΥ» και δεν τα προχωρήσατε. Στην Αθήνα έχετε δύο άδειες στο «ΑΡΕΤΑΙΕΙΟ» και στο «ΑΤΤΙΚΟ» και δεν τα προχωρήσατε. Στην δυτική Ελλάδα έχετε μία άδεια στο Νοσοκομείο του Ρίου και δεν το προχωρήσατε. Εκτός από τον «ΕΥΑΓΓΕΛΙΣΜΟ», που είχε ξεκινήσει επί των ημερών μας η επένδυση, το «ΠΑΠΑΓΕΩΡΓΙΟΥ», το «ΑΤΤΙΚΟ» και το Ρίο τα βρήκατε ενταγμένα, κύριε Υπουργέ, και τα απεντάξατε. Τώρα δίνετε μία άδεια παραπάνω σε κάθε περιοχή. Για ποιον την δίνετε; Είναι απλό το ερώτημα. 
      Έχετε, λοιπόν, ευθύνη, ευθύνη δημόσιας υγείας και καλύτερης εξυπηρέτησης των πολιτών. Θα δούμε, όμως, τα στοιχεία από τα Πρακτικά και θα επανέλθουμε, κύριε Υπουργέ. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κατ’ αρχάς η δική μας απόφαση είναι για να δημιουργήσει μία ευταξία στο όλο σύστημα. Βεβαίως, κάθε απόφαση έχει τη δυναμική της. Και έχει τη δυναμική της, γιατί αλλάζουν οι παράμετροι. Και ενώ στην Ελλάδα μπορεί να υπάρχουν οι περισσότεροι αξονικοί και μαγνήτες, τουλάχιστον όμως υπάρχει η μείωση του χρόνου αναμονής, όταν στη Γαλλία από την πληροφόρηση που έχω από τον καθηγητή Κοστάντενς που είναι σε ένα πανεπιστημιακό νοσοκομείο της Γαλλίας για να κάνει μία μαγνητική τομογραφία ο Γάλλος πολίτης χρειάζεται ενάμιση με δύο μήνες. Και εάν ενθυμούμαι καλά, υπάρχουν σε όλο το σύστημα της Γαλλίας -το έχουμε πολλές φορές ως πρότυπο, αλλά θα πρέπει να σκεφθούμε τι πρότυπα βάζουμε και τι θέλουμε να έχουμε εδώ ως Ελλάδα- έχουν γύρω στους εξήντα μαγνήτες, όταν στην Ελλάδα που είναι το ένα έκτο της Γαλλίας σε πληθυσμό και σε έκταση έχουμε πολλαπλάσιους μαγνήτες. Αυτή είναι μία παρένθεση την οποία αξιολογούμε.
      Όσον αφορά τη ποζιτρονική κάμερα την οποία μας λέτε, τι έλεγε η απόφαση Παπαδόπουλου; Έλεγε για 500.000 έως 1.000.000 μία άδεια. Είχαν δοθεί αυτές οι δέκα άδειες και βεβαίως, λόγω της ζήτησης που υπάρχει στο επίπεδο της ποζιτρονικής κάμερας, υπάρχουν οι δυνατότητες να αναπτυχθεί μία νέα τεχνολογία που θα είναι η επανάσταση στα προσεχή χρόνια και θα δοθεί η δυνατότητα. Αυτήν τη στιγμή δεν έχει αδειοδοτηθεί κανείς.
      ΕΚΤΟΡΑΣ ΝΑΣΙΩΚΑΣ: Είχατε την άδεια. Γιατί δεν προχωρήσατε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Νασιώκα, αναφέρετε στην ερώτησή σας ότι σε καμμία από αυτές τις αποφάσεις δεν ζητήθηκε η γνώμη των κομμάτων της Αντιπολίτευσης. Εσείς ζητήσατε ποτέ τις σκέψεις, τις αποφάσεις, τις οποιεσδήποτε προτάσεις της Αντιπολίτευσης; 
      ΕΚΤΟΡΑΣ ΝΑΣΙΩΚΑΣ: Πολλές φορές.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είχατε έναν ειδικό σύμβουλο επί σειρά ετών. Δεν χρειάζεται να σας αναφέρω, αλλά μια και είστε πέντε οι επερωτώντες μπορείτε να ρωτήσετε. Κάποιος θα σας πει ποιος ήταν αυτός ο σύζυγος, ο οποίος έδινε τις συγκεκριμένες πληροφορίες πάνω στην πολιτική ιονιζουσών ακτινοβολιών. 
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, αυτό δεν μας αφορά εμάς. Πολλές φορές…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εμείς βρήκαμε μία τριμελή επιτροπή, κύριε Νασιώκα, που είχε Πρόεδρο τον καθηγητή το Λάμπρο το Βλάχο το συντοπίτη σας, την οποία διατηρήσαμε και βεβαίως αυξήσαμε κατά δύο άτομα, για να δώσουμε και μία άλλη διάσταση, τα ξέρετε πολύ καλά.
      ΕΚΤΟΡΑΣ ΝΑΣΙΩΚΑΣ: Μα βγάλετε νέα υπουργική απόφαση. Η επιτροπή δεν έδινε άδεια.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Ο κ. Παπαδημούλης και ο κ. Τρακατέλης κατέθεσαν ερώτηση  στο Ευρωπαϊκό Κοινοβούλιο, όσον αφορά το θέμα του αποκλεισμού και των στοιχείων όλων των περιοριστικών, σε σχέση με την τοποθέτηση. 
      Η δε απάντηση –και θα σας τα δώσω, εάν θέλετε- και στον κ. Παπαδημούλη και στον κ. Τρακατέλη, είναι ακριβώς αντίθετη από τα κρατούντα εδώ. Μπορεί δηλαδή το κάθε εθνικό κοινοβούλιο να βάζει περιοριστικούς όρους υπό τη μορφή της διασφάλισης…
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …όχι, όμως, από του αριθμού των εγκαταστάσεων.
      ΠΡΟΕΔΡΟΣ (Άννα Μπενάκη-Ψαρούδα): Αναφορές και ερωτήσεις δεύτερου κύκλου:
      Θα συζητηθεί η με αριθμό 3567/25.1.2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου, προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία Κέντρου Υγείας στη Βόρεια Πεδιάδα του Νομού Ηρακλείου. 
      Το περιεχόμενο της ερώτησης του κυρίου συναδέλφου έχει ως εξής:
      «Η ευρύτερη περιοχή των Δήμων Μαλίων, Χερσονήσου και Γουβών είναι από τις πλέον αναπτυσσόμενες περιοχές του Νομού Ηρακλείου. 
      Τα τελευταία χρόνια παρατηρείται ραγδαία αύξηση του πληθυσμού στην περιοχή, η οποία οφείλεται στην ανάπτυξη του τουριστικού τομέα και της επιχειρηματικής δράσης.
      Ο μόνιμος πληθυσμός των δήμων υπερβαίνει τις είκοσι χιλιάδες, ενώ τους μήνες της τουριστικής περιόδου, κάτοικοι και επισκέπτες ξεπερνούν τις εκατό χιλιάδες.
      Ενδεικτικά αναφέρω ότι μόνο τα δύο περιφερειακά ιατρεία των Μαλίων και του Μοχού δέχθηκαν το 2006 περίπου τριάντα χιλιάδες επισκέψεις. 
      Επειδή από τα συνολικά στοιχεία και των άλλων ιατρείων της περιοχής προκύπτει ότι υπάρχει ανάγκη για πιο ολοκληρωμένη παροχή πρωτοβάθμιας ιατρικής φροντίδας στην ευρύτερη περιοχή της Βόρειας Πεδιάδας, ερωτάται ο κύριος Υπουργός, αν προτίθεται το Υπουργείο να ιδρύσει και λειτουργήσει Κέντρο Υγείας, ώστε να υπάρξει η δυνατότητα αναβαθμισμένης και πιο ολοκληρωμένης πρωτοβάθμιας ιατρικής φροντίδας στην περιοχή;»
      Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Κυρία Πρόεδρε και κύριοι συνάδελφοι, πάνω στην ερώτηση του συναδέλφου, θα ήθελα να πω, όπως γνωρίζετε πολύ καλά, ότι στο Νομό Ηρακλείου υπάρχουν συνολικά έξι κέντρα υγείας, σαράντα τέσσερα περιφερειακά ιατρεία και εκατόν ογδόντα πέντε εξεταστήρια.
      Παράλληλα θα πρέπει να γνωρίζετε ότι η περιοχή εκεί καλύπτεται από τα ιατρεία των Γουβών, Χερσονήσου, Μαλίων και Μοχού, τα οποία αποτελούν αποκεντρωμένες μονάδες του Κέντρου Υγείας Καστελίου Ηρακλείου. Αυτός είναι ο υγειονομικός χάρτης του Νομού Ηρακλείου με τα προβλήματα, τα οποία δημιουργούνται βέβαια κατά την καλοκαιρινή περίοδο, λόγω του ότι η Κρήτη, το Ηράκλειο, όλες οι περιοχές είναι ελκυστικοί θερινοί τόποι και αποτελούν τουριστικούς προορισμούς.
      Βέβαια, όπως θα γνωρίζετε, κύριε συνάδελφε, το μοντέλο λειτουργίας και των κέντρων υγείας και των περιφερειακών ιατρείων έχει αλλάξει. Όταν, βέβαια, σχεδιάστηκαν στην Ελλάδα από τον τότε αείμνηστο Γεώργιο Γεννηματά και Παρασκευά Αυγερινό τα κέντρα υγείας και έγιναν γύρω στα διακόσια δέκα κέντρα υγείας, ήταν διαφορετική προ είκοσι τεσσάρων ετών η χωροταξία και τούτο, διότι ήσαν διαφορετικές και οι συνθήκες που επικρατούσαν και στον τόπο μας, όπου ακριβώς το μοντέλο αυτό δεν ήταν τίποτε άλλο παρά ένα αντίγραφο δυτικοευρωπαϊκών άλλων χωρών. Και βεβαίως οι χώρες αυτές, οι οποίες είχαν προχωρήσει τότε στην πρωτοβάθμια φροντίδα υγείας, είχαν προχωρήσει με μία λογική της εποχής και της δεκαετίας του ΄50 και του ΄60, όταν εμείς ακόμα εκείνη την εποχή αλληλοσπαραζόμασταν μεταξύ  μας, ή είχαμε τις βλάβες από τον Εμφύλιο πόλεμο και όλες εκείνες τις τραγικές συνθήκες. 
      Ερχόμαστε, λοιπόν, στην εποχή που γίνονται τα κέντρα υγείας. Αυτήν τη στιγμή το να σκεφθεί κάποιος ότι θα πρέπει σε κάθε μία περιοχή, η οποία παρουσιάζει μια δυναμική εξέλιξη πληθυσμιακή -πιθανόν πολλές φορές ευκαιριακή-  να δημιουργούμε και ένα κέντρο υγείας, υποβαθμίζει αυτήν τη μεγάλη ανάπτυξη στις υπηρεσίες υγείας και στη δευτερολογία μου θα σας αναπτύξω ακριβώς, τι μέλλει γενέσθαι στην περιοχή σας. 
      ΠΡΟΕΔΡΟΣ (Άννα Μπενάκη-Ψαρούδα):  Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
      Κύριε Υπουργέ, μιλήσαμε την προηγούμενη φορά και θίξατε και εσείς σήμερα το μεγάλο έργο που έχει γίνει στον τομέα της υγείας από το ΠΑ.ΣΟ.Κ., κέντρα υγείας, νομαρχιακά και πανεπιστημιακά νοσοκομεία, Εθνικό Σύστημα Υγείας.
      Αναφερθήκατε σε ένα μοντέλο προηγούμενης εποχής. Ναι, το ΠΑ.ΣΟ.Κ. είχε ένα μοντέλο την εποχή που ξεκίνησε αυτήν τη μεταρρύθμιση στην υγεία το 1981. Σήμερα φαίνεται να μην υπάρχει καθόλου μοντέλο. Και αυτό αναζητούμε και μέσα από τον κοινοβουλευτικό έλεγχο, να δούμε ποιο είναι το μοντέλο, τι έχετε στο μυαλό σας να κάνετε. Στη συγκεκριμένη περιοχή που συζητάμε υπάρχει, εκτός από τη μεγάλη αύξηση του πληθυσμού, των τεσσάρων Δήμων, Μαλλίων, Χερσονήσου, Γουβών και Επισκοπής που είναι πάνω από είκοσι χιλιάδες οι μόνιμοι κάτοικοι και καθημερινά υπάρχουν εκατόν πέντε χιλιάδες ξένοι επισκέπτες. Αυτό σημαίνει μεγάλη ανάγκη για κέντρο υγείας. Τα περιφερειακά ιατρεία με τη στελέχωση που έχουν, με τον τρόπο που λειτουργούν, δεν μπορούν να εξυπηρετήσουν τις ανάγκες της περιοχής. Επιπλέον, θα πρέπει να ξέρετε ότι ο κάθε τουρίστας, πριν να επιλέξει τόπο διακοπών, κοιτάζει στο internet να δει και τι γίνεται με την παροχή πρωτοβάθμιας υγείας. Αν δεν υπάρχει κέντρο υγείας, υπάρχει πρόβλημα. Το κέντρο υγείας τους δίνει περισσότερη ασφάλεια και έτσι επιλέγουν τέτοιους τόπους. Υπάρχει λοιπόν ανάγκη για ένα κέντρο υγείας και στην περιοχή. Θεωρώ ότι θα πρέπει να πάρετε πρωτοβουλία για να δημιουργηθεί. Στη θητεία σας υπήρξε η πολυκλινική στο Ολυμπιακό Χωριό. Την έφτιαξε το ΠΑ.ΣΟ.Κ., λειτούργησε επί της θητείας σας, εγκαινιάστηκε δυο φορές. Θέλει και η περιφέρεια να δει τέτοια έργα να γίνονται. Εάν γίνει λίγη περικοπή της σπατάλης από διάφορες καταναλωτικές, θα έλεγα, δαπάνες της πολιτείας ή και από προεκλογικές καμπάνιες τύπου Αυστραλίας, όπου σύμφωνα με τον Τύπο, 2.500.000 ευρώ δαπανήθηκαν επιπλέον γι’ αυτήν την περιοδεία, θα μπορέσουμε να κάνουμε ένα κέντρο υγείας κάθε φορά. Και έτσι και το πολιτικό όφελος το δικό σας θα είναι περισσότερο από το στενά κομματικό, που έχετε, από τέτοιες εκδηλώσεις.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο ιδρυτικός νόμος του Εθνικού Συστήματος Υγείας έλεγε, αναβαθμισμένες υπηρεσίες υγείας για όλους τους Έλληνες και ποιοτικά ίδιες. Αν εσείς πιστεύετε και πιστεύουμε όλοι εδώ ότι οι υπηρεσίες υγείας στην περιφέρεια και στο κέντρο είναι οι ίδιες, θα μου επιτρέψετε να σας πω, αγαπητοί συνάδελφοι, δεν έχετε παρά να επισκεφθείτε ένα μεγάλο νοσοκομείο των Αθηνών και να επισκεφθείτε και ένα επαρχιακό, για να μη σας πω να πάτε και σε ένα περιφερειακό ιατρείο και σε ένα κέντρο υγείας. 
      Αγαπητέ συνάδελφε, όταν θέλουμε αναβαθμισμένες υπηρεσίες υγείας δεν θέλουμε κατακερματισμό των υπηρεσιών υγείας, που μοιραίως ούτε εσείς μπορέσατε ούτε εμείς θα μπορέσουμε, ούτε αύριο οποιαδήποτε κυβέρνηση προκύψει, να δώσει αυτήν τη διάσταση αυτού του μοντέλου λειτουργίας που θα ήθελε ο καθένας στην περιοχή του επί παραδείγματι, να έχει ένα κέντρο υγείας.
      Κέντρα υγείας, στα οποία οι οργανισμοί τους είναι με τριάντα άτομα –και τα βρήκατε και εσείς αλλά δεν μπορέσατε να τα στελεχώσετε- και λειτουργούν με τρεις συναδέλφους μόνο ή πέντε συναδέλφους, με δύο νοσηλεύτριες, με κανέναν οδηγό, με έναν τραυματιοφορέα και με κανέναν διοικητικό υπάλληλο, εάν θέλετε να πούμε ότι σπέρνουμε στην Ελλάδα τέτοια κέντρα υγείας, αύριο το πρωί είμαστε εδώ. Αλλά δεν έχει ανάγκη ο πολίτης από τέτοια κέντρα υγείας. Ο πολίτης έχει ανάγκη από υπηρεσίες υγείας, αυτές τις οποίες βρίσκω εγώ, εσείς, ο καθένας εδώ στην Αθήνα. Και σας το λέω αυτό, διότι προχθές γύρισα όλον τον Πολύγυρο, τα τέσσερα κέντρα υγείας και έφθασα μάλιστα και μέχρι τις Καρυές στο Άγιο Όρος.
      Τι θέλουμε εμείς και λέμε; Λέμε, στην περιοχή σας, που ξέρουμε, αναγνωρίζουμε, όπως και η Χαλκιδική, ίδια περιοχή είναι, δεν μιλάω και στους άλλους τουριστικούς προορισμούς, θέλουμε να έχουμε υπηρεσίες που να μπορούν πραγματικά να κάνουν την πρώτη αξιολόγηση και να έχουμε τη δυνατότητα να διακομίσουμε τα περιστατικά σε οργανωμένα κέντρα για να αντιμετωπισθούν. 
      Θα σας έλεγα και σχολίασα, ότι το μοντέλο αυτό είχε τότε ακριβώς τη φιλοσοφία του αλλά σήμερα άλλαξαν οι συνθήκες, άλλαξε το οδικό δίκτυο. Έχουμε ένα εθνικό σύστημα το οποίο έχει το Ε.Κ.Α.Β. που λειτουργεί. Θα λειτουργήσει καλύτερα. 
      Να, λοιπόν, νέες προοπτικές. Στην περιοχή σας, συμφωνώ αγαπητέ συνάδελφε, μπορεί να γίνει στη νέα χάραξη της πρωτοβάθμιας φροντίδας υγείας ένα πολυδύναμο ιατρείο, να λειτουργεί με επάρκεια, για να μπορεί να αντιμετωπίζει τα πρώτα συμβάντα που έχουν οι οποιοιδήποτε θα είχαν πρόβλημα στο χώρο της υγείας.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερησία διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερησία διάταξη. 
      Υπουργείου Εθνικής Παιδείας και Θρησκευμάτων.
      Ψήφιση στο σύνολο του σχεδίου νόμου: «Δημιουργία Φορέα Διαχείρισης Ολοκληρωμένου Προγράμματος Δια βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Προμήθειες φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την επιστημονική και τεχνολογική συνεργασία». Η σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Ανάπτυξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την επιστημονική και τεχνολογική συνεργασία» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στην συζήτηση του νομοσχεδίου του Υπουργείου Εθνικής Παιδείας και Θρησκευμάτων.
      Ψήφιση στο σύνολο του σχεδίου νόμου: «Δημιουργία Φορέα Διαχείρισης Ολοκληρωμένου Προγράμματος Δια βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις».
      Ερωτάται το Σώμα: Γίνεται δεκτό και στο σύνολο;
      ΧΡΥΣΑ ΜΑΝΩΛΙΑ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Δημιουργία Φορέα Διαχείρισης Ολοκληρωμένου Προγράμματος Δια βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις» έγινε δεκτό επί της αρχής, των άρθρων και του συνόλου κατά πλειοψηφία και έχει ως εξής: 
      (Να καταχωρισθεί το κείμενο του νομοσχεδίου)
      
ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς τη ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, επανερχόμαστε στη συζήτηση του νομοσχεδίου του Υπουργείου Υγείας και Κοινωνικής Αλληλεγγύης: «Προμήθειες φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις».
      Το νομοσχέδιο αυτό η Διάσκεψη των Προέδρων αποφάσισε να συζητηθεί σε δυο ως τρεις συνεδριάσεις. 
      Κατά τη συζήτηση του νομοσχεδίου αυτού ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο τον κ. Μιλτιάδη Βαρβιτσιώτη. 
      Ο Κοινοβουλευτικός Εκπρόσωπος του Κομμουνιστικού Κόμματος κ. Κολοζώφ ορίζει Κοινοβουλευτική Εκπρόσωπο την κ. Βέρα Νικολαΐδου. 
      Και ο Πρόεδρος του Συνασπισμού κ. Αλέξανδρος Αλαβάνος ορίζει ως ειδικό αγορητή το Βουλευτή κ. Αθανάσιο Λεβέντη. 
      Υπάρχει κάποια παρατήρηση, διόρθωση ή συμπλήρωση, κύριε Υπουργέ; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Καλώς. 
      Το λόγο έχει ο εισηγητής της Νέας Δημοκρατίας κ. Κωνσταντίνος Τσιάρας. 
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, έχω την τιμή να εισηγούμαι στην Ολομέλεια του ελληνικού Κοινοβουλίου ένα σχέδιο νόμου, που συνιστά μια πολύ σημαντική μεταρρύθμιση στο χώρο της υγείας. Η υγεία ήταν και είναι μια από τις σημαντικότερες δομές του κοινωνικού κράτους και μέσα ακριβώς απ’ αυτήν τη συγκεκριμένη εκτίμηση η όποια εξέλιξη που την αφορά απολαμβάνει του μεγάλου ενδιαφέροντος κάθε κ    υβέρνησης αλλά και του συνόλου των πολιτών. 
      Η Νέα Δημοκρατία πιστή στην εφαρμογή του κυβερνητικού της προγράμματος με την κατάθεση του παρόντος σχεδίου νόμου υλοποιεί την πρόκληση του σήμερα για διαφάνεια, οικονομία και ανθρωποκεντρικές υπηρεσίες στο δημόσιο σύστημα υγείας. Έτσι, βρισκόμαστε σήμερα στην εξαιρετικά ευχάριστη θέση να παρουσιάσουμε μέσω του ελληνικού Κοινοβουλίου ένα νέο σύστημα με το οποίο θα γίνονται οι προμήθειες όλων των εποπτευομένων από το Υπουργείο Υγείας και Κοινωνικής Αλληλεγγύης φορέων. 
    Είναι προφανές πως, πριν καταλήξουμε στη σύνταξη και στην κατάθεση του υπό συζήτηση σχεδίου νόμου, προηγήθηκε μια πολύ προσεκτική μελέτη και ένας σοβαρός σχεδιασμός με ταυτόχρονη απογραφή και ανάλυση των δεδομένων του έως σήμερα υφιστάμενου συστήματος. Όμως, ας δούμε ποια ήταν η πραγματικότητα μέχρι σήμερα, κυρίες και κύριοι συνάδελφοι. Βασικά της χαρακτηριστικά η πολυπλοκότητα, η αδυναμία ελέγχου και η σπατάλη σημαντικών οικονομικών πόρων. 
    Οι αριθμοί που θα σας παραθέσω μπορούν να μας οδηγήσουν σε αβίαστα συμπεράσματα. Με επίσημα στοιχεία, εννέα χιλιάδες διαγωνισμοί γίνονται κατ’ έτος από φορείς του Εθνικού Συστήματος Υγείας και άλλοι περίπου πεντακόσιοι από το Υπουργείο Ανάπτυξης. Διακόσιοι ογδόντα εννιά φορείς του Εθνικού Συστήματος Υγείας διεξάγουν αυτούς τους διαγωνισμούς. Σ’ αυτούς δε τους διαγωνισμούς συμμετέχουν  περίπου χίλιες εκατόν σαράντα τέσσερις επιχειρήσεις ιατροτεχνολογικών προϊόντων και σαφέστατα συνιστούν μια αγορά που απαιτεί εξυγίανση και ορθολογικό τρόπο διαχείρισης. Πρέπει, ωστόσο, να προσθέσουμε πως οι διαγωνισμοί αφορούν περίπου πεντακόσιες χιλιάδες ιατροτεχνολογικά προϊόντα και έντεκα χιλιάδες φάρμακα. Είναι βέβαιο πως η σύγχυση, η πολυπλοκότητα και η αδυναμία ορθολογικού προγραμματισμού χαρακτηρίζουν την υφιστάμενη κατάσταση. Είναι επίσης σχεδόν αδύνατο να προγραμματίσει ή να παρακολουθήσει κάποιος όλους αυτούς τους διαγωνισμούς με τα συγκεκριμένα χαρακτηριστικά και τις ασαφείς προδιαγραφές, διασφαλίζοντας την ποιότητα και τη φερεγγυότητα των εμπλεκομένων και των προϊόντων. 
    Αξίζει, επίσης, να επισημανθεί πως σχεδόν κάθε χρόνο η υπέρβαση του αρχικού προϋπολογισμού είναι δεδομένη, αποτέλεσμα που προκύπτει από την απουσία συγκεκριμένων και σταθερών κανόνων διαχείρισης. Χαρακτηριστική είναι η αδυναμία προϋπολογισμού των δαπανών για τις προμήθειες το 2005. Ενώ αρχικά είχε προϋπολογιστεί στο ποσό του 1.500.000.000 περίπου ευρώ, τελικά χρειάστηκαν περίπου 2.500.000.000 ευρώ, μια υπέρβαση που άγγιξε το 70%. Άρα, ζητούμενο είναι να ελεγχθούν οι συντελεστές διαμόρφωσης του κόστους, για τους οποίους οι ειδικοί αποφαίνονται πως εντοπίζονται σε τέσσερις κύριους παράγοντες που είναι η τιμή, η ποσότητα, η ποιότητα και η αγορά, δηλαδή ο ανταγωνισμός. 
    Αλήθεια, υπάρχει κάποιος συνάδελφος σ’ αυτήν την Αίθουσα, ο οποίος, μετά από αδιαμφισβήτητα ανωτέρω δεδομένα, πιστεύει πως δεν χρειάζεται να αλλάξουμε το υφιστάμενο σύστημα προμηθειών; Η Κυβέρνηση, όπως ανέφερα και νωρίτερα, εφαρμόζοντας το πρόγραμμά της, με το παρόν σχέδιο νόμου συγκροτεί κεντρική επιτροπή προμηθειών. Προβαίνει σε ορθολογική εκτίμηση των αναγκών και σε αντικειμενικό προγραμματισμό των προμηθειών. Θεσπίζει σαφείς προδιαγραφές. Εισάγει νέα τεχνογνωσία και τεχνολογία για τη διαχείριση των προμηθειών. Εξασφαλίζει με έγκαιρο προγραμματισμό τις πιστώσεις και επιταχύνει την  πληρωμή των προμηθευτών. 
    Είναι ξεκάθαρο πως για να επιτευχθούν όλα αυτά, απαιτείται η σύσταση κάποιων νέων αξόνων πολιτικής. Έτσι, επιχειρείται ένας νέος κεντρικός σχεδιασμός και προγραμματισμός. Συνιστάται νέα εφοδιαστική αλυσίδα με μείωση των αποθεμάτων και κατάργηση των μεγάλων αποθηκευτικών χώρων των νοσοκομείων. Φαντάζομαι ότι οι πρόσφατες εικόνες αποθηκευμένων επί σειρά ετών ληγμένων προϊόντων προμηθειών σε νοσοκομεία της χώρας μας, αφ’ ενός δημιούργησαν πληθώρα ερωτηματικών στους Έλληνες πολίτες, αφ’ ετέρου έκαναν όλους εμάς που έχουν την ευθύνη αυτής της διαχείρισης να αισθανθούμε εξαιρετικά άβολα. Ταυτόχρονα, προβλέπεται αυστηρός έλεγχος των διαγωνιστικών διαδικασιών και συστηματική παρακολούθηση της κατανάλωσης των ιατροτεχνολογικών προϊόντων. 
    Για να επιτευχθούν όλα τα ανωτέρω, με το παρόν σχέδιο νόμου ιδρύεται η Επιτροπή Προμηθειών Υγείας, η λεγόμενη Ε.Π.Υ.. Η εν λόγω επιτροπή έχει στρατηγικό και επιχειρησιακό ρόλο. Καταρτίζει προγράμματα, προϋπολογισμούς και έχει έναν ισχυρό ελεγκτικό ρόλο στους φορείς που χρησιμοποιούν τα προϊόντα, στους φορείς που υλοποιούν τις διαγωνιστικές διαδικασίες. Επίσης, έχει τον οικονομικά διαχειριστικό ρόλο, γιατί φροντίζει την ομαλή πληρωμή, εκκαθαρίζοντας και τις απαιτήσεις των ασφαλιστικών ταμείων. Η εν λόγω επιτροπή εισάγει στο σύστημα προμηθειών εξειδίκευση, γνώση και τεχνολογία. Επίσης, ελέγχει τα μητρώα προμηθευτών και προϊόντων ή υπηρεσιών, προσδιορίζοντας συνολικά τους στρατηγικούς στόχους και τις κατευθύνσεις που θα εκπονήσει. Μέσα από τις σημαντικές καινοτομίες που θα φέρει στο υφιστάμενο σύστημα προμηθειών αξίζει να αναφέρουμε τη δυνατότητα δανειοδότησης από εμπορικές τράπεζες και αποπληρωμής έγκαιρα και με ροή των προμηθευτών. 
      Πιστεύω ότι στη συζήτηση που έγινε στην επιτροπή έγινε κατανοητός ο τρόπος με τον οποίο αλλάζει όλη αυτή η διαδικασία γιατί μπαίνουμε σ’ ένα νέο τοπίο στο οποίο θα λειτουργούν οι πληρωμές των προμηθευτών. Βεβαίως αυτό θα έχει σαν αποτέλεσμα το κόστος των προϊόντων να μην επιβαρύνεται από τον εξαιρετικά αργό ρυθμό αποπληρωμής όπως συμβαίνει μέχρι σήμερα. Αυτόματα θα επιτύχουμε με αυτόν τον τρόπο πολύ καλύτερες τιμές σε όλα τα προϊόντα. Ταυτόχρονα, θεσπίζεται η παρακράτηση του 2% υπέρ των δομών της ελλιπώς ομολογουμένως χρηματοδοτούμενης ψυχικής υγείας και άλλων δομών του προνοιακού μας συστήματος. Φυσικά αναφέρομαι στη σύσταση του νέου κωδικού στο κεφάλαιο κοινωνικής και ανθρωπιστικής αντίληψης και φαντάζομαι ότι οι αιτιάσεις που ακούστηκαν στη συζήτηση στην επιτροπή θα αμβλύνουν σε έναν πολύ μεγάλο βαθμό τις αντιρρήσεις αρκετών συναδέλφων κυρίως της Αξιωματικής Αντιπολίτευσης. 
      Η σύσταση, η διοικητική διάρθρωση, η στελέχωση και οι αρμοδιότητες της Επιτροπής Προμηθειών Υγείας θα μας απασχολήσουν στην κατ’ άρθρο συζήτηση του νομοσχεδίου από αύριο και μετά. Το νομοσχέδιο προβλέπει την αναβάθμιση και τον ενεργό ρόλο στο νέο σύστημα προμηθειών, τριών φορέων που λειτουργούν υπό την εποπτεία του Υπουργείου Υγείας και Κοινωνικής Αλληλεγγύης, αλλά με περιορισμένο ρόλο ως σήμερα. Έτσι το Ι.Φ.Ε.Τ., το Ινστιτούτο Φαρμακευτικής Έρευνας και Τεχνολογίας θα διενεργεί τις διαδικασίες δημοπράτησης και σύναψης συμβάσεων, προμηθειών και παροχής υπηρεσιών των εποπτευομένων φορέων νομικών προσώπων δημοσίου δικαίου, νομικών προσώπων ιδιωτικού δικαίου για συγκεκριμένα προϊόντα και υπηρεσίες. 
      Η Δ.ΕΠ.Α.ΝΟ.Μ., η Δημόσια Επιχείρηση Ανέγερσης Νοσηλευτικών Μονάδων αντίστοιχα θα έχει την αρμοδιότητα για τη διενέργεια άλλων διαδικασιών για μηχανολογικό κυρίως εξοπλισμό και για ένα άλλο μείγμα προϊόντων. Τέλος το Ε.ΚΕ.Β.ΥΛ. το Ερευνητικό Κέντρο Βιολογικών Υλικών θα έχει ως ρόλο του την δημιουργία και την τήρηση μητρώου των εγκεκριμένων προϊόντων αλλά και των εγκεκριμένων προμηθευτών και υπηρεσιών. Επίσης θα συντάσσει τις προδιαγραφές ανά προϊόν και ανά υπηρεσία των προτύπων ανάλωσης και της ανάγκης ανά μονάδα αναφοράς.
      Η συνεργασία των ανωτέρω φορέων υπό την εποπτεία της επιτροπής θα αναπτύξει ένα σύστημα διασφάλισης ποιότητας των προμηθειών. Με το υπό συζήτηση σχέδιο νόμου η ευθύνη για τις προμήθειες των νοσοκομείων μεταβιβάζονται στο Υπουργείο Υγείας και Κοινωνικής Αλληλεγγύης, βάζοντας ένα τέρμα στον ασαφή τρόπο λειτουργίας του παρελθόντος, διασφαλίζοντας το δημόσιο χρήμα. Με το νέο σύστημα, ξεκαθαρίζεται η δομή και προσδιορίζονται οι συγκεκριμένοι ρόλοι για όλους τους εμπλεκόμενους με τις προμήθειες. Διασφαλίζονται κυρίως όλες οι κρίσιμες λειτουργίες, η στρατηγική, ο προγραμματισμός, η υλοποίηση, ο έλεγχος, ο προγραμματισμός των προμηθειών, ο καθορισμός της αξίας, η σύνταξη των προδιαγραφών, η κατάρτιση των μητρώων, η υλοποίηση των διαγωνισμών, ο έλεγχος της παράδοσης, της ανάλωσης και της πληρωμής των υλικών. 
      Είναι προφανές πως το νέο σύστημα προσπαθεί να οδηγήσει το δημόσιο σύστημα υγείας στο επόμενο στάδιο που είναι η οικονομική και οργανωτική αυτοτέλεια των νοσοκομειακών μονάδων και η εφαρμογή σύγχρονων μεθόδων διαχείρισης πόρων αποθεμάτων, αναλωσίμων υπηρεσιών. 
      Τέλος, θα ήθελα να αναφερθώ σε ορισμένα τεχνοκρατικά θέματα που αφορούν συστήματα διαχείρισης και πιθανόν μπορούν να βοηθήσουν στην αξιολόγηση του νέου νόμου που συζητάμε. Κάθε σύστημα όπως είναι γνωστό περιέχει ένα σύνολο διαδικασιών, διασυνδέσεων, αρμοδιοτήτων, ενεργειών. Και όλα αυτά συνήθως είναι δομημένα υπό τη μορφή ιεραρχικού δέντρου, με τη βασική δομή ψηλά και τα δευτερεύοντα υποσυστήματα και διαδικασίες χαμηλότερα. Βέβαια η επιτυχία κάθε συστήματος, κρίνεται από την οργάνωση του, την προσαρμοστικότητά του και από την ευελιξία του. Ένας όμως είναι ο κανόνας: Αν η βασική του δομή είναι σωστή η επιτυχία του είναι πάρα πολύ πιθανή.
      Ένα νέο τέτοιο σύστημα διαχείρισης προτείνει το σημερινό νομοσχέδιο. Η σύσταση της κεντρικής υπηρεσίας ελέγχου, συντονισμού και προγραμματισμού, παρουσιάζεται ως η μοναδική λύση στους πειραματισμούς και στις αδιαφανείς διαδικασίες που κυριάρχησαν στο παρελθόν. Νομίζω ότι σε αυτό θα συμφωνήσουν όλοι οι συνάδελφοι. Κάποια στιγμή –προσωπικά διατυπώνω μια σκέψη που έχω αναφέρει πολλές φορές απ’ αυτό το Βήμα- οφείλουμε για ζητήματα που αφορούν το κοινό καλό και πιθανόν την ανάκτηση της χαμένης αξιοπιστίας της πολιτικής να αφήσουμε κατά μέρος τον μικροκομματισμό και να συμφωνήσουμε σε συγκεκριμένες επιλογές. Δεν γίνεται αγαπητοί κύριοι συνάδελφοι, μονίμως χάριν του μικροκομματικού μας συμφέροντος να αντιπαρατιθέμεθα για ζητήματα τα οποία άπτονται απλά και μόνο της κοινής λογικής. 
      Επανέρχομαι όμως στην ουσιαστική διαπίστωση πως η επιτυχία του συστήματος θα κριθεί από τη δυνατότητα  της μετάπτωσής του. Η απάντηση σε αυτήν την κρίσιμη εξέλιξη βρίσκεται στις μεταβατικές διατάξεις του νομοσχεδίου που φαίνεται να έχουν προβλέψει κάθε πιθανότητα. 
      Κυρίες και κύριοι συνάδελφοι, τα οφέλη που θα προκύψουν από το νέο σύστημα προμηθειών είναι εμφανώς σημαντικά. Εκτιμούμε πως θα υπάρξει άμεση μείωση των δαπανών και εξοικονόμηση περίπου 500.000.000 ευρώ ετησίως. 
      Επειδή το ερώτημα του πως θα εξοικονομηθούν τα  χρήματα διατυπώθηκε πάρα πολλές φορές στην επιτροπή, θα σας πω πολύ απλά ότι όπως όλοι γνωρίζουμε οι τιμές σε ορισμένες κατηγορίες προϊόντων και υλικών είναι πάρα πολύ υψηλές.
       Η διεθνής σύγκριση, η τυποποίηση των προδιαγραφών και ο προγραμματισμός θα μας δώσουν την ευκαιρία να κατεβάσουμε τα επίπεδα αυτών των τιμών. Και στο κάτω κάτω το ξέρουμε όλοι δεν γίνεται ανά νοσοκομείο της χώρας, οι τιμές για τα ίδια προϊόντα να είναι διαφορετικές. 
      Αυτό βεβαίως εφόσον λειτουργήσει συνολικά, το αποτέλεσμα αυτής της διαδικασίας του νέου συστήματος προμηθειών θα μας δώσει τη δυνατότητα αυτοχρηματοδότησης του δημοσίου συστήματος υγείας και βεβαίως τη χρηματοδότηση δεκαπέντε χιλιάδων-δεκάξι χιλιάδων θέσεων εργασίας και φυσικά αναφέρομαι στο ποσό που ακούσατε νωρίτερα. 
      Κυρίες και κύριοι συνάδελφοι, είναι βέβαιο πως οι πολίτες κρίνουν τις επιλογές μας και παρακολουθούν τις εξελίξεις. Είναι όμως περισσότερο βέβαιο πως η κοινωνία αποζητά όλες εκείνες τις πρωτοβουλίες, όλες εκείνες τις εξελίξεις που θα μας απομπλέξουν από το χθες ,θα ξεπεράσουν τις παθογένειες των συστημάτων διοίκησης και θα δημιουργήσουν τις προοπτικές αλλαγών και μεταρρυθμίσεων που ξεπερνούν τα κόμματα και τους πολιτικούς. Αλλαγών και μεταρρυθμίσεων που θα επαναπροσδιορίσουν τη σχέση πολιτικής και κοινωνίας απαντώντας σε χρόνια προβλήματα και δίνοντας τη δυνατότητα στην κοινωνία μας να κάνει βήματα μπροστά. Αυτό δείχνει η εποχή, αυτό απαιτεί η κοινωνία. 
      Η Κυβέρνηση και η  ηγεσία του Υπουργείου Υγείας και Κοινωνικής Αλληλεγγύης καταθέτοντας το υπό συζήτηση σχέδιο νόμου τα  οποίο και προτείνω επί της αρχής, δίνουν με σαφή τρόπο μια ηχηρή απάντηση στις απαιτήσεις και τις ανάγκες της κοινωνίας του σήμερα. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής του ΠΑ.ΣΟ.Κ συνάδελφος κ. Εμμανουήλ Σκουλάκης. 
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, κύριε Υπουργέ, αγαπητοί συνάδελφοι, όπως είπα και στην επιτροπή κατά την εισήγησή μου, το θέμα το οποίο συζητάμε σήμερα είναι πάρα πολύ σοβαρό. 
      Η εξέλιξη  της ιατρικής επιστήμης, οι νέες τεχνολογίες, τα νέα φάρμακα δημιουργούν τεράστιες οικονομικές πιέσεις σε όλα τα υγειονομικά συστήματα του κόσμου.
       Δεν υπάρχει επίσης καμμία αμφιβολία ότι  το σημερινό σύστημα προμηθειών στη χώρα μας παρουσιάζει συστηματικές αδυναμίες, όπως έλλειψη ενιαίων τεχνικών προδιαγραφών και προτύπων, χρονοβόρες διαδικασίες, αδυναμία επίτευξης ανταγωνιστικών τιμών, ανεπάρκειες του μηχανισμού πληρωμών, πολύμηνες καθυστερήσεις αποπληρωμής και τελικά υπέρβαση προϋπολογισμών και δημιουργία ελλειμμάτων. 
      Η κυβέρνηση του ΠΑ.ΣΟ.Κ ψήφισε ένα νόμο το 2001 και καθιέρωσε τον τρόπο προμηθειών ανά Πε.Σ.Υ.Π.. Σε πολλά Πε.Σ.Υ.Π. άρχισε να εφαρμόζεται ο νόμος  και είχαμε πάρα πολύ καλά αποτελέσματα. Βέβαια ήθελε πολύ δουλειά ακόμα, ήθελε να εφαρμοστεί σε όλα τα Πε.Σ.Υ.Π., σε όλη την γκάμα των προϊόντων, έτσι ώστε να επιτευχθεί ο στόχος. 
      Η Κυβέρνηση της Νέας Δημοκρατίας  επέλεξε την απραξία. Κατασυκοφαντούσε, μιλούσε για πιράνχας,  για κλέφτες, άρπαγες. Δεν εφήρμοζε το νόμο, ούτε έφερνε το δικό της νομοσχέδιο, το οποίο ήταν  έτοιμο από νωρίς  όπως έλεγε ο κ. Νικήτας Κακλαμάνης. 
      Η θέση της Νέας Δημοκρατίας  ήταν ξεκάθαρη προεκλογικά και μάλιστα δεν έλεγε μόνο για το νέο σύστημα προμηθειών των μονάδων υγείας αλλά ασχολούνταν πάρα πολύ και  με το νοσήλιο και έλεγε για εξορθολογισμό του νοσηλίου, για αύξηση του νοσηλίου, να μην υπάρχουν αυτά τα ανοίγματα αλλά παράλληλα κατασυκοφαντούσε το ΠΑ.ΣΟ.Κ. για τα χρέη, για το ένα, για το άλλο. Έφτασε στο σημείο το 2004 να ρυθμίσει 2,3 δισεκατομμύρια ευρώ. Αυτά τα χρέη ήταν για σαράντα τέσσερις μήνες και το τι ακούσαμε εκείνη την περίοδο δεν λέγεται. Εν πάση περιπτώσει δεσμεύτηκε ότι δεν θα υπάρξουν νέα χρέη. 
      Δεν εφήρμοζε το ν. 2955/2001, δεν έφερνε το δικό της, προτίμησε την απραξία αλλά ταυτόχρονα έγινε το «έλα να δεις» στο χώρο των προμηθειών. Ούτε ένας κεντρικός διαγωνισμός του Υπουργείου Ανάπτυξης περπάτησε. Οι περισσότερες προμήθειες, το 50%, ήταν εξωσυμβατικές χωρίς προκηρύξεις, χωρίς διαγωνισμούς, παράνομες παρατάσεις των συμβάσεων και έρχεται τώρα τριάντα εννέα μήνες μετά να εμφανίσει το σωτήριο νόμο. Και άκουσα πάλι το συνάδελφό μου να λέει για όφελος 500.000.000 ευρώ ετησίως. Αγαπητέ συνάδελφε, από πού τεκμαίρεται αυτό; Ποια είναι η οικονομοτεχνική μελέτη που μας λέει ότι θα κερδίσουμε αυτά τα χρήματα; Για όνομα του Θεού!
      ΚΩΝΣΤΑΝΤΙΝΟΣ ΤΣΙΑΡΑΣ: Δεν ακούσατε την αιτιολόγηση!
      ΕΜΜΑΝΟΥΗΛ ΣΚΟΥΛΑΚΗΣ: Το μόνο σίγουρο είναι ότι θα ξοδευτούν στο ξεκίνημα 3-4.000.000 ευρώ όπως προβλέπει η έκθεση του Γενικού Λογιστηρίου και κάποιες δεκάδες εκατομμύρια για τις προσλήψεις. Αυτά είναι σίγουρα. Όλα τα άλλα είναι όνειρα θερινής νυκτός!
      Αγαπητοί συνάδελφοι, ακούστε: Η επιχειρούμενη παρέμβαση που προωθείται από το Υπουργείου Υγείας για την αλλαγή του συστήματος των προμηθειών του Ε.Σ.Υ. κρίνεται ολοκληρωτικά αρνητική από εμάς. 
      Πρώτον, είναι ένα νομοσχέδιο  που δεν πρόκειται να εφαρμοστεί όπως άλλωστε προκύπτει και από τις διατάξεις του ίδιου του  νομοσχεδίου δεδομένου ότι και οι συντάκτες του δίνουν εικοσιτετράμηνη προθεσμία εφαρμογής του. 
      Δεύτερον, και αν ποτέ εφαρμοστεί δεν διασφαλίζει ένα καθεστώς προμηθειών που θα χαρακτηρίζεται από ταχύτητα, από διαφάνεια και επίτευξη μιας καλύτερης σχέσης μεταξύ κόστους και ποιότητας. 
      Οι στόχοι που επιδιώκει να εξυπηρετήσει η Νέα Δημοκρατία και το Υπουργείο Υγείας μέσω του συγκεκριμένου σχεδίου νόμου είναι προφανείς. 
      Πρώτον, πολιτικοί στόχοι: Αποπροσανατολισμός της κοινής γνώμης με το δήθεν πόλεμο που ξεκινά η Κυβέρνηση ενάντια στη διαφθορά, στο κύκλωμα των προμηθειών του Ε.Σ.Υ. και τη δήθεν εξοικονόμηση όπως είπα πριν 500.000.000 ευρώ ετησίως, πράγμα το οποίο πουθενά βέβαια στο νομοσχέδιο δεν τεκμηριώνεται με οικονομοτεχνική μελέτη. 
      Δεύτερος πολιτικός στόχος: Αποφεύγει να προσεγγίσει το τεράστιο θέμα της νέας γενιάς χρεών των νοσοκομείων που ανέρχεται στα 2,5 δις ευρώ περίπου, από 1-1-2005 μέχρι σήμερα. Διπλασιάστηκε ο ρυθμός αναπαραγωγής των χρεών. Από 50.000.000 περίπου το μήνα που ήταν πριν, τώρα, από 1-1-2005, μετά τη ρύθμιση που έκανε η Νέα Δημοκρατία φτάσαμε περίπου στα 100.000.000 ευρώ μηνιαίως. Αυτή είναι η απάντηση στα όσα έλεγε η Νέα Δημοκρατία κατασυκοφαντώντας το ΠΑ.ΣΟ.Κ. και δεσμευόμενη ότι από εδώ και πέρα θα εξυγιάνει το σύστημα.
      Τρίτον, προσπαθεί έντεχνα, με την επίκληση του κινδύνου να μείνουν οι μονάδες υγείας χωρίς υλικά, να νομιμοποιήσει όλες τις εξωσυμβατικές προμήθειες που είναι παράτυπες και εν πολλοίς παράνομες και οι οποίες από 1-1-2005 ανέρχονται στα 400.000.000 ευρώ περίπου.
      Αυτές προέκυψαν από έκνομες ενέργειες, απευθείας αναθέσεις χωρίς διαγωνισμούς, παράνομες παρατάσεις συμβάσεων κ.λπ., των κομματικών διοικητών των μονάδων υγείας.
      Ποιοι είναι οι άλλοι στόχοι, οι οικονομικοί, οι κομματικοί; Πρώτον, η πλήρης παράδοση όλου του συστήματος προμηθειών σε «ημετέρους» μέσω των υπερεξουσιών της εννεαμελούς Επιτροπής Προμηθειών Υγείας, που δημιουργείται με κομματικά και μόνο κριτήρια στο Υπουργείο Υγείας και τις τρεις ανώνυμες εταιρείες στις οποίες ανατίθεται η διενέργεια προμηθειών, Δ.ΕΠ.Α.ΝΟ.Μ., Ι.Φ.Ε.Τ. και Ε.ΚΕ.Β.ΥΛ.. 
      Δεύτερον, η πλήρης ιδιωτικοποίηση των μη ιατρικών και μη νοσηλευτικών υπηρεσιών των νοσοκομείων και η παράδοσή τους στους διάφορους ημέτερους. Ποιοι θα είναι αυτοί; Κουμπάροι, νονοί, φιλιότσοι, αυτό είναι μία άλλη ιστορία που αφορά εσάς, κύριοι Υπουργοί. Το σοβαρότερο όμως από όλα είναι ότι βάσει της παραγράφου 6 του άρθρου 10 ανοίγει ο δρόμος για την εκχώρηση του μάνατζμεντ των νοσοκομείων σε ιδιώτες. 
      Τρίτον, η πρόσληψη «γαλάζιων» στελεχών και «γαλάζιων» παιδιών στο νέο σύστημα με αδιαφανείς διαδικασίες εκτός Α.Σ.Ε.Π.. Χαρακτηριστικό παράδειγμα 
–ακούστε, αξίζει πραγματικά τον κόπο να το συνειδητοποιήσει ο ελληνικός λαός- είναι η πρόσληψη δεκαεπτά νέων υποδιοικητών στα μεγάλα νοσοκομεία με μοναδικό αντικείμενο τις προμήθειες, τις οποίες όμως το νομοσχέδιο παίρνει από τα νοσοκομεία και τις μεταφέρει στην κεντρική Επιτροπή Προμηθειών του Υπουργείου Υγείας.
      Κύριε Υπουργέ, δεν είναι τουλάχιστον αντιφατικό αυτό; Παίρνετε τις προμήθειες από τα νοσοκομεία και διορίζετε δεκαεπτά υποδιοικητές με αποκλειστικό αντικείμενο τις προμήθειες, για να κάνουν τι; Οι οικονομικές και οι διοικητικές υπηρεσίες του νοσοκομείου τι θα κάνουν; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Το γράφει. Δεν το έχετε εμπεδώσει.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, σταματήστε να παίζετε επικοινωνιακά με τα θέματα της υγείας. Φτάνει πια. Δεν πάει άλλο! 
      Έψαξα λίγο σήμερα, γιατί διάβαζα για το Ι.Φ.Ε.Τ. και θυμήθηκα την επερώτηση που είχαμε κάνει, όπως και την αίτηση κατάθεσης εγγράφων για το Ι.Φ.Ε.Τ.. Δεν μας απαντήσατε. Έχω εδώ και θα καταθέσω στη Βουλή τη δεύτερη αίτηση κατάθεσης εγγράφων, την οποία μετατρέψαμε σε επερώτηση.
      Γιατί τα λέω αυτά, κύριε Υπουργέ; Μέχρι αύριο θέλω να μου απαντήσετε σε ένα συγκεκριμένο ερώτημα. Έψαξα το θέμα και θέλω να δείτε πόση ζημιά γίνεται, όταν δεν παρεμβαίνετε πολιτικά. Σας είχαμε ελέγξει τότε για το περιβόητο οκταγκάμ, λέγοντας ότι η εταιρεία το προσέφερε 300 ευρώ, όμως το Ι.Φ.Ε.Τ. το αγόρασε 450 ευρώ. Είπατε «θα κάνουμε έρευνα, θα φέρουμε το πόρισμα του Σ.Ε.Υ.Π.». Δεν φέρατε τίποτα.
      Πραγματικά, κύριε Υπουργέ, θέλω μέχρι αύριο να μου απαντήσετε σ’ αυτό το θέμα. Αν δεν παρέμβετε εσείς, θα παρέμβει ο Εισαγγελέας. Μιλάμε για εκατομμύρια ευρώ. Μίζες, μίζες, μίζες! 
      Θα μου πείτε βέβαια, «έχει σχέση με το νομοσχέδιο»; Βέβαια. Στο Ι.Φ.Ε.Τ. αναθέτετε ένα κομμάτι των προμηθειών. Σε ποιο Ι.Φ.Ε.Τ.; Αυτό που έχετε διαλύσει και το έχετε μετατρέψει σε κέντρο διαφθοράς και μιζών; 
      Τι λέει η εφημερίδα «ΔΙΑΓΝΩΣΗ»; Ακούστε, αγαπητοί συνάδελφοι: «Αυτή τη στιγμή υπάρχουν στα ψυγεία του τελωνείου του αεροδρομίου έξι χιλιάδες κυτία γ΄-σφαιρίνης, τα οποία έφερε το Ι.Φ.Ε.Τ.». Πόσο κάνουν αυτά; Τρία εκατομμύρια ευρώ. Τα έφερε το Ι.Φ.Ε.Τ. με εντολή κάποιου εγκέφαλου –θα τον βρούμε αυτόν τον εγκέφαλο- στην Ελλάδα, χωρίς να έχει το φάρμακο αυτό άδεια κυκλοφορίας.
Και είναι προς τιμήν του Προέδρου του Ι.Φ.Ε.Τ. το ότι αρνήθηκε να τα παραλάβει και είπε: «Φέρτε μου την άδεια κυκλοφορίας στην Ευρώπη, φέρτε μου την άδεια από την Αμερική κι εγώ θα τα παραλάβω». Και αυτή τη στιγμή παραμένουν στα ψυγεία του Αεροδρομίου, στα τελωνεία. Δεν τα παραλαμβάνει ο Πρόεδρος του Ι.Φ.Ε.Τ. -και μπράβο του- έχει υποβάλει δύο φορές παραίτησή και είμαι σίγουρος ότι σας έχει ενημερώσει για το λόγο που υπέβαλε την παραίτηση του και η κατάσταση συνεχίζεται. 
      Έχω κι άλλα να σας πω. Θα τα καταθέσω στη Βουλή. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου επιτρέπετε να σας διακόψω;
      ΕΜΜΑΝΟΥΗΛ ΣΚΟΥΛΑΚΗΣ: Να διακόψετε, κύριε Υπουργέ. Εγώ θέλω μέχρι αύριο να μας πείτε, τι γίνεται μ’ αυτά τα πράγματα. Γιατί δεν απαντήσατε για τα έγγραφα που σας είχαμε ζητήσει, περιφρονώντας το Κοινοβούλιο;
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκουλάκη, δέχεστε διακοπή;
      ΕΜΜΑΝΟΥΗΛ ΣΚΟΥΛΑΚΗΣ: Ναι, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο, κύριε Υπουργέ.
      Εις βάρος σας θα είναι πάντως, κύριε Σκουλάκη. Δεν σταματά ο χρόνος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, πολλές φορές σας έχω πει ότι σας διακρίνει ιδιαίτερη «eloquentia», αλλά θα πρέπει να γνωρίζετε ότι τις εντυπώσεις στον κοινοβουλευτισμό δεν μπορείτε να τις κερδίσετε ούτε με τις ρητορικές σας και τις στεντόρειες φωνές που βγάζετε, ούτε με τα ατεκμηρίωτα δημοσιεύματα που έχετε. 
      Επειδή μου λέτε για το δημοσίευμα αυτό, για τη γ-σφαιρίνη, σας είχα απαντήσει παλιότερα και για τις γ-σφαιρίνες, όπως επίσης και για τα άλλα σκευάσματα.
      ΕΜΜΑΝΟΥΗΛ ΣΚΟΥΛΑΚΗΣ: Ακόμη αναμένουμε το πόρισμα του Σ.Ε.Υ.Π., κύριε Υπουργέ. Τα είχαμε πει, αλλά απάντηση δεν πήραμε σ’ όλα τα ερωτήματά μας. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκουλάκη, σας παρακαλώ. Ή θα σας μιλήσει ή θα τον διακόψουμε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου δώσατε την άδεια να μιλήσω και σας ευχαριστώ γι’ αυτό.
      ΕΜΜΑΝΟΥΗΛ ΣΚΟΥΛΑΚΗΣ: Εντάξει. Θα σας απαντήσω. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα πρέπει να ξέρετε ότι και το πόρισμα από το Σ.Ε.Υ.Π. θα σας το καταθέσουμε και πάνω σ’ αυτό το θέμα της γ-σφαιρίνης που είπατε, που δεν ξέρω τι κλάσμα είναι, αν είναι IgM, IgA ή τι άλλο είναι, θα το δω ακριβώς και θα σας απαντήσω. Όμως, μη μιλάτε για το Ι.Φ.Ε.Τ.. Διότι με τον ιδρυτικό του νόμο το Ι.Φ.Ε.Τ., που ιδρύθηκε από τον μακαρίτη καθηγητή Βαρώνο και τον Κουτσελίνη, ήταν ένα ινστιτούτο φαρμακοδυναμικής και μετεβλήθη σε μία φαρμακαποθήκη κι εμείς θα το μετεξελίξουμε από μία φαρμακαποθήκη σε ένα ερευνητικό κέντρο και παράλληλα, ως ανώνυμη εταιρεία, θα πάρει και το σκέλος των κάποιων συγκεκριμένων που άπτονται του γνωστικού αντικειμένου της φαρμακογνωσίας, ώστε να κάνει και τις προμήθειες. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκουλάκη, συνεχίστε.
      ΕΜΜΑΝΟΥΗΛ ΣΚΟΥΛΑΚΗΣ: Εν πάση περιπτώσει, κύριε Υπουργέ, εγώ σας τα καταθέτω, για να τα μελετήσετε και μέχρι αύριο καλό είναι να μας απαντήσετε, γιατί γίνονται αυτά τα πράγματα, ποια είναι η αιτιολογία εισαγωγής αυτού του φαρμάκου χωρίς άδεια κυκλοφορίας, γιατί παραιτήθηκε ο Πρόεδρος του Ι.Φ.Ε.Τ., γιατί δεν έγινε δεκτή η παραίτηση και εν πάση περιπτώσει, να ξεκαθαριστεί όλη αυτή η ιστορία, δεδομένου ότι σ’ αυτόν τον ταλαίπωρο οργανισμό εναποθέτετε ένα μεγάλο κομμάτι των προμηθειών, το οποίο το έχετε διαλύσει. Σας το λέω εγώ. 
      Προχωρώ, κύριε Υπουργέ. Θα μας δοθεί η δυνατότητα στη δευτερολογία να τα πούμε. Διότι φάγαμε το χρόνο με αυτό το σοβαρό όμως θέμα και καλά κάνατε και απαντήσατε. Θα δούμε τι απαντήσεις θα δώσετε αύριο. 
      Πιο συγκεκριμένα, το σχέδιο νόμου για τις προμήθειες στη σύλληψή του είναι ό,τι πιο συγκεντρωτικό και γραφειοκρατικό θα μπορούσε να φανταστεί κάποιος. Στο όνομα της διαφάνειας και της δήθεν πάταξης της σπατάλης η Κυβέρνηση δημιουργεί ένα τερατούργημα, που συγκεντρώνει όλες τις εξουσίες στον ίδιο τον Υπουργό, στον οποίο και λογοδοτεί αποκλειστικά η Επιτροπή Προμηθειών και δημιουργεί έναν δήθεν μηχανισμό για οικονομίες κλίμακας, που όμως στην πράξη θα οδηγήσει σε παράλυση ολόκληρο το σύστημα. 
      Παράλληλα, το συγκεκριμένο σχέδιο νόμου αποστερεί το ελληνικό Ε.Σ.Υ. από τον απαραίτητο περιφερειακό αποκεντρωτικό προσανατολισμό, που πρέπει να έχει ένα σύγχρονο σύστημα υγείας και στον τομέα των προμηθειών. Αυτό που κάνει η Νέα Δημοκρατία με το συγκεκριμένο νομοσχέδιο είναι ότι δημιουργεί μία υπερσυγκεντρωτική Κεντρική Επιτροπή Προμηθειών, που θα προγραμματίζει και θα κατευθύνει τα πάντα σε σχέση με τις προμήθειες και τις συμβάσεις παροχής υπηρεσιών των νοσοκομείων: Από μαγνητικούς τομογράφους μέχρι απορρυπαντικά, από τα διαγνωστικά εργαστήρια μέχρι τα μολύβια των διοικητικών υπαλλήλων, από τις συμβάσεις για μεταφορά μοσχευμάτων μέχρι τα συνεργεία συντήρησης, από τις υπηρεσίες πληροφορικής των νοσοκομείων μέχρι και το ψωμί που θα καταναλώνεται στα νοσοκομεία. 
      Αλήθεια, πόσο είναι εφικτό μία υπηρεσία να συγκεντρώνει τις ανάγκες όλων των νοσοκομείων, να βάζει προδιαγραφές για όλα, να προκηρύσσει διαγωνισμούς, να τους αξιολογεί, να κατακυρώνει, να παρακολουθεί την εκτέλεση των συμβάσεων, να αξιολογεί τους προμηθευτές, να παρακολουθεί τα αποθέματα των νοσοκομείων, ώστε να μην υπερβαίνουν το μήνα, να παρακολουθεί τις απαιτήσεις των ασφαλιστικών ταμείων στα νοσοκομεία, να εισπράττει σύμφωνα με τα άρθρα –που θα τα δούμε παρακάτω- και θα παίρνει –λέει- το 70% να πληρώνει εκείνη τους προμηθευτές; Ήθελα να ήξερα, εάν θα το παίρνει μέσω δανείου από τράπεζα. Ήθελα να ήξερα το άλλο 30% ποιος θα το πληρώνει.
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκουλάκη, παρακαλώ ολοκληρώστε. 
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, έχετε δίκιο. Μπορώ να χρησιμοποιήσω το χρόνο της δευτερολογίας μου; Μάλλον όχι, δεν πειράζει. 
      ΠΡΟΕΔΡΟΣ (Άννα Μπενάκη-Ψαρούδα): Καλύτερα είναι τα υπόλοιπα να τα πείτε στη δευτερολογία σας. 
      ΕΜΜΑΝΟΥΗΛ ΣΚΟΥΛΑΚΗΣ: Αγαπητοί συνάδελφοι, τελειώνοντας, η θέση μας δεν είναι αρνητική σε μία παρέμβαση του Υπουργείου. 
      Δύο κουβέντες για το ποια είναι η θέση του ΠΑ.ΣΟ.Κ, η οποία είναι και αποτυπωμένη στο πρόγραμμά μας. Σας το είπα, κύριε Υφυπουργέ, προχθές. Διαβάστε το. Θα το δείτε εκεί πέρα γραμμένο. Η θέση μας είναι η εφαρμογή ενός πλήρως αποκεντρωμένου συστήματος προμηθειών, βασισμένο στους κανόνες της ελεύθερης αγοράς και στη διαφάνεια των προμηθειών, με ενιαίο μητρώο υλικών, κωδικοποίηση και ενιαίες προδιαγραφές. 
      Είναι ολοφάνερο, λοιπόν, αγαπητοί συνάδελφοι, ότι καταψηφίζουμε αυτό το νομοσχέδιο. Υπάρχουν περιθώρια βελτίωσης, έτσι ώστε να συμβάλουμε κι εμείς με καλόπιστη κριτική στο να ψηφιστεί. Εσείς έχετε την πλειοψηφία, θα το ψηφίσετε, τουλάχιστον να μπορεί να εφαρμοστεί.
      Ευχαριστώ πολύ. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Βέρα Νικολαΐδου. 
      ΒΕΡΑ ΝΙΚΟΛΑΪΔΟΥ: Ευχαριστώ, κυρία Πρόεδρε. 
      Κυρίες και κύριοι Βουλευτές, το σχέδιο νόμου που συζητάμε με τίτλο «Προμήθειες φορέων εποπτευομένων από το Υπουργείο Υγείας και Κοινωνικής Αλληλεγγύης» όσο το μελετά κανείς και όσο το συζητά, φαίνεται πολύ καθαρά ότι δεν είναι τίποτα άλλο από τους αναγκαίους εκσυγχρονισμούς που επιβάλλει η ένταση της διαδικασίας συγκέντρωσης και συγκεντροποίησης του κεφαλαίου και στο χώρο της υγείας και πρόνοιας.
       Με το νομοσχέδιο αυτό διευρύνεται η εκποίηση των νοσηλευτικών υπηρεσιών και για το στόχο αυτό η Κυβέρνηση δημιουργεί έναν κεντρικά ελεγχόμενο μηχανισμό που θα καθοδηγεί και θα προχωρά τις ιδιωτικοποιήσεις μέσα στον ίδιο το δημόσιο τομέα υγείας-πρόνοιας.
      Αυτή η  κεντρική επιτροπή, όπως έχει ονομαστεί η Επιτροπή Προμηθειών Υγείας που συστήνει η Κυβέρνηση για τις προμήθειες, θα έχει στις αρμοδιότητές της και τους διαγωνισμούς και τις συμβάσεις με τις εταιρείες για την καθαριότητα, τη φύλαξη, τη συντήρηση, την εστίαση, τα λογιστήρια και τη διαχείριση της ακίνητης περιουσίας των μονάδων υγείας. 
      Δεν υπάρχει καμμία αναφορά για το φάρμακο και την προμήθεια των φαρμάκων. Και πραγματικά γεννώνται πολλά ερωτηματικά. Θα συνεχίσει να υπάρχει ή θα καταργηθεί η νοσοκομειακή τιμή; Θα ενισχυθεί η εγχώρια παραγωγή στο φάρμακο; Θα γίνονται διαγωνισμοί; Τι προβλέπεται για την εισαγωγή νέων φαρμάκων στα νοσοκομεία, έπειτα φυσικά από κλινικές μελέτες; Δεν είδαμε καμμία αναφορά. 
      Ταυτόχρονα, το νομοσχέδιο αυτό μετατρέπει τα νοσοκομεία σε πελάτες των τραπεζών και αυτό είναι ξεκάθαρο. Προβλέπει τα δανεισμό τους μέχρι και 70% των οφειλών τους για την αποπληρωμή των χρεών τους προς τους προμηθευτές. 
      Πρόκειται, βέβαια, για ρύθμιση που είχε προβλεφθεί και από προηγούμενους νόμους του ΠΑ.ΣΟ.Κ., με το γνωστό αλληλόχρεο λογαριασμό για την αποπληρωμή των οφειλών προς τους προμηθευτές. Είναι μέτρο διαχείρισης της κρατικής υποχρηματοδότησης και επιβεβαιώνεται και από την αιτιολογική έκθεση ότι με τις ρυθμίσεις αυτές επιδιώκεται η λειτουργία των νοσοκομείων με επιχειρηματικά κριτήρια. 
      Είναι γεγονός ότι το σημερινό σύστημα, με τους χιλιάδες διαγωνισμούς που γίνονταν, άλλοι μέσω του Υπουργείου Εμπορίου, άλλοι μέσω των νομαρχιών και άλλοι άμεσα από τα ίδια τα νοσοκομεία, κόστιζε στις πολυεθνικές με τα πολλαπλά λειτουργικά έξοδα, τις μίζες και με τις καθυστερήσεις για τη διεκπεραίωση των διαγωνισμών και την αποπληρωμή. 
      Από τη μία μεριά άφηνε περιθώρια για την επιβίωση στο σύστημα διαφοόρων μέσου μεγέθους επιχειρήσεων, όπως είχαμε στις υπηρεσίες καθαριότητας, στη φύλαξη και στην εστίαση. Τα τελευταία, όμως, χρόνια η διαδικασία συγκέντρωσης και συγκεντροποίησης είχε προχωρήσει σε μεγαλύτερο βαθμό στη βιοϊατρική τεχνολογία και στο υγειονομικό υλικό, οδηγώντας σε κλείσιμο αυτές τις μεσαίες επιχειρήσεις μέσω της καθυστέρησης των πληρωμών και πολλών άλλων προβλημάτων που είχαν προκύψει. 
      Με την εφαρμογή αυτού του νόμου πιθανά σε κάποια είδη ή και σε όλα στην αρχή να επιτευχθούν χαμηλότερες τιμές, όμως μέσω της έντασης της μονοπώλησης της αγοράς και της επέκτασης της ιδιωτικοποίησης μακροπρόθεσμα τα κόστη θα είναι πολύ μεγαλύτερα. Ενισχύεται έτσι η εξάρτηση του συστήματος υγείας-πρόνοιας από τα μονοπώλια, πράγμα που έρχεται σε αντίθεση με τα λαϊκά συμφέροντα. Ο δημόσιος τομέας υγείας-πρόνοιας παραμένει η μεγαλύτερη αγορά για τους προμηθευτές που θησαυρίζουν σε βάρος του. 
      Στο χορό αυτόν των ιδιωτικοποιήσεων, το καινούργιο που φέρνει η Κυβέρνηση είναι η δημιουργία «ειδικού λογαριασμού», όπως το έχει ονομάσει, του Κεφαλαίου Κοινωνικής και Ανθρωπιστικής Αντίληψης, που θα αποτελεί ειδικό κωδικό στον κρατικό προϋπολογισμό και που θα χρηματοδοτείται από την παρακράτηση του 2% από την κάθε σύμβαση και θα διατίθεται για την κάλυψη εκτάκτων δαπανών, κύρια των υπηρεσιών πρόνοιας, χωρίς να καθορίζει αν αφορά αποκλειστικά δημόσιες υπηρεσίες ή όχι. Πρόκειται καθαρά για μηχανισμό μείωσης των  κρατικών δαπανών και εξάρτισης της λειτουργίας αυτών των υπηρεσιών από την επιχειρηματική δράση που αναπτύσσεται και πέραν των άλλων, οι προμηθεύτριες εταιρείες μπορούν να μετακινούν αυτό το ποσοστό του 2% στα προϊόντα τους. 
      Το όλο σύστημα, όπως διαμορφώνεται, δεν μπορεί κανείς να αμφισβητήσει ότι είναι πολύ υπερσυγκεντρωτικό, εκτός του ότι προβλέπει και αυτόν τον περιβόητο διορισμό δεκαεπτά υποδιοικητών στα μεγαλύτερα νοσοκομεία της χώρας, που μοναδικό τους καθήκον θα είναι η ευθύνη των προμηθειών. Δεν ξέρω οι υπόλοιπες υπηρεσίες τι θα κάνουν.
      Το όλο σύστημα θα προκαλέσει, κατά την άποψή μας, πολύ μεγάλη δαπάνη και δεν μας έπεισε η απάντηση που πήραμε για το πώς θα εξοικονομηθούν ετήσια τα 500.000.000 με βάση αυτά που μας είπε ο εισηγητής της Πλειοψηφίας.
       Οι μηχανισμοί είσπραξης των νοσηλίων από τα ταμεία ως πηγή χρηματοδότησης του Συστήματος Υγείας και Κοινωνικής Αλληλεγγύης εκτιμούμε  ότι θα οξύνει ακόμα περισσότερο την ελλειμματική κατάσταση και την τραγική κατάσταση –θα έλεγα- των ασφαλιστικών ταμείων.
       Κάποιοι συνάδελφοι είπαν ότι δεν θα λειτουργήσει. Εμείς λέμε ότι δεν θα λύσει κανένα πρόβλημα προμηθειών, αφού δεν εγγυάται κριτήρια –και αυτό δεν υπάρχει πουθενά- ανάλογα με τις ανάγκες των φορέων και κυρίως των ασθενών, σύμφωνα με τις επιταγές της εξέλιξης της επιστήμης και συγχρόνως καταργεί πάρα πολλά τμήματα του νοσοκομείου. Δεν ξέρω μέχρι που μπορεί να φτάσει, αλλά από ό,τι φαίνεται ούτε αυτό που την πρώτη μέρα είπε ο Υφυπουργός για τις τρεις υπηρεσίες, την ιατρική, τη νοσηλευτική και τη διοικητική, ότι αυτές θα παραμείνουν, θα ισχύσει. Απ’ ό,τι φαίνεται και αυτές θα δοθούν στους ιδιώτες.
      Θέλω να σταθώ λίγο στο θέμα των λογιστηρίων, που είναι πολύ σοβαρό κατά την άποψή μας. Βέβαια, είναι γνωστό ότι και σήμερα τα νοσοκομεία υποχρεούνται να συνάψουν συμβάσεις με λογιστικές εταιρείες για να κάνουν την απογραφή τους και σε σχέση με τις προμήθειες και γενικά της οικονομικής τους κατάστασης. Τώρα όμως έρχεται να δοθεί με νόμο αυτή η λογιστική διαχείριση σε ιδιώτες, με πρόσχημα την οικονομική αυτοτέλεια, πράγμα που είναι σίγουρο ότι θα οδηγήσει στη χρεοκοπία και στην ελλιπή παροχή υπηρεσιών υγείας στο λαό.
       Τα έσοδα του νοσοκομείου, όσο και αν υπερτονίζετε και αν προσπαθείτε να εισπραχθούν από τα ταμεία, είναι σίγουρο ότι είναι λιγότερα από τα έξοδά τους, επειδή υπάρχει πρώτα από όλα διαφορά κοστολόγησης από τα ταμεία και βέβαια είναι και η γνωστή οικονομική κατάσταση των ασφαλιστικών ταμείων. 
      Είπα και την προηγούμενη φορά ότι από το Ν.Α.Τ., ας πούμε, τι ελπίδες υπάρχουν για να εισπραχθούν ποσά από τη στιγμή, που είναι υπερχρεωμένο και απλά παίρνει κάποια παράταση ζωής, ένα ή δύο μήνες κάθε φορά; 
      Ο απώτερος στόχος του νομοσχεδίου κύρια κατά τη μεταβατική περίοδο είναι το ξεκαθάρισμα των διαχειριστικών οικονομικών προβλημάτων των  νοσοκομείων, δηλαδή οι όσο το δυνατόν φθηνότερες προμήθειες με μείωση των υλικών, αλλά και της ποιότητας ταυτόχρονα. Ακόμα επιδιώκεται και η κατάργηση της μονιμότητας των εργαζομένων με τις μετατάξεις στις ανώνυμες εταιρείες και τις διάφορες φυσικά μορφές των ελαστικών σχέσεων εργασίας.
      Όσο κι αν υπερτονίζεται ότι πρόκειται για ένα τίμιο και δίκαιο σύστημα, ούτε τίμιο μπορεί να υπάρξει ούτε δίκαιο, από τη στιγμή που τα βασικά μέσα παραγωγής βιοϊατρικής τεχνολογίας και άλλων αναλώσιμων νοσοκομειακών υλικών βρίσκονται στην ατομική ιδιοκτησία. Δεν προβλέπει καμμία λύση και δεν δίνει λύση στη διαδικασία για τις έκτακτες προμήθειες, όπως είναι οι οστεοσυνθέσεις ή για υλικά τα οποία πρέπει να προμηθευτούν τα νοσοκομεία για διαφορετικό σωματότυπο ασθενούς ή και για έκτακτες ανάγκες. 
      Φαίνεται ξεκάθαρα ότι καταργούνται και οι χώροι προμηθειών. Είναι γεγονός ότι υπάρχει πρόβλημα, όμως δεν μπορεί να καταργηθούν και να μην υπάρχει ένα συγκεκριμένο «στοκ» αναλώσιμων υλικών για την άμεση αντιμετώπιση εκτάκτων αναγκών, όπως είναι το καλοκαίρι ο καύσωνας, οι επιδημίες ή πολυτραυματικά ατυχήματα. 
      Για όλους αυτούς τους λόγους επί της αρχής, όπως δηλώσαμε και στην επιτροπή, καταψηφίζουμε το νομοσχέδιο και θα τοποθετηθούμε στα άρθρα πιο αναλυτικά.
      Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, θέλω να σας γνωρίσω ότι τη συνεδρίασή μας παρακολουθούν από τα θεωρεία, ο Πρόεδρος και μέλη της Επιτροπής Υγείας και Κοινωνικών Υποθέσεων του αλβανικού Κοινοβουλίου, συνοδευόμενοι από τον Αλβανό Πρέσβη. 
      Τους καλωσορίζουμε. 
      (Χειροκροτήματα από όλες τις πτέρυγες της Βουλής)
       Το λόγο έχει ο ειδικός αγορητής του Συνασπισμού Ριζοσπαστικής Αριστεράς ο συνάδελφος κ. Αθανάσιος Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η κακοδαιμονία που μαστίζει το υγειονομικό μας σύστημα είναι γνωστή: Χαμηλές δαπάνες –οι χαμηλότερες στην Ευρώπη- και τεράστιες ελλείψεις σε νοσηλευτικό, ιατρικό και άλλο προσωπικό, ιδιαίτερα στην περιφέρεια και στις ακριτικές περιοχές. Το μεγαλύτερο μέρος των δαπανών στην υγεία, κατευθύνονται στον ιδιωτικό τομέα.
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Ήδη το 47% που μέχρι πρόσφατα λέγαμε, πρέπει να το αναθεωρήσουμε και να πούμε ότι το 57% πάει πια στον ιδιωτικό τομέα, ύστερα από την αναθεώρηση που κάναμε του Α.Ε.Π.. Υπάρχουν και μία σειρά από άλλα προβλήματα, ανάμεσα στα οποία και οι προμήθειες των διαφόρων υλικών, μηχανημάτων εξοπλισμού κ.λπ., που γίνονται στα νοσοκομεία και τις άλλες υγειονομικές μονάδες της χώρας. 
      Ασφαλώς πολλά πρέπει να αλλάξουν. Κανένας δεν θα πει όχι σ' αυτό. Με ποιο τρόπο όμως, θα αλλάξουν; Ο τρόπος με τον οποίο προσπαθεί το συζητούμενο νομοσχέδιο να διορθώσει τα κακώς κείμενα είναι ο χειρότερος. Όχι  μόνο δεν πρόκειται να διορθώσει αλλά, κατά την άποψή μας, θα χειροτερέψει πολύ περισσότερο αυτά τα στραβά και ανάποδα, αυτό το κάτι σάπιο που υπάρχει στο Βασίλειο της Δανιμαρκίας, που λέει και ο Άμλετ. Τα «πιράνχας» δεν πιστεύουμε ότι έτσι θα πάψουν να λυμαίνονται το χώρο, απεναντίας, θα δυναμώσουν ακόμα περισσότερο.
      Έχουμε τώρα εδώ ένα νομοσχέδιο που προσπαθεί –λέει- να λύσει προβλήματα και κάνει έναν κεντρικό –υποτίθεται- σχεδιασμό. Ασφαλώς πρέπει να υπάρχει ένας επιτελικός συντονισμός, σχεδιασμός. Σ' αυτό κανένας δεν θα αντείπει. Αλλά όμως, πρέπει να υπάρξει και αποκέντρωση των υπηρεσιών υγείας και αυτό, δυστυχώς, το νομοσχέδιο όχι μόνο δεν το ενισχύει, αλλά απεναντίας το καταργεί εντελώς. Συγκεντρώνονται τα πάντα στο Υπουργείο Υγείας και στα χέρια του Υπουργού. 
      Και βέβαια εμείς πιστεύουμε ότι δεν μπορούν να ελέγχονται και να κατευθύνονται τα πάντα από το Υπουργείο και τον Υπουργό προσωπικά, ούτε όλες οι υγειονομικές υπηρεσίες να συγκεντρώνονται στα νοσοκομεία και να προσφέρονται υγειονομικές υπηρεσίες στον άξονα Βασιλίσσης Σοφίας και αρχής της Μεσογείων, όπου είναι συγκεντρωμένα είκοσι μεγάλα δημόσια νοσοκομεία. Πρέπει να υπάρξει αποκέντρωση. 
      Με το συζητούμενο νομοσχέδιο βλέπουμε ότι συνεχίζεται η κυβερνητική πολιτική στον τομέα της υγείας με ακόμα πιο έκδηλο, κραυγαλέο τρόπο, όσον αφορά τους βασικούς της άξονες, δηλαδή την υπερσυγκέντρωση εξουσιών στο Υπουργείο και την πλήρη υποβάθμιση και υπονόμευση του δημόσιου συστήματος υγείας, με ταυτόχρονη παντοειδή ενίσχυση του ιδιωτικού τομέα και μάλιστα του πιο επιθετικού και κερδοσκοπικού του τμήματος, δηλαδή των μεγάλων ιδιωτικών συγκροτημάτων, που σε συνεργασία με το αδηφάγο χρηματιστηριακό, τραπεζικό σύστημα επελαύνουν ακάθεκτα στο χώρο της υγείας. 
      Αν θέλετε, κύριοι συνάδελφοι, ρίξτε μια ματιά στην προχθεσινή «ΚΑΘΗΜΕΡΙΝΗ» για να δείτε τι λέει ο μεγάλος Αμερικανός σκηνοθέτης, ο Μάικλ Μουρ, γι’ αυτό το σύστημα της υγείας της Αμερικής, το οποίο εμείς πάμε να μιμηθούμε. Λέει προς τους Ευρωπαίους συνολικά, περιλαμβάνοντας και εμάς, «προς Θεού, αποφύγετέ το, γιατί έχει οδηγήσει σε αδιέξοδο και εκατομμύρια άνθρωποι κυριολεκτικά δεν έχουν στον  ήλιο μοίρα». 
      Φωνάζετε για λιγότερο κράτος και όμως, συγκεντρώνετε περισσότερο κράτος στα χέρια του Υπουργού, περισσότερες εξουσίες, περισσότερα οικονομικά, τα οποία, βέβαια, διοχετεύονται προς τα μεγάλα οικονομικά συμφέροντα με παντοειδείς τρόπους. 
      Ποιο είναι, λοιπόν, αυτό το υδροκέφαλο μόρφωμα για το οποίο τώρα γίνεται συζήτηση; Ποια είναι τα κύρια χαρακτηριστικά του; Δημιουργείται μία παντοδύναμη και ανεξέλεγκτη επιτροπή, η Επιτροπή των Προμηθειών Υγείας, που θα είναι το μακρύ χέρι του Υπουργού Υγείας. Είναι μία εννεαμελής επιτροπή, που πέντε μέλη διορίζονται από τον Υπουργό Υγείας, δύο από τον Υπουργό Ανάπτυξης και δύο από τον Υπουργό Οικονομίας. Η Επιτροπή αυτή καταρτίζει τα προγράμματα προμηθειών, συντάσσει τα πρότυπα διακηρύξεων συμβάσεων και διαγωνισμών για τις προμήθειες, συντάσσει τον ετήσιο προϋπολογισμό δαπανών όλων των νομικών προσώπων δημοσίου και ιδιωτικού δικαίου που εποπτεύονται από το Υπουργείο Υγείας, εγκρίνει τις τεχνικές προδιαγραφές υπηρεσιών και προϊόντων, καθορίζει τις ποσότητές τους εισπράττει τα οφειλόμενα ποσά από κάθε ασφαλιστικό οργανισμό σε κάθε μονάδα υγείας του δημόσιου ή του ιδιωτικού τομέα. 
      Τα στελέχη δε αυτής της Επιτροπής θα προσλαμβάνονται, όπως λέει, από την ελεύθερη αγορά. Με ποια προσόντα, με ποια κριτήρια; Λέει «αν έχουν πτυχίο Ανωτάτου Εκπαιδευτικού Ιδρύματος». Εκατοντάδες χιλιάδες Έλληνες έχουν αυτό το πτυχίο, ευτυχώς, σήμερα. Δηλαδή θα μπορούν αυτοί να αναλάβουν αυτές τις υπηρεσίες; Δεν λέγεται τίποτε για το ποια κριτήρια θα πρέπει να υπάρχουν. 
      Έτσι δημιουργείται ένας ολόκληρος στρατός που θα είναι φίλα προσκείμενος προς την Κυβέρνηση και ιδιαίτερα προς τον εκάστοτε Υπουργό Υγείας. Και βέβαια, το έχουμε δει και το έχουμε τονίσει και άλλες φορές ότι κάθε φορά που αλλάζει, όχι η Κυβέρνηση, αλλά ο Υπουργός Υγείας, αλλάζουν και όλες οι διοικήσεις των νοσοκομείων, οι διοικήσεις των ΠΕ.Σ.Υ.Π., των Δ.Υ.Π.Ε. ή όπως αλλιώς θέλετε. Και εάν τυχόν αποχωρήσει ο Υπουργός, τον ακολουθούν και αυτοί. 
      Και εδώ έρχονται, αν θέλετε και διάφορες νομοθετικές ρυθμίσεις για να νομιμοποιήσουν κάθε φορά αυτές τις καταστάσεις και ταλαιπωρούν και την ελληνική Βουλή, καταστάσεις που δεν είναι καθόλου κολακευτικές για τους ίδιους που αναλαμβάνουν τις διοικήσεις, αλλά και για τους Υπουργούς που παίρνουν τις αποφάσεις και για τον πολιτικό μας πολιτισμό στο σύνολό του. 
      Αυτή η Επιτροπή, εκτός των άλλων, κάνει την κατ’ έτος εκκαθάριση των λογαριασμών, φροντίζει για την εξεύρεση πόρων για την έγκαιρη εξόφληση των οφειλών που δημιουργούνται και για τη χρηματοδότηση του προγράμματος. Δίνει τη δυνατότητα σύναψης συμβάσεων της Επιτροπής, υπό την εποπτεία της Τράπεζας της Ελλάδας, με εμπορικές τράπεζες για τη χρηματοδότηση του προγράμματος, όχι με την εγγύηση του ελληνικού δημοσίου, αλλά υπό την εποπτεία της Τράπεζας, η οποία επίσης είναι ανώνυμη εταιρεία με μετόχους. Με κοινή υπουργική απόφαση Υπουργών Υγείας και Οικονομίας καθορίζεται η διαδικασία της επιλογής των τραπεζών. 
      Αλήθεια, κύριε Υπουργέ, έχετε σκεφτεί τις επιπτώσεις που μπορεί να έχει αυτό για τον ανταγωνισμό, τις αντιθέσεις που θα υπάρξουν, τις αντιπαραθέσεις με τις κοινοτικές οδηγίες; Είστε σίγουρος ότι δεν θα βρεθούμε μπροστά σε έναν άλλο βασικό μέτοχο, όπως αντιμετωπίσαμε τελευταία;
      Τι θα γίνει σ’ αυτήν την περίπτωση; Τι σημαίνουν όλα αυτά σε απλά ελληνικά; Εφ’ όσον τα κονδύλια του Προϋπολογισμού για την υγεία είναι σε απελπιστικά χαμηλό επίπεδο –τα χαμηλότερα στην Ευρώπη των είκοσι επτά, μόλις το 6% του Προϋπολογισμού, ενώ ο μέσος κοινοτικός όρος είναι 13,6%- εφ’ όσον τα νοσοκομεία μας είναι μονίμως καταχρεωμένα, εφ’ όσον όλες οι εισπράξεις θα γίνονται από την Επιτροπή, εφ’ όσον η Επιτροπή έχει τη δυνατότητα να κάνει διαχείριση όχι μόνο των οικονομικών, αλλά και της περιουσίας όλων αυτών των ιδρυμάτων, των νοσοκομείων, των κέντρων υγείας, των οποίων θα διαχειρίζεται τα οικονομικά, εφ’ όσον λοιπόν θα υπάρχει οικονομικό αδιέξοδο και εφόσον θα δανείζονται οι μονάδες υγείας από τις τράπεζες και δεν θα μπορούν να ξεπληρώσουν τα χρέη τους, τι θα γίνει; Ποια θα είναι η λύση; Τότε, βέβαια, και εφ’ όσον η επιτροπή διαχειρίζεται και την περιουσία τους, η πρόταση εξεύρεσης πόρων θα είναι να εκποιηθούν η περιουσία, τα ακίνητα και αν θέλετε, και τα κληροδοτήματα αυτών των ιδρυμάτων. Και φοβόμαστε ότι πολύ γρήγορα θα βρεθούμε στη δυσάρεστη θέση να βλέπουμε να περνάνε τα ακίνητα, που είναι περιουσία των νοσοκομείων και των κέντρων υγείας ή των άλλων προνοιακών ιδρυμάτων, στο τραπεζιτικό κεφάλαιο ή σε άλλα παρόμοια χέρια.
      Η Επιτροπή αυτή, λοιπόν, έχει την οικονομική διαχείριση για τα φάρμακα, για τα παντοειδή υλικά, τον ηλεκτρομηχανολογικό εξοπλισμό όλων των μονάδων υγείας της χώρας, καθώς επίσης και τις κατασκευές. Επίσης, έχει και τη Δ.ΕΠ.Α.ΝΟ.Μ., αλλά και τις υπηρεσίες που έχουν εκχωρηθεί στον ιδιωτικό τομέα, σε υπεργολάβους, όπως τη σίτιση, την καθαριότητα, τη φύλαξη, τις τεχνικές υπηρεσίες, την οικονομική διαχείριση μονάδων υγείας κ.λπ..
      Κύριε Υπουργέ, είχαμε ζητήσει και τουλάχιστον περιμέναμε να είχαμε εδώ τη γνώμη της Ο.Κ.Ε., της Οικονομικής και Κοινωνικής Επιτροπής, και βέβαια της Επιστημονικής Επιτροπής της Βουλής για τα μεγάλα νομικά προβλήματα που θα υπάρξουν. Τι νομική υπόσταση έχει αυτή η Επιτροπή και της δίνετε τόσες εξουσίες; Το νομοσχέδιο λέει ότι είναι αυτοτελής δημόσια υπηρεσία. Πώς νομιμοποιείται όμως έτσι ο Πρόεδρος αυτής της Επιτροπής να την εκπροσωπεί ενώπιον κάθε αρχής, ακόμη και στα αρμόδια όργανα της Ευρωπαϊκής Ένωσης και των άλλων διεθνών οργανισμών; Τουλάχιστον, θα έπρεπε να έχουμε εδώ τη γνώμη της Ο.Κ.Ε. και της Επιστημονικής Επιτροπής της Βουλής γι’ αυτά τα σύνθετα προβλήματα. Πού θα λογοδοτεί αυτή η Επιτροπή; Ποιος θα την ελέγχει; Μόνο ο Υπουργός Υγείας; 
      Ανάμεσα στα άλλα, λέει ότι θα γίνεται παρακράτηση 2% για διαχείριση κατά το δοκούν από τον Υπουργό Υγείας και ότι θα έχουμε 500.000.000 οφέλη από αυτήν την διαχείριση. Το από πού προκύπτει αυτό δεν τεκμηριώνεται βέβαια, με κανέναν τρόπο.
      Ύστερα λοιπόν απ’ όλα αυτά, εμείς λέμε -ασφαλώς δεν ψηφίζουμε το νομοσχέδιο- το εξής: Δεν έφτανε μόνο η χρόνια καταλήστευση των οικονομικών των ασφαλιστικών ταμείων των εργαζομένων, δεν έχει κοπάσει ακόμα ο θόρυβος από την υπόθεση των δομημένων ομολόγων και η Κυβέρνηση μεθοδεύει μ’ αυτόν τον τρόπο, με το πρόσχημα των προμηθειών, νέα επέλαση στα οικονομικά των ταμείων μέσω της συγκέντρωσης των νοσηλείων σε μία επιτροπή, έστω σ’ αυτήν την Επιτροπή Προμηθειών Υγείας. 
      Είναι δυνατόν, κάποιοι τρίτοι να αποφασίζουν για άλλους, κύριε Υπουργέ; Η Επιτροπή αυτή θα αποφασίζει για τις μονάδες υγείας, για τα υλικά που θα χρησιμοποιούν, για την ποσότητα και –δυστυχώς- και για την ποιότητα. Με ποιο τρόπο; Πώς θα γίνονται οι διαγωνισμοί; Δεν αναφέρεται πουθενά. Θα έχουμε τον φθηνότερο μειοδότη; Τότε, θα έχουμε σύριγγες «Ουγκάντα» ή παρόμοια υλικά και εξοπλισμό; 
      ΠΑΝΑΓΙΩΤΗΣ ΑΔΡΑΚΤΑΣ: Θα μπαίνουν προδιαγραφές! 
      ΑΘΑΝΑΣΙΟΣ ΛΕΒΕΝΤΗΣ: Πού είναι οι προδιαγραφές, κύριε Πρόεδρε;
      ΠΑΝΑΓΙΩΤΗΣ ΑΔΡΑΚΤΑΣ: Θα μπουν οι προδιαγραφές στο νομοσχέδιο; Δεν έχει ξαναγίνει αυτό. 
      ΑΘΑΝΑΣΙΟΣ ΛΕΒΕΝΤΗΣ: Όχι, κύριε Πρόεδρε. Δεν είναι έτσι και το ξέρετε πάρα πολύ καλά. Ποιος θα συντάξει τις προδιαγραφές; Η Επιτροπή θα τις συντάξει. Με ποια εχέγγυα και με ποιες προϋποθέσεις.
      ΠΡΟΕΔΡΕΥΩΝ (Ιωάννης Τραγάκης): Κύριε Λεβέντη, να λέτε σε ποιον Πρόεδρο απευθύνεστε, γιατί «Πρόεδρος», με «Πρόεδρος», εδώ, μπερδεύονται στα Πρακτικά. Μαζευτήκαμε πολλοί «Πρόεδροι»!
      ΑΘΑΝΑΣΙΟΣ ΛΕΒΕΝΤΗΣ: Δεν λέγεται τίποτα στο νομοσχέδιο κι εμείς εκφράζουμε κατευθείαν τους φόβους μας ότι, δυστυχώς, έτσι όπως θα γίνουν τα πράγματα –και θα τα δούμε μπροστά μας- θα έχουμε πολύ χειρότερες εξελίξεις απ’ αυτές που έχουμε ζήσει έως τώρα.
      Πώς θα καθορίζονται οι ανάγκες; Ποιος θα τις καθορίζει; Η Ε.Π.Υ., δηλαδή η Επιτροπή Προμηθειών Υγείας; 
      Επίσης, ο τρόπος της επιλογής του προμηθευτή δεν αναφέρεται. Ποιος θα είναι; Ο μειοδότης, με άλλα κριτήρια; Θα θέλαμε να το ξέρουμε. 
      Όσο για την παρακράτηση του 2%, μας δημιουργεί επίσης σοβαρά ερωτηματικά. Εμείς πιστεύουμε ότι πρέπει να ενισχυθεί -και μάλιστα πλουσιοπάροχα- η υγεία  και ιδιαίτερα ο τομέας της ψυχικής υγείας. Όμως, με αυτόν τον τρόπο; Δηλαδή, αυτό το 2% θα μετακυλισθεί στο κόστος των προσφερομένων υπηρεσιών. Επομένως, θα το πληρώσουν οι ασθενείς και τα ασφαλιστικά τους ταμεία. 
      Άρα, οι υπηρεσίες που πρέπει να προσφέρει το κράτος και τα κονδύλια που διαθέτει, αποφεύγει να τα διαθέσει και μετά τα φορτώνει στις πλάτες του ελληνικού λαού στο σύνολό του. 
      Επίσης, σοβαρό ζήτημα προκύπτει, γιατί η Επιτροπή Προμηθειών παρεμβαίνει και στα ζητήματα των υπηρεσιών. Δηλαδή, μέσω αυτής της Επιτροπής θα καθορίζεται και η αγορά υπηρεσιών από τους υπερεργολάβους για όλα εκείνα τα αντικείμενα των υπηρεσιών υγείας και πρόνοιας που παραχωρήθηκαν στους ιδιώτες παλαιότερα επί ΠΑ.ΣΟ.Κ. και μέσα από τις διατάξεις του ν. 3329/2005 και συγχρόνως επεκτείνονται και στα ζητήματα μηχανοργάνωσης, πληροφορικής, οικονομικής διαχείρισης κ.λπ..
      Το κυριότερο δε είναι ότι δεν συνοδεύεται από συγκεκριμένες καταργούμενες διατάξεις η αντικατάσταση. Και με το άρθρο 14, όπως είναι διατυπωμένο, οι μονάδες υγείας και πρόνοιας κινδυνεύουν να μείνουν χωρίς υγειονομικό υλικό. Αυτό το τόνισε και ο κ. Σκουλάκης. Με αυτές τις καταστάσεις υπάρχει μεγάλος κίνδυνος να τρέχουμε και να μην προλαβαίνουμε στα νοσοκομεία. Πρέπει να σκεφτούμε ότι κάθε νοσοκομείο έχει τις ιδιαιτερότητές του, έχει ειδικούς γιατρούς, κάνουν ειδικές ιατρικές πράξεις, θεραπείες κ.λπ.. Υπάρχει λοιπόν κίνδυνος, αυτά να μην βρίσκονται και να τρέχουμε μετά με εξωσυμβατικούς τρόπους να τα προμηθευόμαστε, να στοιχίζουν περισσότερο και ασφαλώς να μην τα έχουμε στην ώρα τους και στη διάθεση μας, όπως θα θέλαμε. 
      Ας μην ξεχνάμε και αυτό που ελέχθη, ότι καταργούνται οι αποθήκες των νοσοκομείων. Εμείς δεν λέμε ότι οι αποθήκες του Ο.Λ.Π. θα πρέπει να είναι οι αποθήκες κάθε νοσοκομείου. Πλην όμως, είναι υλικά που χρειάζεται κάθε νοσοκομείο στην καθημερινή του χρήση. Δηλαδή αυτά τα υλικά που θα μεταφέρονται θα καταργηθούν; Να σας πω κάτι; Είναι  υλικά που είναι ευαίσθητα, κινδυνεύουν και θα πρέπει να είναι σε ειδική κατάψυξη. Αυτά, λοιπόν, αν μάλιστα είναι σε ακριτικές περιοχές και δεν είναι διαθέσιμα ανά πάσα στιγμή υπάρχει κίνδυνος να χάσουμε ανθρώπους, να κινδυνεύσει η υγεία και η ζωή τους. 
      ΠΑΝΑΓΙΩΤΗΣ ΑΔΡΑΧΤΑΣ: Και σήμερα υπάρχουν ψυγεία και τότε θα υπάρχουν. 
      ΑΘΑΝΑΣΙΟΣ ΛΕΒΕΝΤΗΣ: Ναι, αλλά έτσι όπως πάμε, εσείς λέτε ότι καταργούνται οι αποθήκες. Το διαφημίσατε και το τονίσατε κιόλας. Τουλάχιστον πείτε ότι καταργούνται σε ένα ορισμένο βαθμό. Όμως, οι προϋποθέσεις για να λειτουργούν τα νοσοκομεία κανονικά και χωρίς λειτουργικά προβλήματα θα εξασφαλιστούν μέχρι κεραίας, γιατί αλλιώς εμείς φοβόμαστε ότι θα έχουμε σοβαρά προβλήματα. 
      Υπάρχουν, βέβαια, και ορισμένα άλλα ερωτήματα: Οι φορείς αυτοί, Ι.Φ.Ε.Τ., Δ.ΕΠ.Α.ΝΟ.Μ., που είναι νομικά πρόσωπα ιδιωτικού δικαίου, θα θεωρηθούν αναθέτουσες αρχές του δημοσίου κατά την έννοια της οδηγίας 18/2004 της Ευρωπαϊκής Ένωσης «περί συντονισμού των διαδικασιών σύναψης δημοσίων συμβάσεων, έργων, προμηθειών και υπηρεσιών» ή όχι; Η απάντηση στο παραπάνω ερώτημα έχει καθοριστική σημασία για τη διαφάνεια στη λειτουργία των νομικών προσώπων. 
      Οι δύο φορείς θα είναι υποχρεωμένοι να εφαρμόσουν τον Κανονισμό Προμηθειών του Δημοσίου και την αναμενόμενη τροποποίησή του; Θα υπόκεινται οι Ι.Φ.Ε.Τ. και Δ.ΕΠ.Α.ΝΟ.Μ. σε όσα προβλέπει ο ν. 2522/1999 για τη δικαστική προστασία κατά το στάδιο που προηγείται της σύναψης συμβάσεων δημοσίων έργων, κρατικών προμηθειών και υπηρεσιών, σύμφωνα με την οδηγία 89665 της Ευρωπαϊκής Ένωσης; 
      Κατ’ επέκταση, οι διοικητικές πράξεις των ανωτέρω φορέων θα ελέγχονται από το Συμβούλιο της Επικρατείας και τα διοικητικά δικαστήρια ή όχι; Γιατί με αυτόν τον τρόπο δεν θα υπάγονται οι Ι.Φ.Ε.Τ. και Δ.ΕΠ.Α.ΝΟ.Μ. σε αυτές τις νόμιμες νομικές διαδικασίες, ως ανώνυμες εταιρείες. Δεν θα  υπάγονται στις αρμοδιότητες του Συμβουλίου της Επικρατείας και οι αποφάσεις τους δεν θα μπορούν να προσβάλλονται. 
      ΠΡΟΕΔΡΕΥΩΝ (Ιωάννης Τραγάκης): Ωραία. Αφήστε κάτι και για τη δευτερολογία σας.
      ΑΘΑΝΑΣΙΟΣ ΛΕΒΕΝΤΗΣ: Τελειώνω, κύριε Πρόεδρε, σε μισό λεπτό. 
      Υπάρχει μεγάλη δυνατότητα για αυθαιρεσίες, διότι δεν θα υπάγονται στους κανόνες προμηθειών του δημοσίου. 
     Εφ’ όσον λοιπόν δεν συντρέχουν όλες οι παραπάνω προϋποθέσεις, δεν μπορούμε να μιλάμε για διαφάνεια.
     Επί της αρχής, όπως είπαμε και στην αρμόδια επιτροπή, εμείς αυτό το νομοσχέδιο το καταψηφίζουμε και το θεωρούμε καταστροφικό για το υγειονομικό μας σύστημα.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω προς το Σώμα ότι οι Υπουργοί Ανάπτυξης, Εξωτερικών, Εθνικής Άμυνας, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Δικαιοσύνης και Οικονομίας και Οικονομικών, κατέθεσαν σχέδιο νόμου: «Κύρωση της Συμφωνίας μεταξύ των Συμβαλλομένων Κρατών Μερών στη Συνθήκη για την Ίδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών».
     Παραπέμπεται στην αρμόδια διαρκή επιτροπή.
     Η Βουλευτής κ. Ελένη Ράπτη ζητεί άδεια ολιγοήμερης απουσίας στο εξωτερικό. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     Επίσης, ο Πρόεδρος κ. Κωνσταντίνος Σημίτης ζητεί άδεια ολιγοήμερης απουσίας στο εξωτερικό. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     Το λόγο έχει ο συνάδελφος κ. Μελάς.
     ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, ένα από τα μελανά σημεία στο χώρο της δημόσιας υγείας είναι ο τρόπος και οι διαδικασίες που ακολουθούνται μέχρι σήμερα σχετικά με τις προμήθειες των δημόσιων νοσοκομείων και γενικά των φορέων που εποπτεύονται από το Υπουργείο Υγείας.
     Μεγάλα χρηματικά ποσά, τα οποία θα μπορούσαν να χρησιμοποιηθούν για την κάλυψη άλλων αναγκών και απαιτήσεων, για τη βελτίωση των παρεχομένων υπηρεσιών υγείας, για την καλύτερη λειτουργία των δημοσίων νοσοκομείων, χάνονται αλόγιστα. Χάνονται αλόγιστα λόγω αδιαφάνειας, κακοδιαχείρισης, αδυναμίας ορθολογικού προγραμματισμού κ.λπ.
     Τα δημόσια νοσηλευτικά ιδρύματα θα μπορούσε να πει κάποιος ότι νοσούσαν οικονομικά όλα τα προηγούμενα χρόνια από τα συνεχώς αυξανόμενα χρέη, με κύρια αιτία τη λειτουργία των προμηθειών. 
     Με το υπό ψήφιση νομοσχέδιο στόχο έχει η Κυβέρνηση να βάλει τάξη, να θεραπεύσει την υπάρχουσα κατάσταση στο χώρο των προμηθειών, δηλαδή να σταματήσει η κατασπατάληση του δημοσίου χρήματος. Εξάλλου το νομοσχέδιο αυτό είναι σύμφωνο με τις προεκλογικές υποσχέσεις και δεσμεύσεις του κόμματός μας, για σωστή δημοσιονομική διαχείριση για όσο το δυνατόν σεβασμό του δημοσίου χρήματος σε όλους τους τομείς. Διότι το δημόσιο χρήμα είναι χρήμα του ελληνικού λαού και επιβάλλεται να το σεβόμαστε και όχι σκόπιμα ή άσκοπα να το σπαταλούμε.
     Κομβικό σημείο του νομοσχεδίου είναι η σύσταση Επιτροπής Προμηθειών Υγείας, ένας νέος κεντρικός προγραμματισμός και σχεδιασμός. Η συγκεκριμένη Επιτροπή θα αναλάβει να οργανώσει τον τομέα των προμηθειών με την κατάρτιση προγραμμάτων και προϋπολογισμού. Ακόμη θα έχει τον έλεγχο των φορέων που υλοποιούν τις διαδικασίες και την ομαλή πληρωμή των προμηθευτών. Θα συμβάλει στον εξορθολογισμό και τη βελτίωση της ποιότητας των παρεχομένων υπηρεσιών. Θα χαράξει την πολιτική και τις στρατηγικές κατευθύνσεις στον τομέα των υπηρεσιών αυτών. Θα συμβάλει αποτελεσματικά στη μείωση των αποθεμάτων και στην κατάργηση των μεγάλων αποθηκευτικών χώρων των νοσοκομείων. 
     Η Επιτροπή αυτή δεν είναι ανεξάρτητη αρχή και δεν θέλαμε να είναι ανεξάρτητη αρχή για να παρέχει πολιτικό άλλοθι ή πολιτική κάλυψη. Θέλουμε την ευθύνη για την οικονομική διαχείριση των προμηθειών των νοσοκομείων να την έχει η πολιτική ηγεσία του Υπουργείου. Κι αυτό, διότι η Κυβέρνηση πρέπει να δίνει πάντα το παράδειγμα για τον έλεγχο και τη σωστή και χρηστή διαχείριση του δημοσίου χρήματος.
     Η Επιτροπή Προμηθειών Υγείας θα είναι εννεαμελής. Ο πρόεδρος, ο αντιπρόεδρος και τρία μέλη θα ορίζονται από το Υπουργείο Υγείας, δύο μέλη από το Υπουργείο Ανάπτυξης και δύο μέλη από το Υπουργείο Οικονομίας και Οικονομικών. Τα μέλη της θα είναι πλήρους ή αποκλειστικής απασχόλησης και θα πρέπει να έχουν ιδιαίτερες επιστημονικές γνώσεις και εμπειρία στο αντικείμενο.
      Για πρώτη φορά διαχωρίζονται οι προμήθειες των δημοσίων νοσοκομείων από το γενικότερο προγραμματισμό προμηθειών του δημοσίου, που μέχρι σήμερα κατάρτιζε το Υπουργείο Ανάπτυξης. Ιδιαίτερη σημασία έχει η δυνατότητα της   Επιτροπής να συνάπτει συμφωνία με εμπορικές τράπεζες, υπό την εποπτεία της Τράπεζας της Ελλάδας,  ώστε να χρηματοδοτείται το πρόγραμμα προμηθειών και να εξοφλούνται άμεσα οι προμηθευτές. Η έγκαιρη αυτή εξόφληση διασφαλίζει τη μείωση  του κόστους των τιμών που μέχρι σήμερα –γνωρίζετε πολύ καλά- επιβαρύνονταν από τις καθυστερήσεις των πληρωμών. 
      Ακόμη, με τη δημιουργία του ειδικού κωδικού κεφάλαιο κοινωνικής και ανθρωπιστικής αντίληψης ενισχύονται οικονομικά οι οργανισμοί κοινωνικής αλληλεγγύης και ψυχικής υγείας με την κάλυψη των εκτάκτων αναγκών τους. Είναι μία πράξη –και πρέπει να το παραδεχθούμε αυτό-  κοινωνικής ευαισθησίας, με την οποία ενισχύονται οι οργανισμοί αυτοί, χωρίς να επιβαρύνεται ο κρατικός προϋπολογισμός.
      Το νομοσχέδιο αυτό προβλέπει την πλήρη αξιοποίηση της υφιστάμενης τεχνογνωσίας των στελεχών τριών φορέων οι οποίοι  αναβαθμίζονται σε ανώνυμες εταιρείες, επιτυγχάνοντας οικονομία χρόνου και πόρων. Συγκεκριμένα το Ι.Φ.Ε.Τ. (Ινστιτούτο Φαρμακευτικής Έρευνας και Τεχνολογίας) θα διενεργεί τις διαδικασίες δημοπράτησης και σύναψης συμβάσεων για συγκεκριμένα προϊόντα και υπηρεσίες χωρίς τα αναλώσιμα. Η Δ.ΕΠ.Α.ΝΟ.Μ. (Δημόσια Επιχείρηση Ανέγερσης Νοσηλευτικών Μονάδων)  κυρίως θα ασχολείται με το μηχανολογικό εξοπλισμό και το ΕΚΕΒΥΛ (Ερευνητικό Κέντρο Βιολογικών Υλικών) θα τηρεί το μητρώο των προϊόντων προμηθευτών και υπηρεσιών.
      Με τις διατάξεις του νομοσχεδίου λαμβάνονται ουσιαστικά και δραστικά μέτρα για την επάρκεια φαρμάκων στην ελληνική αγορά. Υπάρχει ειδική πρόβλεψη για τις υποχρεώσεις των φαρμακοβιομηχάνων οι οποίοι υποχρεούνται να καλύπτουν τις ανάγκες σε φάρμακα για τους ασθενείς της χώρας μας, πριν την εξαγωγή τους. Έτσι, η οποιαδήποτε εξαγωγή δεν θα οδηγεί στην έλλειψη φαρμάκων, όπως πολλές φορές έχει συμβεί στο παρελθόν, με αποτέλεσμα τη δημιουργία πολλών προβλημάτων στην ελληνική κοινωνία και ιδιαίτερα στον Έλληνα άρρωστο. Βέβαια, για να γίνει η υλοποίηση όλων των αναφερομένων διατάξεων στο υπό ψήφιση νομοσχέδιο απαιτείται η πλήρης απογραφή της κατάστασης.  Η πλήρης αυτή απογραφή θα αποτελέσει και τη βάση για σωστό προγραμματισμό και τη χάραξη πολιτικής για την Επιτροπή Προμηθειών. 
      Τελειώνοντας, κυρίες και κύριοι συνάδελφοι,  θα ήθελα να τονίσω –όπως είπα και στην αρχή- ότι στόχος του νομοσχεδίου αυτού είναι να υπάρχει διαφάνεια στις προμήθειες των δημοσίων νοσοκομείων και γενικά, όπως είπα, των φορέων του Υπουργείου Υγείας και Κοινωνικής  Αλληλεγγύης και να ελαττωθεί η κατασπατάληση του δημοσίου χρήματος που γίνεται μέχρι σήμερα σε σημαντικό βαθμό. Θα πρέπει να αγωνιστούμε όλοι για τη θεραπεία όλων αυτών των νοσηρών καταστάσεων που  υπάρχουν στο χώρο της δημόσιας υγείας, για να μπορούμε έτσι να προσφέρουμε καλύτερες υπηρεσίες υγείας στον ελληνικό λαό.
      Μου έκανε εντύπωση ότι οι  συνάδελφοι της Αξιωματικής Αντιπολίτευσης  είδαν όλο το νομοσχέδιο μέσα από μία τακτική απαξίωσης, άρνησης, ενώ γνωρίζουν πολύ καλά ότι μέχρι σήμερα υπάρχουν πολλές νοσηρές καταστάσεις στις  προμήθειες των δημοσίων νοσοκομείων και των άλλων φορέων, μέσω των οποίων χάνονταν μεγάλα χρηματικά ποσά.
      Κυρίες και κύριοι συνάδελφοι, πρέπει να βλέπουμε όλοι το χώρο της υγείας με την τακτική και την πρακτική της προσφοράς προς τον άρρωστο και όχι  με τη νοοτροπία και την αντίληψη του παράνομου χρηματισμού ή πλουτισμού. Προς αυτή την κατεύθυνση, λοιπόν, κινείται η πολιτική ηγεσία του Υπουργείου Υγείας με το παρόν νομοσχέδιο γι’ αυτό και το ψηφίζω.
      Ευχαριστώ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε τον κ. Μελά. 
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, κύριοι Υπουργοί, στις 16 Μαΐου αυτού του χρόνου, δηλαδή πριν από λίγες ημέρες, ο Υπουργός Υγείας, ο κ. Αβραμόπουλος, μαζί με τον Υφυπουργό Οικονομικών, τον κ. Δούκα, ανακοίνωσαν ότι με ομόλογα θα πληρωθούν τα χρέη των νοσοκομείων. Παραδέχθηκαν για πρώτη φορά δημόσια ότι υπάρχουν νέα χρέη στα νοσοκομεία, νέα χρέη τα οποία δεν φαίνονται πουθενά, που δεν υπάρχουν στο δημόσιο χρέος και δημιουργήθηκαν από 1.1.2005, αφού όλο αυτό το διάστημα, ενώ πρώτα είχαν ρυθμιστεί όλα τα προηγούμενα χρέη, δεν εφαρμόστηκε ο ν.2955/2001, ένας νόμος που καθ’ ομολογίαν των Υπουργών, και του νυν και του πρώην, ήταν σημαντικός νόμος, αφού διαγωνισμοί δεν ολοκληρώθηκαν στις περιφέρειες και στα νοσοκομεία, αφού από τους πέντε μεγάλους διαγωνισμούς που προκήρυξε για την υγεία το Υπουργείο Ανάπτυξης δεν ολοκληρώθηκε κανένας εδώ και τριάμισι χρόνια, αφού έγιναν μόνο αναθέσεις, παρατάσεις και εξωθεσμικές προμήθειες και τριάμισι χρόνια μετά, σε πολύ μικρό χρονικό διάστημα, από την 1.1.2005 2.500.000.000 νέα χρέη δημιουργήθηκαν στα νοσοκομεία. Η εφημερίδα «ΒΗΜΑ» στις 17 Μαΐου περιλαμβάνει όλες τις ανακοινώσεις. 
      Έχουμε περίπου 100.000.000 ευρώ το μήνα στα νοσοκομεία, όταν πριν τα ρυθμισμένα χρέη ήταν περίπου 49.000.000 το μήνα. Η επιβάρυνση στο δημόσιο είναι τεράστια, στα ταμεία μας ακόμη μεγαλύτερη. Απραξία στο Υπουργείο Υγείας και από τον προηγούμενο και από τον νυν Υπουργό. «Θα φέρω νομοσχέδιο να ρυθμίζω, δεν εφαρμόζω το καλό νομοσχέδιο, αλλά θα φέρω ένα άλλο».
      Στις 27 Μαΐου, κύριε Υπουργέ, η «ΚΑΘΗΜΕΡΙΝΗ» γράφει: «Στην εντατική τα νοσοκομεία των νησιών, ελλείψεις τεράστιες σε υλικό». Και πολλά άλλα τέτοια υπάρχουν. 
      Το λειτουργικό κόστος όλο αυτό το διάστημα; Αυξήθηκε πάρα πολύ. Και σήμερα ακόμα διορίζετε δεκαεπτά νέους υποδιοικητές στα νοσοκομεία, για να ρυθμίσουν τις προμήθειες τις οποίες με διαδικασία τις παίρνετε στο κέντρο. Βεβαίως, οι εικοσιένα νέοι Πε.Σ.Υ.άρχες, ΔΥΠΕάρχες επιβαρύνουν λειτουργικά το σύστημα, ένα σύστημα το οποίο ξεχειλώνει προς κάθε κατεύθυνση. Γράφει «Ο ΚΟΣΜΟΣ του ΕΠΕΝΔΥΤΗ» στις 25 Μαΐου ότι τετρακόσιοι υπάλληλοι στις δέκα Δ.Υ.ΠΕ. που καταργήθηκαν, κάθονται, είναι στο σπίτι, τηλεφωνικά μιλάνε με την υπηρεσία τους και επιβαρύνουν βεβαίως και αυτοί το σύστημα ακόμα και για αγορά λογισμικού, για την οποία είχε γίνει δωρεά. Υπάρχουν στον «ΚΟΣΜΟ του ΕΠΕΝΔΥΤΗ» στις 25 Μαΐου. 
      Κατά την άποψή μας, σημαντικότερο όλων είναι ότι προχθές, στις 27 Μαΐου, η εφημερίδα «ΚΕΡΔΟΣ» γράφει: «Στην εντατική τα έργα πληροφορικής στον τομέα υγείας. Τρία εξ αυτών ύψους 10.800.000 ευρώ βρίσκονται ακόμη στην αφετηρία». Μα χωρίς τη νέα τεχνολογία, χωρίς νέο τρόπο διοίκησης, χωρίς αποκέντρωση, πώς θα αντιμετωπίσουμε ένα πρόβλημα υπαρκτό, αυτό των προμηθειών;
      Κύριε Υπουργέ, τριάντα εννέα μήνες μετά, λίγους μήνες πριν από τις εκλογές, οκτώ ή εννέα μήνες από το θεσμικό χρόνο, πολύ λιγότερο από τον πραγματικό χρόνο, για να καλύψετε ένα τεράστιο κενό το οποίο, δυστυχώς, δημιούργησε τεράστια χρέη, δυσλειτουργίες και οικονομική επιβάρυνση στα νοσοκομεία, στα ταμεία και βεβαίως στους ίδιους τους ασφαλισμένους, μόνο για επικοινωνιακούς λόγους φέρνετε αυτό το νομοσχέδιο και ζητάτε συναίνεση. Συναίνεση στην υγεία, λέτε ότι είναι εθνικό θέμα η υγεία. Εμείς συμφωνούμε ότι είναι εθνικό θέμα η υγεία και δείξαμε τη συναίνεση στην πράξη. Πέντε από τα δέκα νομοσχέδια που ψηφίστηκαν έως τώρα τα ψηφίσαμε επί της αρχής. Όμως, δεν μπορούμε να νομιμοποιήσουμε με κανέναν τρόπο την πολιτική σας στην υγεία, δεν μπορούμε να συναινέσουμε πουθενά σε αυτό που κάνετε τριάμισι χρόνια, ως Κυβέρνηση της Νέας Δημοκρατίας. 
      Η σημερινή σας παρέμβαση μοιάζει απολύτως στην αιτιολόγηση, στο συγκεντρωτισμό, στην υπερεπιτροπή, στην οποία θα σταθώ αρκετά, στο ότι εξαρτώνται από το γραφείο του Υπουργού, από τον ίδιο τον Υπουργό οι προδιαγραφές, τα χρήματα, οι πληρωμές, η ιεράρχηση των πληρωμών, οι προκηρύξεις, ο έλεγχος των προκηρύξεων, τα πάντα. Αυτό όχι μόνο δεν μπορούμε να το ψηφίσουμε, αλλά ζητάμε και από εσάς να μην προχωρήσετε, γιατί θα δημιουργήσετε ένα υβρίδιο διαφθοράς. 
      Ήρθε στη Βουλή, με την ίδια ακριβώς αιτιολόγηση και η Επιτροπή Διαχείρισης των Αποθεματικών των Ταμείων του κ. Τσιτουρίδη, πριν ενάμιση χρόνο. Το καταψηφίσαμε και προειδοποιήσαμε τότε ότι αυτή η νέα ειδική γραμματεία, αυτή η κλειστή επιτροπή, αυτή η επιτροπή υπό τον Υπουργό που θα ελέγχει, δεν είναι τίποτα άλλο, παρά ο κακός δρόμος που οδηγεί στη διαφθορά. Και πριν αλέκτορα φωνήσαι, αυτό απεδείχθη περίτρανα. Εμείς το καταψηφίσαμε και διαφυλάξαμε την πολιτική μας αξιοπιστία. Εσείς το ψηφίσατε και αναλάβατε τεράστια ευθύνη, ως πλειοψηφία. 
      Φέρνετε αυτήν την πρωτοβουλία και στην ουσία απορρίπτετε το σχέδιο νόμου, που προετοίμαζε ο κ. Κακλαμάνης και καλά κάνατε, κύριε Υπουργέ. Ήταν χειρότερο εκείνο. Ήταν συγκεντρωτικό και έφτιαχνε νέους θεσμούς τελείως ανεξέλεγκτους. Και ανοίγετε τελείως το δρόμο για να περάσουν τα νοσοκομεία και στον έλεγχο των τραπεζών –θα σας καταθέσω τα ανάλογα δημοσιεύματα και τις θέσεις- αλλά και στην ιδιωτικοποίηση απολύτως μεγάλων τμημάτων λειτουργιών των νοσοκομείων, ακόμη και του μάνατζμεντ.
      Κύριε Υπουργέ, δεν τίθεται θέμα ότι ο χώρος των προμηθειών χρήζει ουσιαστικής παρέμβασης. Αυτή η παρέμβαση πρέπει να στηρίζεται σε ενιαίες προδιαγραφές σε κωδικοποίηση και σε ενιαίο μητρώο υλικό και βεβαίως σε πλήρη αποκέντρωση. Σ’ ένα αποκεντρωμένο σύστημα υγείας, που θα κάνει ένα αποκεντρωμένο σύστημα προμηθειών με κανόνες διαφάνειας και ελέγχου, με εκμετάλλευση των σημερινών δυνατοτήτων της τεχνολογίας, με ηλεκτρονικό εμπόριο, με ηλεκτρονικό έλεγχο της αγοράς. Κυρίως, όμως, κύριε Υπουργέ, με μηχανοργάνωση, με διπλογραφικό και με guide-line στις παραγγελίες, στις χρήσεις και στις ιατρικές πράξεις, που απορροφούν τα προμηθευόμενα υλικά. 
      Χρειάζονται, λοιπόν, κλειστοί σφαιρικοί προϋπολογισμοί νοσοκομείων, σταδιακή ένταξη των DRGS και σ’ αυτό το σύστημα υγείας να εμπλακεί για κοινωνικό έλεγχο, αλλά και στην ουσιαστική διοίκηση η Αυτοδιοίκηση. Εσείς κάνατε ακριβώς το αντίθετο, κύριε Υπουργέ. Κάνατε ένα σύστημα προμηθειών, όπως σας είπα πριν, που όλα ανήκουν στον Υπουργό. Ο Υπουργός ορίζει την επιτροπή, ο Υπουργός ορίζει την Δ.ΕΠ.Α.ΝΟ.Μ., ο Υπουργός ορίζει το Ε.ΚΕ.Β.Υ.Λ. Α.Ε., ο Υπουργός ορίζει το Ι.Φ.Ε.Τ.  Α.Ε., ο Υπουργός εγκρίνει τις προδιαγραφές, ο Υπουργός παίρνει τα χρήματα από τα νοσήλια των  Ταμείων. Τα παίρνει από τα νοσοκομεία και όλα γίνονται κεντρικά. 
      Πέρα από αυτό, στεγνώνει τελείως η περιφέρεια και όλες οι μικρές ή άλλες προμηθευτικές τοπικές εταιρείες. Γιατί και μόνο να λάβει μέρος σ’ ένα τέτοιο διαγωνισμό μια τέτοια εταιρεία, χρειάζεται μια εγγυητική επιστολή της τάξεως των 50.000.000 ευρώ. Καταλαβαίνετε πού θα φθάσετε; Παράλληλα δεν δίνετε τίποτα στα νοσοκομεία. Στην επιτροπή μετά από την επίμονη θέση όλης της Αντιπολίτευσης δεχθήκατε ότι στεγνώνετε τα νοσοκομεία και δεν μπορούν να διορθώσουν ούτε ένα τζάμι ή να αγοράσουν κάτι επείγον που χρειάζονται εκείνη την ημέρα. Και δίνετε αυτό το 2%ο που δεν φθάνει, κύριε Υπουργέ, που είναι ελάχιστο.
      Παράλληλα και αυτήν την επιτροπή, που εσείς ορίζετε, τη λειτουργείτε με τέτοιο τρόπο, ούτως ώστε και με μειωμένη πλειοψηφία, με 4 στα 9, να μπορεί να παίρνετε αποφάσεις μεγάλης σημασίας. Είπατε ότι θα το διορθώσετε στην Ολομέλεια, δυστυχώς, δεν το έχετε διορθώσει. 
      Κλείνω, λέγοντας ότι κάνετε μία παρέμβαση, η οποία δεν θα υλοποιηθεί τώρα. Με τα δικά σας γραπτά αυτή η παρέμβαση θα ολοκληρωθεί σε δύο χρόνια. Αυτό, όμως, που από τώρα θα ισχύσει είναι οι προσλήψεις, οι νέες υπηρεσίες και  βεβαίως ένας ειδικός λογαριασμός στα χέρια του Υπουργού. Γι’ αυτόν τον ειδικό λογαριασμό, κύριε Υπουργέ, ο οποίος θα μετακυλισθεί στον καταναλωτή, στον πολίτη και κυρίως στα Ταμεία, έχω να σας πω το εξής: Αν επιμένετε, τουλάχιστον να προσδιοριστεί ότι είναι μόνο για να χρηματοδοτηθεί η μεταρρύθμιση της ψυχικής υγείας. Ρητά. Αυτό που λέει για επιβλέποντες στην υγεία οργανισμούς ή άλλες υπηρεσίες, είναι βέβαιο ότι δημιουργεί τεράστια παράθυρα. Αποσύρετε αυτό το νομοσχέδιο, κύριε Υπουργέ, το καταψηφίζουμε. Στη συζήτηση επί των άρθρων θα δείτε ότι εάν έχετε καλή πρόθεση, πολλές από τις δικές μας προτάσεις μπορεί να συμβάλλουν στο να βελτιωθεί το σύστημα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Γεώργιος Παπαγεωργίου από τη Νέα Δημοκρατία έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Άρτης): Κυρίες και κύριοι συνάδελφοι, είπα και στην επιτροπή και θα επαναλάβω ότι η κυβερνητική θητεία είναι τέσσερα χρόνια και όχι τρία. Και με το νομοσχέδιο που σήμερα συζητούμε βρισκόμαστε ένα βήμα ακριβώς πριν από την ολοκλήρωση και των προεκλογικών και των προγραμματικών μας εξαγγελιών και δεσμεύσεων στο χώρο της υγείας και της κοινωνικής αλληλεγγύης. Έτσι, θα έλεγα, ότι το πραγματικά πλούσιο νομοθετικό έργο που ψηφίστηκε από την κυβερνητική πλειοψηφία στην παρούσα Βουλή μαζί με το νομοσχέδιο για την πρωτοβάθμια φροντίδα, που και αυτό έρχεται σύντομα για συζήτηση, μας δίνει το δικαίωμα να πούμε ότι επιτέλους και εμείς ως χώρα θα έχουμε ένα ολοκληρωμένο πλέον εθνικό σύστημα υγείας και όχι ένα αποσπασματικό σύστημα υγείας, που θα περιλαμβάνει όλα τα επίπεδα αρμονικά συνεργαζόμενα και αλληλοσυμπληρούμενα προς χάριν της υγείας του ελληνικού λαού, όπως συμβαίνει σε όλες τις προηγμένες χώρες της Ευρώπης. 
      Και αυτό το κοινοβουλευτικό  έργο που παρήχθη, ήρθε να συμπληρώσει αδυναμίες, ατέλειες, οι οποίες έρχονται από πολύ παλιά, κυρίες και κύριοι συνάδελφοι του ΠΑ.ΣΟ.Κ., από την εποχή ακόμα του ιδρυτικού νόμου του Ε.Σ.Υ., για τις οποίες, δυστυχώς, δεν κάνατε τίποτα ή σχεδόν τίποτα. Γιατί, όταν επιχειρήσατε κάποιες κινήσεις προς αυτήν την κατεύθυνση, έμειναν μόνο στα χαρτιά. Ακόμα και ο ν. 2955, που εσείς ψηφίσατε, με πολλά θετικά στοιχεία, δεν εφαρμόστηκε από τον επόμενο Υπουργό. Μόνο το άρθρο 7 που γνωρίζετε και αφορά τις εξωσυμβατικές προμήθειες και εν μέρει το άρθρο 15 για να καλύψει ορισμένα προβλήματα που υπήρχαν με τα εντάλματα πληρωμών, προμηθειών κ.λπ.. Αυτή είναι η πραγματικότητα την οποία οφείλετε να αναγνωρίζετε. Δεν είναι κακό να κάνετε την αυτοκριτική σας, να δεχθείτε τα λάθη και τις παραλείψεις. Θα σας βοηθήσει ακόμη περισσότερο στην πιθανή πορεία μετά από πολλά χρόνια προς την εξουσία. Αυτό δεν το εκμεταλλεύεστε, δυστυχώς. 
      Μίλησα πριν για την υλοποίηση των προγραμματικών μας εξαγγελιών και δεσμεύσεων και θα σας προτρέψω να διαβάσετε με λεπτομέρεια και προσοχή τη σελίδα 45 του κυβερνητικού μας προγράμματος για την υγεία, που αναφέρεται στις προμήθειες των  μονάδων υγείας. Εκεί θα δείτε ότι περιλαμβάνονται ακριβώς αυτά που το νομοσχέδιο σήμερα προτείνει, για να γίνει νόμος του κράτους και η αντιστοιχία είναι θαυμαστή. Αυτό μας κάνει όλους να είμαστε ιδιαίτερα υπερήφανοι, διότι θέλουμε να υπάρχει πλήρης αντιστοιχία ανάμεσα σε αυτά που προεκλογικά λέμε και υποσχόμαστε και σ’ αυτά που μετά τις εκλογές στην κυβερνητική μας θητεία γίνονται πράξη. Αυτή είναι η πραγματικότητα. 
      Κυρίες και κύριοι συνάδελφοι, η εξέλιξη των υπηρεσιών υγείας παγκόσμια και να αναφερθούμε στις προηγμένες χώρες της Ευρωπαϊκής Ένωσης, αλλά και όχι μόνο σ’ αυτές- και το συνοδό τους κόστος τείνει να γίνει τα τελευταία χρόνια ο πονοκέφαλος των κυβερνήσεων. Είναι παραδεκτά γενικό αυτό και είναι αποτέλεσμα από τη μια, της ραγδαίας εξέλιξης της επιστήμης και της τεχνολογίας και από την άλλη, της αδιαπραγμάτευτης προνοιακής αντίληψης που κυριαρχεί στον ευρωπαϊκό πολιτισμό και δημιουργούν αυτήν την αιτία, η οποία πραγματικά δημιουργεί ή μπορεί να δημιουργήσει, αν δεν ελεγχθεί, ανάλογα τεράστια προβλήματα στις κοινωνίες και στις οικονομίες των κρατών αυτών. 
      Θα πρέπει ακόμη να δεχθούμε, όπως είπα και στην επιτροπή, ότι η υγεία ως μέγεθος στην οικονομία δεν υπακούει στις αρχές της ελεύθερης αγοράς, γιατί λείπουν από εδώ οι απαραίτητες και οι αναγκαίες προϋποθέσεις, που είναι κυρίως η ελαστικότητα της ζήτησης. Εδώ, ο ασθενής θα πρέπει να θεραπευτεί. Είναι ανελαστική η κατάσταση. Και το κόστος δεν βαρύνει τον καταναλωτή άμεσα, αλλά κυρίως το κοινωνικοασφαλιστικό σύστημα και κατ’ επέκταση το κράτος. Αυτή είναι, λοιπόν, η κατάσταση που επικρατεί. 
      Επιπλέον, να δεχθούμε και κάτι άλλο, ότι η υγεία ως υψηλότατο ατομικό και κοινωνικό αγαθό προϋποθέτει αυτό που έχουμε υποχρέωση προς όλους τους πολίτες και κάθε φορά, υψηλού επιπέδου παρεχόμενες υπηρεσίες υγείας. 
      Θα έλεγα, λοιπόν, ότι κάτω από αυτές τις συνολικά ανελαστικές συνθήκες καλούμαστε σήμερα με το νομοσχέδιο αυτό να κάνουμε ένα πρώτο, αλλά σημαντικό βήμα σε έναν καινούργιο θεσμό και αυτός ο καινούργιος θεσμός είναι το νέο σύστημα προμηθειών των φορέων που εποπτεύονται από το Υπουργείο Υγείας και που με την επιτροπή προμηθειών υγείας καλείται να εκλογικεύσει ειλικρινά τις δαπάνες κάνοντας την αποτελεσματικότερη δυνατή χρήση των σχετικών πόρων. 
      Γιατί, ας μην κρυβόμαστε, όλοι γνωρίζουμε ότι στη χώρα μας πληρώνουμε για υγειονομικές προμήθειες τιμές ανά μονάδα πολύ υψηλότερες από αυτές που πληρώνουν στις υπόλοιπες ευρωπαϊκές χώρες και για λόγους που είναι γνωστοί σε όλους μας, αφ’ ενός μεν η νοοτροπία του δημοσίου, των υπηρεσιών, η αντίληψη που υπάρχει σε αυτή απέναντι στους προμηθευτές, αλλά -ανέφερα στην επιτροπή- και η ιατρογενής ζήτηση, με την οποία κάποια στιγμή θα πρέπει να ασχοληθούμε συστηματικά, γιατί είναι ένα πρόβλημα που μπορεί, αν μείνει ανεξέλεγκτο, να γίνει πολύ μεγαλύτερο πρόβλημα. Έτσι, λοιπόν, με την Επιτροπή Προμηθειών Υγείας που περιλαμβάνεται στο πρώτο από τα πέντε κεφάλαια του νομοσχεδίου που σήμερα συζητάμε και η οποία θα λειτουργήσει ως ένα κέντρο γνώσης, τεχνογνωσίας και αυθεντικότητας -θα έλεγα- θα επιδιωχθεί ο καλύτερος δυνατός συμβιβασμός ανάμεσα στην καλύτερη ποιότητα και στο λογικότερο δυνατό κόστος. 
      Προβλέπεται ακόμη στο πρώτο κεφάλαιο αυτού του νομοσχεδίου που συζητάμε ότι η επιτροπή θα λειτουργεί όχι ως ανεξάρτητη αρχή, αλλά ως μία αυτοτελής δημόσια υπηρεσία, η οποία θα βρίσκεται κάτω από τον έλεγχο και την εποπτεία του Υπουργείου Υγείας και Κοινωνικής Αλληλεγγύης και θα λειτουργεί έτσι ως ένας σύμβουλος, ο οποίος θα χαράσσει πολιτική και θα δίνει κατευθύνσεις στον τομέα των προμηθειών της υγείας. Θα λειτουργεί, επίσης, και ως εκτελεστικός μοχλός στην προσπάθεια εκσυγχρονισμού του όλου σχήματος. Θα εποπτεύει τους εκτελεστικούς φορείς. Θα είναι υπεύθυνη για τη δημιουργία του μητρώου προμηθευτών, προϊόντων και υπηρεσιών και θα διαχειρίζεται σε τελική ανάλυση και το χρηματοοικονομικό πακέτο όλης αυτής της υπόθεσης, που αποτελεί και την αχίλλειο πτέρνα του συστήματος αυτού. 
      Η διεθνής εμπειρία μάς λέει πως σε αυτήν η κατεύθυνση, όπου δηλαδή υπάρχει κεντρικός προγραμματισμός και εποπτεία, τα αποτελέσματα είναι πολύ καλύτερα, επιπλέον δε η διεθνής εμπειρία γύρω από τη σύγχρονη μορφή των logistics ενισχύει την άποψη αυτή προς την κεντρική κατεύθυνση. Παράδειγμα πολύ σημαντικό, παράδειγμα που θα πρέπει να ακολουθηθεί, είναι η αντίστοιχη επιτροπή στη Γαλλία, η γνωστή UPAC, η οποία είναι ιδιωτικού δικαίου εταιρεία, μέσα από την οποία προμηθεύονται κατ’ αποκλειστικότητα όλο τον ιατροτεχνολογικό εξοπλισμό μέσα από το σύγχρονο σύστημα Τεχνολογίας και Πληροφορικής. Αντίστοιχα συμβαίνει και στις υπόλοιπες χώρες, όπου η προμήθεια γίνεται κατά ομάδες νοσοκομείων ή κατά μεγάλες υγειονομικές περιφέρειες. Επιλέγει η επιτροπή να λειτουργεί ως αυτοτελής δημόσια υπηρεσία και όχι ως ανεξάρτητη αρχή, γιατί πεποίθησή μας είναι ότι η διαχείριση του δημόσιου χρήματος θα πρέπει να γίνεται πάντοτε με κυβερνητική ευθύνη, ώστε να εμπίπτει στο γενικότερο πεδίο των πολιτικών ευθυνών. 
      Να πάω στο δεύτερο κεφάλαιο επιγραμματικά και να πω ότι προβλέπονται οι φορείς μέσω των οποίων θα γίνονται οι προμήθειες και θα συντάσσονται οι πίνακες και τα μητρώα των προμηθευτών, των προϊόντων, των υπηρεσιών. Τρεις ανώνυμες εταιρείες του δημοσίου, ο Ι.Φ.Ε.Τ., η Δ.ΕΠ.Α.ΝΟ.Π. και το Ε.ΚΕ.Β.Υ.Λ., με τα γνωστά προβλήματα και τις αδυναμίες που το τελευταίο διάστημα έχει γίνει πολύ σημαντική προσπάθεια εκσυγχρονισμού και βελτίωσης και έχουμε θεαματικά αποτελέσματα, θα παίξουν σημαντικότατο ρόλο και επιλέγησαν αυτές και όχι η δημιουργία νέων -και χαιρετίζουμε αυτό που αναφέρθηκε από τον κ. Νασιώκα- και για την τεχνογνωσία, την οποία προσφέρουν και για το καλό στελεχιακό δυναμικό που υπάρχει, αλλά κυρίως για την οικονομία πόρων και χρόνου στην όλη προσπάθεια υλοποίησης.
      Στο τρίτο κεφάλαιο περιγράφονται ο τρόπος εφαρμογής του νόμου, τα νομικά πρόσωπα που υποχρεωτικά, αλλά και δυνητικά θα ενταχθούν στο νόμο και επιτέλους και το αντικείμενο των προμηθειών, μέσω των οποίων θα γίνονται πλέον όλες οι προμήθειες, γιατί μέχρι τώρα γνωρίζουμε πώς γίνονταν, με ό,τι αυτό συνεπάγεται και ότι το σύστημα χαρακτηριζόταν με δύο–τρεις κουβέντες ως διάτρητο και αμαρτωλό. 
      Ιδιαίτερη αναφορά να κάνω στο κεφάλαιο πέμπτο, όπου λαμβάνεται μέριμνα για την κάλυψη των αναγκών της εσωτερικής αγοράς με φάρμακα, δίνεται προτεραιότητα στους Έλληνες ασθενείς και δίνεται η δυνατότητα εξαγωγής και επανεξαγωγής κάτω από ορισμένες προϋποθέσεις με την ύπαρξη απαραίτητης άδειας κυκλοφορίας στη χώρα.
      Και θα επαναφέρω, κύριε Υπουργέ, την πρόταση που έκανα και στην επιτροπή ότι θα πρέπει να αντιμετωπίσουμε μέσα από το νόμο τα κουπόνια τα οποία δημιουργούν μια ολόκληρη ιστορία γύρω απ’ αυτό το σύστημα, ώστε με την άδεια εξαγωγής να βρεθεί ένας τρόπος να κατατίθενται και τα κουπόνια σε μια κρατική υπηρεσία, ώστε και το κοινό να προστατεύσουμε και το κράτος να προφυλάξουμε και τα ασφαλιστικά ταμεία για να μην πληρώνουν τεράστια ποσά.
      Θα έχουμε τη δυνατότητα στην κατ’ άρθρον συζήτηση να μιλήσουμε λεπτομερέστερα. Εγώ θα πω το νομοσχέδιο που σήμερα συζητάμε αποτελεί ουσιαστική τομή στο χώρο της υγείας. Δημιουργεί ρήξεις με το ξεπερασμένο και θα μου επιτρέψετε να πω, αμαρτωλό σύστημα προμηθειών που ίσχυε. 
      Επιπλέον εξοικονομεί πόρους, οι οποίοι υποχρεωτικά επαναεπενδυόμενοι στο χώρο της υγείας θα  βελτιώσουν το επίπεδο των υπηρεσιών, που για μας αποτελεί κορυφαία δέσμευση και υποχρέωση. 
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, η ενίσχυση της διαφάνειας, των όρων ανταγωνισμού, αλλά και γενικότερα του ελέγχου στο σύστημα προμηθειών στο χώρο της υγείας, είναι ένα πραγματικό και ουσιαστικό ζήτημα και ζητούμενο θα έλεγα. Οι εξελίξεις και όσον αφορά την ιατρική και την τεχνολογία, αλλά και όσον αφορά στο δημογραφικό ζήτημα αυξάνουν συνεχώς το κόστος των υπηρεσιών υγείας. Συνεπώς ο εξορθολογισμός των δαπανών και η εξοικονόμηση πόρων θα πρέπει να είναι διαρκής στόχος. Πιστεύω ότι γι’ αυτό όλοι συμφωνούμε σε αυτή την Αίθουσα.
      Στα τριάμισι χρόνια διακυβέρνησης της Νέας Δημοκρατίας, παρά τα μεγάλα λόγια –και σήμερα τα άκουσα απ’ αυτό το Βήμα - και τις υποσχέσεις, τα πράγματα, δυστυχώς, και σε αυτόν τον τομέα χειροτέρεψαν. Αυτό το «αμαρτωλό» σύστημα, το διάτρητο όπως λέτε, έχει γίνει ουσιαστικά ανεξέλεγκτο. Και θα έλεγα εν πολλοίς και συνειδητά. Δεν σας ικανοποιούσαν οι υπάρχοντες νόμοι, το υπάρχον θεσμικό πλαίσιο; Αναφέρομαι στο ν. 2286/1995 για το ενιαίο σύστημα προμηθειών και στο ν. 2295/01. Εσείς τι κάνατε; Ουσιαστικά τίποτα. Στρουθοκαμηλίζετε. Κλείσατε τα μάτια. Έτσι τα χρέη των νοσοκομείων, τα νέα χρέη των νοσοκομείων, αυξάνονται με διπλάσιους ρυθμούς απ’ ό,τι στο παρελθόν και φθάνουν, από το 2005 μέχρι τώρα, στα 2,5 δισεκατομμύρια. Η φαρμακευτική δαπάνη και με τις επιζήμιες πολιτικές που εφαρμόσατε, έχει φθάσει στα ύψη. Διαγωνισμοί δεν έγιναν και οργιάζουν οι απευθείας αναθέσεις και οι εξωσυμβατικές προμήθειες. Αυτή είναι η πραγματικότητα που κρύβετε. 
      Και τι αποδεικνύει αυτό περίτρανα; Αναδεικνύει πραγματικά την όλη πολιτική σας στο χώρο της υγείας, που  είναι αλλοπρόσαλλη, με απόσταση λόγων και έργων και με κρυφή επιδίωξη την κρίση στο Ε.Σ.Υ. και την απαξίωσή του. Προς όφελος ιδιωτικών συμφερόντων, που ακονίζουν τα δόντια τους. Διάβαζα χθες στις κυριακάτικες εφημερίδες ότι ετοιμάζεται ο ιδιωτικός τομέας για μια «επιθετική επέκταση». Η πολιτική σας συνειδητά απαξιώνει το Ε.Σ.Υ. και ανοίγει την όρεξη, στρώνει έδαφος στα ιδιωτικά συμφέροντα. 
      Το συζητούμενο σήμερα νομοσχέδιο είναι ένα άλλοθι για τη μέχρι τώρα αδράνειά σας, κύριε Υπουργέ. Και δεν αναφέρομαι προσωπικά μόνο σε σας, αλλά συνολικά στην Κυβέρνηση. Είναι ένας φερετζές, συνολικά μια αρνητική πρωτοβουλία. Δεν απλοποιούνται οι διαδικασίες δεν προωθείται η διαφάνεια ούτε γίνεται εξορθολογισμός των δαπανών. Η πρόβλεψη που άκουσα να λέτε και σε συνεντεύξεις για εξοικονόμηση δήθεν 500.000.000 ευρώ ετησίως είναι και αυτή ένα επικοινωνιακό πυροτέχνημα. Εδώ μιλάμε, τα γραπτά Πρακτικά μένουν. Αν εφαρμοστεί αυτό το σύστημα, μόνο επιβάρυνση θα έχουμε. Θα το εξηγήσω παρακάτω. 
      Και μάλιστα δεν προσεγγίζεται μέσα απ’ αυτήν τη νομοθετική πρωτοβουλία το θέμα της νέας γενιάς χρεών των νοσοκομείων. Και ακόμη τι κάνετε; Ουσιαστικά νομιμοποιείτε αναδρομικά εξωσυμβατικές προμήθειες. Η σύλληψη αυτού του νομοθετήματος –λυπάμαι που είμαι τόσο ωμός, κύριε Υπουργέ- είναι πραγματικά τραγική, λάθος και ακατανόητη. Οδηγεί σε τερατογέννεση και θα εξηγήσω γιατί. Επιχειρείται όπως λέτε στην εισηγητική έκθεση ένα διαχωρισμό και μια ανεξαρτητοποίηση των προμηθειών του χώρου της υγείας από το ενιαίο πρόγραμμα προμηθειών του δημόσιου τομέα, όπως αναφέρεται στο ν. 2286/95. 
      Και τι κάνετε; Δημιουργείτε ένα επίσης ελεγχόμενο κεντρικά υδροκεφαλικό υποσύστημα. Έχει λογική αυτό; Εάν όπως λέτε δεν πέτυχε το ενιαίο σύστημα προμηθειών με βάση το ν.2286/95 –είναι ο νόμος περί προμηθειών, που γινόταν κεντρικά μέσω του Υπουργείου Ανάπτυξης- τότε γιατί δεν θα αποτύχει το κεντρικό υποσύστημα, αυτό που κάνετε; Πολύ περισσότερο, που οι νέες ρυθμίσεις θα αποδειχθούν στην πράξη ατελέσφορες, ανεφάρμοστες εν πολλοίς, αλλά και γενεσιουργές νέων μεγαλύτερων προβλημάτων κατά τη διάρκεια των διαγωνισμών των προμηθειών. Αναφέρομαι σε ενστάσεις, αντιδικίες και άλλες εμπλοκές με τις επικαλύψεις και διασταυρώσεις, που προκύπτουν από τις επιμέρους ρυθμίσεις. 
      Δημιουργείτε ένα υπερόργανο, την επιτροπή ελέγχου προμηθειών που εξαρτάται και λογοδοτεί μόνο στον Υπουργό. Τις δίνετε αρμοδιότητες για τον προγραμματισμό, τις προδιαγραφές και τον έλεγχο των προμηθειών. Τη διαδικασία, όμως, των διαγωνισμών και της δημοπράτησης την αναθέτετε σε τρεις άλλους φορείς. Και τις συμβάσεις τελικά τις υπογράφει, τις συνάπτει, η επιτροπή. Δηλαδή μύλος η υπόθεση. Θα έχουμε τριβές, παλινδρομήσεις με το σύρε και έλα.
      Κοιτάξτε, υπάρχει μια εμπειρία από τα έργα και από τις προμήθειες. Πρώτον, τα αποφαινόμενα όργανα, κύριε Υπουργέ, είτε έργα αφορούν είτε προμήθειες είτε υπηρεσίες, θα πρέπει ασφαλώς να είναι ξεκάθαρα και διακριτά. Και η εμπειρία αυτή από τις προμήθειες και τα έργα συνιστά κάτι. Ότι δεν μπορεί να διασπάται η ευθύνη μεταξύ διαφόρων φορέων. Δεν μπορεί δηλαδή να διασπάται η ευθύνη του διαγωνισμού της σύναψης της σύμβασης, της επίβλεψης και υλοποίησης της σύμβασης. Αλλιώς θα γίνει μύλος, μεταξύ διαφόρων φορέων. Άλλο είναι η διάκριση των αποφαινομένων οργάνων και άλλο να έχω διαφορετικούς φορείς. Κανένας διαγωνισμός δεν θα ευοδωθεί. Να θυμηθείτε αυτά που λέω. Καμμιά σύμβαση δεν θα προχωρήσει.
      Άλλο είναι το θέμα, κύριε Υπουργέ, της ενιαίας κατάρτισης του προγράμματος των γενικών προδιαγραφών, της συγκέντρωσης τεχνογνωσίας σ’ έναν φορέα ή σε μια επιτροπή καθώς και του παρατηρητηρίου τιμών για να υπάρχουν συγκρίσεις, και άλλο είναι το θέμα διεξαγωγής συγκεκριμένων διαγωνισμών για τη σύναψη και εκτέλεση της σύμβασης. Αυτά είναι ζητήματα απλής λογικής, είναι ζητήματα εμπειρίας. Σε όλο τον άλλο κόσμο έχουν λυθεί. Εδώ πραγματικά γίνονται διασταυρώσεις, επικαλύψεις. Θα γίνει μύλος. Αλλά ούτως ή άλλως το σύστημα πέρα από ανεφάρμοστο στην πράξη, μέσα από τις μεταβατικές διατάξεις, δεν ξέρουμε πόσο θα εφαρμοστεί.
      Και ο παραλογισμός για τον οποίο μίλησα, κυρίες και κύριοι συνάδελφοι της Νέας Δημοκρατίας –παρακαλώ να το προσέξετε- κορυφώνεται και από το εξής:
      Ενώ αποξενώνονται τα νοσοκομεία από τις προμήθειες τελείως, διορίζονται δεκαεπτά υποδιοικητές για το θέμα των προμηθειών! 
      Εγώ πιστεύω ότι στην πράξη θα κολλήσουν όλα τα ζητήματα, θα έχουμε αδιέξοδα. Αναφέρθηκαν οι συνάδελφοι και ο κ. Σκουλάκης, ο εισηγητής μας, ότι θα φθάσουμε στο σημείο τα νοσοκομεία να μην έχουν στοιχειώδη υλικά. Πιστεύω πως δεν θα φθάσουμε δεν μπορεί να κατεβάσουν τα ρολά τα νοσοκομεία. Αλλά θα έχουμε πάλι όργιο στις προμήθειες με εξωσυμβατικό τρόπο.
      Να τι κρύβει αυτό το νομοσχέδιο, το ιδιαίτερα μάλιστα γραφειοκρατικό. Βέβαια προκύπτουν και μια σειρά από άλλα ζητήματα, δεν έχω χρόνο να αναφθερώ, πρέπει να τελειώσω. Αύριο θα αναφερθώ στα άρθρα. Όμως επισημαίνω ότι προκύπτει θέμα με τις ευρείες εξουσιοδοτήσεις. Αναφέρομαι στην παράγραφο 6 του άρθρου 10 όπου μπορείτε να δώσετε ακόμη και το management των νοσοκομείων σε ιδιώτες. Αναφέρομαι επίσης στην εξουσιοδότηση όπου με υπουργική απόφαση μπορείτε να βάλετε σ’ αυτές τις διαδικασίες τις προμήθειες των φαρμάκων που δεν έχουν καμμία σχέση, με τα άλλα αντικείμενα προμηθειών.
      Κοντολογίς προτείνετε ένα σύστημα υπερσυγκεντρωτικό, ελεγχόμενο από το Υπουργό χωρίς κανένα κοινωνικό έλεγχο. Δεν πρόκειται να ενισχύσει τη διαφάνεια. Τουναντίον, ανοίγει παράθυρα αυθαιρεσίας, θα ανοίξει ένα νέο φαύλο κύκλο σπατάλης και αδιαφάνειας. Πιστεύω ότι δεν θα προλάβει να ανοίξει, γιατί θα κλείσει γρήγορα στις εκλογές ο δικός σας κύκλος, η κυβερνητική σας παρένθεση.
      ΠΡΟΕΔΡΕΥΩΝ (Ιωάννης Τραγάκης): Ο κ. Χωματάς έχει το λόγο.
      ΙΩΑΝΝΗΣ ΧΩΜΑΤΑΣ: Κυρίες και κύριοι συνάδελφοι, το συζητούμενο νομοσχέδιο του Υπουργείου Υγείας και Κοινωνικής Αλληλεγγύης αποτελεί ένα ακόμη αποφασιστικό και ουσιαστικό βήμα προς την κατεύθυνση της υλοποίησης των δεσμεύσεων της Κυβέρνησης της Νέας Δημοκρατίας για τη βελτίωση της κατάστασης, που επικρατεί στον ευαίσθητο χώρο της δημόσιας υγείας.
      Όλοι θα συμφωνήσουμε ότι η δημόσια υγεία συνιστά μία εθνική υπόθεση και ότι αυτή αποτελεί το βασικότερο δείκτη, που προσδιορίζει το επίπεδο της ποιότητας ζωής των Ελλήνων πολιτών. Είναι επίσης προφανές ότι η βιωσιμότητα του Ε.Σ.Υ. και κατ’ επέκταση η ποιότητα των υπηρεσιών υγείας, που παρέχονται στους Έλληνες πολίτες είναι άρρηκτα συνδεδεμένη με την οικονομική κατάσταση των νοσοκομείων.
      Κατά γενική ομολογία η παρούσα κατάσταση χαρακτηρίζεται ως προβληματική και επιβαρύνεται σε ακόμη μεγαλύτερο βαθμό από τη δυσλειτουργία και την αναποτελεσματικότητα του ισχύοντος συστήματος προμηθειών των νοσοκομείων. Είναι τεράστια τα ποσά που χάνονται εξαιτίας της αδιαφάνειας και της κακής οργάνωσης του συστήματος προμηθειών με αναπόφευκτη συνέπεια οι δαπάνες που πραγματοποιούνται κάθε χρόνο να υπερβαίνουν έως και κατά το 70% τον αρχικό ετήσιο προϋπολογισμό.
      Το Υπουργείο Υγείας και Κοινωνικής Αλληλεγγύης με την παρούσα νομοθετική του πρωτοβουλία επιχειρεί να δώσει ένα οριστικό τέλος στην κατάσταση αυτή βάζοντας μια τάξη στο άναρχο των προμηθειών με απώτερο στόχο να απαλείψει τα φαινόμενα της κακοδιαχείρισης και της κατασπατάλησης του δημόσιου χρήματος.
      Με τη σημαντική αυτή νομοθετική παρέμβαση επιχειρείται ουσιαστικά η δημιουργία ενός πλέγματος προστασίας των κονδυλίων, που διατίθενται για τη δημόσια υγεία, που δεν θα αφήνουν κανένα περιθώριο στα πιράνχας του παρελθόντος να συνεχίσουν την άνομη δράση τους.
      Είναι γνωστό ότι από το 1997 μέχρι σήμερα τρεις φορές έγινε ρύθμιση από το Υπουργείο Οικονομίας και Οικονομικών των τεράστιων χρεών των νοσοκομείων προς τους προμηθευτές τους. Γι’ αυτό καθίσταται επιτακτική ανάγκη να ελεγχθούν οι δαπάνες και να υιοθετηθεί ένα σύστημα προμηθειών ευέλικτο, αποτελεσματικό, αξιόπιστο και πάνω απ’ όλα διάφανο. 
      Αυτό επιχειρεί να επιτύχει το νέο σύστημα προμηθειών, που εισάγει το Υπουργείο Υγείας και Κοινωνικής Αλληλεγγύης, τα βασικά χαρακτηριστικά του οποίου είναι ο προγραμματισμός σε κεντρικό επίπεδο της προμήθειας ιατροτεχνολογικών υλικών και ο πλήρης έλεγχος του συστήματος, μέσω σύγχρονων πληροφοριακών συστημάτων.
      Ο κεντρικός προγραμματισμός θα γίνεται από μία επιτροπή, την Επιτροπή Προμηθειών Υγείας ακόμα και για την τυποποίηση των προϊόντων, την κωδικοποίηση των προμηθευτών και των υπηρεσιών και τον καθορισμό των ανωτάτων τιμών.
      Η Επιτροπή Προμηθειών θα συνιστά μια αυτοτελή δημόσια υπηρεσία αποτελούμενη από επτά τμήματα, με διοικητική και με οικονομική αυτοτέλεια και θα υπάγεται στο Υπουργείο Υγείας και Κοινωνικής Αλληλεγγύης. 
      Η ανάγκη υιοθέτησης ενός κεντρικού συστήματος καταδεικνύεται από το γεγονός ότι διεξάγονται ετησίως εννέα χιλιάδες διαγωνισμοί από διακόσιους ογδόντα εννέα συνολικά διαφορετικούς φορείς, που δραστηριοποιούνται στο χώρο της υγείας, ενώ οι προμηθεύτριες εταιρείες ιατροτεχνολογικών προϊόντων υπολογίζονται σε χίλιες εκατόν σαράντα τέσσερις και διακινούν περισσότερα από πεντακόσιες χιλιάδες ιατροτεχνολογικά προϊόντα. 
      Με τα δεδομένα αυτά γίνεται προφανής η ανάγκη του κεντρικού στρατηγικού σχεδιασμού των προμηθειών από την αρμόδια επιτροπή, η οποία θα είναι επιφορτισμένη και με την κατάρτιση του σχετικού προγράμματος, τη σύνταξη του ετήσιου προϋπολογισμού δαπανών, τον καθορισμό της διαγωνιστικής διαδικασίας, την παρακολούθηση της εκτέλεσης των συμβάσεων και τη συνολική οικονομική διαχείριση του συστήματος προμηθειών. 
      Η επιτροπή θα υποβοηθείται στο έργο της από ένα σύγχρονο σύστημα Πληροφορικής, το οποίο θα είναι σε θέση να παρακολουθεί ακόμη και τη χρήση των προϊόντων. Επιπροσθέτως η Επιτροπή Προμηθειών θα είναι επιφορτισμένη με τη συνεχή παρακολούθηση της εγχώριας και της αλλοδαπής αγοράς με σκοπό την εξασφάλιση των καλύτερων δυνατών τιμών. 
      Την ευθύνη για τη διενέργεια των διαγωνισμών θα αναλάβουν από κοινού το Ινστιτούτο Φαρμακευτικής Έρευνας και Τεχνολογίας και η Δ.ΕΠ.Α.ΝΟ.Μ., η Δημόσια Επιχείρηση Ανέγερσης Νοσοκομειακών Μονάδων, των οποίων ο ρόλος διευρύνεται. Ιδιαίτερα σημαντική εξάλλου κρίνεται η θέσπιση δυνατότητας διενέργειας διαγωνισμού για έκτακτες προμήθειες και από τα ίδια τα νοσοκομεία, με βάση, όμως, τις ρητές προδιαγραφές, που θέτει η αρμόδια Επιτροπή Προμηθειών. 
      Εδώ, κύριε Υπουργέ, θα ήθελα να μου επιτρέψετε να θέσω ένα προβληματισμό για τα λειτουργικά έξοδα, τις λειτουργικές ανάγκες που υπάρχουν στα νοσοκομεία και εδώ δεν προβλέπεται κανένα κονδύλιο από το οποίο θα μπορούσαν τα νοσοκομεία πραγματικά να προσποριστούν ορισμένα έξοδα για την κάλυψη ορισμένων λειτουργικών αναγκών. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχετε δίκιο, κύριε Χωματά. Ο Υπουργός είχε τοποθετηθεί στη Διαρκή Επιτροπή Κοινωνικών Υποθέσεων για την προσθήκη ποσοστού χρηματοδότησης στον ειδικό κωδικό κάθε νοσοκομείου. 
      ΙΩΑΝΝΗΣ ΧΩΜΑΤΑΣ: Ευχαριστώ.
      Ένα ακόμη θετικό στοιχείο του παρόντος νομοσχεδίου είναι και η πρόβλεψη για τη σταδιακή κατάργηση των μεγάλων αποθηκευτικών χώρων των νοσοκομείων. Αυτό θα επιτευχθεί μέσα από τη διενέργεια κεντρικών προμηθειών, με την οργάνωση ενός συστήματος logistics που θα συμβάλει στο να μην αποθηκεύονται και εν συνεχεία να καταστρέφονται στις αποθήκες των νοσοκομείων υλικά και μηχανήματα, τα οποία παραμένουν αχρησιμοποίητα. 
      Οι προμηθευτές θα οφείλουν να καλύπτουν με δική τους ευθύνη και σύμφωνα με τα προβλεπόμενα στη σχετική σύμβαση τις ανάγκες των μονάδων υγείας, ούτως ώστε τα υλικά, που θα αποθηκεύονται στα νοσοκομεία, να μην ξεπερνούν τις ανάγκες ενός μηνός. 
      Ένα ακόμη σημαντικό βήμα αποτελεί η δραστική παρέμβαση στη χρηματοδότηση των συμβάσεων προμηθειών, μέσα από τη διαδικασία είσπραξης των εκκαθαρισμένων απαιτήσεων των νοσοκομείων και την προεξόφλησή τους από τις εμπορικές τράπεζες. Με τον τρόπο αυτό μειώνεται το δυσανάλογα μεγάλο χρηματοοικονομικό κόστος, το οποίο δημιουργείται από τη μεγάλη καθυστέρηση των σχετικών πληρωμών προς τα νοσοκομεία. 
      Περαιτέρω πρωταρχικό μέλημα του Υπουργείου Υγείας και Κοινωνικής Αλληλεγγύης θα πρέπει να είναι η πρόβλεψη αυστηρών και παραδειγματικών ποινών σε περίπτωση παραβίασης του νόμου, ούτως ώστε να δοθεί ένα οριστικό τέλος στα γνωστά φαινόμενα της σπατάλης και της αδιαφάνειας του παρελθόντος. 
      Είμαι πεπεισμένος ότι η παρούσα νομοθετική πρωτοβουλία έρχεται σε μια καθοριστική στιγμή για το Εθνικό Σύστημα Υγείας γιατί, παρά τα πρόσφατα θετικά και σημαντικά βήματα που έχουν γίνει, οι ανάγκες του συστήματος είναι μεγάλες και συνεχώς αυξανόμενες. Είναι προφανές ότι η οικονομική εξυγίανση αποτελεί την αυτονόητη και απαραίτητη προϋπόθεση, προκειμένου να πάρει σάρκα και οστά το σχέδιο της Κυβέρνησης για μια εθνική υγειονομική πολιτική. 
      Το ενδιαφέρον του Υπουργείου Υγείας και Κοινωνικής Αλληλεγγύης εστιάζεται στο νοικοκύρεμα των οικονομικών, γιατί η επίτευξη του στόχου τής εξυγίανσης του χώρου των προμηθειών των νοσοκομείων είναι σε θέση να επιφέρει εξοικονόμηση δαπανών σε ποσοστό έως και 25%. 
      Αν αναλογιστούμε ότι το σύνολο των προμηθειών των νοσοκομείων κυμαίνεται γύρω στα 2.500.000.000 ευρώ, γίνεται αντιληπτό ότι είναι δυνατόν να εξοικονομηθούν σε ετήσια βάση έως και 500.000.000 ευρώ. Τα χρήματα αυτά μπορούν να αξιοποιηθούν για τη δημιουργία δεκαέξι χιλιάδων νέων θέσεων εργασίας, προκειμένου να καλυφθούν οι υπάρχουσες ελλείψεις, ούτως ώστε να αλλάξει ριζικά προς το καλύτερο η σημερινή εικόνα των δημόσιων νοσοκομείων.
      Μέρος των χρημάτων που θα εξοικονομηθεί θα αξιοποιηθεί και για την ενίσχυση των φορέων κοινωνικής αλληλεγγύης, τη βελτίωση των υποδομών στο χώρο της ψυχικής υγείας και τον εκσυγχρονισμό των νοσοκομείων χωρίς καμμία πρόσθετη επιβάρυνση του κρατικού προϋπολογισμού. 
      Πιστεύω πως οι στόχοι που θέτει το συζητούμενο νομοσχέδιο είναι πράγματι φιλόδοξοι και ταυτόχρονα εφικτοί. Είναι επιτέλους καιρός να καταπολεμήσουμε διά παντός τις «μαύρες τρύπες» της διαφθοράς και της αδιαφάνειας στο βωμό των οποίων θυσιάστηκαν επί σειρά ετών τόσα χρήματα του ελληνικού δημοσίου. Εκεί ακριβώς στοχεύει το νέο σύστημα προμηθειών, το οποίο βάζει φραγμό στα φαινόμενα της κακοδιαχείρισης και της σπατάλης που οδήγησαν στην οικονομική αιμορραγία του Ε.Σ.Υ..
      Κλείνοντας θα ήθελα να υπογραμμίσω ότι το συζητούμενο νομοσχέδιο συνιστά μία σημαντική μεταρρύθμιση που δημιουργεί τις απαραίτητες προϋποθέσεις, ώστε το Ε.Σ.Υ. να είναι σε θέση να ανταποκρίνεται και στο μέλλον με επάρκεια και με αποτελεσματικότητα στην υψηλή του αποστολή, γι’ αυτό και το υπερψηφίζω.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Γρηγοράκος έχει το λόγο.
      Παρέλαση γιατρών βλέπω! 
      Ορίστε, κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, στο νομοσχέδιο αυτό ταιριάζει ένας τίτλος, «Η υγεία σε δημοπρασία». Αυτός είναι ο τίτλος του νομοσχεδίου. Το προαναγγέλλετε τώρα, το προετοιμάζετε και μετά από δύο χρόνια αν είστε Κυβέρνηση θα ξεπουλήσετε όλο το σύστημα. Εγώ πιστεύω ότι δεν σας ταιριάζει αυτός ο τίτλος …
      ΚΙΜΩΝ ΚΟΥΛΟΥΡΗΣ: Δεν θα είναι σίγουρα!
      ΠΡΟΕΔΡΕΥΩΝ (Ιωάννης Τραγάκης): Αφήστε το, κύριε Κουλούρη. Μην προσπαθείτε να το διορθώσετε. Καλά το είπε!
      Συνεχίστε, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: Εάν θα είναι!
      Εγώ θεωρώ, λοιπόν, ότι δεν σας ταιριάζει αυτός ο τίτλος του δημοπράτη Υπουργού και σας αναφέρω μόνο το άρθρο 10, τις παραγράφους 4, 5 και 6. Πραγματικά όλα αυτά μεταβιβάζονται, υπηρεσίες εστίασης, καθαριότητας, μίσθωσης ακινήτων, αξιοποίησης ακινήτων. Real estate θα γίνει δηλαδή το Υπουργείο Υγείας και Κοινωνικής Αλληλεγγύης. Όμως, αυτό το τελευταίο, η παράγραφος 6 του άρθρου 10 είναι το πιο σημαντικό από όλο το νομοσχέδιο γιατί λέει ότι αν κάτι από αυτά που αναφέραμε δεν συμπεριλαμβάνεται, δηλαδή όλο το σύστημα, το δίνουμε ξανά στον Υπουργό να το ξεπουλήσει! 
      Έχουμε, λοιπόν, αλλαγή του τρόπου λήψης ειδικότητας τη Μεγάλη Δευτέρα για να μη μας πάρουν είδηση. Προκηρύχθηκαν τετρακόσιες είκοσι έξι θέσεις για ειδικότητα χθες το βράδυ μέσω του site της Δ.Α.Π.. Έτσι έγραψαν οι εφημερίδες σήμερα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τα έχουμε πει αυτά δημοσίως. Το νούμερο ενοχλεί; 
      ΛΕΩΝΙΔΑΣ ΓΡΗΓΟΡΑΚΟΣ: Υπουργέ μου, σήμερα το site της Δ.Α.Π. αναφέρει τις τετρακόσιες είκοσι έξι θέσεις.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας επαναλαμβάνω ότι τα έχουμε πει δημοσίως. Τι σας ενοχλεί; Το νούμερο; Είδατε ονόματα πουθενά; 
      ΛΕΩΝΙΔΑΣ ΓΡΗΓΟΡΑΚΟΣ: Όχι, είδαμε ότι το site της Δ.Α.Π. σήμερα έβγαλε τετρακόσιες είκοσι έξι θέσεις για ειδικότητα, που δεν τις ήξερε κανένας, κύριε Υπουργέ.
      ΧΡΗΣΤΟΣ ΠΡΩΤΟΠΑΠΑΣ: Είναι αληθές αυτό που λέει ο κ. Γρηγοράκος. Προαναγγελία έκανε. 
      ΛΕΩΝΙΔΑΣ ΓΡΗΓΟΡΑΚΟΣ: Προαναγγελία βεβαίως. Το προαναγγέλλει σήμερα στο site.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ συνεχίστε.
      ΛΕΩΝΙΔΑΣ ΓΡΗΓΟΡΑΚΟΣ: Αν δεν το ξέρει ο κύριος Υπουργός μπορεί να ανοίξει το site της Δ.Α.Π..
      Τα προηγούμενα χρόνια, λοιπόν, συζητούσαμε για ένα σύστημα, το οποίο πραγματικά ήταν ελπιδοφόρο, είχε όνειρο, από το 1981 και μετά και παρά τις παρεμβάσεις της τετραετίας 1989-1993 το σύστημα ήταν σε μία σωστή κατεύθυνση, κύριε Υπουργέ. Εσείς ο ίδιος και εμείς βέβαια είχαμε διαπιστώσει ότι το σύστημα σήμερα, μετά από είκοσι χρόνια, είναι κουρασμένο, είναι γερασμένο, είναι ακριβό –έτσι το έχουμε πει όλοι εμείς από εδώ- έχει προβλήματα με την εκπαίδευση, είναι εκπαιδευτικά διφορούμενο, αλλά θεωρώ ότι ό,τι και να πούμε γι’ αυτά τα θέματα το σύστημα είναι συκοφαντημένο. Το σύστημα υγείας στην Ελλάδα είναι συκοφαντημένο. Προσφέρει πάρα πολλά και μπορεί να προσφέρει πολύ περισσότερα. Έχουμε ένα άριστα εκπαιδευμένο υγειονομικό προσωπικό, γιατρούς, νοσηλευτές και παραϊατρικούς και όλοι οι διοικητικοί τους συστήματος είναι πάρα πολύ καλά εκπαιδευμένα στελέχη. Με τις δημόσιες σχολές στελεχών υγείας έχουμε αποκτήσει έμπειρα στελέχη για τη διοίκηση του συστήματος.
      Σήμερα, αυτό το νομοσχέδιο, το οποίο προσπαθεί να καταπολεμήσει τη διαφθορά που παρατηρείται στο Εθνικό Σύστημα Υγείας λόγω των προμηθειών, που είναι ένα τεράστιο κόστος για τον ελληνικό λαό, αν και προσπαθεί να κάνει κάτι, θεωρώ στο τέλος ότι όλα αυτά τα παίρνει μαζί του και θα πάει μαζί με το σύστημα. Και το λέω αυτό, ότι θα πάει μαζί με το σύστημα, διότι γίνεται μια προσπάθεια, ούτως ώστε να νομιμοποιηθούν οι οποιεσδήποτε πράξεις των διοικητικών συμβουλίων των νοσοκομείων για τον επόμενο καιρό αλλά και για τον προηγούμενο καιρό. Λόγω του ότι το νομοσχέδιο αυτό είναι ανεφάρμοστο στην πράξη το προσεχές διάστημα το Υπουργείο δεν θα μπορεί να εφαρμόσει τίποτα, δεν θα μπορεί να κάνει κανένα διαγωνισμό. Έτσι, λοιπόν, θα ευνοήσει τις εξωσυμβατικές προμήθειες πολύ περισσότερο απ’ ό,τι είναι σήμερα, από τα πεντακόσια εκατομμύρια τουλάχιστον  που είναι τον τελευταίο χρόνο. 
      Όσον αφορά τις τρεις εταιρείες που λέει το νομοσχέδιο, τα προηγούμενα χρόνια, όταν το ΠΑ.ΣΟ.Κ. ήταν στην κυβέρνηση, θυμάμαι τους συναδέλφους της Νέας Δημοκρατίας που συζητούσαν για τη Δ.ΕΠ.Α.ΝΟ.Μ., το Ι.Φ.Ε.Τ και το Ε.ΚΕ.Β.ΥΛ. και θυμάμαι ότι έλεγαν πως ήταν εταιρείες διαφθοράς, αδιαφανείς. Τις κατηγορούσαν. Έλεγαν ότι θα τις διαλύσουν κι ότι όλα αυτά ήταν ένα «σύστημα ΠΑ.ΣΟ.Κ. της διαφθοράς», όπως έλεγαν μάλιστα, το οποίο στηρίζει την αδιαφάνεια στο σύστημα των προμηθειών στα νοσοκομεία. Σήμερα, όμως, έρχεστε μέσα απ’ αυτές τις εταιρείες να νομιμοποιήσετε την είσοδο του ιδιωτικού τομέα και τη μεταφορά πόρων από το δημόσιο στον ιδιωτικό τομέα στα νοσοκομεία.
      Ο ιδιωτικός τομέας βέβαια σήμερα είναι στην καλύτερή του φάση, διότι μπορεί αφ’ ενός μεν να χρηματοδοτείται καλύτερα και αφ’ ετέρου να αγοράζει πολύ πιο εύκολα απ’ ό,τι ο δημόσιος τομέας. Και το καταφέρνετε αυτό, διότι συγκεντρώνετε όλα αυτά, όλες τις προμήθειες στο Υπουργείο Υγείας και Κοινωνικής Αλληλεγγύης κάτω από αυτήν την πανίσχυρη επιτροπή. Αυτή η επιτροπή είναι τόσο πολύ υδροκέφαλη, που δεν θα μπορέσει να κάνει τίποτε και στο τέλος θα εξαναγκαστεί να τα δώσει με εξωθεσμικές διαδικασίες για εξωσυμβατικές προμήθειες, ούτως ώστε από το μαγνητικό τομογράφο μέχρι και την τελευταία γάζα θα πάει στον ιδιώτη. Η αγορά, λοιπόν, εξειδικευμένης τεχνολογίας μεταφέρεται στο μέλλον για το δημόσιο και στο αύριο για τον ιδιώτη. 
      Εμείς δεν μπορούμε να ψηφίσουμε αυτό το νομοσχέδιο διότι είναι ανεφάρμοστο. Δεν έχει στόχους, δεν καλυτερεύει τίποτα στην υγεία. Δεν κάνει τίποτα καλύτερο απ’ ό,τι είναι σήμερα. Μάλλον το οδηγεί σε χειρότερους δρόμους και ατραπούς. Απλούστατα δίνει την ευκαιρία προεκλογικά να διοριστούν όχι μόνο υποδιοικητές, αλλά και άλλα εκατό στελέχη, που θα στελεχώσουν αυτήν την επιτροπή. Έτσι, λοιπόν, θα μπορέσει για άλλη μια φορά να διορίσει ο Υπουργός κάποιους ανθρώπους. Και σήμερα λέμε -όπως και την προηγούμενη φορά είχαμε πει- γι’ αυτές τις επιτροπές που διορίζονται από τους Υπουργούς ότι πάλι ο Υπουργός θα αναλάβει την πολιτική ευθύνη και ας ευχηθούμε ότι δεν θα έχετε, κύριε Υπουργέ, καμμία τύχη, όπως είχαν οι άλλοι Υπουργοί, όταν διόριζαν τέτοιες επιτροπές και βρέθηκαν υπόλογοι και είχαν οδηγηθεί σε πολιτικές, οι οποίες δεν τιμούν το πολιτικό σύστημα της χώρας.
      Έτσι, λοιπόν, βλέπουμε ότι, ενώ τα χρέη των νοσοκομείων τα προηγούμενα χρόνια ήταν περίπου 50.000.000 ευρώ το μήνα, το 2004, φθάσαμε να είμαστε στα 100.000.000 το μήνα το 2005 και το 2006 και τα χρέη να έχουν φθάσει στα 2,5 δισεκατομμύρια. Έτσι, λοιπόν, αυτό που θα κυκλοφορήσει και το οποίο τα επόμενα χρόνια θα είναι το σλόγκαν της εποχής θα είναι: «αναθέσεις, παρατάσεις, εξωθεσμικές προμήθειες νοσοκομείων τάδε». Αυτός θα είναι ο τίτλος όλων αυτών των προκηρύξεων, που θα γίνονται από τα νοσοκομεία. 
      Ένα άλλο θέμα που θα ήθελα να πω είναι ότι εμείς, κύριε Υπουργέ, τα προηγούμενα χρόνια προσπαθήσαμε. Ξέραμε ότι υπάρχει διαφθορά στις προμήθειες των νοσοκομείων. Φέραμε το ν. 2955. Ξέρουμε ότι ο ν.2955 βέβαια σήμερα δεν μπορεί να εφαρμοστεί, γιατί εσείς έχετε καταργήσει την περιφερειακή δομή του συστήματος υγείας. Από δεκαεπτά τις Δ.Υ.Πε. τις κάνατε επτά. Θεωρούσαμε ότι ήταν ένας καλός νόμος. Δεν ήταν ο καλύτερος νόμος και θεωρούμε σήμερα ότι ο νόμος που έχετε φέρει εδώ είναι πολύ καλύτερος και βελτιωμένος απ’ αυτόν που είχε καταθέσει ο κ. Κακλαμάνης. Όμως θεωρώ, κύριε Υπουργέ, ότι το νομοσχέδιο αυτό δεν μπορεί να εφαρμοστεί και πως το νομοσχέδιο αυτό θα δημιουργήσει μεγαλύτερη διαφθορά και αδιαφάνεια απ’ ό,τι τα προηγούμενα. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο Υπουργός Υγείας και Κοινωνικής Αλληλεγγύης κ. Αβραμόπουλος έχει το λόγο.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
    Κυρίες και κύριοι συνάδελφοι, φοβούμαι ότι, ενώ μας δίνεται μια ευκαιρία να αλλάξουμε τα πράγματα σ’ έναν πολύ ευαίσθητο τομέα, εξαιτίας της παγιωμένης συνήθειας να αρνούμεθα με μεγάλη ευκολία, οδηγούμεθα δυστυχώς σε μια κατ’ αρχήν κοινή αποτυχία. 
    Ελέχθη κατ’ επανάληψη σ’ αυτήν την Αίθουσα ότι αυτό το νομοσχέδιο είναι ένα νομοσχέδιο, το οποίο δίνει πολλές εξουσίες στον εκάστοτε Υπουργό. Θέλω να ξεκινήσω με μια κατ’ αρχήν διαπίστωση, που βγαίνει και από τα όσα πριν από λίγο είπε ο κ. Γρηγοράκος. 
    Τελικά το πολιτικό σύστημα δεν το τιμά η αποποίηση ευθυνών. Εγώ δεν κατάλαβα, για ποιο λόγο είμαστε εδώ; Για ποιο λόγο είμαστε όλοι εμείς σε όποια θέση και αν έχουμε ταχθεί; Για να αναλαμβάνουμε τις ευθύνες, που μας αναλογούν. Σε τελευταία ανάλυση, αυτό έρχεται να δέσει και με τη βασική λειτουργία και το σκοπό μιας κυβέρνησης: να κυβερνά με προγραμματισμό, με σχεδιασμό και να αναλαμβάνει τις ευθύνες της. 
    Συνεπώς αυτό που προσήψατε ως ελάττωμα, θα έλεγα ότι ως πολιτικός κόσμος θα έπρεπε πρώτα εσείς να το έχετε στηρίξει και να το έχετε χαιρετίσει. Γιατί, όπως είχα την ευκαιρία να πω και στη Βουλή, το έχουμε παρακάνει τα τελευταία χρόνια εκχωρώντας και παραχωρώντας εμείς οι ίδιοι εξουσίες σε άλλα κέντρα εξωθεσμικά και ίσως κάποτε πρέπει να συζητήσουμε πιο ανοικτά και θαρραλέα σ’ αυτήν την Αίθουσα για τις συλλογικές μας ευθύνες, ανεξάρτητα εάν είμαστε ή δεν είμαστε τότε εμείς στη Βουλή. 
    ΕΜΜΑΝΟΥΗΛ ΣΚΟΥΛΑΚΗΣ: Και οι ανεξάρτητες αρχές είναι εξωθεσμικές; 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εν πάση περιπτώσει, το νομοσχέδιο που συζητούμε σήμερα και το οποίο κατατέθηκε στη Βουλή στις 18 Μαΐου εντάσσεται και αυτό σε μια γενικότερη πολιτική μας μ’ ένα και μόνο σκοπό: την εξυγίανση και την ενίσχυση του Εθνικού Συστήματος Υγείας, του οποίου το δημόσιο χαρακτήρα δεν νομίζω ότι υπάρχει κάποιος σ’ αυτήν την Αίθουσα που θα έθετε ποτέ σε αμφισβήτηση ή σε διαπραγμάτευση. 
    Το λέω γιατί πολλά ακούστηκαν πάλι σήμερα για το πόσο διογκώθηκαν οι δαπάνες τις ιδιωτικής υγείας στη χώρα μας. Ε, τι να κάνουμε; Αυτήν την κατάσταση παραλάβαμε, έτσι εξελίχθηκε το σύστημα. Αν είναι 50% ή 52% οι δαπάνες για την ιδιωτική υγεία, αυτό θα πρέπει να μας προβληματίσει σε εντελώς διαφορετική βάση. Εμείς θέλουμε ένα δημόσιο σύστημα υγείας επαρκές, λειτουργικό, αποτελεσματικό και κυρίως διάφανο.
    Πράγματι, το νομοσχέδιο αυτό συνδέει άμεσα και κάτω από ενιαίο πολιτικό έλεγχο, όπως τον περιέγραψα πρωτύτερα, τα νοσοκομεία και όλες τις συντεταγμένες μονάδες του Εθνικού Συστήματος Υγείας μ’ ένα ειδικό, αυτοτελές και ανεξάρτητο –σημειώστε το αυτό- σύστημα προμηθειών και της οικονομικής βέβαια και λειτουργικής διαχείρισής του. 
    Λέω «ανεξάρτητο», διότι αυτό μπορεί κανείς να διαπιστώσει διαβάζοντας το νομοσχέδιο και λιγότερο τις εφημερίδες. Γιατί παρατήρησα ότι πολύ περισσότερο έχουν έρθει διαβασμένοι με το τι γράφουν οι εφημερίδες και λιγότερο με το τι λένε τα κείμενα, πάνω στα οποία θα δουλέψουμε και θα συνεργαστούμε, για να δώσουμε εμείς υλικό στις εφημερίδες αυτό το πρωί. Είναι, λοιπόν, ανεξάρτητο και αυτή η αρχή πραγματικά μπορεί να λειτουργήσει με αυτάρκεια κάτω από τους όρους, που αυτό το νομοσχέδιο περιγράφει. 
    Το Εθνικό Σύστημα Υγείας αποκτά επιτέλους δικό του ολοκληρωμένο και ανεξάρτητο θεσμικό σύστημα προμηθειών που έχει σχεδιαστεί, ώστε να ανταποκρίνεται απόλυτα στις ανάγκες του συστήματος, ανάγκες που προσδιορίζονται σε βασικές έννοιες, που δεν νομίζω ότι δεν υπάρχει κανείς σ’ αυτό το χώρο που δεν θα ήθελε να τις εμπεδώσει, όπως διαφάνεια, αποτελεσματικότητα και βέβαια οικονομία πόρων. 
    Με την εισαγωγή αυτού του νέου συστήματος προμηθειών δημιουργούνται οι αναγκαίες προϋποθέσεις πλέον για να οδηγηθεί το Ε.Σ.Υ. στην επόμενη ημέρα, που είναι η οργανωτική και η οικονομική αυτοτέλεια των μονάδων του και η εφαρμογή σύγχρονων μεθόδων διαχείρισης πόρων, αποθεμάτων, αναλώσιμων και υπηρεσιών.
      Το νομοσχέδιο αυτό αποτελεί το πρώτο στάδιο στην ώριμη αυτή φάση, όπως εξελίχθηκαν τα πράγματα. Γιατί αυτήν την κατηγορία ότι αργήσαμε, επιτρέψτε μου να μην τη δεχθώ. Όλο αυτόν τον καιρό εμείς σχεδιάζαμε, προγραμματίζαμε, δουλεύαμε και σήμερα καταθέτουμε το αποτέλεσμα της γνώσης, της κοινής μας εμπειρίας, αλλά κυρίως της βούλησής μας να αλλάξουν τα πράγματα προς το καλύτερο. Και μάθαμε, κυρίες και κύριοι συνάδελφοι, πολλά και από την Αντιπολίτευση, η οποία φοβούμαι ότι ξέχασε όλα εκείνα που την συνόδευαν κατά τη διάρκεια των πολλών χρόνων της διακυβέρνησης της χώρας από αυτή. 
      Είχα την ευκαιρία να πω πριν από λίγες μέρες ότι έννοιες, όπως πιράνχας και τρωκτικά εισήχθησαν στο πολιτικό λεξιλόγιο από διακεκριμένα στελέχη της Αντιπολίτευσης, που, ως Υπουργοί, τότε έδιναν τη δική τους μάχη για τη διαφάνεια. Ήρθε η ώρα, λοιπόν, αυτά να τα απαλείψουμε από το πολιτικό λεξιλόγιο και από κοινού να συνεργαστούμε στο να διαμορφώσουμε ένα τέτοιο τοπίο, μέσα στο οποίο θα μπορούν να διενεργούνται αυτοί οι διαγωνισμοί, κάτω από όρους χρηστής διαχείρισης και ασφάλειας του δημοσίου χρήματος. Η εμπειρία σας, λοιπόν, θα μας ήταν ιδιαίτερα χρήσιμη, αλλά δεν την είδα να αποτυπώνεται τουλάχιστον σε ό,τι αφορά αυτήν τη φάση της διαδικασίας. 
      Φοβούμαι, κυρίες και κύριοι συνάδελφοι της Αντιπολίτευσης, ότι έχετε έρθει εδώ έτοιμοι να πείτε ένα «όχι». Θα περάσουν, όμως, τα χρόνια, αυτός ο νόμος θα ισχυροποιηθεί ακόμη περισσότερο, τουλάχιστον από την ώρα που θα αρχίσει να εφαρμόζεται, και θα είσαστε απόντες από τη μεγαλύτερη και σημαντικότερη τομή που έγινε τις τελευταίες δεκαετίες στο Εθνικό Σύστημα Υγείας και που έχει να κάνει μ’αυτήν την ευαίσθητη πτυχή της διαχείρισης του δημοσίου χρήματος. 
      Προσωπικά πιστεύω –αυτή είναι η δική μου εκτίμηση- ότι θα θέλατε να είχατε συνεργαστεί και να είχατε συμφωνήσει μαζί μας. Δεν θα ήθελα να αναφερθώ στο τι μπορεί να συζητούμε κατ’ ιδίαν, γιατί ελάχιστη αξία έχει, όταν εδώ ό,τι λέμε, γράφεται. Αλλά δηλώνω εγώ δημόσια ότι έμαθα πολλά από τους συναδέλφους της Αντιπολίτευσης με τους οποίους είχα την ευκαιρία να μιλήσω και κυρίως μ’ εκείνους που βρέθηκαν σ’ αυτήν τη θέση και έγκαιρα μου ενετόπισαν τα ευαίσθητα σημεία πάνω στα οποία δομήθηκε και η σημερινή μας πρωτοβουλία. Καταγράψτε το αυτό. Μάθαμε πολλά από εκείνα που και εσείς βιώσατε. Ελάτε μαζί μας να τα αλλάξουμε. Λέω πολλές φορές –και το εννοώ, όπως το εννοούμε όλοι σ’ αυτήν την παράταξη- ότι η υπόθεση της υγείας είναι εθνική. Το άκουσα και σήμερα να επαναλαμβάνεται, αλλά δεν διαφαίνεται αυτό ούτε από τα λόγια ούτε από τις ενέργειες. 
      Πιστεύετε ότι απ’ όσους μας παρακολουθούν αυτήν τη στιγμή, αλλά και απ’ όσους αύριο θα πληροφορηθούν τα όσα διαδραματίζονται σ’ αυτόν το χώρο, υπάρχει ένας Έλληνας πολίτης που δεν θα ήθελε όλοι εμείς εδώ μέσα να δουλεύουμε ειδικότερα σ’ αυτόν τον ευαίσθητο τομέα της υγείας μέσα σε πνεύμα συναίνεσης, συνεργασίας και συνθετικών αποτελεσμάτων; Ή έχετε την εντύπωση ότι όταν φτάνει ένας Έλληνας πολίτης στο κατώφλι του Ε.Σ.Υ. για μία προσωπική του υπόθεση υγείας, οικογενειακή, νοιάζεται εκείνη την ώρα για το τι θα ψηφίσει στις επόμενες εκλογές; Τον ενδιαφέρει να έχει μπροστά του ένα σύστημα υγείας αξιόπιστο, λειτουργικό, αποτελεσματικό, που θα σέβεται τον ίδιο, την προσωπικότητά του και βεβαίως -μέσα απ’ όλα αυτά που εμείς εδώ θεσμοθετούμε- και τον ιδρώτα του, μέρος του οποίου πηγαίνει για την υγεία. 
      Και μιας και αναφέρομαι στα οικονομικά της υγείας, εμείς έχουμε αλλάξει εδώ και αρκετό καιρό άποψη και θέση. Πιστεύουμε ότι διατίθενται πολλά χρήματα για την υγεία. Εκείνο που χρειάζεται, είναι ένα γενικότερο νοικοκύρεμα και αυτό επιχειρούμε τώρα. Έχουμε φτάσει να είμαστε σχεδόν από τις πρώτες χώρες στην Ευρώπη, όπου το μεγαλύτερο ποσοστό -που φτάνει κοντά στο 9,5%- του Ακαθάριστου Εθνικού Προϊόντος πηγαίνει στην υγεία, κατά 50% στην ιδιωτική και κατά 50% στη δημόσια. Διαθέτουμε λεφτά. Και πολλά λεφτά! Το να έχουμε βάλει σαν στόχο, πέραν της διαφάνειας και της χρηστής διαχείρισης, να εξοικονομήσουμε και αυτό το ποσό των 500.000.000 σε ετήσια βάση, με την πιο μετριοπαθή εκτίμηση –προσωπικά εκτιμώ ότι θα είναι μεγαλύτερο το ποσοστό που πρόκειται να εξοικονομήσουμε- είναι κάτι το οποίο είναι δυνατόν κάποιος να μη θέλει σ’ αυτήν την Αίθουσα; Πού μπορεί να πάνε αυτά τα χρήματα; Και σε προσλήψεις μπορεί να πάνε και σε ενίσχυση των αποδοχών των εργαζόμενων στο χώρο της υγείας, αλλά και γιατί όχι σε νέες υποδομές;
      Κυρίες και κύριοι συνάδελφοι, το νομοσχέδιο αυτό συνιστά πραγματικά μια πρόταση για κοινή συμμετοχή στην προσπάθεια για οικονομική εξυγίανση και διαφάνεια. Εγώ είμαι βέβαιος ότι η συζήτηση που θα ακολουθήσει, θα φέρει στην επιφάνεια πολλά από εκείνα που θα μας βοηθήσουν να κατανοήσουμε σε βάθος τη σπουδαιότητα αυτού του εγχειρήματος, γιατί περί εγχειρήματος πρόκειται.
      Σε ό,τι αφορά τώρα τα όσα ακούστηκαν για το πώς θα εφαρμοστεί από την ώρα που τεθεί σε λειτουργία αυτή η επιτροπή, για τα όργανα δηλαδή της υλοποίησης, θα πω τα εξής. Θυμίζω ότι κύριο όργανο είναι η Επιτροπή Προμηθειών Υγείας, μια αρχή η οποία δεν εντάσσεται στην οικογένεια των ανεξάρτητων αρχών και εξήγησα προχθές το γιατί. Διότι πρέπει να αναλαμβάνουμε τις ευθύνες μας και η επιτροπή αυτή, εννεαμελής ως προς τη διαδικασία συγκρότησής της, περιγράφεται αναλυτικά στο νόμο.
       Έγινε μια πρόταση από την Αντιπολίτευση κατά τη διάρκεια της συζήτησης στην επιτροπή, όλα τα μέλη να αξιολογούνται από την αρμόδια επιτροπή της Βουλής. Κυρίες και κύριοι συνάδελφοι, το δεχτήκαμε. Ισχυροποιείται ακόμη περισσότερο αξιοκρατικά αυτή η επιτροπή. Θέλουμε με τη σύσταση αυτής της επιτροπής να τονίσουμε ότι η ευθύνη, η πολιτική επαναλαμβάνω, υπάρχει -μάλιστα αυτό φαίνεται και στον ορισμό και στη δράση της Επιτροπής Προμηθειών- και πρώτιστα την έχει ο ίδιος ο Υπουργός.
      Κυρίες και κύριοι συνάδελφοι, εμείς, σ’ αυτήν την παράταξη, πιστεύουμε  στην αξιοπιστία και το κύρος του πολιτικού κόσμου, παρά τα όσα γράφονται και ακούγονται τον τελευταίο καιρό. Θέλουμε να δώσουμε τέλος στη γενικευόμενη αντιπολιτευτική διαμαρτυρία με κάθε τρόπο, διότι αυτή οδηγεί στην απαξίωση της πολιτικής και του δικού μας ρόλου. Και έχουμε το θάρρος και την παρρησία να αναλαμβάνουμε τις ευθύνες μας για τις πράξεις μας και τις επιλογές μας, αξιοποιώντας μάλιστα, όπως είπα πρωτύτερα, τις γόνιμες επισημάνσεις, παρατηρήσεις και τους προβληματισμούς των συναδέλφων της Αντιπολίτευσης, που αναπτύχθηκαν κατά τη διάρκεια της συζήτησης στην αρμόδια επιτροπή της Βουλής.
      (Στο σημείο αυτό καταλαμβάνει την Προεδρική Έδρα ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Θεσπίζουμε, λοιπόν, ως όρο για το διορισμό του συνόλου των μελών της Επιτροπής και του Διευθυντή Προγραμματισμού και Ελέγχου των Προμηθειών, την προηγούμενη γνώμη της αρμόδιας επιτροπής της Βουλής. 
      Μια και αναφερόμαστε, όμως, στα στελέχη, έγιναν αναφορές και στις διοικήσεις των νοσοκομείων. Θα με έχετε ακούσει σε παλαιότερες αναφορές μου στη Βουλή να λέω ότι ήρθε ο καιρός να δώσουμε τέλος σε μια κατάσταση, που εγώ πιστεύω ότι δεν τιμά τον πολιτικό κόσμο της χώρας, δηλαδή κάθε φορά που αλλάζει η κυβέρνηση, να αλλάζουν και οι διοικήσεις των νοσοκομείων. Γι’ αυτόν το λόγο, προωθούμε νέα νομοθετική πρωτοβουλία, για να συσταθεί σχολή ανώτατων στελεχών δημόσιας υγείας. Πρέπει να καταλάβουμε ότι μ’ αυτόν τον τρόπο ισχυροποιούμε θεσμικά το χώρο της δημόσιας υγείας, δίνουμε όμως και ένα χτύπημα στην καρδιά της κομματοκρατίας. 
      Στελεχώνουμε, πέραν αυτών, την Επιτροπή Προμηθειών Υγείας με τις ενδεδειγμένες για το σκοπό αυτό ειδικότητες. Σε ό,τι αφορά τώρα την αναφορά στα πτυχία ή όχι, αν είπαμε να μην έχουν απαραίτητα διδακτορικό, είναι για να δώσουμε τη δυνατότητα σε μεγαλύτερο αριθμό Ελλήνων πολιτών, με εξαιρετικές σπουδές, να μπορέσουν να συμμετάσχουν στο διαγωνισμό αυτό. Γιατί όχι; 
      ΧΡΗΣΤΟΣ ΠΡΩΤΟΠΑΠΑΣ: Με πτυχίο Θεολογίας;
      ΠΡΟΕΔΡΕΥΩΝ (Σωτήρης Χατζηγάκης): Μη διακόπτετε, παρακαλώ. Συνεχίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μου επιτρέπετε; Κάντε μια αντιπρόταση. Θέλετε να είναι από τη σχολή οικονομικών επιστημών;
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριοι συνάδελφοι.
      ΧΡΗΣΤΟΣ ΠΡΩΤΟΠΑΠΑΣ: Μα, αφού με ρωτάει ο κύριος Υπουργός.
      ΠΡΟΕΔΡΕΥΩΝ (Σωτήρης Χατζηγάκης): Δεν ρώτησε εσάς. Είναι ρητορική η ερώτηση.
      Ορίστε, κύριε Υπουργέ, συνεχίστε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εν πάση περιπτώσει, εάν έχετε κάποια αντιπρόταση, εδώ είμαστε. Από την πρώτη ημέρα κιόλας σας είπα: «Ελάτε να συζητήσουμε». Αντί για αυτό, εκείνο  που παρακολουθήσαμε σήμερα, ήταν μια σειρά από αρνήσεις.
      Σε ό,τι αφορά τώρα την επιτροπή και τις αρμοδιότητες της, θα πω ότι η επιτροπή αυτή, ανάμεσα στα άλλα, αποφασίζει για τον καθορισμό και της προσήκουσας διαγωνιστικής διαδικασίας. Έτσι, ανάλογα με τις προμήθειες και τις ανάγκες των νοσοκομείων, μπορεί να θεωρεί ότι μπορεί να πραγματοποιείται η προμήθεια σε εθνικό, περιφερειακό ή τοπικό επίπεδο.
      Προβλέπουμε επίσης -και τονίστηκε ιδιαίτερα κατά τη διάρκεια των εργασιών της επιτροπής, αλλά και σήμερα- τη δημιουργία ειδικού κεφαλαίου κοινωνικής και ανθρωπιστικής αντίληψης για την κάλυψη των αναγκών κυρίως της ψυχιατρικής μεταρρύθμισης. Τα διαθέσιμα αυτού του κεφαλαίου θα προέρχονται από την παρακράτηση του 2% από την αξία κάθε πραγματοποιούμενης προμήθειας. Ιδιαίτερη σημασία αποδίδουμε στη συνέχιση και υλοποίηση της ψυχιατρικής μεταρρύθμισης, γιατί πολλά επίσης ακούστηκαν αυτές τις μέρες. Για το λόγο αυτό, με πρόγραμμα και σχεδιασμό προβλέπουμε αυτό το ειδικό κεφάλαιο κοινωνικής και ανθρωπιστικής αντίληψης, που θα χρησιμοποιηθεί για την κάλυψη των αναγκών όλων των ψυχιατρικών οργανισμών.
      Κάτι άλλο που επίσης έρχεται μ' αυτό το νομοσχέδιο –και γνωρίζουν καλύτερα οι παλαιότεροι πόση σημασία έχει- είναι η έγκαιρη προεξόφληση των προμηθευτών. Προβλέπουμε, δηλαδή, τη δυνατότητα σύναψης δανειακών συμβάσεων με τις τράπεζες για την πληρωμή στους προμηθευτές μέχρι και του 70% της αξίας της πραγματοποιούμενης προμήθειας. 
      Και για να αποφευχθούν βιαστικές κρίσεις, θα θυμίσω ότι αυτές οι συμβάσεις τελούν υπό την εποπτεία της Τράπεζας της Ελλάδας και προϋποθέτουν την προηγούμενη έγκρισή τους με κοινή απόφαση των Υπουργών Οικονομίας και Υγείας. 
      Έτσι, κάτω από συνθήκες απόλυτης διαφάνειας και νομιμότητας, εξασφαλίζουμε την έγκαιρη αποπληρωμή των προμηθευτών. Το γεγονός αυτό είναι σίγουρο ότι θα έχει θετικές επιπτώσεις στη μείωση των τιμών των προσφερόμενων προϊόντων και υπηρεσιών από τους προμηθευτές. 
      Επίσης, θα πρέπει να υπογραμμιστεί ιδιαίτερα η αξιοποίηση των οργανισμών χορηγίας. Ελέχθη πρωτύτερα για ποιο λόγο δεν συστήνουμε νέα όργανα. Μα, υπάρχουν. Οι υφιστάμενες εταιρείες του δημοσίου, και ειδικότερα του Υπουργείου Υγείας –και αναφέρομαι στη Δ.ΕΠ.Α.ΝΟ.Μ., στο Ι.Φ.Ε.Τ. και το Ε.ΚΕ.Β.ΥΛ.- έχουν αποκτήσει με τα χρόνια και την εμπειρία και τη γνώση από το χώρο, για να υποστηρίξουν κυρίως τη λειτουργία αυτού του νέου συστήματος προμηθειών, τη σύνταξη των απαραίτητων προϊόντων προμηθευτών, τον καθορισμό των προτύπων προδιαγραφών και τη διενέργεια των διαγωνιστικών διαδικασιών. Αποφεύγουμε έτσι τη δημιουργία νέων εταιρειών και οργανισμών, ενώ μεριμνούμε για την επαρκή στελέχωση αυτών των οργανισμών, για να φέρουν εις πέρας, για να αντεπεξέλθουν στα νέα τους καθήκοντα, σε μια διαδικασία που έχει ξεκινήσει.
      Το σύνολο τώρα των προβλεπόμενων προσλήψεων, θα γίνει σύμφωνα με τα προβλεπόμενα από το νόμο για τις Δ.Ε.Κ.Ο..
      Όσον αφορά τώρα τους αποθηκευτικούς χώρους των νοσοκομείων, ξέρετε τι συμβαίνει μ’ αυτούς. Σ’ ένα νοσοκομείο της χώρας βρέθηκαν υλικά που είχαν επάνω ημερομηνία λήξεως το 1985. Ε, αυτά τελειώνουν. Καταργούμε, για τη λειτουργία του συστήματος, το δίκτυο διατήρησης μεγάλων αποθηκευτικών χώρων –ανεξέλεγκτων, όπως έχει αποδειχθεί μέχρι τώρα- που έφτασε να αποτελεί χαίνουσα πραγματικά πληγή κατασπατάλησης πόρων και προμηθειών.
      Αντ’ αυτού και με τον κατάλληλο προγραμματισμό και παρακολούθηση, εξυπηρετούμε τις ανάγκες του συστήματος μέσω ακριβόχρονων παραδόσεων και παραλαβών, όπως και με την αξιοποίηση των αποθηκευτικών χώρων των νοσοκομείων, για την ικανοποίηση των τρεχουσών καθημερινών αναγκών.
      Πράγματι, εξαιρούμε από το πεδίο εφαρμογής του νόμου τα φάρμακα, για τα οποία προβλέπουμε απλά τη δυνατότητα να υπαχθούν σ' αυτόν το νόμο στο μέλλον, κατόπιν κοινής απόφασης των Υπουργών Ανάπτυξης και Υγείας.
      Στο σημείο αυτό, θα ήθελα να πω και κάτι άλλο, επειδή και αυτό τονίστηκε πρωτύτερα. Μα, ήταν κατάσταση αυτή που επικρατούσε πριν; Και αν αναρωτηθήκατε για ποιο λόγο δεν αφήσαμε τα πράγματα ως είχαν, δηλαδή να διενεργούνται οι διαγωνισμοί από το Υπουργείο Ανάπτυξης, εγώ πραγματικά απορώ. Είναι δυνατόν να υπάρχει κανείς σ’ αυτήν την Αίθουσα, που να μην αντιλαμβάνεται την ιδιαιτερότητα και την ξεχωριστή σημασία που έχει γι' αυτό το Υπουργείο το να πάρει αυτήν την υπόθεση στα χέρια του; Κατ’ εμέ, ήταν λάθος όταν τότε αυτό θεσμοθετήθηκε από την κυβέρνηση του ΠΑ.ΣΟ.Κ.. 
      Για όλα αυτά έχουμε προβλέψει μεταβατική περίοδο. Προβλέπουμε αναλυτικά τη διαδικασία μετάβασης σ’ αυτό το νέο σύστημα, προκειμένου να διαφυλαχθεί ο απρόσκοπτος εφοδιασμός των νοσοκομείων και των φορέων του Υπουργείου Υγείας και να αποφευχθεί ο οποιοσδήποτε αιφνιδιασμός, θα έλεγα, των συναλλασσόμενων με το δημόσιο. Για το σκοπό αυτό θα γίνει λεπτομερής καταγραφή όλων των αποθεμάτων των νοσοκομείων και των φορέων του  Υπουργείου Υγείας, καθώς επίσης και των διαγωνιστικών διαδικασιών και των συμβάσεων που δεν έχουν ολοκληρωθεί. 
      Η μετάβαση, λοιπόν, στο νέο σύστημα ανά κατηγορία προμηθειών και υπηρεσιών θα γίνει σταδιακά. Έχουμε χρόνο μπροστά μας. Εμείς θέλουμε να εφαρμόσουμε το σύστημα το συντομότερο δυνατό. Ευχής έργο θα ήταν να γίνει αυτό μέσα σε χρονικό διάστημα ενός έτους. Ο νόμος, όμως, μας δίνει τη δυνατότητα, για το ενδεχόμενο που θα χρειαστεί λίγο παραπάνω χρόνος, να φθάσουμε μέχρι και τους εικοσιτέσσερις μήνες. Σημασία έχει τι θα γίνει την επόμενη μέρα. Σίγουρα τα πράγματα θα έχουν αλλάξει προς το καλύτερο. 
      Ο κ. Λεβέντης αναφέρθηκε στην αποκέντρωση. Η αποκέντρωση που επικαλείσθε για τις προμήθειες, είναι ακριβώς η άναρχη κατάσταση που επικρατούσε, δυστυχώς, μέχρι σήμερα. Την κατάσταση αυτή είμαστε αποφασισμένοι να αλλάξουμε. Εκείνο που με έχει πραγματικά ξενίσει καθ’ όλη τη διάρκεια της συζήτησης στη Βουλή, είναι ότι η επωδός κάθε αρνητικής αναφοράς της Αντιπολίτευσης είναι ότι πράγματι χρειάζεται αλλαγή, ότι χρειάζεται διαφάνεια, ότι δυστυχώς κυριαρχεί η αδιαφάνεια και όλα τα σχετικά. 
      Αναρωτιέμαι, λοιπόν, αν μέσα απ’ όλη αυτήν την πρόταση θα μπορούσαν να είχαν έρθει στην επιφάνεια οι δικές σας προτάσεις, πιο συνθετικές και πιο κοντά σ’ αυτό που από κοντά πρέπει να επιδιώξουμε. 
      Η κ. Νικολαΐδου από την πλευρά του Κ.Κ.Ε. έκανε κάποιες επισημάνσεις και θα ήθελα να της απαντήσω. Εμείς, κυρία Νικολαΐδου, προσπαθούμε να βάλουμε τάξη και να εξοικονομήσουμε εκατομμύρια, δισεκατομμύρια, αν θέλετε, ευρώ για τα επόμενα χρόνια. 
      Τώρα, οι μισθοί των δεκαεπτά υποδιοικητών προμηθειών στα  νοσοκομεία, που καλύπτουν πολύ πάνω από το 50% του συνολικού όγκου παροχών υγείας του Ε.Σ.Υ., είναι το πρόβλημα; Εκτιμώ πως όχι. 
      Σε ό,τι αφορά την πρόταση που έκανε ο κ. Παπαγεωργίου για τα κουπόνια, νομίζω ότι το είχαμε συζητήσει και τον ευχαριστώ που υπέβαλε σήμερα αυτήν την πρόταση. Αποδεκτή, κύριε συνάδελφε, η σχετική παρατήρηση. Αφού, βέβαια, λάβει χώρα και η συζήτηση των σχετικών άρθρων, θα προβούμε στη σχετική προσθήκη στο άρθρο 15. Η προσθήκη αυτή θα περιγράφει με ακρίβεια το μηχανισμό ακύρωσης των κουπονιών των εξαγομένων φαρμάκων. 
      Κυρίες και κύριοι συνάδελφοι, το σημερινό σύστημα, κακά τα ψέματα, δεν λειτούργησε, επειδή, όπως είπα πριν, το Υπουργείο Ανάπτυξης, που έχει την ευθύνη όλων αυτών των δημόσιων προμηθειών, δεν μπορούσε εκ των πραγμάτων να ανταποκριθεί στον όγκο των προμηθειών υγείας, που αναλαμβάνει πλέον η Επιτροπή Προμηθειών. Δεν αντιλαμβάνομαι, λοιπόν, πώς βγάζετε αυτό το αυθαίρετο συμπέρασμα και  μάλιστα εσείς, που είχατε την ευθύνη γι’ αυτόν τον τομέα και μάλιστα με θετικά αποτελέσματα. 
      Συγκρίνοντας τα δύο συστήματα, θεσπίζουμε ένα σύστημα αποκλειστικά για την υγεία. Περιθώρια ΠΑ.ΣΟ.Κ., όπως ελέχθη πρωτύτερα, για εξωσυμβατικές προμήθειες δεν υπάρχουν και προβλέπεται να μην υπάρχουν. Η Επιτροπή θα έχει το ρόλο του Υπουργείου, θα ετοιμάζει τους όρους της διαχείρισης και θα υπογράφει τις συμβάσεις. Το Ι.Φ.Ε.Τ. και η Δ.ΕΠ.Α.ΝΟ.Μ. θα διεξάγουν τους διαγωνισμούς. Οι ρόλοι είναι σαφείς, διακριτοί και θα είναι και αποτελεσματικοί. 
      Ένα είναι βέβαιο, κυρίες και κύριοι συνάδελφοι: Το σχέδιο νόμου δεν πρέπει –επιτρέψτε μου να επιμείνω σ’ αυτό και θα ήταν ευκταίο να το αποφύγουμε- να αποτελέσει αντικείμενο στενής κομματικής αντιπαράθεσης. Κανείς δεν μπορεί να εναντιωθεί στην προσπάθειά μας και στη δέσμευση όλων μας για εξυγίανση, διαφάνεια και αποτελεσματικότητα του δημόσιου τομέα υγείας. Καμμία, μα καμμία, κομματική σκοπιμότητα δεν μπορεί να προβληθεί εναντίον ρυθμίσεων εξυγίανσης και διαφάνειας, γιατί το νομοσχέδιο φιλοδοξεί και σκοπεύει πραγματικά στην εξυπηρέτηση μιας καθαρά εθνικής υπόθεσης, της υπόθεσης της δημόσιας υγείας και της προστασίας του δημοσίου χρήματος.
      Αυτή είναι η μοναδική μας δέσμευση και επιδίωξη με την κατάθεση και με την πρόταση αυτού του νομοσχεδίου και θέλω να πιστεύω ότι στις ώρες που θα ακολουθήσουν, η Αντιπολίτευση θα αναλογιστεί το δικό της μέρισμα ευθύνης, έτσι ώστε, σαν φθάσουμε στο αποτέλεσμα, σαν περάσουν τα χρόνια και γυρνώντας τις μνήμες πίσω, να λένε και αυτοί μαζί μας: «Ναι, ήμασταν τότε, στη μεγάλη στιγμή της υγείας, και εμείς εκεί». 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
        Το λόγο έχει ο κ. Παπαϊωάννου.
        ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, θα ήθελα να ξεκινήσω την ομιλία μου -και έτσι την είχα σχεδιάσει- με βάση το σχέδιο νόμου που συζητάμε. Δεν μπορώ, όμως, να μη σχολιάσω κάποιες θέσεις του κυρίου Υπουργού. Άλλωστε σε σχόλια και ο ίδιος περιπλανήθηκε για πάνω από το μισό χρόνο, που σήμερα διέθεσε γι’ αυτό το νομοσχέδιο.
        Κύριε Υπουργέ, το σχέδιο νόμου είναι ένα ουδέτερο σχέδιο νόμου και θα μπορούσαμε να είχαμε συμφωνήσει. Ούτε υπάρχει από πλευράς μας μια παγιωμένη συνήθεια να καταψηφίζουμε επί της αρχής όλα τα νομοσχέδια της Κυβέρνησης. Σας θυμίζω μόνο –και ο κ. Γιαννόπουλος έχει μια συνέχεια στο Υπουργείο- ότι μόνο για το δικό σας Υπουργείο αυτήν την περίοδο ψηφίσαμε επί της αρχής πάνω από τέσσερα σχέδια νόμου. Κατά συνέπεια, μην επιχειρηματολογείτε σ’ αυτό το θέμα σχετικά μ’ ένα κλίμα συναίνεσης που θέλετε να δημιουργείτε προς κάθε κατεύθυνση. Ούτε αποποιούμεθα των ευθυνών μας. Είμαστε εδώ για να καταθέσουμε τις θέσεις μας και τις προτάσεις μας και στο συγκεκριμένο σχέδιο νόμου.
        Εμείς λέμε ξεκάθαρα ότι το σύστημα μέχρι σήμερα δεν λειτουργεί ικανοποιητικά. Πού οφείλεται αυτό; Οφείλεται στη μη κάλυψη νομοθετικών ατελειών και κενών; Το τελευταίο που θα μπορούσαμε να ισχυριστούμε.
        Κύριε Υπουργέ, οι νόμοι στη χώρα μας δεν εφαρμόζονται, γιατί δεν υπάρχει ισχυρή πολιτική βούληση εφαρμογής των νόμων. Αυτή είναι η αλήθεια. Κι αυτό παρατηρείται επί των ημερών σας.
        Το σύστημα θέλει εξυγίανση; Θα σας απαντήσω «ναι». Εφαρμόσατε εσείς το ν. 2995 και απεδείχθη αναποτελεσματικός; Επιχειρήσατε να το κάνετε; Μήπως εφαρμόσατε το νόμο για την πρωτοβάθμια φροντίδα που ψηφίσαμε το 2004; Όλα αρχίζουν από το μηδέν από σας. Αλλά ξέρετε κάτι; Για να μιλάμε για εξυγίανση –και χρησιμοποιώ τη δική σας λέξη- ξέρετε τι προϋποτίθεται πριν απ’ όλα; Εξόφληση των οφειλών προς τους προμηθευτές. Το κάνατε; Νέα χρέη: 2.500.000.000 ευρώ. Απαντήσατε σ’ αυτό; Καμμία απάντηση. Για ομόλογα άκουσα. Συναντήσατε τον κ. Αλογοσκούφη. Κρυφές συμφωνίες. Γιατί δεν καταγράφεται ούτε στο δημόσιο χρέος; Απαντήστε σ’ αυτά τα κρίσιμα ζητήματα.
        Δεύτερον, για να εφαρμοστεί ένας τέτοιος νόμος χρειάζεται αντιστάσεις…
        ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μου επιτρέπετε;
        ΜΙΛΤΙΑΔΗΣ ΠΑΠΑΪΩΑΝΝΟΥ: Ευχαρίστως, αν ο κύριος Πρόεδρος κρατήσει το χρόνο.
        ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
        ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Επειδή έγινε δύο φορές εδώ μέσα αναφορά σε κάτι το οποίο εγώ τουλάχιστον δεν μπορώ να καταλάβω, θα ήθελα να μου το διευκρινίσετε. Ποια η σχέση των ομολόγων που είπατε με τον κ. Αλογοσκούφη και με το θέμα μας;
      ΜΙΛΤΙΑΔΗΣ  ΠΑΠΑΪΩΑΝΝΟΥ:  Άκουσα απ’ αυτό εδώ το Βήμα ότι συμφωνήσατε με τον κ. Αλογοσκούφη τα χρέη να εξοφληθούν με ομόλογα κ.λπ.. Μπορείτε να μας ενημερώσετε στη Βουλή γι’ αυτό το θέμα;
      ΔΗΜΗΤΡΙΟΣ  ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):   Κι εγώ το άκουσα για πρώτη φορά από εσάς.
      ΜΙΛΤΙΑΔΗΣ  ΠΑΠΑΪΩΑΝΝΟΥ: Γιατί δεν το σχολιάσατε;
      ΔΗΜΗΤΡΙΟΣ  ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Τι άλλο σχόλιο θέλετε να ακούσετε;
      ΠΡΟΕΔΡΕΥΩΝ (Σωτήρης Χατζηγάκης):  Ο Υπουργός θέλει να πει ότι είναι εκτός θέματος.
      ΜΙΛΤΙΑΔΗΣ  ΠΑΠΑΪΩΑΝΝΟΥ: Προχωρώ. Υπάρχουν 2,5 εκατομμύρια χρέη, ναι ή όχι; Απαντήστε, σας παρακαλώ. 
      Το δεύτερο που σας είπαμε, είναι το εξής: Το σχέδιο νόμου εκπέμπει έναν αδικαιολόγητο συγκεντρωτισμό. Χρησιμοποιήσατε τη φράση «ενιαίος πολιτικός έλεγχος». Ο ενιαίος πολιτικός έλεγχος είναι αναγκαίος και απαραίτητος, όπως ήταν και στα προηγούμενα σχέδια νόμων, αλλά όλες οι εξουσίες στον Υπουργό με διορισμένους από τον ίδιο και τον πρόεδρο και τα μέλη της επιτροπής, μιας επιτροπής –κι εγώ έχω τις ενστάσεις μου σε σχέση με τις ανεξάρτητες αρχές- που όμως αποτελεί μία ιδιότυπη σχέση στο όλο σύστημα της Δημόσιας Διοίκησης, με ό,τι αυτό συνεπάγεται; Παίρνετε όλες τις ευθύνες. 
      Όλοι οι συνάδελφοί μου αναφέρθηκαν στο γιατί είναι αναποτελεσματικό το νομοσχέδιο και μιλήσατε για διαφάνεια και δημοσιότητα. Μπορείτε να μας πείτε, κύριε Υπουργέ, μία διάταξη του σχεδίου νόμου που να διασφαλίζει τη λογοδοσία κάπου -πού; - ή τη δημοσιότητα ή τη διαφάνεια;  Ο κάθε φορά Υπουργός εξασφαλίζει από μόνος του τη διαφάνεια και τη δημοσιότητα; Έτσι αντιλαμβάνεστε τη λειτουργία του κράτους και της Δημόσιας Διοίκησης; Απαντήστε σ΄ αυτά τα ερωτήματα.
      Είπαν εδώ –έχουμε καταθέσει και ερωτήσεις, δώσατε και κάποια στοιχεία για αδιαφανείς προμήθειες τα χρόνια που πέρασαν- για κακοδιαχείριση, ότι γράφουν κάθε μέρα οι εφημερίδες  και σ’ αυτά δεν δίνετε καμμία απάντηση.
      Κάτι άλλο: Ισχυριστήκατε ότι θα εξοικονομηθούν 500.000.000 ευρώ ετησίως. Από πού βγαίνει αυτό; Το διαβάσαμε μήπως στην ειδική έκθεση του Γενικού Λογιστηρίου του Κράτους; Μας το αναλύσατε εσείς εδώ; Το είπατε στους δημοσιογράφους;  Είναι κατά τη δική σας, λέει, εκτίμηση. Πώς βγαίνει η δική σας εκτίμηση; Μπορούμε να τη μάθουμε κι εμείς; Θα είναι πολύ ενδιαφέρον να το ακούσουμε.
      Ο αριθμός των διαγωνισμών θα μειωθεί; Διότι ακούω ότι ήταν εννέα χιλιάδες. Από πού βγαίνει αυτό και ποια είναι η διαδικασία; Η γραφειοκρατία, κύριε Υπουργέ,  παραμένει. Και στο βαθμό που το σχέδιο νόμου δεν έχει καμμία ευελιξία, αλλά τα αθροίζει όλα μαζί, θα δείτε ότι θα αποδειχθεί γραφειοκρατικό και αναποτελεσματικό. Και ξέρετε ποιο είναι το θέμα; Το μεγάλο ζήτημα σήμερα της χώρας, σε σχέση με την ανάπτυξή της, είναι η γραφειοκρατία και οι γραφειοκρατικές δομές, τις οποίες, δυστυχώς, στήνετε και  μ΄ αυτό το νομοσχέδιο.  Και πώς θα λειτουργήσει ανεξάρτητα –γιατί χρησιμοποιήσατε τη λέξη «ανεξάρτητα»- όταν θα είναι όλοι εξαρτημένοι από εσάς, χωρίς μάλιστα προδιαγραφές;  
      Σας άκουσα να ισχυρίζεστε ότι λάβατε υπόψη προτάσεις συναδέλφων στην αρμόδια κοινοβουλευτική επιτροπή. Μπορείτε να μου πείτε μία; Διότι εγώ ήμουν στην κοινοβουλευτική επιτροπή και συζητήσαμε αυτό το μεγάλο θέμα, κύριε Υπουργέ, που έχει να κάνει με το κεφάλαιο της κοινωνικής και ανθρωπιστικής αντίληψης. Σας είπα να προσδιορίσετε ακριβώς τους στόχους, τι υπηρετεί. Σας άκουσα σήμερα να μιλάτε για ψυχιατρικούς οργανισμούς και ψυχική υγεία. Πού γράφεται αυτό; Έκτακτες ανάγκες, ξέρετε τι σημαίνει; Ό,τι θέλει ο κάθε φορά Υπουργός. 
      Σας είπα ότι υπάρχουν παραδείγματα: Ανατρέξτε στο Υπουργείο Κοινωνικής Ασφάλισης για το Λ.Α.Ε.Κ., για το Λ.Α.Φ.Κ.Α., που έλεγε ότι δεν μπορεί να δοθεί ούτε μία δραχμή για άλλου είδους δαπάνες. Τα προσδιορίσατε αυτά; Στην αρμόδια κοινοβουλευτική επιτροπή μπήκαν ζητήματα, τα αγνοήσατε και σήμερα λέτε ότι «Εγώ είχα εμπειρίες από τους προηγούμενους συναδέλφους» και τόσα άλλα. Ας μας πουν οι προηγούμενοι συνάδελφοι από αυτά που εισηγήθηκαν, τι βλέπουν σήμερα στο κείμενο του σχεδίου νόμου που έχουμε μπροστά μας. Αυτή είναι η αλήθεια.
      Εντάξει, εγώ εκτιμώ τη στάση σας να μη φτιάξετε καινούργιους οργανισμούς και να αναθέσετε ένα κομμάτι αυτής της περίφημης δουλειάς στο Ι.Φ.Ε.Τ. και στη Δ.ΕΠ.Α.ΝΟ.Μ.. Πώς, κύριε Υπουργέ;  Ξέρετε ότι αυτοί οι οργανισμοί έχουν συγκεκριμένη αποστολή με όλες τις δυσκολίες ή -για να χρησιμοποιήσω τις λέξεις τις δικές σας- τις αμαρτίες. Μπορείτε να μου πείτε πώς θα γίνουν όλα αυτά τα πράγματα, δηλαδή εκπαίδευση προσωπικού, νέες προσλήψεις -μιλάμε για αποπροσανατολισμό- μέσα σε τόσο σύντομο χρονικό διάστημα;  Μακάρι να μη μείνουν ανεφάρμοστα.
      Κάτι πολύ σημαντικό, το οποίο δεν ακούστηκε σήμερα εδώ και δεν συμπεριλαμβάνεται στο σχέδιο νόμου, κύριοι συνάδελφοι. Ξέρετε ποιο είναι το σημαντικό; Ότι αυτές είναι ανώνυμες εταιρείες και υπάρχει ένα κρίσιμο ερώτημα που δεν έχει απαντηθεί. Ποιο είναι το κρίσιμο ερώτημα; Αυτών οι πράξεις θα υπόκεινται  στον έλεγχο του Συμβουλίου της Επικρατείας, των διοικητικών δικαστηρίων και του Ελεγκτικού Συνεδρίου; Γιατί, εάν δεν υπόκεινται και σ΄ αυτόν τον έλεγχο, για ποια διαφάνεια μιλάμε;  Για αυτό το θέμα, το οποίο εστιάζεται στο εάν περιλαμβάνεται αυτό ή όχι, εγώ βλέπω το συνεργάτη σας που λέει «ναι». Όμως, το «ναι» έχει ισχυρό νομικό αντίλογο και καλό θα ήταν αυτό το θέμα…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το λέει σ΄ εσάς.
      ΠΡΟΕΔΡΕΥΩΝ (Σωτήρης Χατζηγάκης): Κύριε Παπαϊωάννου, στη Βουλή παρακαλώ. Μην προκαλείτε τώρα και γίνεται διαλογική συζήτηση. Στη Βουλή απευθυνθείτε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να μην απευθυνθώ ούτε στον κύριο Υπουργό; Με συγχωρείτε, στη Βουλή απευθύνομαι.
      ΠΡΟΕΔΡΕΥΩΝ (Σωτήρης Χατζηγάκης): Στη Βουλή απευθύνεσθε. Στον Υπουργό μέσω της Βουλής.
      ΜΙΛΤΙΑΔΗΣ ΠΑΠΑΪΩΑΝΝΟΥ: Στη Βουλή απευθύνομαι. Δηλαδή εκτός Βουλής είναι ο κύριος Υπουργός;
      ΠΡΟΕΔΡΕΥΩΝ (Σωτήρης Χατζηγάκης): Στον Υπουργό μέσω της Βουλής.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, μήπως θα πρέπει να απευθύνομαι μόνο σ΄ εσάς; 
      ΠΡΟΕΔΡΕΥΩΝ (Σωτήρης Χατζηγάκης): Είστε παλιός κοινοβουλευτικός και ξέρετε τον Κανονισμό.	
       ΜΙΛΤΙΑΔΗΣ ΠΑΠΑΪΩΑΝΝΟΥ: Γι΄ αυτό το λέω, πρώτη φορά ο ομιλητής από το Βήμα απευθύνεται στον Υπουργό; 
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα. Έχετε διάθεση να κάνουμε αντιδικίες σε προσωπικό επίπεδο.	
       ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ δεν καταλαβαίνω τη δική σας διάθεση. Αντιδικία σε τι;
      Άρα, λοιπόν, κύριε Υπουργέ, σ΄ αυτά τα ζητήματα πρέπει να υπάρξουν διευκρινίσεις. 
      Δεύτερον, υπάρχουν οι ευρείες εξουσιοδοτήσεις. Η μία αναφέρεται στην παράγραφο 6 του άρθρου 10. Αναφέρθηκε ο κ. Γρηγοράκος και συμφωνώ απόλυτα μαζί του. Είναι ένα τεράστιο ζήτημα. 
      Όμως και η άλλη αναφέρεται στο φάρμακο, κύριοι συνάδελφοι. Στο φάρμακο δεν πρέπει να υπάρχει καμμία ρύθμιση. Δηλαδή τι θα κάνετε; Από αύριο το πρωί, όπως είναι η ευρεία εξουσιοδότηση, λέτε ότι με αποφάσεις δικές σας, δηλαδή του Υπουργού, του εκάστοτε Υπουργού και του Υπουργού Ανάπτυξης, μπορούν όλα να ρυθμιστούν από μηδενική βάση. Αυτό λέει η διάταξή σας. Αυτές είναι οι προθέσεις σας; Ξέρετε αυτό τι παρενέργειες δημιουργεί συνολικά στην αγορά, τι ανασφάλεια δημιουργεί στις ελληνικές φαρμακευτικές εταιρείες και σε τόσα άλλα πράγματα; 
      Κατά συνέπεια, πρέπει να βγάλετε το φάρμακο έξω από το σχέδιο νόμου. Και αν κάποια στιγμή χρειάζονται ειδικές ρυθμίσεις, εάν θέλετε να φέρετε ειδικές ρυθμίσεις, φέρτε νομοθετικές ρυθμίσεις. Είμαστε εδώ, για να τις συζητήσουμε. Αυτού του είδους η αμφιβολία και η αμφισβήτηση, προβλήματα δημιουργούν και τίποτα δεν λύνουν, πέραν του ότι έχω τη βεβαιότητα ότι αύριο το πρωί, εάν βγάλετε κάποιες τέτοιες αποφάσεις, τα αρμόδια διοικητικά δικαστήρια και ιδιαίτερα το Συμβούλιο της Επικρατείας, λόγω του ευρύτατου περιεχομένου των εξουσιοδοτήσεων, θα τις κρίνουν ως αντισυνταγματικές. Συνεπώς, η δική μας θέση είναι: Έξω οι ρυθμίσεις για το φάρμακο από την ευρεία εξουσιοδότηση, όπως αναφέρθηκα και στην παράγραφο 6 του άρθρου 10.
      Θα σας πάω σ΄ ένα άλλο κρίσιμο θέμα. Διετής θητεία των μελών αυτής της εθνικής επιτροπής, που μπορεί να ανανεωθεί μία φορά. Δηλαδή θα είναι δύο συν δύο, ίσον τέσσερα χρόνια. Σωστό κατ’ αρχήν σαν αντίληψη, για να μη δημιουργούνται καταστάσεις κ.λπ.. Ποιος, όμως, σοβαρός, πετυχημένος επιστήμονας θα αφήσει την όποια καριέρα του, για να έρθει στο δημόσιο με τις όποιες αμοιβές για να καθίσει δύο συν δύο χρόνια; Σας είπα κατ’ αρχήν ότι είναι σωστό. Θεωρώ, όμως, μη σωστό το γεγονός ότι φτιάχνετε επιτροπή στα πλαίσια των υπηρεσιών του Υπουργείου όπου καταργείται η ιεραρχία, καταργούνται οι δημόσιες υπηρεσίες κ.λπ.. Δηλαδή η μεγάλη μου σκέψη είναι ότι είναι λάθος η όλη δομή. Ακόμη όμως και αν πάω στη δική σας λογική, θα δείτε πάλι ότι δεν θα βρείτε κατάλληλους ανθρώπους. Γι’ αυτό βάλατε και μειωμένα προσόντα, γιατί κανείς με τόσο υψηλά προσόντα δεν θα πάει, κύριοι συνάδελφοι, να μπει επικεφαλής μιας τέτοιας επιτροπής, εκτός και αν πάει εν γνώσει του ότι θα κάνει άλλες δουλειές απ΄έξω, γιατί υπάρχουν και τέτοιοι. Εγώ είπα το εξής: Έχω τη μείζονα σκέψη μου, που δεν αλλάζω. Από εκεί και πέρα, προσπαθώ να μπω στη δική σας σκέψη, και να σας δείξω γιατί και αυτή δεν στέκει. 
      Ας μην πάω τώρα στη θέση των υποδιοικητών και να μη σας υπενθυμίσω εδώ -γιατί αναφερθήκατε γενικότερα στα ζητήματα της υγείας, στα οποία θα έρθω και θα κλείσω μ΄ αυτά- ότι το λειτουργικό κόστος του Ε.Σ.Υ., κύριοι συνάδελφοι, τα τρία τελευταία χρόνια αυξήθηκε κατά 30%. Να δείτε πόσες καινούργιες θέσεις και πόσα επιπλέον χρήματα έχουν δοθεί προς αυτήν την κατεύθυνση. 
      Σας άκουσα να λέτε και κάτι άλλο, ότι «Ξέρετε, όλοι υπηρετούμε το δημόσιο χαρακτήρα του συστήματος υγείας στη χώρα». Στα λόγια όλοι το υπηρετούμε. Όμως, όλοι κρινόμαστε, κύριε Υπουργέ, σε σχέση με τα αποτελέσματα της πολιτικής. Ασφαλώς, μιλάμε για συνύπαρξη του δημόσιου και του ιδιωτικού τομέα. Εσείς, όμως, αυτήν τη στιγμή είσαστε ικανοποιημένος, όταν και εδώ η ιδιωτική δαπάνη έχει φθάσει σήμερα, επί των ημερών σας, στο 47%. Έχουμε μία αύξηση που ξεπερνά μέσα στα τρία τελευταία χρόνια το 35% και σήμερα όλοι επενδύουν προς αυτήν την κατεύθυνση. Δηλαδή, έτσι υπηρετούμε το δημόσιο χαρακτήρα του συστήματος υγείας; Άρα και εδώ κρινόμαστε όλοι εκ του αποτελέσματος.
      Και τι είδα; Σας είδα σήμερα να λέτε από εδώ, ως αρμόδιος Υπουργός, κάτι που δεν το περίμενα ποτέ. Δηλαδή, τα χρήματα που δίνουμε, είναι πολλά. Μάλιστα. Γιατί το λέμε αυτό; Για να δικαιολογήσουμε το γεγονός ότι κάθε χρόνο στον κρατικό προϋπολογισμό, αντίθετα με ό,τι λέγαμε προεκλογικά, έχουμε υποχρηματοδότηση στο σύστημα και κυρίως στις δημόσιες επενδύσεις για το σύστημα υγείας.
      Εγώ τι λέω; Εγώ δεν θα σταθώ στο αν είναι πολλά ή λίγα. Εμείς έχουμε μία άλλη θέση. Ότι εμείς θα αυξήσουμε τις δαπάνες 1% τα επόμενα τέσσερα χρόνια με το πρόγραμμά μας, βάζοντας ταυτόχρονα όμως και το αναγκαίο στοιχείο του εξορθολογισμού και της εξυγίανσης του συστήματος, γιατί πράγματι υπάρχει πρόβλημα. Αλλά δεν μπορεί αυτό να αποτελεί το άλλοθι μιας πολιτικής μ΄ ένα αυθαίρετο νούμερο 500.000.000 ευρώ και έτσι λύσαμε το θέμα. Και τώρα δεν έχουμε λεφτά να πληρώσουμε τις εφημερίες των γιατρών, θα κλείσουν τα νοσοκομεία τον Ιούνιο μήνα και θα σας φταίνε κάποιοι άλλοι. Δεν τα λέω, αλλά αυτή είναι η πραγματικότητα, γιατί αφήσατε τις ρυθμίσεις.
      Τα είπαμε την προηγούμενη φορά σε σχέση με τις αποφάσεις και των δικαστηρίων και της Ευρωπαϊκής Ένωσης και είμαστε στο παρά πέντε. Και παρεμβαίνουμε πάντα πυροσβεστικά. Περί αυτού πρόκειται, κύριε Υπουργέ. Από ΄κει και πέρα, να σας πω κάτι; Να μη μείνω στα δημοσιεύματα. Έχετε διαβάσει –που έχετε χρέος να το κάνετε- τις εκθέσεις των επιθεωρήσεων υγείας πάνω στα ζητήματα αυτά; Απαντήστε σ΄ αυτά. Ή, τι να πούμε για την ψυχική υγεία; Τα είπαμε. Τι να πούμε για τις μονάδες εντατικής θεραπείας; Τι να πούμε για την πρωτοβάθμια φροντίδα; Τι να πούμε για τις τιμές των φαρμάκων, με τη λεγόμενη κατάργηση της λίστας και πού πήγαν; 
	Όμως, κύριε Υπουργέ, προηγούμενα οι συνάδελφοι έβαλαν ένα τεράστιο ζήτημα ηθικής τάξης και πολιτικής τάξης. Ότι μέσα από το site της Δ.Α.Κ.Ε…
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Της Δ.Α.Π..
	ΜΙΛΤΙΑΔΗΣ ΠΑΠΑΪΩΑΝΝΟΥ: Της Δ.Α.Π., έκανα λάθος, γίνονται και αυτά. Μέσα από το site της Δ.Α.Π., λοιπόν, ανακοινώθηκε τι θα γίνει σε σχέση με την απόκτηση τετρακοσίων είκοσι έξι, νομίζω, ειδικοτήτων κ.λπ.. Έτσι το περνάτε και αυτό; Είναι έτσι; Εγώ θέλω μια απάντηση. Με συγχωρείτε, αλλά με ρωτάτε τι είναι, κύριε Γιαννόπουλε. Δηλαδή, σήμερα σε μία μεγάλη εφημερίδα με μεγάλη κυκλοφορία, στα «ΝΕΑ»…
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας απαντήσουμε.
	ΜΙΛΤΙΑΔΗΣ ΠΑΠΑΪΩΑΝΝΝΟΥ: Α, ωραία, γιατί αν μας είχατε δώσει μια απάντηση, θα είχε τελειώσει το θέμα. Και αν την είχε δώσει ο κύριος Υπουργός, δεν θα υπήρχε θέμα τώρα, δεν θα το επανέφερα.
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τώρα με ρωτάτε. 
	ΜΙΛΤΙΑΔΗΣ ΠΑΠΑΪΩΑΝΝΝΟΥ: Όχι, το ρώτησαν προηγουμένως οι συνάδελφοι. Μιλούσατε επί μισή ώρα και δεν είπατε κάτι σε σχέση με όλα αυτά.
	ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα σας δώσω το λόγο μετά, για να απαντήσετε. 
	ΜΙΛΤΙΑΔΗΣ ΠΑΠΑΪΩΑΝΝΝΟΥ: Κατά συνέπεια, είναι φανερό ότι το Ε.Σ.Υ. τα τελευταία χρόνια εγκαταλείφθηκε. Και ξεκινάω από την πρόσληψη νοσηλευτικού προσωπικού, από τα θέματα της μείωσης της κρατικής χρηματοδότησης, από το ζήτημα ότι τα χρέη των νοσοκομείων διπλασιάστηκαν, από την εγκατάλειψη των προγραμμάτων ψυχικής υγείας. Για εμάς είναι κυρίαρχο το ζήτημα. Είναι κάτι που προσδιορίζει την ταυτότητά μας. Γι’ αυτό και καταθέτουμε ένα νέο πρόγραμμα, με βάση τις νέες συνθήκες και τις νέες ανάγκες του ελληνικού λαού, για να πάει το Εθνικό Σύστημα Υγείας μπροστά, με μία τελείως διαφορετική προσέγγιση από τη δική σας. Και εδώ είναι οι μεγάλες μας διαφορές. 
Δεν θα μπορούσαμε να είχαμε διαφορές στα ζητήματα, όπως είπα, του εξορθολογισμού των δαπανών και των προμηθειών, εφόσον είναι ένα νομοσχέδιο, όπως το χαρακτήρισα στην αρχή, ουδέτερο, στο βαθμό που αυτό το νομοσχέδιο δεν θα είχε μία συγκεντρωτική λογική, δεν θα έβαζε έναν υπερυπουργό να τα κουμαντάρει όλα και σε κάθε περίπτωση αν δεν ήταν ένα σχέδιο νόμου, το οποίο στον πυρήνα του έχει συγκεντρωτισμό,  γραφειοκρατία και άρα είναι αναποτελεσματικό. Αυτός είναι ο λόγος που το καταψηφίζουμε. 
	Σας ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Παπαϊωάννου. 
	Ο κύριος Υπουργός έχει το λόγο. 
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όπως πάντα, με ιδιαίτερη προσοχή άκουσα τον κ. Παπαϊωάννου και θα είμαι σύντομος και ακριβής. 
	Κύριε Παπαϊωάννου, συνήθως έρχεστε διαβασμένος σ΄ αυτήν την Αίθουσα. Συνήθως. Τουλάχιστον αυτήν την εντύπωση έχετε δώσει σε μένα. Αν είχατε ρίξει μία ματιά, λοιπόν, σ΄ αυτό για το οποίο επιχειρηματολογήσατε και μάλιστα με τέτοια μαχητικότητα, θα είχατε δει ότι οι προτάσεις που υπεβλήθησαν από την παράταξή σας στην επιτροπή, έγιναν δεκτές. Μία απ’ αυτές, αν με είχατε προσέξει πρωτύτερα, έχει να κάνει με το πώς θα ορίζονται τα μέλη αυτής της επιτροπής. 
      Η αρχική σκέψη ήταν να περνά από την αρμόδια επιτροπή της Βουλής το θέμα του διορισμού του Προέδρου. Το επεκτείναμε και όλα τα μέλη πρόκειται να αξιολογούνται από τη Βουλή. Δεν είναι αυτό μια πρόταση που έγινε δεκτή; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μην υποτιμάτε τη νοημοσύνη μας. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ακούστε, μην εκνευρίζεσθε, γιατί προσπαθούμε να διαφωτίσουμε σημεία των όσων είπατε. Σκοπός σ’ αυτήν τη συζήτηση είναι να βγούμε όλοι με πλήρη επίγνωση της καταστάσεως, όχι μόνο αυτής, όπως διαγράφεται από την κουβέντα, αλλά και από το τι λέει ο καθένας από μας. 
      Σ΄ ένα σημείο, λοιπόν, αναφερθήκατε -και μάλιστα με ιδιαίτερη έμφαση- στο ότι πουθενά δεν αναφέρεται τίποτα για το 2% για την ψυχική υγεία. Εδώ είναι γραμμένα. Θέλετε να σας τα διαβάσω; Θα έπρεπε να το έχετε κάνει εσείς νωρίτερα. Υπέρ, λοιπόν, των οργανισμών κοινωνικής αλληλεγγύης και ψυχικής υγείας που εποπτεύονται από το Υπουργείο μας! 
      Τρίτο σημείο. Αναρωτηθήκατε ρητορικά εάν όλες αυτές οι διαδικασίες θα τελούν κάτω από τον έλεγχο του Ελεγκτικού Συνεδρίου. Για πείτε μου εσείς μια διαδικασία, που δεν τελεί υπό τον έλεγχο του Ελεγκτικού Συνεδρίου. Απαντήστε μου σ’ αυτό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πού να σας απαντήσω; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μα βεβαίως, όταν δεν υπάρχει καμμία, θα έχουμε εξαιρέσει αυτήν; Είναι αυτονόητο, κύριε Παπαϊωάννου. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, πείτε την άποψή σας. Μην κάνετε διάλογο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είπατε: Κατ’ αρχήν σωστή η όλη πρωτοβουλία, αλλά λάθος. Κύριε Παπαϊωάννου, νομίζω ότι μπορούμε να μιλήσουμε με καθαρή και ειλικρινή γλώσσα. Θέλετε να αλλάξουν τα πράγματα; Θέλετε να εμπεδώσουμε τη διαφάνεια και τη χρηστή διαχείριση σ΄ έναν ευαίσθητο τομέα, όπως είναι αυτός των προμηθειών; 
      Είπα και προηγουμένως και επαναλαμβάνω: Δώστε μας από τη γνώση και την εμπειρία σας. Πολλοί εκ των συναδέλφων, που πέρασαν απ’ αυτήν τη θέση, γνωρίζουν πολύ καλά για ποιο λόγο πήραμε αυτήν την πρωτοβουλία και θα θέλαμε να σας είχαμε κοντά μας. 
      Είπατε ότι έφθασαν οι δαπάνες για την ιδιωτική υγεία στο 47%. Εγώ θα σας διορθώσω. Είναι παραπάνω. Εκεί, όμως, τις παραλάβαμε. Για είκοσι ολόκληρα χρόνια διογκώθηκε και ο ιδιωτικός τομέας. Δεν κυβερνούσαμε εμείς τότε. Δεν υπήρξε ποτέ ορθολογισμός ως προς τις δαπάνες για την υγεία από κανένα κυβερνητικό σχεδιασμό της προηγούμενης περιόδου. 
      Το ότι φθάσαμε εκεί, είναι μια πραγματικότητα. Να βάλουμε, όμως, κανόνες ξεκάθαρους. Εμείς δεν το αμφισβητήσαμε ποτέ για λογαριασμό σας. Εσείς, όμως, το κάνετε κατά τρόπο επαγγελματικό εδώ μέσα. Διαρκώς λέτε ότι επιχειρείται η άλωση της υγείας στον ιδιωτικό τομέα. Είπα, λοιπόν, από του Βήματος της Βουλής -και επαναλαμβάνω και τώρα- ότι κανείς σ’ αυτήν την Αίθουσα δεν διαπραγματεύεται το δημόσιο χαρακτήρα της ελληνικής υγείας. 
      Σε ό,τι αφορά την αποστροφή της ομιλίας μου για το ότι διατίθενται πολλά λεφτά για την υγεία, ε, διατίθενται πολλά λεφτά για την υγεία. Ας σταματήσει, λοιπόν, το κλέψιμο και θα σας πω εγώ πού θα βρούμε τα χρήματα, για να μπορέσουμε να πραγματοποιήσουμε ένα μέρος των πολιτικών που έχουμε ήδη σχεδιάσει. Να δώσουμε τέλος στην αδιαφάνεια, διότι αυτό που παραλάβαμε, ήταν ένα κατακερματισμένο, άναρχο και αδιαφανές περιβάλλον. 
      Και προσέξτε, πρώτος εγώ λέω ότι και εσείς θέλετε να βάλουμε τάξη. Και αυτός πρέπει να είναι ο σκοπός που θα μας φέρει κοντά. Το αν πρέπει να βελτιώσουμε τη μία ή την άλλη διάταξη, εδώ είμαστε να το συζητήσουμε. Εξ αρχής, βγήκαμε και είπαμε στην επιτροπή και το λέμε και τώρα: Βοηθήστε μας να αντιληφθούμε ορισμένες από τις πτυχές που, ενδεχομένως λόγω του γεγονότος ότι για είκοσι ολόκληρα χρόνια κυβερνούσατε εσείς, δεν τις καταλάβαμε. Εδώ έχουμε έμπειρους πρώην Υπουργούς. Και πρώτος εγώ λέω, για να μη βιαστείτε να αφορίσετε και να εξορκίσετε με το γνώριμο αντιπολιτευτικό τόνο που αρθρώνετε σ’ αυτήν τη Βουλή, ότι επιχείρησαν πολλοί εκ των συναδέλφων να βάλουν τάξη στα πράγματα. Δεν τα κατάφεραν. Δεν πολέμησαν τα πιράνχας. Δεν έδιωξαν τα τρωκτικά. Ε, θα το κάνουμε εμείς τώρα, γιατί είμαστε αποφασισμένοι και θέλουμε σ’ αυτήν την προσπάθεια να είσθε εσείς παρόντες. 
      Σε ό,τι αφορά την τελευταία παρατήρηση για το τι είδατε σήμερα στο site της Δ.Α.Π., ε, τι να σας πω; Η Δ.Α.Π. είναι πιο γρήγορη από την Π.Α.Σ.Π.. Πάρα πολύ απλά, όλα αυτά τα έχουμε πει εδώ μέσα. Μιλήσαμε για χίλιες διακόσιες προσλήψεις και εξ αυτών ήδη διακόσιοι τριάντα –δεν ξέρω ποιος είναι ο ακριβής αριθμός- έχουν ήδη πάει στις νομαρχίες. Και αυτός ο αριθμός που ακούσατε χθες και που σήμερα τον είδατε να εμφανίζεται στο διαδίκτυο μέσω της Δ.Α.Π., δεν είναι τίποτα παραπάνω από ένας αριθμός. Όταν ολοκληρωθούν οι διαδικασίες, γιατί βρίσκονται στο ΚΕ.Σ.Υ., τότε θα πάρουν το δρόμο για τις νομαρχίες και θα τηρηθούν οι προβλεπόμενες διαδικασίες. 
      Πού είναι το πρόβλημα, λοιπόν; Πού η αποκάλυψη; Τίποτα παραπάνω από αριθμούς σ' αυτό το διαρκές παιχνίδι ανάμεσα στις νεολαίες για το ποιος πρώτος θα βγάλει ή τη μεγάλη είδηση ή το μεγάλο νέο. Γιατί πράγματι αυτήν την ώρα χιλιάδες νέα παιδιά περιμένουν από εμάς να πάρουμε την πρωτοβουλία, να ανακουφίσουμε αυτήν την άτυπη επετηρίδα και να ανοίξουμε ένα πιο ελπιδοφόρο δρόμο για το μέλλον τους. 
      Αυτό συμβαίνει, κύριε Παπαϊωάννου, και νομίζω ότι θα συμφωνήσετε μαζί μου πως ήρθε η ώρα τα πράγματα να αλλάξουν. Θέλω να πιστεύω ότι θα μας βοηθήσετε προς αυτήν την κατεύθυνση. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παπαϊωάννου, έχετε το λόγο για δύο λεπτά.  
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατ’ αρχήν, σε σχέση με το τελευταίο που ισχυρίστηκε ο κύριος Υπουργός, σας έχουμε κάνει και σχετική επερώτηση, κύριε Υπουργέ. Δεν έχετε απαντήσει για το τεράστιο πρόβλημα του χρόνου απόκτησης της ειδικότητας των γιατρών. Και εδώ έχουμε ρουσφέτι. Σας θυμίζω την τροποποίηση της υπουργικής απόφασης το Μάρτιο του 2007, πώς δημοσιοποιήθηκε και πώς έχει αντιδράσει όλος ο πληθυσμός της χώρας, όσοι ασφαλώς γνωρίζουν το πρόβλημα. Αφήστε τα, λοιπόν, αυτά. Και εδώ ρουσφέτι!
      Δεύτερον, κύριε Υπουργέ, μιλήσατε για το παρελθόν. Εμείς μιλήσαμε για το πρόσφατο παρελθόν: προμήθειες παράνομες, κακοδιαχείριση –κάθε μέρα στις εφημερίδες- επιθεωρητές υγείας. Έχετε απαντήσεις σ΄ αυτά; Τι μας λέτε, κύριε Υπουργέ, συνέχεια γι’ αυτά; 
      Τρίτον, αναφερθήκατε στο τρίτο σημείο, που έχει να κάνει με τα ζητήματα του σχεδίου νόμου. Ποιο σχέδιο νόμου; Συγκεντρωτισμός; Ο Υπουργός, απόλυτος άρχων και μονάρχης; Είναι έξω από τις δικές μας λογικές! Έξω η Δημόσια Διοίκηση, έξω οι υπάλληλοι καριέρας, οι πάντες και βάζουμε τους δικούς μας, τους «ημέτερους», να ρυθμίζουν τα ζητήματα των προμηθειών. Έχουμε άλλη αντίληψη για τη διαφάνεια, για τη λογοδοσία και για όλα αυτά τα πράγματα. 
      Σας προκάλεσα να μου αναφέρετε μια διάταξη. Και ξέρετε τι  μου είπατε; Ότι είναι κάτι που περνά από τη διαδικασία της Βουλής. Υποτιμάτε τη νοημοσύνη μας. Πού περιλάβατε, κύριε Υπουργέ, αυτά που σας είπα σε σχέση με το ότι αποκλειστικά οι έκτακτες ανάγκες δεν θα καλύπτουν λειτουργικές δαπάνες, ρουσφέτια, επιδοτήσεις, χρηματοδοτήσεις «ημετέρων» κ.λπ.; Τα βάλατε στο σχέδιο νόμου; 
      Όσον αφορά το θέμα του Ελεγκτικού Συνεδρίου, εγώ είπα ότι το θέμα εστιάζεται και συζητείται. Υπάρχει -αν θέλετε- και το Σ.Ε.Τ.Ε. Επιστημών και Υγείας –σας το έχει στείλει- που βάζει αυτόν τον προβληματισμό. Εγώ σας κάλεσα, για να είμαστε εντάξει απέναντι στα ζητήματα της διαχείρισης και των ελέγχων από το Ελεγκτικό Συνέδριο και τα διοικητικά δικαστήρια, να το βάλετε μέσα στο σχέδιο νόμου, ώστε να μην υπάρχει καμία αμφιβολία και αμφισβήτηση. Αφήστε τα όλα τα άλλα. Όλα τα άλλα είναι «Άλλα λόγια να αγαπιόμαστε». 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου. 
      Ορίστε, κύριε Βαρβιτσιώτη, έχετε το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, ξέρετε γιατί σήμερα το ΠΑ.ΣΟ.Κ. δεν μπορεί να αρθρώσει έναν ουσιαστικό αντιπολιτευτικό λόγο σ' αυτό το νομοσχέδιο; Διότι απλά η δική του παρέμβαση, ο ν. 2955/2001, ήταν ένας νόμος, ο οποίος ναι μεν ψηφίστηκε, ουδέποτε δε εφαρμόστηκε. 
      ΕΜΜΑΝΟΥΗΛ ΣΚΟΥΛΑΚΗΣ: Όχι και έτσι. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό ήταν το σύστημα προμηθειών του ΠΑ.ΣΟ.Κ.. Ήταν ένα σύστημα, το οποίο εφαρμόστηκε σε ορισμένα μόνο περιφερειακά συστήματα υγείας από τα πολλά που είχε η χώρα –τα δεκαεπτά, όχι τα επτά που έχει σήμερα- και μόνο στις εξωσυμβατικές προμήθειες. 
      Άρα, τι σημαίνει αυτό; Σημαίνει ότι δεν υπήρχε σύστημα προμηθειών, ότι αυτό που μας κληροδότησε, ήταν το απόλυτα άναρχο περιβάλλον. Το απόλυτα άναρχο περιβάλλον! Και σήμερα όλες αυτές οι κραυγές είναι προφάσεις εν αμαρτίαις. Δεν είχαν πολιτική, δεν απέκτησαν πολιτική και δεν έχουν τίποτε καινούργιο να προσφέρουν. 
      Θα ξεκινήσω, κυρίες και κύριοι συνάδελφοι, φυλλομετρώντας το πρόγραμμα του ΠΑ.ΣΟ.Κ., το οποίο πριν από δεκαπέντε μέρες υπό πανηγυρικούς παιάνες προσπάθησαν να συγκροτήσουν. Στις πέντε σελίδες του, που αναφέρονται στην υγεία, δεν υπάρχει έστω μια υποπαράγραφος, που να αναφέρεται στα θέματα προμηθειών. Δεν υπάρχει μια παράγραφος που να λέει ότι ή υποστηρίζουμε το σύστημα προμηθειών που ψηφίσαμε, το ν. 2955 ή θέλουμε να φτιάξουμε κάτι καινούργιο, πιο αποτελεσματικό, πιο διαφανές. Αυτή είναι η αλήθεια. 
      Το μόνο, το οποίο δημιουργείτε με το δικό σας όραμα για την υγεία, είναι ακόμα περισσότερους γραφειοκρατικούς μηχανισμούς. Εκεί που είχατε τα Πε.Σ.Υ., τα πολλά, τα δυσκίνητα, με τα μεγάλα διοικητικά συμβούλια, τα οποία ήταν και κοστοβόρα και τα οποία μειώσαμε –διότι τις περιφερειακές διευθύνσεις από δεκαεπτά τις κάναμε επτά, εξοικονομώντας περίπου 50.000.000 ευρώ σε ετήσιες δαπάνες μόνο λειτουργικού κόστους- εσείς πλέον θέλετε να φτιάξετε τοπικά συστήματα πρωτοβάθμιας υγείας. 
      Εσείς, δηλαδή, θέλετε να φτιάξετε ένα δυσκίνητο, δυσθεώρητο, μεγάλο μηχανισμό. Σε κάθε επαρχείο, να υπάρχει και τοπικό σύστημα, δηλαδή να υπάρχει διοικητής, υποδιοικητής, παραδιοικητής, γραμματέας, κλητήρας. Αυτό είναι το όραμα; Γι’ αυτό και οι προσλήψεις στο χώρο της υγείας όλα τα προηγούμενα χρόνια δεν αφορούσαν πραγματικά νοσηλευτικό προσωπικό, αλλά αφορούσαν διοικητικό προσωπικό. Γι’ αυτό σε μία παρελθούσα δεκαετία, στην οποία δεν θέλουμε να επιστρέψουμε, γέμισαν τα νοσοκομεία, αντί για γιατρούς και νοσοκόμες, από κηπουρούς και υδραυλικούς, οι οποίοι μετά έγιναν διοικητικοί υπάλληλοι. 
      Και επειδή μας κατηγορείτε συστηματικά και παραπλανείτε την κοινή γνώμη συστηματικά σε ό,τι αφορά τις δαπάνες για την υγεία, θα σας πω χαρακτηριστικά ότι στους προϋπολογισμούς του 2004 σε σχέση με το 2005 υπάρχει αύξηση δαπανών για την υγεία κατά 5,2%. Το 2005 σε σχέση με το 2006 υπάρχει αύξηση κατά 4,6% και το 2006 σε σχέση με 2007 υπάρχει αύξηση δαπανών για την υγεία κατά 5,7%. Και επειδή μας κατηγορείτε, επίσης, ότι έχουμε αφήσει το Εθνικό Σύστημα Υγείας χωρίς προσωπικό, θα σας πω ότι στις 30/6/2004 παραλάβαμε ογδόντα ένα χιλιάδες τετρακόσιους ενενήντα δύο να δουλεύουν στα νοσοκομεία της χώρας -ιατρικό και νοσηλευτικό προσωπικό- και πέρυσι, γιατί κάθε χρόνο στις 30/6 γίνεται η δημόσια απογραφή του υπηρετούντος προσωπικού, ήταν ογδόντα πέντε χιλιάδες εκατόν εβδομήντα τρεις, δηλαδή αυξήθηκαν κατά τέσσερις χιλιάδες. Αυτό δεν σημαίνει ότι λύθηκαν τα λειτουργικά προβλήματα, δεν σημαίνει ότι καλύφθηκαν οι ανάγκες σε προσωπικό, αλλά είναι σίγουρα περισσότεροι.
      ΕΜΜΑΝΟΥΗΛ ΣΚΟΥΛΑΚΗΣ:  Σ΄ ένα χρόνο; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ:  Σε δύο χρόνια, όπως περισσότεροι είναι και οι συμβασιούχοι και ορισμένοι και αορίστου χρόνου. 
      ΕΜΜΑΝΟΥΗΛ ΣΚΟΥΛΑΚΗΣ:  Είναι μείον τρεισήμισι χιλιάδες.
      ΜΙΛΤΙΑΔΗΣ ΒΑΡΒΙΤΣΙΩΤΗΣ:  Μας είπατε ότι κατέρρευσε το σύστημα υγείας τα τελευταία τρία χρόνια στο θέμα των υποδομών. Μα, αυτή η Κυβέρνηση δεν έλυσε τα προβλήματα του Νοσοκομείου του Αγρινίου, της Κατερίνης και της Κέρκυρας, που έχουν επιτέλους δρομολογηθεί και που υπήρχαν από αυτές τις έωλες συμβάσεις, τις αμαρτωλές, τις δύσκολες; Δεν προχωρήσαμε; Με γενναιότητα ο Υπουργός Υγείας δεν αντιμετώπισε, δεν έλυσε το γόρδιο δεσμό που είχε δημιουργήσει ένα κακό νομικό παρελθόν σε κάποιες συμβάσεις οι οποίες εκκρεμούσαν; Δεν λειτούργησε το Νοσοκομείο της Λαμίας; Τέλος, δεν μπήκε μπρος το Αττικό Νοσοκομείο, που από διακόσια δέκα κρεβάτια, σήμερα λειτουργούν στο κρατικό νοσοκομείο εξακόσια πενήντα; Δεν προχωράει η επάνδρωση τόσων νοσοκομείων στην περιφέρεια με Μονάδες Εντατικής Θεραπείας; Αυτό δεν είναι κατάρρευση του συστήματος υγείας ούτε κατάρρευση των υποδομών, είναι εκλογίκευση του τρόπου λειτουργίας του, είναι πρόοδος.
      Κυρίες και κύριοι συνάδελφοι, αυτό το νομοσχέδιο για το οποίο συζητάμε δεν είναι ότι φτιάχνει μόνο ένα ενιαίο, αυτοτελές και ανεξάρτητο σύστημα προμηθειών, κάνει κάτι για το οποίο εγώ θεωρώ ότι υπάρχει μία καινοτομία και είναι καινοτομία σήμερα του Δημήτρη Αβραμόπουλου. Λέει ότι αναλαμβάνουμε την πολιτική ευθύνη. Η Κυβέρνηση, αντί να ρίχνει το μπαλάκι σε οποιονδήποτε ανθυπογραμματέα, ανεξάρτητο, τρίτο, εξωτερικό συνεργάτη ή ακόμα και ανεξάρτητο επιλεγόμενο επικεφαλής κάποιας αρχής, λέει ότι αναλαμβάνει την ευθύνη για την καλή λειτουργία του συστήματος προμηθειών και είναι πολιτικά υπόλογη, η Κυβέρνηση η ίδια, ο Υπουργός Υγείας, ο Υπουργός Ανάπτυξης και ο Υπουργός Οικονομικών που διορίζουν τα μέλη αυτής της επιτροπής, με την ευθύνη, βεβαίως, για την τελική έγκριση από τη Βουλή. 
      Αυτό σε μία χώρα δέκα εκατομμυρίων κατοίκων θα έπρεπε να ήταν ένα στοιχείο προόδου, γιατί αυτό που ψάχνει κάθε μέρα ο πολίτης είναι να βρει τι; Ποιος είναι ο υπεύθυνος. Δείτε οποιαδήποτε τηλεοπτική εκπομπή. Παραδείγματος χάριν, εχθές συνέβη ένα ατύχημα σε μία εκδρομή κάπου στην Αρκαδία. Όλοι έψαχναν όχι να βρουν τα θύματα, αλλά να βρουν ποιος είναι ο υπεύθυνος. Στη χώρα, λοιπόν, που ψάχνουμε να βρούμε μονίμως τους υπευθύνους, εδώ έρχεται και λέει μια πολιτική ηγεσία: «Αναλαμβάνω το κόστος και εγώ είμαι υπεύθυνη για τον τρόπο με τον οποίο λειτουργεί το σύστημα των προμηθειών στο Εθνικό Σύστημα Υγείας». 
      Και ξέρετε τι σημαίνει Εθνικό Σύστημα Υγείας και ποιο μεγάλο βάρος αναλαμβάνει αυτή η πολιτική ηγεσία; Αναλαμβάνει ένα βάρος που έχει να κάνει με εννιά χιλιάδες διαγωνισμούς. Εννιά χιλιάδες διαγωνισμοί ήταν αυτοί που έκανε πέρυσι το Εθνικό Σύστημα Υγείας και άλλοι περίπου τριακόσιοι ήταν αυτοί που έκανε το Υπουργείο Ανάπτυξης. Αφορά χίλιες εκατό περίπου επιχειρήσεις, πεντακόσιες χιλιάδες διαφορετικούς κωδικούς ιατροτεχνολογικών προϊόντων και  άλλα εντεκάμισι περίπου χιλιάδες φάρμακα.
    Αυτό είναι το εθνικό σύστημα υγείας. Αυτά είναι τα νούμερα που έρχεται σήμερα να ρυθμίσει αυτό το νομοσχέδιο. Και λέει ότι σε μία αγορά δέκα εκατομμυρίων κατοίκων με συγκεκριμένα νοσοκομεία, με συγκεκριμένο περιβάλλον αποφασίζει να βάλει μία τάξη και ξέρει να κοστολογεί. Και δεν μπορεί το κάθε νοσοκομείο να αγοράζει σε διαφορετική τιμή το κάθε προϊόν. 
    Ο σεβαστός και εκλεκτός συνάδελφος κ. Σκουλάκης μας έφερε ένα περιοδικό που ονομάζεται «ΔΙΑΓΝΩΣΗ». Το περιοδικό αυτό γράφει ότι υπάρχει σκάνδαλο  μεταξύ του I.Φ.Ε.Τ. και του Ε.Ο.Φ.. Διαβάζοντας το δημοσίευμα κατάλαβα ότι αυτά μπορεί να συμβαίνουν ακριβώς γιατί δεν έχει εφαρμοστεί ο νόμος τον οποίο σήμερα  ψηφίζουμε, γιατί δεν έχει δοθεί σωστή ποσοτική δυνατότητα στους διαγωνισμούς και μπορεί ο καθένας, ενδεχομένως, να παίρνει ένα φάρμακο που το χρειαζόμαστε σε μικρότερες ποσότητες, σε μεγαλύτερες. Λοιπόν, αυτό που σήμερα δίνουμε είναι με εισηγήσεις...
    ΕΜΜΑΝΟΥΗΛ ΣΚΟΥΛΑΚΗΣ: Ο I.Φ.Ε.Τ. φέρνει φάρμακα μοναδικά, ορφανά, αναντικατάστατα που δεν κυκλοφορούν στην Ελλάδα. Δεν καταλαβαίνετε. Είναι φάρμακα μοναδικά, ορφανά, αναντικατάστατα.  
    ΠΡΟΕΔΡΕΥΩΝ (Σωτήρης Χατζηγάκης): Ρωτάτε αν θέλει βοήθεια, κύριε Σκουλάκη; 
    Σας παρακαλώ. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Σκουλάκη, αυτό που εγώ θέλω να καταλάβω και το έχω καταλάβει από τη συζήτηση, είναι ότι πολλοί σήμερα λειτουργούν καθ’ υπέρβαση των δυνατοτήτων του τομέα ευθύνης τους. Μπορεί να χρειάζονται πεντακόσια τεμάχια από το κάθε αντικείμενο και να αγοράζουν χίλια ή χιλιά πεντακόσια κι αυτά να μένουν στις αποθήκες αχρησιμοποίητα και μετά να είναι ληγμένα. ΄Ετσι, βλέπουμε σκηνές που κάνουν τον κάθε Έλληνα πολίτη να ντρέπεται. 
      Κυρίες και κύριοι συνάδελφοι, μ΄ αυτό το οποίο κάνουμε βάζοντας σωστές διαδικασίες δημοπράτησης, δίνοντας στον Ι.Φ.Ε.Τ., στη Δ.ΕΠ.Α.ΝΟ.Μ. και στην Ε.ΚΕ.Β.Υ.Λ. δυνατότητες που πρέπει να δώσουμε και πάνω απ’ όλα φτιάχνοντας ένα ενιαίο σύστημα και κατατάσσοντας και τιμές και ποσότητες και κατηγορίες προϊόντων φαρμάκων και υπηρεσιών που παίρνουν τα νοσοκομεία νομίζω ότι μπορούμε να φθάσουμε στον πολύ φιλόδοξο στόχο που έχει θέσει η ηγεσία του Υπουργείου Υγείας, δηλαδή, στην εξοικονόμηση 500.000.000 ευρώ. 
      Παράλληλα κάνουμε και κάτι άλλο παρ΄ότι κατηγορηθήκαμε. Και έρχεται η ηγεσία του Υπουργείου Υγείας να απαντήσει για την υποχρηματοδότηση στην οποία συστηματικά αναφέρεται το ΠΑ.ΣΟ.Κ. στο χώρο της ψυχικής υγείας. Για πρώτη φορά θεσμοθετούμε αυτοτελές κονδύλιο χρηματοδότησης του χώρου της ψυχικής υγείας, ο οποίος στήθηκε με τη βοήθεια της Ευρωπαϊκής Ένωσης. Σήμερα αφού εξαντλήθηκαν τα προγράμματα μέσα από τα οποία απασχολείται το προσωπικό είναι δύσκολο να διατηρηθούν εν ζωή αυτά τα προγράμματα. Γι’ αυτό ερχόμαστε και θεσμοθετούμε. Και αυτό είναι μια άλλη εμπειρία που δεν θα έλεγα ότι την έχουμε κλέψει, αλλά την έχουμε ζηλέψει από προηγούμενο δικό σας νόμο. Και αυτός ο νόμος είναι αυτός με τον οποίο χρημαδοτοτείται η διαφήμιση στον τουρισμό. Είναι ο νόμος -για τον οποίο επαίρεστε- της αποκρατικοποίησης του καζίνο και με τον οποίο δίδονται 50.000.000-60.000.000 ευρώ κάθε χρόνο στον τουρισμό. Αυτός είναι κάτι αντίστοιχο σαν μηχανισμός μ΄ αυτό που θέλουμε να λειτουργήσουμε σήμερα. Δηλαδή οι προμήθειες των νοσοκομείων να αποδίδουν το 2% της αξίας τους στον ειδικό λογαριασμό για την ψυχική υγεία. 
      Κυρίες και κύριοι συνάδελφοι, έρχομαι στο τελευταίο στοιχείο της κριτικής που το ΠΑ.ΣΟ.Κ. έκανε πολύ έωλα προσπαθώντας να κολλήσει σ΄ αυτή την προσπάθεια  διάφορες άλλες ταμπέλες, οι οποίες όμως δεν έχουν καμία σχέση με το αντικείμενο της συζήτησής μας. Το τελευταίο κομμάτι της κριτικής σας ήταν ότι αυτό το σύστημα είναι συγκεντρωτικό σοβιετικού τύπου. Τα αποκεντρωμένα είναι αυτά που κόστισαν μέχρι σήμερα. Είναι αυτά που δεν ελέγχθηκαν, είναι αυτά που δημιούργησαν όλους αυτούς τους κλωβούς της διαφθοράς. Ας δοκιμάσουμε να επανέλθουμε σ΄ ένα σύστημα καθαρό, σ΄ ένα σύστημα που δεν έχει κρυφές πόρτες, αλλά έχει συγκεκριμένο ονοματεπώνυμο και συγκεκριμένες απολήξεις ευθύνης. 
    Και τότε θα μπορέσουμε να δούμε προκοπή. Όπως θα μπορέσουμε να δούμε και στον τρόπο με τον οποίο λειτουργούν τα νοσοκομεία. Αλλάξαμε τον τρόπο με τον οποίον καταρτίζονταν οι διοικήσεις των νοσοκομείων. Και τι κάναμε; Φέραμε πλέον ένα διοικητή ανά νοσοκομείο και μόνο στα πολύ μεγάλα άνω των πεντακοσίων κλινών υπάρχει και ένας υποδιοικητής αρμόδιος για τις προμήθειες. Και αυτό ενοχλεί; 
    Το δικό σας σύστημα είχε διοικητικά συμβούλια τεράστια, διοικητές, πρώτο υποδιοικητή, δεύτερο υποδιοικητή. Και σήμερα μόνο σε δεκατέσσερα νοσοκομεία που είναι η καρδιά και ο πυρήνας του Ε.Σ.Υ., αυτά δηλαδή που έχουν σε πλήρη ανάπτυξη όλες τις κλινικές, βάζουμε και άλλους δεκατέσσερις υποδιοικητές.
    Κυρίες και κύριοι συνάδελφοι, νομίζω ότι αυτά τα οποία έχει μέχρι σήμερα το ΠΑ.ΣΟ.Κ. πει για το χώρο της υγείας, πέφτουν στο κενό. Γιατί δεν είναι μόνο η σημερινή συζήτηση. Είναι η συζήτηση που κάνει και η κριτική που ασκεί όλον τον τελευταίο χρόνο, ότι δηλαδή δεν προχωράει κανένα έργο μεταρρύθμισης, ότι δηλαδή χρεώσαμε τα νοσοκομεία με μεγάλα έξοδα, ότι έχουν ξεφύγει οι δαπάνες και τα χρέη των νοσοκομείων, ότι δεν μπορέσαμε να μετασχηματίσουμε το Ε.Σ.Υ., ότι πολεμάμε το Ε.Σ.Υ.. Κι όμως, κάθε μέρα η ηγεσία του Υπουργείου Υγείας απαντά, βήμα προς βήμα, ακόμα και στα μικρά αιτήματα τα οποία κατατίθενται. Εδώ ήταν  πριν από ένα μήνα όπου κατετέθη αίτημα από Βουλευτές της Αντιπολίτευσης, να υπαχθούν στο Ι.Κ.Α. όλοι και η «Πολυκλινική» του Ολυμπιακού Χωριού να εξετάζει τους κατοίκους του Ολυμπιακού Χωριού που είναι ασφαλισμένοι στο Ι.Κ.Α.. Η ηγεσία του Υπουργείου Υγείας, σε συνεργασία με την ηγεσία του Υπουργείου Κοινωνικής Ασφάλισης, μέσα σε δεκαπέντε ημέρες έλυσε το θέμα. Εδώ σ’ αυτήν την Αίθουσα ήμασταν όταν συζητούσαμε για φάρμακα, όταν ξαφνικά ανέκυψε στη χώρα η επιδημία για τον καρκίνο του τραχήλου της μήτρας. Και ανακάλυψαν όλα τα Μέσα Μαζικής Ενημέρωσης ότι υπάρχει ένα θαυματουργό φάρμακο το οποίο θα πρέπει, κατευθείαν, χωρίς έλεγχο, χωρίς τίποτε, να ενταχθεί στο Εθνικό Σύστημα Εμβολιασμών. Έτσι, άκριτα, σε όλες τις γυναίκες, αυτό ζητούσαν. Κι όμως συστήθηκε άμεσα η αρμόδια επιτροπή, έβγαλε το πόρισμά της μέσα σε δεκαπέντε-είκοσι μέρες, εντάχθηκε στο Εθνικό Σύστημα Εμβολιασμών και βέβαια για τις ηλικίες και γι’ αυτές τις γυναίκες που έχουν τις προϋποθέσεις. 
    Και εδώ έρχομαι στο τελευταίο σημείο του νομοσχεδίου το οποίο αφορά ένα τεράστιο θέμα, το οποίο μόνο λίγο προσπαθήσατε να θίξετε. Και είναι το άρθρο 15 που αφορά την αλλαγή στον τρόπο με τον οποίο γίνεται η διάθεση των φαρμάκων στη χώρα. 
    Αντιμετωπίζεται ή δεν αντιμετωπίζεται μ’ αυτή τη γενναία ρύθμιση, επιτέλους, το πρόβλημα των μεγάλων ελλείψεων και της παραεξαγωγής φαρμάκων από τη χώρα; Είναι μία ρύθμιση που έχει κόστος, πολιτικό κόστος. Είναι μια ρύθμιση η οποία θίγει συμφέροντα, κακώς νοούμενα συμφέροντα, όχι των ίδιων εξαγωγέων και βιομηχάνων φαρμάκων της χώρας, αλλά αυτών που στερούσαν την αγορά από τα ευρείας κυκλοφορίας φάρμακα μέσα απ’ αυτό το παραεμπόριο. 
    Και εγώ, κυρίες και κύριοι συνάδελφοι, θα σας έλεγα ότι όλα αυτά τα οποία είχατε πει στο παρελθόν, ότι θα καταρρεύσει το Εθνικό Σύστημα Υγείας από το κόστος του φαρμάκου και σήμερα ζητάτε να βγει εκτός από το σύστημα προμηθειών, θα σας πω ότι μ’ αυτές τις ρυθμίσεις θα υπάρχει από εδώ και πέρα υπερεπάρκεια και φθηνό και καλό φάρμακο στους Έλληνες πολίτες. Και θα σας έλεγα ότι για να διασφαλιστεί ακόμη περισσότερο, θα πρότεινα στον κύριο Υπουργό και στην πολιτική ηγεσία, στην παράγραφο 3 να μπει ακόμα μια φράση αν μου επιτρέπετε: στην τελευταία πρόταση, τα φαρμακευτικά ιδιοσκευάσματα που εξάγονται, πρέπει να έχουν λάβει άδεια κυκλοφορίας στο κράτος προορισμού. Και εγώ θα έλεγα, όχι γενικώς  και αορίστως αλλά μόνο απ’ αυτόν που τα εξάγει, ώστε να διασφαλίσουμε πράγματι ότι στη χώρα μας θα υπάρχει κανονική προμήθεια των φαρμάκων μέσα από το σύστημα των φαρμακαποθηκών και της εσωτερικής βιομηχανίας.
    Κυρίες και κύριοι συνάδελφοι, νομίζω ότι με τις ρυθμίσεις αυτές το Υπουργείο Υγείας απαντά σ΄ ένα ερώτημα και αίτημα της κοινωνίας. Καθαρίστε το χώρο της υγείας από τα τρωκτικά, καθαρίστε το χώρο της υγείας από τις μαύρες προμήθειες και δώστε στο λαό σωστές, φθηνές, καλές υπηρεσίες υγείας. Σ’ αυτό το ερώτημα κάνουμε ένα μεγάλο βήμα και θέλουμε να είμαστε όλοι μαζί. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βαρβιτσιώτη.
      Κυρία Νικολαϊδου, θέλετε να δευτερολογήσετε;
      ΒΕΡΑ ΝΙΚΟΛΑΪΔΟΥ: Ως Κοινοβουλευτική Εκπρόσωπος θα μιλήσω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Επειδή μου λένε οι συνεργάτες μου ότι μιλήσατε δέκα λεπτά, έχετε δικαίωμα να μιλήσετε πέντε λεπτά ακόμα. Βέβαια, έχετε και το δικαίωμα δευτερολογίας για επτάμισι λεπτά. Θέλετε να τα συμποσώσω και να σας δώσω όλο το χρόνο; 
      ΒΕΡΑ ΝΙΚΟΛΑΪΔΟΥ: Δεν θα χρειαστεί, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κυρία Νικολαϊδου. Έχετε το λόγο για δέκα λεπτά.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, για δεύτερη φορά κάνατε μία παρουσίαση του νομοσχεδίου, προσπαθώντας να δικαιολογήσετε το συγκεντρωτικό και υπουργοκεντρικό χαρακτήρα του νομοσχεδίου, βάζοντάς μας υποτίθεται και σε δίλημμα «μα, τι θέλετε να κάνω, να αποποιηθώ των ευθυνών;», γενικεύοντάς το ότι δεν πρέπει οι πολιτικοί να αποποιούνται των ευθυνών. 
      Κατ’ αρχάς να πούμε μία κουβέντα για να καταλάβει και ο κόσμος που μας παρακολουθεί. Οι ευθύνες για το ότι το σύστημα υγείας έχει φθάσει σήμερα σ’ αυτήν την κατάσταση δεν είναι γενικές και αόριστες. Είναι συγκεκριμένες και είναι δικές σας, της Νέας Δημοκρατίας για όσο καιρό έχετε κυβερνήσει, αλλά και του ΠΑ.ΣΟ.Κ.. Παρ΄ότι ξεκίνησε διαφορετικά με το Ε.Σ.Υ., έφθασε εκεί που έφθασε σήμερα. 
      Δεν μπορούμε, λοιπόν, τώρα με ημίμετρα ή με κάποιες αντιδικίες να δικαιολογήσουμε τη σημερινή κατάσταση και στο όνομα υποτίθεται της διαφάνειας, της αποτελεσματικότητας, της χρηστής διαχείρισης να εκποιούμε τα πάντα -υπηρεσίες, νοσοκομεία- και να μη μείνει τίποτα όρθιο. 
      Άλλωστε αυτό το καταλαβαίνουν και οι εργαζόμενοι στα νοσοκομεία, αλλά και οι ασθενείς. Αύριο έχουν απεργία οι γιατροί των νοσοκομείων και εσείς μιλάτε για μια ιδανική κατάσταση. Αυτοί γιατί απεργούν; Γιατί απεργούν οι νοσηλευτές και οι υπόλοιποι; 
      Δεν είναι μόνο αυτό. Ο Υπουργός λέει ότι τα χρήματα είναι πάρα πολλά. Μα, είστε ικανοποιημένοι, κύριοι της Κυβέρνησης –γιατί υποθέτω ότι είναι συλλογική η ευθύνη και δεν ανήκει μόνο σε έναν- με το ότι η χρηματοδότηση που δίνετε είναι τέτοια, ώστε το 50% -χρησιμοποιώ αυτά που είπε ο ίδιος ο Υπουργός- να πάει στον ιδιωτικό τομέα και το άλλο 50% στο δημόσιο και αυτό το λέτε δημόσιο χαρακτήρα της υγείας; Μόνο δημόσιος χαρακτήρας δεν είναι. Δηλαδή αυτός που πηγαίνει στα απογευματινά ιατρεία και πληρώνει ή τα διάφορα νοσήλια έχουν σχέση με το δημόσιο και δωρεάν χαρακτήρα της υγείας που χρειάζεται ο λαός μας;
      Κάποιες στιγμές ο Υπουργός επαναλαμβάνει ότι αυτόν που πηγαίνει στο νοσοκομείο δεν τον απασχολεί ίσως περισσότερο τι θα πληρώσει, αλλά πιο πολύ ποιες υπηρεσίες θα έχει. Λέτε να μην υπάρχουν εργαζόμενοι, άνεργοι ή άλλος κόσμος που να μην τον απασχολεί τι θα πληρώσει, γιατί αυτό γίνεται καθημερινά. 
      Όσο για το 2%, που τόσο το πολυδιαφημίζετε ως τη μεγάλη επανάσταση στην ψυχιατρική μεταρρύθμιση, αν θέλετε πράγματι να στηρίξετε την ψυχιατρική μεταρρύθμιση, που είναι υποχρέωση πρώτα απ’ όλα της πολιτείας, πρέπει να στηριχτεί από τον κρατικό προϋπολογισμό. Δεν ξέρω πώς παίρνετε το δικαίωμα να παίζετε, γιατί στην κυριολεξία θα παίξετε με το 2%, το οποίο μπαίνει στις προμήθειες. 
      Θα έρθετε σε λίγο να μας πείτε -αν δεν αποδίδεται ή αν μεταφέρεται κάπου αλλού, γιατί δίνετε το δικαίωμα αυτό- να βάλουμε και κάτι παραπάνω στο συνολικό ποσό της προμήθειας για να εξασφαλίσουμε τη λειτουργία της ψυχικής υγείας; Εκεί θα φθάσει το σύστημα που εσείς επικαλείστε ότι παραμένει δημόσιου χαρακτήρα; 
      Χρειάζονται κονδύλια και επιχορήγηση από τον κρατικό προϋπολογισμό όχι μόνο για την ψυχική υγεία, αλλά γενικότερα το ζήτημα της υγείας, αν θέλουμε να το βλέπουμε σαν δημόσιο αγαθό και όχι σαν εμπόρευμα, που απ’ ό,τι φαίνεται έτσι το βλέπετε και ιδιωτικοποιείτε τα πάντα μέσα και απ΄ αυτό το νομοσχέδιο. 
      Ο Υπουργός απάντησε –γιατί εγώ εξέφρασα ένα χαρακτηρισμό- λέγοντας ότι θα δημιουργήσει περισσότερες δαπάνες. Είναι ένας πολυδαίδαλος μηχανισμός και δεν είναι μόνο οι δεκαεπτά υποδιοικητές, που ρώτησα τι θα κάνουν αυτοί σε σχέση με τις προμήθειες. 
      Υπάρχουν οι υπηρεσίες στα νοσοκομεία. Θα ξεπουλήσετε τα πάντα; Αν έχετε σκοπό να διαλύσετε όλες τις υπηρεσίες, τότε να μας το πείτε. Έμμεσα διαλύονται. Δεν είναι, λοιπόν, μόνο η μισθοδοσία των δεκαεπτά. Εξαγγείλατε δεκαέξι χιλιάδες προσλήψεις, Μ΄ αυτόν τον πολυδαίδαλο μηχανισμό και τα τμήματα που θα δημιουργηθούν, μπορεί να γίνουν κάποιες προσλήψεις, αλλά αυτές ξέρουμε ότι είναι ορισμένου χρόνου και με τις μετατάξεις, βέβαια, χάνεται ο χαρακτήρας των μόνιμων προσλήψεων. 
      Όσο για τα 500.000.00 ευρώ, πραγματικά δεν ξέρω πώς θα αποδείξετε ότι αυτά θα εξοικονομηθούν, διότι δεν πρόκειται να εξοικονομηθούν. Δεν θα λειτουργήσει. Αυτό είναι σίγουρο. Θα δημιουργηθούν περισσότερα προβλήματα γιατί δεν θα λύσει ούτε ένα –και δεν θα τα λύσει- από τη στιγμή που όραμά σας είναι τα νοσοκομεία να λειτουργήσουν σαν ανώνυμες εταιρείες. Το έχετε πει και ιδιαίτερα ο Υπουργός το έχει επαναλάβει πάρα πολλές φορές ότι πρέπει ο ασθενής αυτό που παίρνει να πληρώνει, αλλά το ποιος θα το πληρώσει είναι βέβαιο ότι θα το κάνει ο ίδιος ο ασθενής ή τα ασφαλιστικά ταμεία για τα οποία είστε υπεύθυνοι για την κατάσταση που βρίσκονται σήμερα. 
      ΠΡΟΕΔΡΕΥΩΝ (Σωτήρης Χατζηγάκης): Η κ. Περλεπέ έχει το λόγο.
      ΑΙΚΑΤΕΡΙΝΗ ΠΕΡΛΕΠΕ -ΣΗΦΟΥΝΑΚΗ: Κυρίες και κύριοι συνάδελφοι, ο κύριος Υπουργός μάς είπε προηγουμένως ότι όλα αυτά τα χρόνια σχεδίαζαν στο Υπουργείο Υγείας το νομοσχέδιο για τις προμήθειες των φορέων των εποπτευόμενων από το Υπουργείο Υγείας. Όλα αυτά τα τριάμισι περίπου χρόνια οι προμήθειες στα νοσοκομεία, παρ΄ ότι υπήρχε το θεσμικό πλαίσιο, υπήρχε ο ν. 2955 ο οποίος δεν χρησιμοποιήθηκε ποτέ από την Κυβέρνηση της Νέας Δημοκρατίας, δεν έγινε ούτε ένας διαγωνισμός για αναλώσιμα υλικά από το Υπουργείο Ανάπτυξης και βέβαια πάνω από το 50% των αναλώσιμων υλικών ήταν από εξωσυμβατικές προμήθειες. Αποτέλεσμα όλης αυτής της πολιτικής του Υπουργείου Υγείας, ήταν τα χρέη από 1.1.2005 μέχρι σήμερα να εκτοξευθούν στα ύψη και να φθάσουν στα 2,5 δισεκατομμύρια ευρώ.
      Το άλλο που συμβαίνει σήμερα στα νοσοκομεία είναι ότι πέρα από το νοσηλευτικό προσωπικό που δεν υπάρχει, δεν υπάρχουν καν αναλώσιμα υλικά. Και σας προκαλώ, κύριε Υπουργέ, πάμε σε όποιο νοσοκομείο θέλετε αυτή τη στιγμή ή σε κέντρο υγείας να δείτε ότι δεν υπάρχουν στοιχειώδη αναλώσιμα υλικά. Και δεν μιλάω για το Νοσοκομείο Χαλκίδας. Εκεί δεν υπάρχουν καν μάσκες για τους χρόνια πάσχοντες από αναπνευστικά προβλήματα. Ήμουν κάθε μέρα στο νοσοκομείο όλη αυτή την εβδομάδα. Σας προκαλώ για να δείτε ότι η κατάσταση έχει φθάσει στο απροχώρητο. Και ξέρετε ποιο είναι το άσχημο; Ότι πάει να παγιωθεί μια αντίληψη και στους γιατρούς και στις νοσηλεύτριες, αλλά και στους ασθενείς ότι διαλύεται το Ε.Σ.Υ., γιατί ουσιαστικά διαλύεται. Προσωπικό δεν υπάρχει, αναλώσιμο υλικό δεν υπάρχει, οι θέσεις των γιατρών είναι κενές εδώ και πολλά χρόνια γιατί δεν προχωρούν τα Σ.Κ.Ε.Ι.Ο.Π.Ν.Ι. σε κρίσεις. Η κατάσταση, λοιπόν, που επικρατεί είναι τραγική. Και ήρθε ο Κοινοβουλευτικός Εκπρόσωπος της Νέας Δημοκρατίας προηγουμένως να μας πει ότι όλα λειτουργούν τέλεια. Φαίνεται ότι ο συνάδελφος είναι θιασώτης του ιδιωτικού τομέα της υγείας και φαίνεται ότι δεν έχει πάει ποτέ σε ένα δημόσιο νοσοκομείο, γιατί μίλαγε για μονάδες εντατικής όταν με παραδείγματα θα σας αναφέρω ότι τα κρεβάτια εντατικής στον Ερυθρό, από δεκατέσσερα που ήταν και λειτουργούσαν έχουν μειωθεί στα εννέα γιατί δεν υπάρχει νοσηλευτικό προσωπικό και στο Γενικό Κρατικό Αθηνών από οκτώ που ήταν έχουν πάει στα τέσσερα. Λοιπόν ποια κρεβάτια μονάδων εντατικής μας έλεγε ο συνάδελφος προηγουμένως ότι έχουν αναπτυχθεί και όλα λειτουργούν ή τείνουν να λειτουργήσουν προς το καλύτερο; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όλα αυτά που λέτε να τα τεκμηριώνετε με στοιχεία, αλλιώς είναι ανακρίβειες. 
      ΑΙΚΑΤΕΡΙΝΗ ΠΕΡΛΕΠΕ -ΣΗΦΟΥΝΑΚΗ: Βεβαίως με στοιχεία σας τα λέω. Δεν είναι καθόλου ανακρίβειες. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και εγώ σας λέω ότι είναι ανακρίβειες. 
      ΑΙΚΑΤΕΡΙΝΗ ΠΕΡΛΕΠΕ -ΣΗΦΟΥΝΑΚΗ: Σας προκαλώ να επικοινωνήσετε με το Διευθυντή τον κ. Καραμπίνη –ανήκει και στο χώρο της Νέας Δημοκρατίας- να σας πει ότι τα κρεβάτια από οκτώ που ήταν έχουν μείνει τέσσερα λόγω έλλειψης προσωπικού. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ καθίστε. Αν δεν θέλει η συνάδελφος, δεν μπορείτε να διακόπτετε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, η κ. Περλεπέ, λέει συνεχώς, σας προκαλώ, σας προκαλώ. 
      ΠΡΟΕΔΡΕΥΩΝ (Σωτήρης Χατζηγάκης): Θέλετε διακοπές, κυρία Περλεπέ;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επειδή, λοιπόν, με προκαλεί, ερωτώ σε ποιο νοσοκομείο της Ελλάδος θέλει να ταξιδέψουμε μαζί και να δούμε μαζί την κατάσταση. 
      ΑΙΚΑΤΕΡΙΝΗ ΠΕΡΛΕΠΕ -ΣΗΦΟΥΝΑΚΗ: Σε όποιο νοσοκομείο θέλετε, κύριε Υπουργέ. Και τώρα είμαι ικανή να σας πάω στο Νοσοκομείο Χαλκίδας, μόλις ογδόντα χιλιόμετρα από την Αθήνα που δεν έχουν ούτε three way.
      (Χειροκροτήματα από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλετε να πάμε στο κέντρο υγείας στο Τσοτίλι; Θέλετε να πάμε στα Γρεβενά; Θέλετε να πάμε στον Πολύγυρο; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ και τους δυο! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτά τα οποία λέτε είναι ανεύθυνα. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ και τους δυο!
      Κυρία Περλεπέ, δέχεστε διακοπές; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτά τα οποία λέτε πρέπει να είναι υπεύθυνα και όχι ανεύθυνα! 
      (Θόρυβος από την πτέρυγα του ΠΑ.ΣΟ.Κ.)
      ΑΙΚΑΤΕΡΙΝΗ ΠΕΡΛΕΠΕ -ΣΗΦΟΥΝΑΚΗ: Αυτά που σας λέω είναι με υπεύθυνα στοιχεία. Θα σας φέρω καταγγελίες ακόμη και ασθενών. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ!
      Ρωτώ την κ. Περλεπέ, επανειλημμένως, αν δέχεται διακοπές και δεν μου απαντάει.
      Σας παρακαλώ, λοιπόν, σταματήστε αυτόν το διάλογο. 
      ΑΙΚΑΤΕΡΙΝΗ ΠΕΡΛΕΠΕ -ΣΗΦΟΥΝΑΚΗ: Έρχεστε λοιπόν, μετά από τριάμισι χρόνια και φέρνετε ένα σχέδιο νόμου στο οποίο αναφέρετε ότι θα δημιουργήσετε την Ε.Π.Υ. την Επιτροπή Προμηθειών Υγείας, ένα εννεαμελές όργανο του οποίου όμως δεν έχετε προσδιορίσει ακόμη το έργο που θα κάνει. Λέτε ότι θα προσδιοριστούν οι αρμοδιότητες αυτού του οργάνου μελλοντικά. 
      Μας το παρουσιάζετε, λοιπόν, σαν ένα όργανο εννεαμελές αδιάφθορων, γαλάζιων, όμως, αδιάφθορων που το μόνο τους προσόν θα είναι κάποιο πτυχίο. Μπορεί να είναι, ας πούμε, και πτυχίο Γαλλικής Ακαδημίας. Έχουμε δει και σαν προσόν διοικητή νοσοκομείου το συγκεκριμένο πτυχίο που ανέφερα, δηλαδή, το πτυχίο της Γαλλικής Ακαδημίας. 
      Λοιπόν θα μας φέρετε εννέα αδιάφθορους γαλάζιους να διορθώσουν τα κακώς κείμενα στο χώρο των προμηθειών, στο χώρο της υγείας. Το ένα είναι αυτό. Το άλλο που μας φέρνετε είναι ότι όλες αυτές οι προμήθειες που θα γίνουν από τις τρεις ανώνυμες εταιρείες, τo Ε.ΚΕ.Β.ΥΛ., το Ι.Φ.Ε.Τ. και τη Δ.ΕΠ.Α.ΝΟ.Μ., για τα εκατόν τριάντα δύο νοσοκομεία σε όλη τη χώρα θα λειτουργήσουν προς το παρόν με αποσπάσεις υπαλλήλων, δηλαδή, μ’  ένα ελάχιστο προσωπικό με αποσπάσεις υπαλλήλων από τους Ο.Τ.Α., από το δημόσιο ή από τον ευρύτερο δημόσιο τομέα. Και βέβαια, στην πορεία δίνεται η δυνατότητα σε όλες αυτές τις ανώνυμες εταιρείες, εκτός Α.Σ.Ε.Π., να κάνουν χιλιάδες προσλήψεις για να μπορέσουν να αντεπεξέλθουν σ΄  αυτό το τόσο μεγάλο φορτίο δουλειάς που θα έχουν, για να κάνουν τις προμήθειες σε όλα τα νοσοκομεία της χώρας.
      Το τρίτο που μας λέτε, λοιπόν, και το διατυμπανίζετε είναι ότι θα πάρετε το 2% από την εξόφληση των τιμολογίων των προμηθευτών να το διαθέσετε στην ψυχιατρική μεταρρύθμιση και στις κοινωνικές δομές. 
      Όχι, εμείς θα απαιτούσαμε να έρθετε σήμερα και να μας πείτε ότι έχετε ένα γενναίο κονδύλι στον κρατικό προϋπολογισμό για την ψυχιατρική μεταρρύθμιση και για τις κοινωνικές δομές και όχι το 2% που μας λέτε ότι θα πάρετε. Ποια ασφαλιστική δικλίδα υπάρχει ώστε όλα αυτά τα μονοπώλια δεν θα υπερτιμολογήσουν τα προϊόντα τους για να μας δώσουν το 2% εκ των υστέρων και να το χρησιμοποιήσουμε εμείς στην ψυχιατρική μεταρρύθμιση όπως λέτε, που τα κονδύλια πάλι θα τα διαχειρίζεται απ’ αυτόν τον ειδικό κωδικό κατά το δοκούν ο Υπουργός; Γιατί εδώ βλέπουμε ότι τα πάντα περνάνε στην αρμοδιότητα του Υπουργού, τα πάντα συγκεντρώνονται σ’ αυτόν.
      Το άλλο που θέλω να επισημάνω είναι ότι κάνουμε συνδιαχειριστές τις τράπεζες. Οι τράπεζες, λοιπόν, θα στραγγαλίσουν όλες τις οικονομικές υπηρεσίες των νοσοκομείων, θα πάρουν όλα αυτά τα έσοδα των νοσοκομείων που είναι βασικά τα νοσήλια, για να πληρώνουν έγκαιρα τους προμηθευτές με το σκεπτικό ότι θα μπορούμε να έχουμε πολύ καλύτερες τιμές στις προμήθειες που θα χρειαζόμαστε, χωρίς πάλι να υπάρχει μία ασφαλιστική δικλίδα που να μας το εγγυάται αυτό: ότι από τη στιγμή που οι τράπεζες θα πληρώνουν κατ’ ευθείαν, θα είναι πολύ χαμηλότερη η τιμή του προϊόντος που θα παίρνουμε.
      Βέβαια μπαίνει και ένα άλλο ερώτημα: Αν σε κάποια φάση μετά από ένα, δύο, τρία χρόνια δεν μπορεί να πληρώσει το νοσοκομείο τις τράπεζες, δεν μπορεί να πληρώσει αυτά τα δάνεια, τι θα γίνει; Θα αρχίσει η εκποίηση της περιουσίας των νοσοκομείων ή θα έχουμε συνιδιοκτήτες πλέον στα δημόσια νοσοκομεία τις τράπεζες …
      ΑΠΟΣΤΟΛΟΣ ΚΑΚΛΑΜΑΝΗΣ: Θα τα πουλήσουμε και θα τα νοικιάζουμε μετά.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: … και ο δημόσιος χαρακτήρας της υγείας θα πάει περίπατο, αυτό δηλαδή που τόσο πολύ διατυμπανίζετε ότι θέλετε να περιφρουρήσετε και θέλετε να το βελτιώσετε επειδή λέτε ότι δεν τον παραλάβατε καλά και τον κάνατε ακόμα χειρότερο βέβαια;
      Είναι προφανές, αγαπητοί συνάδελφοι, ότι καθαρά αυτό το νομοσχέδιο εξυπηρετεί τα επικοινωνιακά σχέδια του Υπουργού Υγείας. Το μόνο που τον ενδιαφέρει είναι προεκλογικά –γιατί διανύουμε δυστυχώς προεκλογική περίοδο- να επιχειρεί να δημιουργήσει εντυπώσεις. Βέβαια, ευτυχώς, θα είναι σε λίγους μήνες άλλη κυβέρνηση και άλλος Υπουργός Υγείας για να μη βάλει ποτέ σε εφαρμογή αυτό το νομοσχέδιο για τις προμήθειες που τίποτα καλό, δυστυχώς, δεν θα έχει να φέρει. Σας είπα και πριν ότι ένα εννεαμελές κομματικό όργανο με μόνη την εποπτεία του Υπουργού δεν μπορεί να διασφαλίσει τη διαφάνεια στις προμήθειες.
      Είναι ένα νομοσχέδιο που είναι πάρα πολύ συγκεντρωτικό, αναποτελεσματικό και αδιαφανές και γι’ αυτόν το λόγο το καταψηφίζω.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Περλεπέ.
      Ο κ. Πρωτόπαπας έχει το λόγο. 
      ΧΡΗΣΤΟΣ ΠΡΩΤΟΠΑΠΑΣ:  Κύριε Πρόεδρε, μας είπε ο κύριος Υπουργός ότι η κατάσταση είναι πολύ δύσκολη κι ότι πρέπει να χτυπήσουμε τους κλέφτες. Βεβαίως. Συμφωνούμε. Τώρα το ποιοι είναι οι κλέφτες θα το συζητήσουμε αύριο, γιατί στην κατ’ άρθρον συζήτηση θα έχουμε την ευκαιρία να δώσουμε και κάποιους πίνακες, για να καταλάβει ο κόσμος τι έχει γίνει αυτά τα τρία χρόνια στα δημόσια νοσοκομεία. Όντως όμως η κατάσταση είναι τραγική, τα χρέη αυξάνονται με διπλάσιο ρυθμό από ό,τι στο παρελθόν, οι απευθείας αναθέσεις ανθούν. 
      Υπήρχαν δυνατότητες να χτυπηθεί αυτό; Υπήρχαν. Ο ν. 2955 του 2001, νόμος του Αλέκου Παπαδόπουλου, έδινε τη δυνατότητα να υπάρξει ένα αποτελεσματικό σύστημα απέναντι σ’ αυτή την ιστορία, να χτυπηθεί η διαφθορά και η σπατάλη. Όπου είχε υλοποιηθεί είχε αποφέρει αποτελέσματα. Κάποια ζητήματα βεβαίως –κι εδώ στεκόμαστε αυτοκριτικά- όπως το Μητρώο, δεν είχαν εφαρμοστεί. Είχαμε όμως τη δυνατότητα να εφαρμόσουμε πλήρως ένα νόμο, να δημιουργήσουμε θετικά αποτελέσματα και να δοκιμάσουμε αν χρειάζονται παραπέρα βελτιώσεις ή συμπληρώσεις. Τι έγινε αντ’ αυτού; Τίποτα απολύτως. Αδιαφορία, αδράνεια και η διαφθορά ανθούσα!
      Έρχεται τώρα ο κύριος Υπουργός και λέει:«Θα το πολεμήσουμε αυτό». Πώς; Με κάποια εννιά άτομα αμφιβόλων προσόντων που θα διορίσει ο ίδιος. Λέει: «θα είναι οι καλύτεροι». Δεν θα είναι. Γιατί δεν θα είναι; Γιατί δεν διορίζονται οι καλύτεροι. Διότι όταν ο ίδιος ο κύριος Υπουργός διορίζει αυτόν που διόρισε διοικητή στο Νοσοκομείο Κορίνθου, που έπαιζε με τα ομόλογα παρ’ότι ήξερε ότι δεν πρέπει να παίζει, όταν διορίστηκε αυτός που διορίστηκε στο «Σισμανόγλειο», που ευτυχώς παραιτήθηκε, ο οποίος είχε εκδιωχθεί κακήν κακώς από το Τ.Α.Π.-Ο.Τ.Ε. γιατί έπαιζε με δομημένα ομόλογα και με άλλα οικονομικά παιχνιδάκια, δεν μας πείθει ότι είναι αξιοκρατικές οι επιλογές. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχει προαχθεί. Πήγε και στο Δήμο Αθηναίων.
      ΧΡΗΣΤΟΣ ΠΡΩΤΟΠΑΠΑΣ: Πήγε και στο Δήμο, Πρόεδρε; Μπράβο!
      Κρίνεται ο καθένας και βεβαίως κρίνεται αυστηρά. 
      Θα έχουμε, λοιπόν, εκεί εννιά ανθρώπους με αμφίβολα προσόντα και ποιότητα. Και στην ουσία θα είναι ο Υπουργός. Ο Υπουργός υπογράφει τις προκηρύξεις, ο Υπουργός αποφασίζει για τους διαγωνισμούς τελικά, μετά από  την έγκριση της επιτροπής, ο Υπουργός λέει ποια εντάλματα θα κληρώνονται πρώτα. Ο Υπουργός παίρνει όλη την ευθύνη. Λέει ο κ. Αβραμόπουλος: «Την αποδεχόμαστε». Δεν θέλω να κάνω παραλληλισμούς. Τιμώ όλα τα πρόσωπα, θέλω όμως να πω ότι κάτι τέτοια έλεγε και ο κ. Τσιτουρίδης με τον κ. Ευγένιο Παπαδόπουλο και είδαμε πολύ καλά αυτό το απολυταρχικό καθεστώς, η ελέω Υπουργού διαδικασία, τι προβλήματα μπορεί να δημιουργήσει. Μπορεί σήμερα όχι με τον κ. Αβραμόπουλο ή τον κ. Γιαννόπουλο ή τον κ. Κωνσταντόπουλο. Αλλά ένας νόμος δεν γίνεται για έναν, ένας νόμος δεν γίνεται για ένα πρόσωπο συγκεκριμένο. Αύριο γίνεται ένας ανασχηματισμός και σας αλλάζει. Παραδίδετε, λοιπόν, μία εξουσία ανεξέλεγκτα σε κάποιον αμφίβολων προσόντων, αμφίβολων δυνατοτήτων, ο οποίος θα έχει την εν λευκώ εξουσιοδότηση για να χειρίζεται μόνος του ανεξέλεγκτα, έξω από κάθε λογική και προσόντα, τεράστια ποσά. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Αυτό είναι ένα διαφανές σύστημα; Αυτό είναι ένα αξιοκρατικό σύστημα;
      Και βεβαίως υπάρχουν και οι μαζικοί διορισμοί. Ρουσφέτια, ρουσφέτια, ρουσφέτια! Υψηλόβαθμοι άνθρωποι των 4.000 και 5.000 ευρώ, διορισμένα στελέχη σ’ αυτό το ιδιόμορφο μόρφωμα εκτός δημόσιου, το οποίο φτιάχνετε, δεκαεννέα νέοι υποδιοικητές, που δεν καταλαβαίνω τι ακριβώς θα κάνουν και για τι ακριβώς θα αμείβονται. Να βολέψουμε τους «δικούς» μας! Να τα κάνετε τα ρουσφέτια. Το θέμα είναι τι δουλειά έχουν αυτά με τη διαφάνεια, τι δουλειά έχουν αυτά με την περιστολή της σπατάλης, τι δουλειά έχουν αυτά μ΄ ένα σύστημα, το οποίο θα αντέχει στο χρόνο και θα δίνει θετικές απαντήσεις σ’ ένα τεράστιο πρόβλημα που υπάρχει. 
      Και κάτι άλλο. Δημιουργείτε ένα επικίνδυνο ολιγοπώλιο. Αυτοί που θα παίρνουν τους μεγάλους διαγωνισμούς, τους πανελλήνιους πια διαγωνισμούς, θα δημιουργούν την εικόνα του ενός ισχυρού. Και ξέρετε πολύ καλά, κύριε Υπουργέ, ότι όποιος πάρει έναν τέτοιο διαγωνισμό για ένα-δυο χρόνια και κλείσει ουσιαστικά όλους τους μικρότερους, δημιουργεί ένα επικίνδυνο ολιγοπώλιο, το οποίο θα του επιτρέπει στην επόμενη διαγωνιστική διαδικασία να κάνει ό,τι θέλει και με τις τιμές και με τους εκβιασμούς που θα αναπτύξει. Και αυτό το γνωρίζετε πάρα πολύ καλά.
      Όσον αφορά τον ειδικό λογαριασμό, για να κλείσω το πρώτο κεφάλαιο, μη μας μιλάτε ότι είναι για την ψυχιατρική μεταρρύθμιση μόνο. Κάποια λεφτά μπορεί να τα δώσετε εκεί, δεν το αμφισβητώ.  Αλλά είδατε τι λέει ο νόμος; Όπου θέλετε τα δίνετε. 
      Λέει: «Στους εποπτευόμενους φορείς…» και του ιδιωτικού τομέα, δηλαδή. Επομένως ό,τι εποπτεύει το Υπουργείο Υγείας και Πρόνοιας. Πάλι στις κυρίες; Πάλι στους εξωραϊστικούς συλλόγους; Πάλι στον τάδε ή στο δείνα ιερωμένο, προκειμένου να τα δώσει στους αστέγους του παραπέρα δήμου, όπως ήταν τα 250.000 ευρώ που δόθηκαν στο Μακαριότατο για να τα δώσει στους αστέγους του Δήμου Πειραιά; Εκτός Αθηνών, δηλαδή! 
      Κοιτάξτε, αυτά δεν είναι σοβαρά πράγματα και ο σκοπός είναι να βάλουμε μια τάξη σ’ αυτά τα ζητήματα. Και αν εμείς αντί να βάλουμε μια τάξη σ’ αυτά τα ζητήματα, τα κάνουμε χειρότερα και ανοίγουμε και πάλι τους ασκούς του Αιόλου, με συγχωρείτε αλλά έτσι δεν γίνεται δουλειά. 
      Ας δούμε όμως και ένα άλλο θέμα. Ας εκτιμήσουμε ότι τα κάνετε όλα αυτά και πάτε να κάνετε το δημόσιο διαγωνισμό. Δεν καταλαβαίνω πώς –βλέπω τον κ. Σκουλάκη από κάτω- θα προμηθεύετε με τέτοιου είδους πανελλήνιους συγκεντρωτικούς διαγωνισμούς ψωμί και γάλα το Νοσοκομείο Χανίων. 
      Με συγχωρείτε, αλλά εδώ η λογική παραδίνει τα όπλα. Εδώ η λογική εγκαταλείπει. Εδώ τα παρατάμε και λέμε «μα, είναι δυνατόν αυτά τα πράγματα;». Λέει «μα, προβλέπεται εξαίρεση». Νόμος για τον οποίο από την αρχή αρχίζουμε και λέμε ότι προβλέπονται εξαιρέσεις, νόμος που ξεκαθαρίζει ότι κάνει τις εξαιρέσεις κανόνα, δεν είναι νόμος. Διαδικασία που κάνει τις εξαιρέσεις κανόνα, δεν είναι διαδικασία.
      Αν θέλετε να ξεκινήσετε έτσι, κάντε το. Όμως, μη μας λέτε ότι κάνατε νόμο. Ξαναγυρίστε στα νοσοκομεία, να κάνουν τις προμήθειές τους και «κάντε μια τρύπα στο νερό»! Δεν γίνονται αυτά τα πράγματα! Δεν γίνονται έτσι αυτά τα πράγματα. Ούτε με το να σπάει ένα τζάμι ενός νοσοκομείου και να πρέπει να πάρουμε επειγόντως τον Υπουργό τηλέφωνο για να το φτιάξουμε. Ούτε με το να καταστρέφεται κάπου ένα μηχάνημα και να πρέπει να περιμένουμε το Υπουργείο Υγείας πότε θα κάνει διαγωνισμό για να το αντικαταστήσουμε. Ας σοβαρευτούμε τουλάχιστον, διότι δεν γίνονται έτσι οι διαγωνισμοί. 
      Θα το καταλάβαινα απόλυτα αν λέγατε ότι κάνουμε κάποιους κεντρικούς διαγωνισμούς για φίλτρα νεφρού, για αμάξια του Ε.Κ.Α.Β.. Υποθετικά. Αλλά, για αναλώσιμα στα νοσοκομεία; Για γάλα στα Χανιά; Για ψωμί στη Σάμο; Για τζάμια στη Λαμία κ.ο.κ.; 
      Μιλάμε σοβαρά, κύριοι Υπουργοί ή δημιουργούμε θεωρητικά σχήματα εκ των προτέρων, όντες βέβαιοι ότι δεν θα τα ελέγξουμε; Χώρια αυτήν την ιστορία με τις τράπεζες. Ξέρουμε όλοι πάρα πολύ καλά ότι τα νοσήλια είναι υπερτιμημένα και ξέρουμε πάρα πολύ καλά τι θα γίνει, όταν τελικά τα νοσοκομεία βρεθούν υποχείρια των τραπεζών. 
      Αυτός ο νόμος, λοιπόν, δεν μπορεί και δεν πρόκειται να εφαρμοστεί. Είναι ένα επικοινωνιακό τρικ. Είναι σαν κι αυτό που έγραψαν οι εφημερίδες και θα βοηθήσω την ασθενή μνήμη του κ. Αβραμόπουλου που έλεγε για ομόλογα και νοσοκομεία. Δεν το έμαθε από τον κ. Παπαϊωάννου. Φαντάζομαι ότι διαβάζει εφημερίδες και αν είχε διαβάσει το «ΒΗΜΑ της Κυριακής», θα διαπίστωνε ότι το οικονομικό επιτελείο αυτά θέλει. Δεν λέω ο κ. Αβραμόπουλος. Το οικονομικό επιτελείο της Κυβέρνησης αυτά δίνει, αυτά διαρρέει. Ας φροντίσει να μάθει ποιος το κάνει και ας φροντίσει να μάθει ποιος τα διαρρέει. Εδώ το λέει. Μη μου πει ότι δεν διάβασε την εφημερίδα και ότι περίμενε να το ακούσει από τον κ. Παπαϊωάννου σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης, ξέρετε πολύ καλά ότι αυτό το οποίο έβγαλε η Δ.Α.Π., δεν είναι ένα απλό χαρτάκι. Είναι αναλυτική περιγραφή ανά νοσοκομείο τού τι θέσεις ειδικότητας θα βρεθούν. 
      Κύριε Γιαννόπουλε, αλλάξτε τα. Δεν ξέρω ποιος τους τα έδωσε αυτά. Σας παρακαλώ πάρα πολύ, δεν θέλω να φαντάζομαι –επειδή είστε έντιμος άνθρωπος- ότι αυτά θα βρεθούν στο τέλος να είναι πραγματικότητα. Δεν θέλω να το φαντάζομαι. Αυτό είναι σαφής επισήμανση και θέλω να πιστεύω ότι έτσι θα γίνει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας απαντήσω. 
      ΧΡΗΣΤΟΣ ΠΡΩΤΟΠΑΠΑΣ: Κλείνω –θα τα πούμε και αύριο- λέγοντας ότι εδώ δεν γίνεται τομή. Εδώ δεν γίνεται μεταρρύθμιση. Εδώ ψηφίζουμε το δέκατο νόμο της Νέας Δημοκρατίας για την υγεία ο οποίος δεν πρόκειται να εφαρμοστεί. Οι μόνοι νόμοι που έχουν εφαρμοστεί, οι μόνοι νόμοι που έχουν προχωρήσει, τα μόνα κομμάτια νόμων που έχουν προχωρήσει, είναι εκείνα που αφορούν το «Μανωλιό» που «αλλάζει τα ρούχα του και τα βάζει αλλιώς». Τα ΠεΣ.Υ.Π. γίνονται Δ.Υ.Πε., οι Δ.Υ.Πε. ξαναγίνονται Δ.Υ.Πε. αλλά λιγότερες, κάποιοι φεύγουν και κάποιοι έρχονται. 
      Ας μη μας λέει ο κύριος Υπουργός να διορίζουμε σταθερά τους διοικητές των νοσοκομείων, διότι ο πρώτος που άλλαξε τους διοικητές του κ. Κακλαμάνη για να βάλει διοικητές της εμπιστοσύνης του ήταν ο ίδιος. 
      Μόνο αυτά έχουν εφαρμοστεί. Όλοι οι άλλοι νόμοι παραμένουν ανεφάρμοστοι, όπως κι αυτός ο νόμος, διότι δεν υπάρχει κανείς, είτε του ενός είτε του άλλου κόμματος, που να μην ξέρει ότι αυτά τα πράγματα είναι έξω από τη λογική και ό,τι είναι έξω από τη λογική και τη διαδικασία, είναι κάτι το οποίο δεν γίνεται και θα μείνει στα χαρτιά. Γι’ αυτό και τον καταψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα.
      Το λόγο έχει ο κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, συζητάμε σήμερα ένα σχέδιο νόμου το οποίο μετά λύπης παρακολουθούμε και παρατηρούμε ότι είναι χωρίς αρχή, αλλά κυρίως χωρίς καμία συνοχή, ενώ θα περιμέναμε να υπακούει έστω σε ένα υποτυπώδες πρότυπο οργάνωσης, ακόμη και ενός συγκεντρωτικού φορέα προμηθειών, όπως διατείνεται το Υπουργείο ότι θέλει να δημιουργήσει. 
      Συζητάμε για ένα σχέδιο νόμου, το οποίο ξέρετε εκ των προτέρων ότι ως νόμος του κράτους δεν μπορεί και δεν πρόκειται να εφαρμοστεί. Γι’ αυτό τη λειτουργία του, εκ των πραγμάτων, την παραπέμπετε στις καλένδες. Αυτό αποδεικνύεται περίτρανα από την πληθώρα των υπουργικών αποφάσεων και των κοινών υπουργικών αποφάσεων που προβλέπονται. Μάλιστα στις περιπτώσεις που υπάρχουν προθεσμίες, που λένε ότι σ’ ένα χρόνο πρέπει να εφαρμοστεί, προβλέπεται ότι με κοινές ή απλές υπουργικές αποφάσεις δίνεται μια προθεσμία παράτασης επ’ αόριστον. Αυτό δείχνει ότι δεν έχετε καν την πρόθεση να το εφαρμόσετε. 
      Επιπλέον, βέβαια, δημιουργεί –εκ των προτέρων, όμως, αυτό- ένα καταγεγραμμένο, σύμφωνα με τα στοιχεία της ειδικής έκθεσης του Γενικού Λογιστηρίου του Κράτους, κόστος των 3.000.000 ευρώ το χρόνο, χωρίς να συμπεριλαμβάνεται σ’ αυτές τις δαπάνες και σ’ αυτό το κόστος το τεράστιο κόστος που θα έχει δημιουργηθεί από τις προσλήψεις στις ανώνυμες εταιρείες –Δ.ΕΠ.ΑΝ.Ο.Μ., Ι.Φ.Ε.Τ., Ε.ΚΕ.Β.ΥΛ.- που αποτελούν, όπως τουλάχιστον διατείνεστε στο νομοσχέδιο, το βασικό μοχλό λειτουργίας αυτού του νέου τρόπου προμηθειών. 
      Θα έλεγε κανείς ότι είναι λογικό η πολιτική ηγεσία του Υπουργείου να αναλαμβάνει τις ευθύνες της. Εδώ, όμως, δεν πρόκειται για την ανάληψη ευθυνών της πολιτικής ηγεσίας. Εδώ δεν λειτουργείτε ως Υπουργός, που, αν  θέλετε, υπάρχει υποχρέωση και από το Σύνταγμα και από τους νόμους. Λειτουργείτε ως «Καίσαρας», επιδιώκοντας να πραγματοποιείτε τα πάντα, χωρίς να αφήνετε κανέναν άλλο να πραγματοποιήσει τίποτα και, βέβαια, χωρίς να υπακούει όλη αυτή η διαδικασία σε καμία ορθολογιστική οργάνωση ενός σύγχρονου συστήματος που έχει ανάγκη ο χώρος της υγείας. 
      Αυτό πρέπει να το καταγράψουμε και να το πούμε, κύριε Υπουργέ. Τα πάντα αρχίζουν και τελειώνουν στον Υπουργό, σε βάρος της διαφάνειας και κυρίως σε βάρος του καθημερνού κοινωνικού ελέγχου που πρέπει να διέπει, εκ των πραγμάτων, τα συστήματα προμηθειών. 
      Γιατί γίνονται, όμως, όλα αυτά; Τουλάχιστον, κατά τη δική μου άποψη, ο στόχος της ψήφισης του σχεδίου νόμου λίγο πριν από τις εκλογές και όχι στην αρχή της τετραετίας, αφού, όπως λέτε μέσα από το σύστημα αυτό θα εξοικονομήσετε πάνω από 500.000.000 ευρώ, που λέτε ότι ήταν και στις προεκλογικές σας δεσμεύσεις, δηλώνει αυτό που είπα και στην αρχή: Ότι δεν έχετε την πρόθεση να το εφαρμόσετε. 
      Όμως, το κάνετε για καθαρά προεκλογικούς λόγους, διότι θέλετε μέσα απ’ αυτήν τη διαδικασία και απ’ αυτό το σχέδιο νόμου να διορίσετε αυτούς τους εννέα στις Επιτροπές Προμηθειών Υγείας, να διορίσετε τα σαράντα στελέχη που προβλέπεται η δημιουργία των θέσεών τους στο δημόσιο τομέα από τη μια πλευρά. Από την άλλη, θέλετε να διορίσετε εκατοντάδες στελέχη στις ανώνυμες εταιρείες και, βέβαια, να διορίσετε τους δεκαεπτά νέους υποδιοικητές, όλους αυτούς τους «κουμπάρους», τους «ημέτερους», που βλέπουμε μέχρι σήμερα ότι διορίζετε σε όλους τους ευαίσθητους, αλλά και μη ευαίσθητους τομείς της Δημόσιας Διοίκησης. 
      Λέτε για την αξιοποίηση των υφισταμένων ανωνύμων εταιρειών, της  Δ.ΕΠ.Α.Ν.ΟΜ., που είναι η Δημόσια Επιχείρηση Ανέγερσης Νοσηλευτικών Μονάδων, του Ι.Φ.Ε.Τ., που είναι το Ινστιτούτο Φαρμακευτικής Έρευνας και Τεχνολογίας, και αναθέτετε –προσέξτε- στο Ι.Φ.Ε.Τ. να επιλέξει τη λογιστική υποστήριξη σε όλες αυτές τις διαδικασίες, δηλαδή, να βρει τους τρόπους που θα μεταφερθούν τα βλαβερά υπολείμματα που υπάρχουν στα νοσοκομεία, να πάτε σε κάποιους τρόπους άλλων εξειδικευμένων μεταφορών.  Όλα αυτά να τα κάνει ένα ινστιτούτο που έχει σκοπό και στόχο την έρευνα. 
      Κύριε Υπουργέ, αυτό από μόνο του υποδηλώνει ότι θα χρησιμοποιήσετε πληθώρα ανθρώπων, ανθρώπων που θα προσλάβετε με αδιαφανείς διαδικασίες, όπως ακριβώς το προσδιορίζετε εδώ, πάντα, βέβαια, χωρίς Α.Σ.Ε.Π. και χωρίς να υπάρχει καμμία διαδικασία αξιοκρατίας. 
      Επιπλέον, μέσω του Ε.ΚΕ.Β.ΥΛ., του Ερευνητικού Κέντρου Βιολογικών Υλικών, θα δημιουργήσετε τα μητρώα και τις προδιαγραφές που είναι αναγκαία, όταν ξέρουμε πάρα πολύ καλά ότι, για παράδειγμα, η Ένωση Ελλήνων Χημικών σάς έχει κάνει προτάσεις και σε ερώτηση που έχω κάνει μου έχετε απαντήσει ότι θα τις λάβετε υπ’ όψιν και, όμως, δεν τις λαμβάνετε υπ’ όψιν. Αντίθετα, προσπαθείτε μέσα από ένα ερευνητικό κέντρο που είναι εξειδικευμένο, γιατί αφορά τα βιολογικά υλικά, να δημιουργήσετε όλα αυτά τα μητρώα και τις προδιαγραφές που πρέπει να δημιουργηθούν, προκειμένου να υπάρξει μια καλύτερη εξέλιξη στο σύστημα προμηθειών υγείας. 
        Όλα αυτά γίνονται χωρίς καμμία αξιοκρατική διαδικασία. Θεωρώ ότι αυτό είναι το άλφα και το ωμέγα των επιλογών σας, διότι θέλετε να βολέψετε κάποιους «ημέτερους». 
        Βέβαια μέσα απ’ αυτήν τη διαδικασία και εντάσσοντας τις τράπεζες σ’ αυτή τη λογική, επιδιώκετε να καλύψετε το νέο τεράστιο έλλειμμα της τρίχρονης δικής σας διακυβέρνησης, της διαχείρισης του νέου χρέους των 2.500.000.00 ευρώ, που έχετε δημιουργήσει στα νοσηλευτικά ιδρύματα της χώρας. Και αυτό το κάνετε για να μην αυξήσετε το δημόσιο χρέος. Και βάζετε τις τράπεζες στο παιχνίδι. Βέβαια οι τράπεζες μπαίνουν με το αζημίωτο και το αντιλαμβανόμαστε όλοι αυτό. Αλλά επιβαρύνετε με αυξημένους τόκους το Εθνικό Σύστημα Υγείας. Γιατί γνωρίζετε πάρα πολύ καλά ότι τα επιτόκια των τραπεζών είναι υψηλότερα από τα επιτόκια που μπορεί να δανειστεί το κράτος.
        Άρα, εκ των πραγμάτων λειτουργείτε συνειδητά σε μια κατεύθυνση το πώς θα επιβαρύνετε περισσότερο το Εθνικό Σύστημα Υγείας.
        Μιλάτε για εξοικονόμηση 500.000.000.000 ευρώ. Από πού θα βρεθούν αυτά τα χρήματα; Πώς θα τα εξοικονομήσετε και πώς προσδιορίζονται αυτά τα χρήματα; Όταν μόνο, όπως γνωρίζουμε, από τη φαρμακευτική περίθαλψη και τις σπατάλες που γίνονται με τις αλχημείες που μας εφαρμόσατε λαμβάνοντας υπ’ όψιν σας την Ελβετία και τις άλλες χώρες στον υπολογισμό του κόστους των φαρμάκων, έχουν καταναλωθεί και σπαταληθεί πολύ περισσότερα απ’ αυτά που λέτε ότι θα εξοικονομήσετε.
        Παρακολουθούμε ταυτόχρονα το πολύ δυσάρεστο γεγονός ότι οι ιδιωτικές δαπάνες για την υγεία αυξάνονται με αλματώδεις ρυθμούς τουλάχιστον όπως διατείνονται και όπως καταγράφονται τα στοιχεία στις εκθέσεις των ειδικών και στις εκθέσεις που βλέπουν καθημερινά το φως της δημοσιότητας. 
        Αυτή είναι δυστυχώς η κατάσταση που παρακολουθούμε καθημερινά και διαβάζουμε. Βέβαια διαβάζουμε για αδιαφάνεια, για προμήθειες, για μίζες, για βαλίτσες. 
        Αν εσείς ήσασταν αντίθετοι, κύριε Υπουργέ και κύριοι Υφυπουργοί, και θέλατε πραγματικά να δημιουργήσετε και να προαγάγετε τη διαδικασία και τη διαφάνεια και να περιορίσετε τη σπατάλη που γίνεται, θα προτείνατε κάποια τουλάχιστον απ’ αυτά που εμείς σας λέμε και που συμπεριλαμβάνουμε στο πρόγραμμά μας ως ΠΑ.ΣΟ.Κ., ότι χρειάζεται ένα πλήρως αποκεντρωμένο σύστημα προμηθειών, βασισμένο στους κανόνες της ελεύθερης αγοράς, στη διαφάνεια των προμηθειών, αξιοποιώντας σύγχρονες μεθόδους, όπως το ηλεκτρονικό εμπόριο, με ενιαίο μητρώο υλικών και κωδικοποίηση και ενιαίες προδιαγραφές αλλά και σε συνδυασμό  με ένα κεντρικό σύστημα ελέγχου με ηλεκτρονική μορφή. 
        Με όλα αυτά θα μπορούσατε πραγματικά να δημιουργήσετε τις προϋποθέσεις για να πάμε σε ένα καλύτερο κατά το δυνατόν σύστημα προμηθειών στο χώρο της υγείας. Το έχει ανάγκη αυτό ο χώρος της υγείας, διότι οι σπατάλες είναι τεράστιες, τα προβλήματα είναι πολλά. Αλλά εσείς δεν σκύβετε στα προβλήματα. Και γι’ αυτό βλέπουμε καθημερινά να υπάρχουν τα ράντζα, να υπάρχουν ελλείψεις στα κρεβάτια της εντατικής, να υπάρχει ένας νοσηλευτής ανά τριάντα ασθενείς, να έχουμε νοσοκομεία χωρίς γιατρούς που να καλύπτουν τις υπερωρίες, να έχουμε κέντρα υγείας χωρίς ασθενοφόρα. Στο νομό μου τουλάχιστον υπάρχουν τέτοια αρκετά. Από την άλλη διατείνεστε εδώ ότι μ’ αυτές τις διαδικασίες θα λύσετε προβλήματα. 
        Δεν λύνετε προβλήματα. Αποδεικνύεται καθημερινά κατά τη διάρκεια της διακυβέρνησής σας ότι αυξάνονται τα προβλήματα. Περισσότερα δημιουργείτε και συσσωρεύετε απ’ αυτά που λύνετε.
        Για όλα αυτά βέβαια εμείς καταψηφίζουμε το νομοσχέδιο.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
        Το λόγο έχει η κ. Συλβάνα Ράπτη.
        ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
        Συζητούμε σήμερα ένα νομοσχέδιο το οποίο έχει λάθος τίτλο. Ο τίτλος που αναφέρεται είναι «προμήθειες φορέων εποπτευομένων από το Υπουργείο Υγείας και Κοινωνικής Αλληλεγγύης». Ο τίτλος αυτός είναι λάθος. Ο τίτλος θα έπρεπε να είναι –τον λέω γαλλικά γιατί ως πρώην διπλωμάτης ο Υπουργός το αντιλαμβάνεται και θα του το μεταφέρει ο Υφυπουργός κ. Γιαννόπουλος- «l’ ?tat c’ est moi», το κράτος είμαι εγώ, Λουδοβίκος 14ος. Να τα λέμε τα πράγματα απλά.
        Όλο το νομοσχέδιο είναι μία υπόθεση: Η επιτροπή. Επιτροπή Προμηθειών Υγείας. Όλο το νομοσχέδιο βασίζεται σ’ αυτήν την επιτροπή, η οποία υπάγεται κατευθείαν στον Υπουργό. Με άλλα λόγια σε όλη την υπόθεση των προμηθειών ο Υπουργός λύνει και δένει, κάνει ό,τι θέλει, χωρίς κανέναν έλεγχο. Αυτή δε η επιτροπή, το ανέφεραν προηγουμένως οι συνάδελφοί μου, θα απαρτίζεται από εννέα μέλη, τα οποία όπως φαίνεται θα είναι μειωμένων προσόντων. Εννέα μέλη τα οποία θα είναι με σύμβαση εργασίας και θα προσπαθούν να κάνουν τη δουλειά που κάνουν τώρα τα ειδικά τμήματα των νοσοκομείων. 
      Κύριε Πρόεδρε, κυρίες και κύριοι συνάδελφοι, η Κυβέρνηση έχει αποτύχει και στον τομέα της υγείας για έναν πάρα πολύ απλό λόγο: δεν έχει κατορθώσει στα τρία χρόνια και κάτι μήνες να δημιουργήσει συνθήκες εξορθολογισμού και συνθήκες χρηστής διοίκησης στα νοσοκομεία.
      Στο συγκεκριμένο νομοσχέδιο, πέραν του ότι είναι συγκεντρωτικότατο όλων, υπάρχει μία βασική έλλειψη: δεν υπάρχει οικονομοτεχνική μελέτη. Έχουμε ένα νομοσχέδιο που αλλάζει ένα σύστημα, αλλά δεν περιγράφονται πουθενά με οικονομοτεχνική μελέτη τα οφέλη αυτής της αλλαγής, ώστε να καταλάβει η Ελληνίδα και ο Έλληνας σε τι θα γίνει καλύτερη η δική του ζωή μέσα απ’ αυτό το νομοσχέδιο. Δεν  υπάρχει πουθενά ένα νούμερο, ένας αριθμός ο οποίος να λέει τι θα κερδίσει η Ελληνίδα και ο Έλληνας. Δεν περιγράφεται το πόσο θα ελαφρυνθεί  ο οικογενειακός προϋπολογισμός. Δεν περιγράφεται αν το αποτέλεσμα αυτού του νομοσχεδίου, αν και όταν εφαρμοστεί, θα είναι καλύτερες υπηρεσίες υγείας, θα είναι καλύτερη, ποιοτικότερη, γρηγορότερη η εξυπηρέτηση μέσα στα νοσοκομεία. 
      Πέραν αυτού, ακούσαμε από τον Υπουργό ότι θα υπάρχει εξοικονόμηση πόρων. Μας μίλησε για 500.000.000 ευρώ στρογγυλά. Για να ήταν περισσότερο πειστικός ίσως θα έπρεπε να μας πει 512.465.383 ευρώ. Ίσως τότε να δημιουργούσε μία εντύπωση ότι λέει αλήθεια. Υπάρχει, όμως, και κρυμμένο κόστος.
      Θα σας αναφέρω τρία κρυμμένα κόστη.  Πρώτο και κύριο, δεν ξέρουμε πόσο θα κοστίσει η πρόσληψη των ανθρώπων, που θα πρέπει να κάνουν όλη αυτή τη δουλειά που περιγράφεται μέσα στο νομοσχέδιο για τις προμήθειες.
      Δεύτερο κόστος κρυμμένο: πόσο θα κοστίσει η μηχανογράφηση, τα συστήματα logistics;
      Τρίτο κόστος και ίσως το βαρύτερο: πόσο θα κοστίσει η εμπλοκή των τραπεζών σ’ αυτήν τη διαδικασία, το κόστος του χρήματος; Πόσο θα κοστίζει ο δανεισμός; Πόσο θα κοστίζει η διεκπεραίωση πληρωμής των προμηθευτών; Γιατί ξέρουμε όλοι πάρα πολύ καλά ότι οι τράπεζες το μόνο που δεν κάνουν είναι να κάνουν δουλειές τζάμπα. 
      Πέραν αυτών, υπάρχει προσωπικό  στα αρμόδια τμήματα των νοσοκομείων και στις Δ.Υ.Πε. Αυτό το προσωπικό τι τύχη θα έχει; Θα καταργηθεί, θα μεταταγεί; Πώς ακριβώς θα του συμπεριφερθεί η πολιτεία;
      Υπάρχει μία έλλειψη πρόβλεψης: οι μικροπρομήθειες των νοσοκομείων. Έρχεται καλοκαίρι, χαλάει ένα κλιματιστικό μηχάνημα σ’ ένα νοσοκομείο της Αθήνας ή της Θεσσαλονίκης. Πώς θα αντικατασταθεί; Σε πόσο χρονικό διάστημα; Τι θα γίνουν εκείνοι οι ασθενείς, που θα είναι σε εκείνο το θάλαμο; Υπάρχει το θέμα του ότι παραγγέλνει η επιτροπή ένα μηχάνημα και από εκεί, από την παραγγελία μέχρι να φθάσει στο νοσοκομείο, ο γιατρός που θα το χειριστεί, ο γιατρός που θα δουλέψει μ’ αυτό το μηχάνημα, δεν έχει καμμία επαφή με την όλη διαδικασία. Αν γίνει ένα λάθος, θα φθάσει ένα λάθος μηχάνημα σ’ ένα νοσοκομείο. Ποιος θα το παραλάβει; Θα το παραλάβει; Έχει δικαίωμα να μην το παραλάβει; Ποιος θα πληρώσει τη ζημιά που θα έχει γίνει; 
      Το περίφημο 2% επί των τιμών, το οποίο θα πηγαίνει εκεί που θα ορίζει και θα αποφασίζει ο Υπουργός. Ζήτημα πρώτο: ξέρετε κάποιον προμηθευτή  ο οποίος να μην προεισπράττει αυτά που πρέπει να δώσει μετά με την άλφα, βήτα, γάμα, δέλτα μορφή; Όχι βέβαια.
      Δεύτερον, πώς διασφαλίζεται ότι ο Υπουργός θα δώσει τα χρήματα εκεί που πρέπει να τα δώσει, στις δημόσιες μονάδες ψυχικής υγείας; Κακά τα ψέματα. Όταν υπάρχουν ειδικοί λογαριασμοί, το μυαλό όλων πηγαίνει σε μαύρο χρήμα.
      Μεγάλοι διαγωνισμοί: οι μεγάλοι διαγωνισμοί –και το ξέρουμε όλοι- δημιουργούν ολιγοπωλιακές καταστάσεις, καρτέλ. Ξέρουμε, όμως, παράλληλα ότι στη χώρα μας, δραστηριοποιούνται μικρές υπηρεσίες που έχουν σχέση με το χώρο της υγείας, που έχουν σχέση με τα αναλώσιμα και μάλιστα ποιοτικότατα. Πώς ακριβώς θα χειριστεί το Υπουργείο αυτές τις  μονάδες;
      Ερχόμαστε τώρα στο κατά πόσο πραγματικά μπορεί ή δεν μπορεί να εφαρμοστεί το νομοσχέδιο αυτό.  Θα σας πω μία  –και δεν θα χρειαστώ ούτε ένα λεπτό- πάρα πολύ μικρή ιστορία.
      Πριν από μερικούς μήνες, αν δεν κάνω λάθος ήταν Φεβρουάριος, μας ήρθε ένα νομοσχέδιο στην Επιτροπή Κοινωνικών Υποθέσεων, που μίλαγε για τον περιορισμό των Δ.Υ.Πε. Ξέρετε, ήταν δεκαεπτά Πε.Σ.Υ.Π., βαπτίστηκαν και έγιναν δεκαεπτά Δ.Υ.Πε. και μ' αυτό το νομοσχέδιο περιορίστηκαν στις επτά με προοπτική σε δύο χρόνια να τελειώσουν οι Δ.Υ.Πε., να μην υπάρχουν πια, ώστε να δημιουργηθούν συνθήκες οικονομικής και διοικητικής αυτοτέλειας στα νοσοκομεία. Ερώτημα: Τώρα που έχουμε εδώ και συζητούμε αυτό το νομοσχέδιο για τις προμήθειες, που παίρνει όλα τα χρήματα από τα νοσοκομεία, ποια ακριβώς οικονομική και διοικητική αυτοτέλεια θα «απολαμβάνουν» τα νοσοκομεία; Είναι ερώτημα, το οποίο δεν είναι ρητορικό. Ζητούμε μια απάντηση, μια κάποια απάντηση.  
      Και επανέρχομαι. Είναι εφικτό; Μπορεί να γίνει πράξη αυτό το νομοσχέδιο; Θα θέσω υπ' όψιν σας ένα δεδομένο, με στοιχεία, κύριε Υπουργέ. Το νομοσχέδιο, που έγινε νόμος του κράτους το Φεβρουάριο για τον περιορισμό των Δ.Υ.Πε., όριζε συγκεκριμένα πράγματα και κινήσεις, που έπρεπε να γίνουν. Δεν θα πω εγώ από διαπιστώσεις δικές μου τι δεν έγινε. Θα καταθέσω, όμως, στα Πρακτικά ένα έγγραφο το οποίο υπογράφει διοικητής μίας υγειονομικής περιφέρειας της χώρας μας, με το οποίο ζητά διευκρινήσεις τέσσερις μήνες μετά από την ψήφιση του νόμου. Λέει ο άνθρωπος: «Θα προβούμε σε απόκτηση νέου Αριθμού Φορολογικού Μητρώου ή θα πρέπει να αλλάξουμε επωνυμία; Με την κατάργηση της Δ.Υ.Πε. Στερεάς Ελλάδας, με ποιον τρόπο θα αποπληρωθούν οι οφειλές, τι θα γίνει με τα ανεξόφλητα τιμολόγια; Με ποιον τρόπο θα γίνει η μεταβίβαση από τη Δ.Υ.Πε. Στερεάς Ελλάδας στην 5η Δ.Υ.Πε. Θεσσαλίας και Στερεάς Ελλάδας; Τι θα κάνουμε με τη χορήγηση αδειών ανατροφής, αδειών γάμου, κανονικής αδείας, αδειών κυήσεως, αναρρωτικών αδειών κ.λπ.; Οι υπάλληλοι της Δ,Υ,Πε, Στερεάς Ελλάδας από τη δημοσίευση του ν.3527/2007» -το νόμο που ψηφίσαμε πριν από μερικούς μήνες- «και μέχρι ολοκληρώσεως των μετατάξεών τους, πού ανήκουν οργανικά;». Υπάρχουν και άλλα πολλά. Καταθέτω το έγγραφο για τα Πρακτικά.
      (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
      Είναι οι ίδιες ερωτήσεις, τις οποίες με συναδέλφους μου, σας έχουμε καταθέσει στο πλαίσιο μιας ερώτησης που καταθέσαμε στις 11 Μαΐου και που βεβαίως, δεν έχουμε πάρει απάντηση.
      Επειδή μας μίλησε ο κύριος Υπουργός και για προτάσεις, θα σας πω ένα απλό πράγμα, που νομίζω ότι το ξέρετε, έστω και εάν δεν το ομολογείτε. Εάν στα νοσοκομεία δεν μπει το διπλογραφικό λογιστικό σύστημα και το βιβλίο αποθήκης, δεν πρόκειται να δούμε χαΐρι σ’ αυτήν την υπόθεση. Εάν μπει το διπλογραφικό λογιστικό σύστημα, εάν μπει το βιβλίο αποθήκης, ξέρετε πάρα πολύ καλά όσοι συνάδελφοι είστε γιατροί εδώ μέσα –και είστε αρκετοί- ότι τότε δεν θα περνά ούτε ασπιρίνη.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ράπτη.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος για μια παρέμβαση.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ήταν εύστοχη η παρατήρηση που έκανε ο κ. Χωματάς όσον αφορά τα λειτουργικά έξοδα των νοσοκομείων, τι μέλλει γενέσθαι στα νοσοκομεία από πλευράς λειτουργικών εξόδων. Προς αυτήν την κατεύθυνση κινήθηκε και ο κ. Πρωτόπαπας, λέγοντας κομψά ότι εάν σπάσει ένα τζάμι στο νοσοκομείο Λαμίας –ήθελε να κεντρίσει την ιδιαίτερη καταγωγή μου- τι θα γίνει. Επίσης, και η κ. Ράπτη σχολίασε εύστοχα το τι θα γίνει. 
      Είχε αναφερθεί στη Διαρκή Επιτροπή Κοινωνικής Υποθέσεων ότι, πράγματι, κάποιο ποσοστό το είχαμε ανεβάσει γύρω στο 2‰ των νοσηλειών των νοσηλευομένων σε ειδικό κωδικό, που θα εκχωρηθεί στα νοσοκομεία για την εύρυθμη λειτουργία τους. Αυτό θα περιγραφεί και αύριο, που θα σας διανεμηθεί.
      Θα ήθελα να δώσω μια απλή απάντηση προς την κ. Ράπτη όσον αφορά το διπλογραφικό σύστημα. Θα πρέπει να γνωρίζετε ότι, τουλάχιστον, σε εβδομήντα νοσοκομεία έχει ολοκληρωθεί το διπλογραφικό σύστημα και προχωρούμε για όλα τα νοσοκομεία. Στη δε παράγραφο που λέει ότι και λογιστικές διαδικασίες θα δοθούν σε εξωτερικά συνεργεία, όπως εσείς τα αναφέρετε, δεν είναι ότι θα εκχωρηθούν τα λογιστήρια, αλλά για τέτοιες πράξεις λογισμικής επάρκειας, που δεν έχουν την ικανότητα και την εξοικείωση τα λογιστήρια πολλών νοσοκομείων και ιδιαίτερα περιφερειακών, θα δοθεί η δυνατότητα σε κάποιους τεχνοκράτες να τους κάνουν το διπλογραφικό σύστημα. Αυτό είναι όλο και όλο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, σίγουρα είναι δύσκολη υπόθεση για οποιονδήποτε Υπουργό, η διαχείριση των οικονομικών της υγείας. Στις ημέρες μας ισχύει το αξίωμα για τα δημόσια οικονομικά της σπανιότητας των πόρων. Δηλαδή, δεν υπάρχουν απεριόριστοι πόροι σε κανέναν τομέα της δημόσιας ζωής, να λυθούν όλα τα προβλήματα με χαλαρή διαχείριση. Από εκεί και πέρα, όμως, κρίνονται οι πολιτικές. Γι’ αυτό, λοιπόν, πρέπει κάποιος να κάνει ορθολογική ιεράρχηση των προβλημάτων που θα λύσει και χρηστή διαχείριση των προσφερομένων πόρων. Η σημερινή Kυβέρνηση, όμως, δείχνει μία υποκρισία γύρω από τη χρηστή διαχείριση των πόρων. Γιατί; 
      Πρώτον, συνεχώς όλο και μειώνει τους προσφερόμενους πόρους από τον προϋπολογισμό για την υγεία. Δεύτερον, συνεχώς όλο και αυξάνει τις ανελαστικές δαπάνες στο χώρο αυτό και έχει δείγματα γραφής αυτή η Κυβέρνηση. Συνεχώς αυξάνει το διοικητικό κόστος, προς χάριν του βολέματος κομματικών παραγόντων. Ειπώθηκε πολλές φορές η διατήρηση του Πε.Σ.Υ.Π. και των διοικητών. Αυξήθηκαν οι θέσεις των υποδιοικητών, αυξήθηκαν οι αμειβόμενες θέσεις, όσον αφορά διοικητές μονάδων προνοιακής πολιτικής και βλέπουμε και σήμερα βεβαίως, άλλοι δεκαεπτά υποδιοικητές, να ορίζονται και βλέπουμε επιπλέον οργανισμό με σαράντα θέσεις μονίμων υπαλλήλων να θεσπίζεται, για την επιτροπή προμήθειας υγείας.
      Παράλληλα δε, όσον αφορά το αξιοκρατικό της κρίσης αυτών των διοικητών ειπώθηκαν πολλά παραδείγματα, να προσθέσω ένα παράδειγμα ακόμη, ότι δήμαρχος που άφησε 15.000.000 ευρώ χρέος στο δήμο του, έγινε διοικητής στο Ρίο. Αυτά είναι τα κριτήρια για την ορθολογική διαχείριση των ήδη χαμηλών προσφερομένων πόρων από τον προϋπολογισμό σας στη δημόσια υγεία. Παράλληλα με την πολιτική σας στο φάρμακο δημιουργήσατε νέα χρέη. Αυτή η εφεύρεση της κατάργησης της λίστας και η εφεύρεση του οικονομικού ισοδύναμου, με βάση το θεραπευτικό αποτέλεσμα, που δημιουργεί υποχρέωση στις εταιρείες φαρμάκων να επιστρέφουν το κόστος φαρμάκων που πωλούν στο δημόσιο, που είναι πάνω από αυτό το ισοδύναμο, έχει πριμοδοτήσει με πάνω από 100.000.000 ευρώ τη φαρμακοβιομηχανία. Δεν τα έχουν επιστρέψει αυτά ακόμη, ούτε στα ταμεία, ούτε στα δημόσια νοσοκομεία.
      Παράλληλα, για την πολιτική που ακολουθείτε στις μονάδες εντατικής θεραπείας, πληρώνετε αδρά ενοίκιο σε ιδιωτικά κέντρα, χωρίς να έχετε κάνει καθόλου μελέτη κόστους οφέλους, χωρίς να θέλετε να λειτουργήσετε ήδη έτοιμες μονάδες, γιατί δεν έχετε γράψει στον προϋπολογισμό χρήματα για προσλήψεις νοσηλευτικού προσωπικού. Μόνο 10.000.000 ευρώ έχετε γράψει, που αρκούν μόνο για εξακόσιες νοσηλεύτριες. Άρα, λοιπόν, εσείς καταχρεώνετε το Εθνικό Σύστημα Υγείας, τη δημόσια υγεία στη χώρα με την πολιτική σας. 
      Και ερχόμαστε τώρα σ’ αυτήν την επιτροπή προμηθειών υγείας. Σαφώς και κανείς δεν μπορεί να λέει ότι φέρει τη σφραγίδα δωρεάς να κρίνει τους αξιόλογους, επειδή έτσι αυτός κατέχει την αλήθεια εξ αποκαλύψεως. Λέτε, λοιπόν, ότι θα ορίσετε μία επιτροπή, η οποία θα είναι εγγυητής των πάντων. Μα έχετε απολέσει την έξωθεν καλή μαρτυρία. Δεν έχετε αυτό που λένε στην αγορά πίστη. Στην πολιτική αγορά δεν έχετε πίστη, ως Κυβέρνηση. Διότι και την επιτροπή Ανταγωνισμού έτσι την έκανε ο Υπουργός. Αύξησε τον αριθμό των μελών της, αύξησε την πλειοψηφία των κυβερνητικά διορισμένων και είδαμε ότι εκείνον τον Πανάγο που μας τον έφερε, ως πανάγιο, ο ίδιος τον παρουσίασε στην ελληνική κοινωνία σε μια ημερίδα, ως πανάγιο, ως εγγυητή του ανταγωνισμού. Αυτός ο άνθρωπος ήταν, που εξεβίαζε να πάρει 2 έως 3.000.000 ευρώ μια εταιρεία, μια γαλακτοβιομηχανία. 
      Μετά είδαμε αυτόν τον ειδικό γραμματέα που τον βάλατε εκεί, ως τιμητή, ως φρουρό της διατήρησης των αποθεματικών ταμείων, ο ίδιος να είναι διαπλεκόμενος και να είναι βεβαίως και συνεταιράκι με τον κύριο της Επιτροπής Ανταγωνισμού. Βλέπουμε τον Υπουργό Δικαιοσύνης να συγκαλύπτει και να μη δίνει τη δυνατότητα η οικογένεια του Προέδρου του Αρείου Πάγου, να δείξει πώς πλούτισε, όταν εμείς όλοι έχουμε δώσει το πόθεν έσχες στις εφημερίδες.
      Αυτή, λοιπόν, η Κυβέρνηση δεν μπορεί να εγγυηθεί τη διαφάνεια. Είναι μία Κυβέρνηση, η οποία πλέον έχει πνιγεί μέσα στην πανδημία της διαφθοράς και δεν μπορεί να εγγυηθεί με τέτοιους νόμους, που θα ισχύσουν σε δύο χρόνια –γιατί έτσι μας λέτε- να δώσει τη διαφάνεια στον τόπο, στη διαχείριση των προμηθειών στο χώρο της υγείας. 
      Λέει, λοιπόν, ο κύριος Υπουργός ότι 500.000.000 δραχμές έχει υπολογίσει ότι θα είναι το όφελος. Πώς το έχει υπολογίσει; Γιατί τρία χρόνια δικό σας σύστημα διοικεί την υγεία. Δηλαδή αυτά τα 500.000.000  γνωρίζετε εσείς, ότι είναι εκ του περισσεύματος, εκ της καταχρήσεως και επειδή θα εφαρμόσετε ένα καλύτερο σύστημα, αυτά θα τα γλυτώσετε; Και γιατί εφαρμόζετε τρία χρόνια τώρα ένα σύστημα, όπου πετάτε 500.000.000 ευρώ το χρόνο και λέτε ότι σε δύο χρόνια που είναι το βάθος χρόνου υλοποίησης αυτού του χρόνου, άλλα 500.000.000. Δηλαδή 2.500.000.000 δισεκατομμύρια ευρώ τα χαρίζετε. Τα κοιτάτε που φεύγουν. Τα κλέβουν. Είπε ο κύριος Υπουργός ότι κλέβουν. 
      Στον παρόντα πολιτικό χρόνο εσείς είστε Kυβέρνηση. Τρία χρόνια, δηλαδή, βλέπατε κάποιους να κλέβουν, αλλά δεν αλλάζατε το νόμο, γιατί τον μελετούσατε, όπως μελετούν και το νόμο για προμήθειες στο Ι.Κ.Α. κάτι χρόνια τώρα και δεν γίνονται προμήθειες και στέλνονται όλες οι ακριβές εξετάσεις σε ιδιωτικά διαγνωστικά κέντρα, για να καταχρεωθεί και το Ι.Κ.Α.. Άρα, όλα αυτά είναι υποκριτικά και εκ του περισσού. 
      Θα μπορούσατε, βεβαίως, αυτά τα 500.000.000 ευρώ να τα είχατε δώσει στον Πρωθυπουργό σας, να λύσει το ασφαλιστικό των Ελλήνων του εξωτερικού, των Ελλήνων της Αυστραλίας, γιατί υπάρχουν ανάγκες. Έχετε ανάγκες και έχετε και μεγάλη ευρηματικότητα στην πολιτική. Δεν λύνετε τα προβλήματα στη χώρα και λύνετε τα προβλήματα στο εξωτερικό. Κάτι είναι και αυτό πάντως. 
      Όμως αυτό που προξενεί μεγάλη εντύπωση, είναι οι ανειλημμένες υποχρεώσεις και οι δουλειές που υπάρχουν και της προηγούμενης πολιτικής ηγεσίας απέναντι στη φαρμακοβιομηχανία. Δεν είναι τυχαίο ότι οι μεγάλες εταιρείες είχαν σπονσονάρει τον κ. Κακλαμάνη στην προεκλογική του τακτική, για να βγει Βουλευτής και δεν απήντησε ο ίδιος, όταν προεκλογικά για το Δήμο της Αθήνας βγήκαν σε πρωτοσέλιδα αυτά. Και δεν είναι τυχαίο από ποια εταιρεία προμηθεύθηκε το Υπουργείο τα ληγμένα ταμιφλού την περίοδο της γρίπης των πτηνών, τα οποία ουδέποτε χρησιμοποιήθηκαν, καταγγέλθηκαν ως ληγμένα και βεβαίως πληρώθηκαν αδρά. Γι’ αυτό, λοιπόν, βάζετε και βάθος χρόνου υλοποίησης του νόμου, διότι  υπάρχουν πολλές υποχρεώσεις ακόμα, που πρέπει να βγουν προς «ημέτερους». 
      Παράλληλα, με όλο αυτό το σύστημα που προτείνετε, έχετε καταλάβει τι πάτε να δημιουργήσετε; Έναν υδροκεφαλισμό. Πάτε να δημιουργήσετε μονοπωλιακές σχέσεις μέσα στην ελληνική αγορά. Καρτέλ θα δημιουργήσετε. Για παράδειγμα, μια μεγάλη εταιρεία θα πάρει την καθαριότητα όλων των νοσοκομείων στην Ελλάδα. Γνωρίζετε σήμερα  ότι και αυτοί που έχουν πάρει την υπηρεσία της καθαριότητας, δεν τηρούν τις συμβάσεις, ότι δουλεύουν με αλλοδαπούς, ότι δουλεύουν με αλβανικά μεροκάματα, ότι δουλεύουν με ασφαλιστικό σύστημα Σκοπίων, ότι δεν έχουν πάρει τον αριθμό των εργαζομένων που έχουν συμφωνήσει; Αυτήν την ποιότητα των υπηρεσιών θα δώσετε; 
      Και, βεβαίως, όλους αυτούς θα τους κάνετε συνεταιράκια, υποτακτικούς σε κάποιο μεγάλο δικό σας σχήμα, που θα επιλέξετε από την Αθήνα. Ποια θα το επιλέξει; Η επιτροπή που θα ορίσετε. Ποιος θα την ορίσει; Ο Υπουργός. Και βεβαίως, αν θέλατε ανεξάρτητη αρχή, θα μπορούσατε να δημιουργήσετε μια πραγματική ανεξάρτητη αρχή, τα μέλη της οποίας θα διοριστούν από τη Βουλή, όπως γίνεται με όλες τις ανεξάρτητες αρχές, με αυξημένη πλειοψηφία. Δεν το κάνετε, γιατί δεν θέλετε τη διαφάνεια. Θέλετε να δημιουργήσετε μια περαιτέρω εξάρτηση του όλου συστήματος από τα αναλώσιμα υλικά, από τη φύλαξη, από την καθαριότητα,  μια σειρά  υπηρεσιών .Όλο αυτό το 8% που γυρίζει γύρω από τον τομέα της υγείας, θέλετε να το εμπορευθείτε και πολιτικά και οικονομικά. Αυτή η οσμή βγαίνει από το νομοσχέδιο. 
      Παράλληλα, μιλάτε για τις συμβάσεις με τις εμπορικές τράπεζες και λέτε ότι θα βάλετε κριτήρια. Είδαμε ποια κριτήρια ήταν. Το κριτήριο της προμήθειας, όπως έγινε και στον Ο.Π.Α.Δ., όπου ο προηγούμενος Υπουργός πέταξε έξω την Αγροτική Τράπεζα, η οποία είχε δημιουργήσει το λογισμικό για τον Οργανισμό Περίθαλψης Ασφαλισμένων του Δημοσίου, που έχει το μεγαλύτερο δίκτυο καταστημάτων στη χώρα. Και πήρε ιδιωτική τράπεζα, γιατί όφειλε και έπρεπε να βγάλει το γραμμάτιο στην ιδιωτική τράπεζα ο κ. Κακλαμάνης. Αυτά,  λοιπόν, είναι τα κριτήρια με τα οποία θα πάρετε και τις ιδιωτικές τράπεζες.
      Όσον αφορά την αξιοποίηση ακινήτων, εδώ απροσχημάτιστα βάζετε χέρι στα αποθεματικά των νοσοκομείων. Αφού πήρατε και βάλατε χέρι στα αποθεματικά των ταμείων, τώρα πάτε στα αποθεματικά των νοσοκομείων, όπου όλα τα ακίνητα είναι δωρεές πολιτών, που έχουν δώσει την περιουσία τους στα νοσοκομεία με αποκλειστικό σκοπό να τα στηρίξουν. Έχω την εντύπωση, πως θα έχετε και νομικά προβλήματα στη δημιουργία οποιασδήποτε εταιρείας  real estate, που θα διαχειριστεί αυτήν την περιουσία. 
       Παράλληλα, βλέπουμε εδώ ότι υπάρχει και στις άλλες διατάξεις μια πολύ περίεργη διάταξη, που τελικά τι ρυθμίζει; Κάποιους που τους είχατε πάρει ρουσφετολογικά το 1990-1993 σ’ ένα νοσοκομείο της χώρας, επειδή δεν μπορέσατε να τους μονιμοποιήσετε, φέρνετε ειδικό νόμο, για τους μονιμοποιήσετε. Το ίδιο κάνατε για κάποιους άλλους, καμιά σαρανταριά, που τους είχατε με συμβάσεις στον Ο.Α.Ε.Δ. το 1990-1993. Φέρατε έναν άλλο νόμο και το Υπουργείο Απασχόλησης τους μονιμοποίησε και αυτούς, εξαιρώντας όλους τους άλλους εργαζόμενους που είχαν τα ίδια κριτήρια. Το ίδιο κάνετε και με τους αγροφύλακες. 
      Και, βεβαίως, οι άνεργοι έχουν δικαίωμα στην εργασία και στη μόνιμη εργασία. Όμως, εσείς δείχνετε με τι στυγνό κομματισμό, μέχρι και νομοθετικές ρυθμίσεις φέρνετε στη Βουλή για δέκα, είκοσι δικούς σας ανθρώπους, που κατά περιοχές τους είχαν βάλει κομματάρχες, για να τους τακτοποιήσετε. Αυτό προφανώς άνοιξε και την όρεξη κάποιων συναδέλφων Βουλευτών της Νέας Δημοκρατίας και έχουν φέρει και τροπολογίες, όπως για παράδειγμα στα Γιάννενα. Αν αυτό είναι κράτος δικαίου ισοτιμίας και ισονομίας, τότε ζούμε σ’ άλλη χώρα. Δεν είναι καθόλου δίκαιο αυτό που κάνετε. 
      Διότι όποιος μπορεί να φέρει μία διάταξη, για να βολεύει δέκα-είκοσι που είχε διορίσει το 1990-1993, υλοποιώντας κάποιες δεσμεύσεις εκείνης της εποχής και παίζοντας στα απόνερα της κυβέρνησης Μητσοτάκη -που δεν μπόρεσε να διορίσει τα παιδιά εκείνης της γενιάς, τα δικά της παιδιά-, τότε πιστεύω δεν προσφέρει υπηρεσίες στον τόπο. Είναι μία Κυβέρνηση του χθες, όμηρη, μια Κυβέρνηση, η οποία δεν έχει προοπτική. 
      ΑΝΤΩΝΙΟΣ ΦΟΥΣΑΣ: Θα σας παρακαλούσα να μείνετε να ακούσετε τα αίσχη των κυβερνήσεών σας! 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Είστε υπεράνω κριτικής;
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας):  Θα σας ακούσει, κύριε Φούσα, αφού όμως προηγηθεί ο κ. Κουτσούκος.
      Ορίστε, κύριε Κουτσούκο, έχετε το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κύριοι συνάδελφοι, είναι αλήθεια πως ο λαός μας, θεωρεί ότι το Εθνικό Σύστημα Υγείας, το Ε.Σ.Υ. είναι μια κατάκτηση και αυτήν την κατάκτηση την έχει συνδέσει με το Πανελλήνιο Σοσιαλιστικό Κίνημα. Γιατί γνωρίζαμε ποια ήταν η κατάσταση στο χώρο της δημόσιας υγείας πριν έρθει το ΠΑ.ΣΟ.Κ. στην Κυβέρνηση το 1981. Και γνωρίζει ο λαός μας ποιο είναι το μεγάλο έργο. Και βέβαια, όπως κάθε δημιουργική προσπάθεια, δεν μπορούσε παρά και αυτή να έχει τα κενά της, να έχει τις παραλείψεις της, να έχει τις αδυναμίες της. 
      Την περίοδο που το ΠΑ.ΣΟ.Κ. οικοδομούσε το Ε.Σ.Υ. που έκτιζε τα καινούργια νοσοκομεία, τις χιλιάδες νέες κλίνες, η Νέα Δημοκρατία  στην αγωνιώδη προσπάθειά της να γίνει κυβέρνηση, κατασυκοφάντησε το Εθνικό Σύστημα Υγείας. Κατασυκοφάντησε το δημόσιο σύστημα υγείας. Και αυτή της η προσπάθεια πιστεύω έχει πολιτογραφηθεί –και δεν αδικούμε κανέναν- με τον όρο «πολιτική της κατσαρίδας». Είναι γνωστό πως μεθοδευόταν αυτές οι επικοινωνιακές πολιτικές εκείνης της περιόδου. Και τώρα έρχεται με μία άλλη επικοινωνιακή πολιτική, να καλύψει, το κενό τριών χρόνων παρουσίας της στο δημόσιο βίο, να καλύψει ό,τι αυτά τα χρόνια δεν έκανε σ’ αυτόν το χώρο, να προσπαθήσει τώρα να πείσει τους πολίτες ότι οι υποσχέσεις που είχε δώσει την τελευταία χρονιά, μπορεί να γίνουν πράξεις.  Και είναι αλήθεια ότι είχε δώσει πάρα πολλές υποσχέσεις η Νέα Δημοκρατία. Μάλιστα είχε καταγραφεί και στις δημοσκοπήσεις ότι είχε και ένα προβάδισμα έναντι του ΠΑ.ΣΟ.Κ., σ’ ό,τι αφορά το ποιος θα αντιμετωπίσει καλύτερα τα ζητήματα του Εθνικού Συστήματος Υγείας. Τώρα, όμως, που είμαστε στον τελευταίο χρόνο, κύριε Υπουργέ, μπορούμε να κάνουμε έναν απολογισμό. Τον έχει κάνει ήδη ο ελληνικός λαός. Και λέει αυτός ο απολογισμός: Βελτιώθηκε ή χειροτέρεψε η κατάσταση του Ε.Σ.Υ.;  Η απάντηση είναι πάρα πολύ απλή και συγκεκριμένη, καταγράφεται παντού: Χειροτέρεψε η κατάσταση στο δημόσιο σύστημα υγείας. Οι δαπάνες ως ποσοστό του Α.Ε.Π. μειώνονται χρόνο με το χρόνο. Εσείς είχατε δεσμευθεί ότι θα τις αυξάνατε σταδιακά. Τα κενά σε ανθρώπινο δυναμικό αυξάνονται σε σχέση με τις οργανικές θέσεις. Για καθέναν που προσλαμβάνετε, πολλαπλάσιοι αποχωρούν μέσω των συνταξιοδοτήσεων. Τα χρέη τα οποία τα ρυθμίσατε, αυξάνονται πάλι με ιλιγγιώδη ρυθμό. Θα έλεγα ότι καταρρέει το σύστημα σε πολλές περιοχές. Και ο Υπουργός και εσείς προσωπικά γνωρίζετε τι συμβαίνει για παράδειγμα στο Νομό Ηλείας, που αναγκαστήκατε να τον επισκεφθείτε μετά τα δημοσιεύματα του Τύπου και του τοπικού και πανελλαδικά και να δώσετε υποσχέσεις, όπως έκανε και ο κ. Αβραμόπουλος.
       Γνωρίζετε ότι το καινούργιο Νοσοκομείο του Πύργου, που έπρεπε να το στελεχώσετε και να το αναπτύξετε, έγινε πανελλήνιο θέμα με τα ατυχήματα και τα περιστατικά. Γνωρίζετε ότι δεν λειτουργούν οι κλινικές του, ότι αντί να λειτουργήσετε τη μονάδα εντατικής θεραπείας στα περιφερειακά νοσοκομεία, όπως είναι το Νοσοκομείο του Πύργου, τρέξατε να νοικιάσετε τις μονάδες εδώ στην Αθήνα από το «ΕΡΡΙΚΟΣ ΝΤΥΝΑΝ», ότι δεν λειτουργεί η παιδιατρική, δεν λειτουργεί η νευροχειρουργική. 
      Ξέρετε ότι τα υπόλοιπα νοσοκομεία του νομού, όπως το Νοσοκομείο της Αμαλιάδας, λειτουργούν χάρη στον ηρωϊσμό των γιατρών, το δε πολύπαθο νοσοκομείο στα Κρέστενα, το οδηγείτε με την πολιτική σας στο κλείσιμο. 
Βεβαίως, τα κέντρα υγείας στις απομακρυσμένες περιοχές, εκεί που έχει άμεση ανάγκη ο πολίτης να έχει κοντά του ένα γιατρό, υπολειτουργούν, γιατί συνεχώς αποσπάτε προσωπικό, για να καλύψετε τις ανάγκες των νοσοκομείων. 
      Τα επείγοντα, λοιπόν, προβλήματα που έπρεπε να αντιμετωπίσετε, είναι οι προσλήψεις των γιατρών, οι προσλήψεις των νοσηλευτών. Έπρεπε να επισπεύσετε τις διαδικασίες για τις προσλήψεις των γιατρών στις κενές θέσεις, που έχετε εξαγγείλει. Δεν έχετε όμως αυτό ως πολιτική προτεραιότητα. Ως πολιτική προτεραιότητα, δυστυχώς, έχετε την πολιτική των αγροφυλάκων. Και αντί να πανηγυρίζουν οι συνάδελφοί μας στους νομούς για τις προσλήψεις στα δημόσια νοσοκομεία, διότι κάνατε κάτι να βελτιώσετε την κατάσταση, πανηγυρίζουν γιατί έρχεται το νομοσχέδιο για να προσληφθούν οι αγροφύλακες την άλλη εβδομάδα και βγάζουν ανακοινώσεις ότι η Κυβέρνηση υλοποιεί τις προγραμματικές της δεσμεύσεις. Στους πολίτες που ζητούν καλύτερη ποιότητα υπηρεσιών υγείας, εσείς δίνετε τους αγροφύλακες. Ούτε η ύπαιθρος έχει, βέβαια, ανάγκη τους αγροφύλακες. 
      Και έρχεστε τώρα τον τελευταίο χρόνο, να μας φέρετε το νομοσχέδιο για τις προμήθειες. Είναι βέβαιο -πιστεύω την πολιτική λογική την έχετε- ότι αυτό τα νομοσχέδιο, δεν μπορεί να υλοποιηθεί και δεν μπορεί να υλοποιηθεί, γιατί οι διατάξεις του παραπέμπουν σ’ ένα χρονικό διάστημα εφαρμογής, που είναι το δωδεκάμηνο και ο κυβερνητικός σας κύκλος έκλεισε. Είτε κάνει εκλογές ο κ. Καραμανλής το Σεπτέμβρη, είτε τις κάνει το Μάρτη, κλείνει ο κυβερνητικός κύκλος, άρα νομοσχέδιο δεν εφαρμόζεται. Και δεν εφαρμόζεται, βεβαίως, γιατί και η επόμενη κυβέρνηση, που θα είναι η κυβέρνηση του ΠΑ.ΣΟ.Κ., έχει άλλη φιλοσοφία για τη λειτουργία του συστήματος προμηθειών. Όμως, αυτό δεν σημαίνει ότι δεν πρέπει να το κριτικάρουμε και να το αξιολογήσουμε. Ειπώθηκε και νωρίτερα ότι είναι ένα υπουργοκεντρικό και γραφειοκρατικό σύστημα. 
      Επειδή εσείς είστε γιατρός και οι περισσότεροι που μίλησαν εδώ, ήταν γιατροί, επιτρέψτε μου να κάνω και μια παρατήρηση εγώ ως οικονομολόγος. Έχει μελέτη, έχει τεχνική υποστήριξη αυτό το νομοσχέδιο; Έχει μια μελέτη κόστους-οφέλους; Από πού προκύπτει ότι θα κερδίσετε 500.000.000 από την εφαρμογή του; Εγώ σας λέω ότι θα επιβαρυνθεί με διοικητικό κόστος. Εγώ σας λέω, αυτό που λέει και η έκθεση του Γενικού Λογιστηρίου, ότι δυόμισι εκατομμύρια σε ετήσια βάση θα επιβαρυνθεί το σύστημα. Είναι βέβαιο, λοιπόν, ότι θα έχουμε επιβάρυνση. Είναι μετρημένα πράγματα και είναι μετέωρη η επιχειρηματολογία σας ότι θα υπάρξει όφελος από αυτό το κεντρικό σύστημα προμηθειών. 
      Τις παρενέργειες, βέβαια, από το κεντρικό σύστημα προμηθειών τις γνωρίζετε και δεν έχουν να κάνουν μόνο με το τζάμι, που σας είπε ο κ. Πρωτόπαπας για τη Λαμία, έχουν να κάνουν με την υπερσυγκέντρωση και τα καρτέλ, που θα δημιουργηθούν σ’ αυτόν τον τομέα. Θα έλεγα, δηλαδή, ότι το νομοσχέδιό σας έχει όλα όσα απασχολούν αυτήν την περίοδο την επικαιρότητα. Έχει καρτέλ, έχει προσλήψεις με αδιαφάνεια, έχει νέα νομικά πρόσωπα, εσείς που λέγατε ότι θα τα λιγοστέψετε, έχει συμβούλους, έχει τράπεζες και κρύβει και ομόλογα. Βέβαια, είναι γνωστό ότι, μετά την καταλήστευση των αποθεματικών των ταμείων με τα λεγόμενα δομημένα ομόλογα, αυτήν τη στιγμή δεν τολμάτε να πείτε ότι θα πάμε σε μία λογική που μέσα από τον τραπεζικό δανεισμό θα αναγκαστούμε να εκδώσουμε ομόλογα για να καλύψουμε τα κενά, αλλά, αν εφαρμοστεί η φιλοσοφία του νομοσχεδίου σας, εκεί φοβάμαι ότι θα οδηγηθούμε. 
      Έχει, βεβαίως, το νομοσχέδιο και ιδιωτικοποίηση υπηρεσιών και επιτρέψτε μου να σας κάνω και μια παρατήρηση, γιατί πήρατε το λόγο.  Επειδή δεν οργανώσατε σωστά τα λογιστήρια, δεν είναι δυνατή η εφαρμογή του διπλογραφικού λογιστικού συστήματος και η εφαρμογή, κυρίως, της αποθήκης και αυτό το πρόβλημα δεν θα σας το λύσει, όπως προβλέπει το νομοσχέδιό σας, η ανάθεση των λογιστικών υπηρεσιών σε εξωτερικούς συνεργάτες, γιατί πρέπει να ξέρετε ότι οι οικονομικές υπηρεσίες και το λογιστήριο είναι η καρδιά κάθε δημόσιου οργανισμού, είναι το κέντρο, όπου μπορεί να παρακολουθεί κάποιος, πώς εξελίσσονται τα δημόσια οικονομικά. 
      Έτσι, λοιπόν, αγαπητοί συνάδελφοι, αυτό το νομοσχέδιο έχει απ’ όλα όσα μας έχει συνηθίσει η Κυβέρνηση με την πολιτική της, δεν έχει τίποτα για το λαό, δεν έχει τίποτα για τη δημόσια υγεία. Κατά συνέπεια, δεν αρκεί μόνο να το καταψηφίσει κάποιος, όπως θα κάνουμε εμείς, αλλά να αναδείξει το χαρακτήρα της πολιτικής της Νέας Δημοκρατίας στο χώρο της δημόσιας υγείας και να ζητήσει από το λαό -και πιστεύω αυτό θα κάνει ο λαός- να την καταδικάσει στις ερχόμενες εκλογές. 
      Σας ευχαριστώ πάρα πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, συζητούμε σήμερα ένα νομοσχέδιο, που αναφέρεται στις προμήθειες των φορέων που εποπτεύονται από το Υπουργείο Υγείας. Το συζητούμε όμως σε ημέρες που η λέξη «προμήθεια» είναι φορτισμένη στη συνείδηση των πολιτών λόγω του σκανδάλου των ομολόγων.
      Το νομοσχέδιο αυτό μεταφέρει την ευθύνη των προμηθειών σε κεντρικό επίπεδο, μέσω του διορισμού της επιτροπής προμηθειών από τον Υπουργό, την ώρα που αποκαλύπτεται ότι για την επιζήμια διαχείριση των αποθεματικών των ασφαλιστικών ταμείων, υπήρξε κεντρικός σχεδιασμός. Υπό αυτές τις συνθήκες θα περίμενε κάποιος να έχει προηγηθεί διάλογος, να συμμετέχουν οι εκπρόσωποι των φορέων, να προκύψει συναίνεση, έτσι ώστε να διασκεδαστεί η δυσπιστία της κοινωνίας. 
      Αντ’ αυτού επικράτησε η λογική του αιφνιδιασμού. Ήλθε την Παρασκευή στη Βουλή και συζητήθηκε τη Δευτέρα στην επιτροπή με τον αποκλεισμό των φορέων. Ρώτησα τον Πρόεδρο της Π.Ο.Ε.ΔΗΝ. αν ρωτήθηκε και αν κατέθεσε η Π.Ο.Ε.ΔΗΝ. και ο Πανελλήνιος Ιατρικός Σύλλογος τις απόψεις τους. Εκείνος απάντησε «όχι». Έγινε επιβολή μέσω της κοινοβουλευτικής πλειοψηφίας.
      Το συζητούμε σε μέρες που παρουσιάζονται ελλείψεις αναλώσιμου υλικού. Ακόμα και οι σύριγγες ή οι γάζες σε κάποιες περιπτώσεις είναι δυσεύρετες, ενώ παρατηρούνται τραγικές καθυστερήσεις και ελλείψεις ιατροτεχνολογικού εξοπλισμού. Αυτά μαζί με τις ελλείψεις προσωπικού δημιουργούν σοβαρά προβλήματα στη λειτουργία των νοσοκομείων.
      Αναφέρω χαρακτηριστικά ότι στο Νοσοκομείο Τρικάλων μετά τη μεταφορά στο καινούργιο κτήριο, για ένα χρόνο δεν λειτουργούν τα καινούργια χειρουργεία. Ο φθαρμένος από τη χρήση εξοπλισμός των εντατικών μονάδων, αλλά και άλλων τμημάτων, δεν αντικαθίσταται έγκαιρα. Προχθές βρισκόμουν στην εντατική παίδων του Ιπποκρατείου Νοσοκομείου Θεσσαλονίκης και μου επεσήμαναν αυτό το πρόβλημα. 
      Φταίει γι’ αυτό το σύστημα προμηθειών; Όχι μόνο αυτό. Φταίει η υποχρηματοδότηση. Μειώνονται τα κονδύλια την ώρα που οι ανάγκες αυξάνονται, ενώ τα χρέη των νοσοκομείων διογκώνονται. Θα ρωτήσει κάποιος: Υπάρχουν προβλήματα στον τομέα των προμηθειών; Ασφαλώς ναι, υπάρχουν. 
      Αυτά όμως δεν πρέπει να χρησιμοποιούνται σαν πρόσχημα για τον κομματικό έλεγχο του συστήματος προμηθειών, γιατί το Υπουργείο, η Κυβέρνηση,θεσπίζει μέσω αυτού του νομοσχεδίου ένα σύστημα, που ελέγχεται απόλυτα από τον Υπουργό. Δημιουργείται μια νέα υπηρεσία για καινούργιες προσλήψεις, εννέα μέλη της επιτροπής χωρίς ιδιαίτερα προσόντα, τα οποία διορίζει ο Υπουργός χωρίς κανόνες και εκατόν πενήντα στελέχη. 
      Είναι επίσης συγκεντρωτικό και γραφειοκρατικό. Όλα αποφασίζονται σε κεντρικό επίπεδο. Είναι ταυτόχρονα αποσπασματικό, αφού δεν περιλαμβάνει το Ι.Κ.Α., το «Ωνάσειο» και κάποια άλλα νοσοκομεία αυτού του χαρακτήρα, δεν περιλαμβάνει το φάρμακο, αλλά μπορεί και να το περιλάβει. 
      Δεν εξασφαλίζει περιορισμό της σπατάλης και της κακοδιαχείρισης, γιατί δείχνει μια αντιφατικότητα. Από τη μια πλευρά υποσχόμαστε μείωση της σπατάλης και από την άλλη δημιουργούμε θέσεις, οι οποίες θα κοστίσουν στο ελληνικό δημόσιο, στην πολιτεία, πάνω από 2.500.000 ευρώ. 
      Μία άλλη αντιφατικότητα εντοπίζεται στο ότι ενώ από τη μια μεριά μιλάει για μεταφορά των προμηθειών ή της ευθύνης των προμηθειών σε κεντρικό επίπεδο, ταυτόχρονα διορίζει υποδιοικητές υπεύθυνους για τις προμήθειες. 
      Πιστεύω ότι αυτό το νομοσχέδιο, θα δυσχεράνει την προμήθεια του απαραίτητου εξοπλισμού ή ακόμη και αναλώσιμων υλικών άμεσης ανάγκης. Βέβαια απαντήσατε σ’ αυτό με τον κανόνα των εξαιρέσεων, αλλά οι εξαιρέσεις αποτελούν ασκό του Αιόλου και προσφέρονται για συναλλαγές. Είπατε ότι θα αντιμετωπιστούν αυτά τα προβλήματα μόνο μ’ αυτόν τον τρόπο. Δυστυχώς όμως, κύριε Υπουργέ, αυτός δεν είναι πρόσφορος τρόπος. 
      Αυτό το νομοσχέδιο είναι και αναποτελεσματικό. Πιστεύουμε ότι δεν θα εφαρμοστεί. Εξάλλου δίνει μια μεταβατική περίοδο δύο ετών. Για να αποδείξω του λόγου το αληθές, θα αναφερθώ στο νομοσχέδιο για το φάρμακο και θα ρωτήσω τι γίνεται με την επιστροφή του ποσού ανάκλησης, που προβλέπει ο ισχύον νόμος. Έχουν δώσει ένα μέρος απ’ αυτό το ποσό οι φαρμακευτικές εταιρείες στα ασφαλιστικά ταμεία ή στα νοσοκομεία;
      Ιδιωτικοποιεί όλες τις υπηρεσίες υγείας. Πιστεύω ότι δεν θα εφαρμοστεί τίποτα άλλο εκτός από αυτό και εκτός από τις προσλήψεις που θα γίνουν. Είναι ανεφάρμοστο και για ένα ακόμη λόγο. Τα βάζει όλα μαζί στο ίδιο καζάνι, τρόφιμα, αναλώσιμα υλικά, τεχνολογικός εξοπλισμός, μη κλινικές υπηρεσίες, ρουχισμός. Και γι’ αυτά εξαιρέσεις. Θα ενισχύσει τους λίγους και ισχυρούς και θα εξοντώσει τους μικρούς προμηθευτές. Και εδώ πάλι ο κανόνας των εξαιρέσεων.
      Θα επαναλάβω ότι θα είναι τραγικό να ανοίξει ο δρόμος των εξαιρέσεων. Κύριε Υπουργέ, τα προβλήματα στο χώρο των δημόσιων υπηρεσιών υγείας αυξάνονται και οξύνονται. Τα νοσοκομεία καταρρέουν από τις ελλείψεις προσωπικού. Οι εντατικές δεν λειτουργούν, παρ’ ότι υποσχέθηκε ο ίδιος ο Υπουργός την έναρξη της λειτουργίας της εντατικής παίδων έως το τέλος Μαρτίου. Φθάσαμε στο τέλος Μαΐου και η εντατική παίδων του Νοσοκομείου του Ρίου, ακόμη δεν λειτουργεί. 
      Η υποχρηματοδότηση μαραζώνει, τα νοσοκομεία και οι ιδιωτικές υπηρεσίες υγείας αυξάνουν τα κέρδη τους. Η πρωτοβάθμια φροντίδα υγείας παρά τις επανειλημμένες εξαγγελίες, παραπέμπεται στις καλένδες. Για την αντιμετώπιση αυτών των προβλημάτων χρειάζονται κονδύλια, αποκέντρωση, έλεγχος και, κυρίως, συμμετοχή των φορέων.
      Επειδή το νομοσχέδιο που συζητάμε σήμερα, όχι μόνο δεν υπακούει σε καμμία από αυτές τις προϋποθέσεις αλλά βρίσκεται και στην αντίθετη κατεύθυνση και εξυπηρετεί απλά επικοινωνιακούς στόχους για αποπροσανατολισμό της κοινής γνώμης, γι’ αυτό το καταψηφίζω.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ο κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, το νομοσχέδιο το οποίο συζητάμε σήμερα, έχει ένα συγκεκριμένο περιεχόμενο. Τις προμήθειες μη φαρμακευτικού υλικού στα νοσοκομεία. Ο εισηγητής του ΠΑ.ΣΟ.Κ. και άλλοι αγορητές του ΠΑ.ΣΟ.Κ.,  μετέτρεψαν τη σημερινή συζήτηση σε κοινοβουλευτικό έλεγχο. Αναφέρθηκαν σε όλα τα θέματα της υγείας και όχι μόνο. Είπαν και λίγα για τα ομόλογα και λίγα για άλλα θέματα. Τίποτα, όμως, συγκεκριμένο δεν μας είπαν, γιατί προφανώς δεν έχουν να μας πουν, και ιδίως γιατί καταψηφίζουν αυτό το νομοσχέδιο.
      Αυτό είναι το μεγάλο ερώτημά μου. Το ερώτημα αυτό ανήκει και στον ελληνικό λαό. Γιατί τάχα το ΠΑ.ΣΟ.Κ. δεν θέλει να ψηφίσει αυτό το νομοσχέδιο; Δεν λέω γιατί δεν το ψηφίζουν τα κόμματα της Αριστεράς. Ίσως για λόγους αρχής. Εσείς, όμως, πρέπει να δώσετε μια απάντηση. Είστε ευχαριστημένοι με το σύστημα που υπάρχει σήμερα, ως προς τον τρόπο προμηθειών υλικών στα νοσοκομεία; Αν είστε ευχαριστημένοι, ορθώς να μην το ψηφίζετε, αλλά πρέπει να το πείτε. Διότι και εδώ μισόλογα ακούμε. Ναι, μεν δεν είμαστε ευχαριστημένοι, ναι μεν υπάρχουν προβλήματα αλλά λέτε ξέρετε διαφωνούμε σε λεπτομέρειες και γι’ αυτό δεν το ψηφίζουμε. Εδώ πρέπει να δώσετε μια σαφή απάντηση. Είστε ικανοποιημένοι, κύριοι συνάδελφοι του ΠΑ.ΣΟ.Κ. με τον τρόπο που γίνονται σήμερα οι προμήθειες στα νοσοκομεία; Είστε ικανοποιημένοι και πιστεύετε ότι πράγματι, δεν υπάρχουν προβλήματα; Δηλαδή, υπάρχει ή δεν υπάρχει διαφθορά σήμερα στα νοσοκομεία; Υπάρχει ή δεν υπάρχει σήμερα πρόβλημα διαπλοκής στα νοσοκομεία; Υπάρχει ή δεν υπάρχει κακοδιαχείριση σήμερα στα νοσοκομεία; Υπάρχουν ή δεν υπάρχουν σπατάλες ή και μίζες ακόμα στα νοσοκομεία; 
      Η διαπίστωση είναι αυτό, που και εσείς λέτε ότι ασφαλώς υπάρχουν προβλήματα. Ασφαλώς, δεν λέω ότι σ’ όλα τα νοσοκομεία συμβαίνει αυτό. Ασφαλώς υπάρχουν και έντιμοι και άνθρωποι οι οποίοι σέβονται τον όρκο τους και το χρέος τους στα νοσοκομεία. Όμως υπάρχουν τεράστια προβλήματα. Η Κυβέρνηση το είχε πει αυτό από την αρχή. Θα δώσει μια λύση στο θέμα της διαφθοράς γενικότερα αλλά, βεβαίως, και στο θέμα των νοσοκομείων.
Συνεπής προς αυτήν την υποχρέωση, προς αυτήν τη δέσμευσή της, φέρνει αυτό το νομοσχέδιο. Δε λέει κάποιος, ότι πρόκειται για άριστο νομοσχέδιο. Εγώ πρέπει να σας πω ότι πιστεύω ότι είναι πολύ καλό. 
      Όμως, ας ακούσουμε, επιτέλους, και τις δικές σας προτάσεις, τις συγκεκριμένες προτάσεις και να το διορθώσουμε. Η πολιτική ηγεσία του Υπουργείου μας, ασφαλώς σας είπε ότι ακούμε τις προτάσεις σας. Όμως, αντί να ακούσουμε προτάσεις, ακούμε αοριστολογίες και γενικόλογα πράγματα «ξέρετε, αυτό το νομοσχέδιο θα είναι αναποτελεσματικό», όπως άκουσα πριν από λίγο και διάφορα άλλα. Όμως, συγκεκριμένες προτάσεις, για το πώς θα καταπολεμηθεί το σημερινό απαράδεκτο φαινόμενο δεν λέτε και δεν θα μπορούσατε να πείτε εξάλλου, διότι, όχι μόνο διατηρήσατε αυτό το καθεστώς επί τόσα χρόνια, αλλά και το υπηρετήσατε. 
      Επιτρέψτε μου, όμως, για να συνεννοηθούμε, να διαβάσω μερικές σκέψεις μιας μεγάλης εφημερίδας πριν από λίγες μέρες. Ακούστε, κύριοι συνάδελφοι: «Το σύστημα που είναι ακατάστατο, είναι άναρχο, είναι αμαρτωλό, είναι και διεφθαρμένο». Πρόκειται για διαπίστωση μεγάλης αθηναϊκής εφημερίδας. 
      ΕΜΜΑΝΟΥΗΛ ΣΚΟΥΛΑΚΗΣ: Πείτε μας ποια είναι. 
      ΑΝΤΩΝΙΟΣ ΦΟΥΣΑΣ: Αναφέρεται, ακόμα, «ότι, πράγματι, πρέπει να εξαφανιστούν οι μίζες και να εξοικονομήσει –διαπιστώνει η εφημερίδα- υπέρ της υγείας περί τα 500.000.000 ευρώ μ' αυτό το νομοσχέδιο. Η σπατάλη και η διαφθορά –αναφέρεται- που επικρατούν στο χώρο των προμηθειών των νοσοκομείων, είναι γνωστές σε όλους τους πολιτικούς μας εδώ και χρόνια».
      Να θυμίσω απλώς ότι ο προτελευταίος και πιο σοβαρός Υπουργός Υγείας του ΠΑ.ΣΟ.Κ. –το ξέρετε εξάλλου, αναφέρομαι στον κ. Αλέκο Παπαδόπουλο- είχε μιλήσει πολλές φορές στη Βουλή για «πιράνχας», που λεηλατούσαν τους πόρους, που συνέφεραν οι Έλληνες φορολογούμενοι για τη δημόσια υγεία. Αυτή είναι η κατάσταση την οποία περιέγραψε δικός σας Υπουργός. Αυτό το σύστημα θέλετε να συνεχιστεί; Και προφανώς «πιράνχας» δεν ήταν μόνο οι προμηθευτές, αλλά και άνθρωποι των Υπουργείων ή των νοσοκομείων, που κατακύρωναν τους «διαγωνισμούς μαϊμού». Δικός σας Υπουργός τα λέει αυτά. Σ’ αυτές τις δηλώσεις αναφέρεται η μεγάλης κυκλοφορίας εφημερίδα  των Αθηνών. 
      Πράγματι, για να έχουμε μια εικόνα της πολυπλοκότητας, της αδυναμίας και της σπατάλης των οικονομικών πόρων του σημερινού συστήματος προμηθειών, αρκεί να αναφέρουμε ότι διενεργούνται –ακούστε λίγο- κατ’ έτος εννιά χιλιάδες διαγωνισμοί από φορείς του Ε.Σ.Υ. για πεντακόσια ιατροτεχνολογικά προϊόντα και για έντεκα χιλιάδες φάρμακα, που προμηθεύονται από χίλιες εκατόν σαράντα τέσσερις επιχειρήσεις. Αυτό το σύστημα πρέπει να συνεχίσουμε να έχουμε; 
      Εμείς μ' αυτό το νομοσχέδιο σας λέμε ότι είναι ώρα να έχουμε ένα κεντρικό σύστημα προμηθειών σ’ όλα τα νοσοκομεία -θα γίνουν οι εξαιρέσεις, όπως σας είπε ο Υπουργός, όπου χρειάζονται- και να έχουμε επιτροπές, που να έχουν γνώσεις. 
      Δεν μπορεί, κυρίες και κύριοι συνάδελφοι του ΠΑ.ΣΟ.Κ. –να το καταλάβουμε αυτό- να γίνονται προμήθειες ειδικών υλικών και σε επιτροπές να συμμετέχουν οι θυρωροί ή άνθρωποι που δεν έχουν καμμία σχέση με τις προμήθειες αυτές. Είναι επικίνδυνο αυτό το σύστημα. Αυτό θέλετε να συνεχιστεί ακόμα; Γι’ αυτό, σας λέω, λοιπόν...
      ΕΜΜΑΝΟΥΗΛ ΣΚΟΥΛΑΚΗΣ: Μπορείτε να μας πείτε τις γνώσεις της εννεαμελούς επιτροπής; 
      ΑΝΤΩΝΙΟΣ ΦΟΥΣΑΣ: Γι’ αυτό σας λέω, λοιπόν, να μη βιάζεστε. Εγώ είμαι βέβαιος πως αυτό το καινούργιο σύστημα, θα έχει θετικά αποτελέσματα και γι’ αυτό το στηρίζω μ’ όλες μου τις δυνάμεις. Δεν μπορώ να ανεχτώ άλλο αυτήν την κατάσταση που υπάρχει σήμερα και ένα σύστημα που σε τελευταία ανάλυση είναι δοκιμασμένο και αποδεδειγμένα αποτυχημένο και αμαρτωλό. 
      Και τώρα θέλω να έρθω σ’ ένα ειδικότερο θέμα. Θέλω να σας συγχαρώ, κύριε Υπουργέ, για το άρθρο 16 που έχετε την ευαισθησία να κάνετε αποκατάσταση μιας αδικίας στο Νοσοκομείο Καρδίτσας. Το 1991 προσελήφθησαν έντεκα υπάλληλοι και το 1996 απελύθησαν επί δικής σας κυβερνήσεως. 
      ΕΜΜΑΝΟΥΗΛ ΣΚΟΥΛΑΚΗΣ: Μετά από απόφαση του δικαστηρίου όμως. Γιατί δεν το λέτε αυτό και συκοφαντείτε το ΠΑ.ΣΟ.Κ.; 
      ΑΝΤΩΝΙΟΣ ΦΟΥΣΑΣ: Μη βιάζεστε. Που δικαιώθηκαν από το Συμβούλιο της Επικρατείας. Σας παρακαλώ, λίγο! 
      Και επειδή εσείς ήσασταν Υφυπουργός τότε, θα γνωρίζετε ότι το ίδιο φαινόμενο υπήρχε στο Νοσοκομείο Ιωαννίνων. Και σας έστειλα ειδικό υπόμνημα και μάλιστα, σας επισκέφθηκα τότε. Και βεβαίως, τότε εσείς είχατε πει «μπράβο, γιατί πολύ αγωνίζεστε για το θέμα αυτό». 
Αλλά δεν το ρυθμίσατε, ενώ το άρθρο 46 του Δημοσιοϋπαλληλικού Κώδικα ορίζει ότι εάν ένας υπάλληλος υπηρετήσει επί δύο χρόνια και περισσότερο σε μια υπηρεσία, έστω και αν δεν έχει προσληφθεί κανονικά, αυτός ο υπάλληλος μονιμοποιείται, διότι πράγματι δεν έχει εκείνος ευθύνη, διότι δεν προσελήφθη κανονικά, υπό την έννοια ότι υπήρξαν κάποια τυπικά λάθη. Έτσι, λοιπόν, θέλω να σας παρακαλέσω, να ισχύσει κάτι ανάλογο μ’ αυτό που έγινε για το Νοσοκομείο Αγίου Νικολάου Κρήτης επί ΠΑ.ΣΟ.Κ. το 1996, αυτό που έγινε για το Νοσοκομείο Άμφισσας και αυτό που ορθώς γίνεται τώρα για το Νοσοκομείο Καρδίτσας. Ασφαλώς και είμαι ευτυχής και θέλω να ευχαριστήσω την πολιτική ηγεσία του Υπουργείου και τους εκλεκτούς συνεργάτες σας, διότι αποδεχθήκατε ήδη ουσιαστικά, αλλά θα γίνει και τυπικά, την πρότασή μου και τροπολογία την οποία, τελικώς, υπογράφουν όλοι οι Ηπειρώτες Βουλευτές του κόμματός μου, ώστε να αποκατασταθεί μια μεγάλη αδικία στο Νοσοκομείο Ιωαννίνων για δεκατρείς υπαλλήλους, οι οποίοι νομίμως προσελήφθησαν, αλλά το 1996 βρέθηκαν εκτός υπηρεσίας. Έχουμε δεσμευθεί. Είναι θέμα τιμής, είναι θέμα εντιμότητας, είναι θέμα χρέους, να αποκαταστήσουμε αυτήν την αδικία και πρέπει δημόσια, να εκφράσω τις ευχαριστίες μου προς το Υπουργείο Υγείας και Πρόνοιας για το μεγάλο αυτό θέμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης, κύριε Υπουργέ, το 1998 έγινε μια ρύθμιση και επέτρεψε εδώ η τότε κυβέρνηση –σε μισό λεπτό τελειώνω, κύριε Πρόεδρε- σε όσους έχουν αξιώματα σε νομαρχίες και σε δήμους, ιατρούς, να κάνουν εφημερίες για τους λόγους που εξηγεί τότε αυτή η ρύθμιση. Ξέχασαν όμως τους βιοχημικούς, με ευθύνη αποκλειστικά της τότε κυβέρνησης. Είναι κι εδώ θέμα χρέους, είναι θέμα εντιμότητας, είναι θέμα δικαιοσύνης το ίδιο να ισχύει και στους βιοχημικούς και σε όσες άλλες κατηγορίες αναφέρω στην τροπολογία μου και είναι πέντε ή έξι ανθρώπους μόνον σε όλη την χώρα.
      Το νομοσχέδιο αυτό είναι πάρα πολύ καλό. Το στηρίζω. Έχω ελπίδα, έχω βεβαιότητα, πως πραγματικά θα έχουμε μια καταπολέμηση της διαφθοράς, αλλά ιδίως θα αποφέρει και πολλά οφέλη στη δημόσια υγεία και στα νοσοκομεία μας.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
      Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, ο κ. Φούσας που μόλις κατέβηκε από το Βήμα, είπε ότι οι Βουλευτές του ΠΑ.ΣΟ.Κ. κι ο εισηγητής, μίλησαν περί ανέμων και υδάτων και όχι επί του νομοσχεδίου. Αναφέρθηκαν σ’ όλα τα άλλα θέματα περί υγείας, αλλά στο νομοσχέδιο δεν αναφέρθηκαν. Ε, λοιπόν, εγώ θα αναφερθώ στο νομοσχέδιο.
       Σαφώς το θέμα των προμηθειών του δημοσίου, κύριοι συνάδελφοι, είναι ένα από τα δυσκολότερα και τα πιο ακανθώδη, γιατί υπεισέρχονται παράγοντες όπως οι προδιαγραφές, οι διαδικασίες, ο ανταγωνισμός και σ’ όλα αυτά υπεισέρχεται πάντα και ο παράγοντας «άνθρωπος», ο οποίος είναι απρόβλεπτος. 
      Το θέμα φυσικά γίνεται ακόμη πιο πολύπλοκο, όταν έχει σχέση με το πολυτιμότερο αγαθό, που είναι η ανθρώπινη ζωή. Πώς μπορεί να αρνηθεί κάποιος τη χορήγηση ενός νέου σκευάσματος σε ασθενείς, όταν οι γιατροί το προτείνουν, το συνταγογραφούν και τι να αντιτάξεις εσύ με επιχειρηματολογία στη δική τους επιστημοσύνη; Κι όμως τα ποσοστά που δίνονται από την κατανάλωση του νέου σκευάσματος δεν φαίνονται και τα ενημερωτικά συνέδρια που γίνονται σε υπερπόντιες χώρες από φαρμακευτικές εταιρείες σε πολυτελή ξενοδοχεία κι αυτά μπορεί να κρύβουν πολλά. 
      Θα αναφερθώ σε τρία παραδείγματα, για να αναδείξω την άλλη όψη της αρτηριοσκλήρωσης του δημοσίου στις προμήθειες και στις προσλήψεις πάνω σε θέματα υγείας. 
      Μονάδα εντατικής θεραπείας με πέντε κρεβάτια, εκ των οποίων τα τέσσερα ήταν πλήρως εξοπλισμένα, καθ’ ότι έτσι παραδόθηκαν ως νέο νοσοκομείο από την εταιρεία που κατασκεύασε το νοσοκομείο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πότε έγινε αυτό; Για πείτε μας ημερομηνία. Για την Ξάνθη να μας πείτε. 
      ΠΑΝΑΓΙΩΤΗΣ ΣΓΟΥΡΙΔΗΣ: Δεν μιλάω για την Ξάνθη. Ψάξτε να το  βρείτε. 
      Είπα, λοιπόν, ότι αυτή λειτουργούσε όμως με δύναμη δέκα ατόμων έναντι των είκοσι πέντε. Όταν αποφάσισε το διοικητικό συμβούλιο να εξοπλίσει και το πέμπτο κρεβάτι, όλοι ενέκριναν ότι θα έπρεπε να είναι της ιδίας εταιρείας, για να μην υπάρχει επιπλέον εξειδίκευση σε προσωπικό, που ήδη ελλειμματικά λειτουργούσε τα τέσσερα κρεβάτια. 
      Τρεις φορές έγινε ο διαγωνισμός και ακυρώθηκε, διότι οι προδιαγραφές θεωρήθηκαν ότι είναι καρμπόν και υποδείκνυαν μια συγκεκριμένη εταιρεία. Τελικά, δεν μπόρεσε να καταστεί δυνατό να λειτουργήσει το κρεβάτι αυτό, με τα μηχανήματα που ήθελαν να λειτουργήσει. 
      Δεύτερο παράδειγμα. Νοσοκομείο με αξονικό τομογράφο ανενεργό, επειδή κανένας από τους γιατρούς του νοσοκομείου δεν αναλάμβανε να εξειδικευτεί, για να λειτουργήσει τον αξονικό τομογράφο. Αποφασίστηκε η πρόσληψη επικουρικού γιατρού, με ανάλογα προσόντα, για να λειτουργήσει τον αξονικό τομογράφο. Κατέστη αδύνατον. Ο Πάρεδρος του Ελεγκτικού Συνεδρίου απέρριπτε, λόγω λεπτομέρειας, την εξειδίκευση. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πείτε μας ποια νοσοκομεία είναι αυτά; 
      ΠΑΝΑΓΙΩΤΗΣ ΣΓΟΥΡΙΔΗΣ: Το αποτέλεσμα είναι όλες οι αξονικές τομογραφίες που έπρεπε να γίνουν, γίνονταν στους ιδιωτικούς αξονικούς τομογράφους. Ομιλώ για την αρτηριοσκλήρωση που υπάρχει, γιατί τα πάντα…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ποια νοσοκομεία είναι; 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Γιαννόπουλε, έχετε τη μύγα και ψυλλιάζεστε; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας παρακαλώ! 
      ΠΑΝΑΓΙΩΤΗΣ ΣΓΟΥΡΙΔΗΣ: Θα σας πω. Έχετε τη μύγα και ψυλλιάζεστε; Θα πρέπει να παρακολουθείτε…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτό που λέτε να το ανακαλέσετε και να μας πείτε τα νοσοκομεία!  
      ΠΑΝΑΓΙΩΤΗΣ ΣΓΟΥΡΙΔΗΣ: Δεν σας επιτρέπω, κύριε Γιαννόπουλε, να με διακόπτετε! 
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα μας πει ο κ. Σγουρίδης ότι έχουμε τη μύγα και μυγιαζόμαστε! Μυγιασμένοι είστε εσείς! Εγώ τα θέλω τα νοσοκομεία, για να τα ελέγξω. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, παρακαλώ τον κ. Γιαννόπουλο να μη με διακόπτει!
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, είναι γεγονός ότι σας διακόπτει, αλλά αυτό που είπατε ήταν προσβλητικό! Πιστεύω ότι δεν είναι στις προθέσεις σας να θίξετε τον Υπουργό. 
      ΠΑΝΑΓΙΩΤΗΣ ΣΓΟΥΡΙΔΗΣ: Παρακολουθώντας τις πολύωρες ομιλίες μέσα εδώ, δεν παρακολουθείτε το δικό μου ειρμό των σκέψεων. Αν παρακολουθήσετε και διαβάσετε τα Πρακτικά, αναφέρομαι διαχρονικά…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τα νοσοκομεία μπορείτε να μας πείτε ποια είναι; Σας προκαλώ! 
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, επαναλαμβάνω πιστεύω ότι δεν είναι στις προθέσεις σας να θίξετε τον Υπουργό. Έτσι δεν είναι; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αν δεν έχετε στοιχεία, να μην τα λέτε. Αν έχετε στοιχεία, να τα καταθέσετε, για να τα ελέγξω εγώ αύριο. 
      ΠΑΝΑΓΙΩΤΗΣ ΣΓΟΥΡΙΔΗΣ: Σας λέγω, λοιπόν, κύριε Γιαννόπουλε, ότι αν παρακολουθήσετε τον ειρμό των σκέψεών μου, θα δείτε ότι αναφέρομαι διαχρονικά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τα νοσοκομεία δεν θα μας τα πείτε, κύριε συνάδελφε; Ποια νοσοκομεία είναι; 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Γιαννόπουλε, θα σας παρακαλέσω πολύ να διαβάσετε τα Πρακτικά. Διαβάστε τα Πρακτικά και δείτε τι ακριβώς είπα. Εφόσον δεν καταλαβαίνετε, σημαίνει ότι αυτήν τη στιγμή, είτε είστε κουρασμένος είτε δεν θέλετε να παρακολουθήσετε.  
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ποια νοσοκομεία είναι; 
      ΝΙΚΟΛΑΟΣ ΤΣΙΑΡΤΣΙΩΝΗΣ: Πρέπει να πείτε ποια είναι. 
      ΠΑΝΑΓΙΩΤΗΣ ΣΓΟΥΡΙΔΗΣ: Μίλησα, κύριε Γιαννόπουλε, …
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μιλήσατε για …(δεν ακούστηκε)
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, ή με προστατεύετε ή όχι! 
      ΠΡΟΕΔΡΕΥΩΝ (Γεώργιος Σούρλας): Ακούστε λίγο, κύριε Σγουρίδη. Σας προστατεύω, αλλά όχι να εκτοξεύετε εναντίον του Υπουργού υβριστικές φράσεις! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δώστε τα στοιχεία σας παρακαλώ! Αν έχετε τα στοιχεία, δώστε τα και θα στείλω εγώ το Σώμα Επιθεωρητών, να τα ελέγξει αύριο. 
	ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, να σας προστατέψω, όμως να αποφύγετε χαρακτηρισμούς. 
	ΠΑΝΑΓΙΩΤΗΣ ΣΓΟΥΡΙΔΗΣ: Κατ’ αρχάς, δεν μίλησα περί της δικής σας θητείας ως Υπουργού. 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν με ενδιαφέρει για ποια θητεία μιλήσατε, είτε για τη δική σας εάν ήσασταν Υπουργός είτε για τη δική μου. 
	ΠΑΝΑΓΙΩΤΗΣ ΣΓΟΥΡΙΔΗΣ: Ε, λοιπόν, εφόσον θέλετε να ξέρετε, εγώ προσπαθώ να αναδείξω την αρτηριοσκλήρωση του συστήματος η οποία υπάρχει και που μ’ αυτόν το δικό σας νόμο, ούτε και αυτήν θα τη λύσετε! 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πείτε μας τα νοσοκομεία! 
	ΠΑΝΑΓΙΩΤΗΣ ΣΓΟΥΡΙΔΗΣ: Το Νοσοκομείο της Κομοτηνής. 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ωραία, θα το ελέγξουμε αύριο. 
	ΠΑΝΑΓΙΩΤΗΣ ΣΓΟΥΡΙΔΗΣ: Συνέβη επί υπουργίας άλλου Υπουργού. 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ποιο άλλο νοσοκομείο είναι; Μας είπατε για την εντατική μονάδα και για τον αξονικό τομογράφο. Πείτε μας, λοιπόν, στοιχεία και θα στείλω αύριο τον επιθεωρητή να τα ελέγξει. 
	ΠΑΝΑΓΙΩΤΗΣ ΣΓΟΥΡΙΔΗΣ: Άρα τι σημαίνει αυτό, κύριε Γιαννόπουλε; 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρέπει να ελέγξουμε και εμείς, διότι πλανάται αυτήν τη στιγμή η υπόνοια και εμείς δεν συγκαλύπτουμε κανέναν διοικητή! Ούτε είναι ξάδερφός μας ούτε είναι κανένας κολλητός μας, για να το πω έτσι απλά. 
	ΠΑΝΑΓΙΩΤΗΣ ΣΓΟΥΡΙΔΗΣ: Κύριε Γιαννόπουλε, με συγχωρείτε. 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πείτε μας, λοιπόν, τα στοιχεία. Εγώ θα στείλω αύριο τον επιθεωρητή υγείας για να ελέγξει. 
	ΠΑΝΑΓΙΩΤΗΣ ΣΓΟΥΡΙΔΗΣ: Αυτό το οποίο συνέβη εδώ είναι απαράδεκτο, κύριε Πρόεδρε!
	ΠΡΟΕΔΡΕΥΩΝ (Γεώργιος Σούρλας): Ποιο, κύριε Σγουρίδη; 
	ΠΑΝΑΓΙΩΤΗΣ ΣΓΟΥΡΙΔΗΣ: Προεδρεύω επί έντεκα χρόνια σε αυτήν εδώ την Αίθουσα…
	ΠΡΟΕΔΡΕΥΩΝ (Γεώργιος Σούρλας): Ακούστε, ακούστε! Προφανώς, κύριε Σγουρίδη, δεν διατυπώσατε καλά τις απόψεις σας. 
        ΠΑΝΑΓΙΩΤΗΣ ΣΓΟΥΡΙΔΗΣ: Θα σας παρακαλέσω να ζητήσετε τα Πρακτικά.
        ΠΡΟΕΔΡΕΥΩΝ (Γεώργιος Σούρλας): Όχι, δεν χρειάζονται τα Πρακτικά. Ξέρω, κύριε Σγουρίδη, ότι είστε ένας καλός Βουλευτής και ένας καλός πρώην Αντιπρόεδρος. Όμως, εκτοξεύσατε φράσεις προσβλητικές για τον Υπουργό και είναι δικαιολογημένη η αντίδρασή του. Όταν λέτε «έχετε τη μύγα και μυγιάζεστε» απευθύνεστε προσωπικά στον Υπουργό. Πείτε, εν πάση περιπτώσει, ότι δεν είναι στις προθέσεις σας να θίξετε τον Υπουργό. Ξεκαθαρίστε το.
        ΠΑΝΑΓΙΩΤΗΣ ΣΓΟΥΡΙΔΗΣ: Ξεκαθαρίζω, λοιπόν, ότι το σύστημα αυτό ήταν σάπιο και θα παραμείνει. Επί τρία χρόνια ήταν σάπιο
        ΠΡΟΕΔΡΕΥΩΝ (Γεώργιος Σούρλας): Εντάξει, αυτό σωστό.
        ΠΑΝΑΓΙΩΤΗΣ ΣΓΟΥΡΙΔΗΣ: Επί του προκειμένου ξαναλέω ότι το σύστημα αυτό των προμηθειών ήταν σάπιο, παραμένει σάπιο και με το νόμο θα παραμείνει σάπιο. Και αυτό θέλω να αποδείξω.
        ΠΡΟΕΔΡΕΥΩΝ (Γεώργιος Σούρλας): Εγώ νομίζω ότι έτσι αποκαταστάθηκε η τάξη. 
        ΠΑΝΑΓΙΩΤΗΣ ΣΓΟΥΡΙΔΗΣ: Και επειδή θέλετε να ξέρετε, έγιναν με άλλες προεδρίες. Όχι τη δική σας. Αλλά το σύστημα παραμένει σάπιο. Και δεν είναι θέμα μίζας, είναι θέμα ανθρώπων.
        ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, να συνεχίσουμε. Έχετε περιθώριο χρόνου.
        ΠΑΝΑΓΙΩΤΗΣ ΣΓΟΥΡΙΔΗΣ: Και είπα ότι αυτό το πράγμα θέλω διαχρονικά να το αποδείξω. Έτσι ξεκίνησε ο συλλογισμός μου.
        ΠΡΟΕΔΡΕΥΩΝ (Γεώργιος Σούρλας): Τώρα το λέτε σωστά. Προηγουμένως…
        ΠΑΝΑΓΙΩΤΗΣ ΣΓΟΥΡΙΔΗΣ: Μα, κάνετε λάθος.
        ΠΡΟΕΔΡΕΥΩΝ (Γεώργιος Σούρλας): Όχι, κύριε Σγουρίδη.
        ΠΑΝΑΓΙΩΤΗΣ ΣΓΟΥΡΙΔΗΣ: Κάνετε λάθος.
        ΠΡΟΕΔΡΕΥΩΝ (Γεώργιος Σούρλας): Εγώ κάνω λάθος;
        ΠΑΝΑΓΙΩΤΗΣ ΣΓΟΥΡΙΔΗΣ: Δεν παρακολουθείτε το συλλογισμό μου.
        ΠΡΟΕΔΡΕΥΩΝ (Γεώργιος Σούρλας): Εγώ δεν παρακολουθώ; Γιατί είστε εκνευρισμένος; Πρώτη φορά το βλέπω αυτό. Όταν λέτε «κύριε Υπουργέ, έχετε τη μύγα και μυγιάζεστε»…
        ΠΑΝΑΓΙΩΤΗΣ ΣΓΟΥΡΙΔΗΣ: Αυτό μόνο ακούσατε;
        ΠΡΟΕΔΡΕΥΩΝ (Γεώργιος Σούρλας): Μα, αυτό που είπατε ήταν πολύ βαρύ.
        ΠΑΝΑΓΙΩΤΗΣ ΣΓΟΥΡΙΔΗΣ: …είπε προηγουμένως ο κύριος Υπουργός «πείτε μας το νοσοκομείο» και είπα «ακούστε το συλλογισμό μου, παρακολουθήστε αυτά τα οποία είπα»…
        ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριε Σγουρίδη.
        ΠΑΝΑΓΙΩΤΗΣ ΣΓΟΥΡΙΔΗΣ: Εγώ αυτά σας είπα.
        ΠΡΟΕΔΡΕΥΩΝ (Γεώργιος Σούρλας): Συνεχίστε πιο ήρεμα.
        ΠΑΝΑΓΙΩΤΗΣ ΣΓΟΥΡΙΔΗΣ: Σας παρακαλώ, κύριε Πρόεδρε! Δεν είμαι εκνευρισμένος
        ΠΡΟΕΔΡΕΥΩΝ (Γεώργιος Σούρλας): Είστε εκνευρισμένος. Ε, τι να κάνουμε τώρα. Αυτό φαίνεται. Εγώ φταίω που είστε εκνευρισμένος; Εσείς είστε νηφάλιος, είστε πεπειραμένος.
        ΠΑΝΑΓΙΩΤΗΣ ΣΓΟΥΡΙΔΗΣ: Νομίζω ότι αυτό το οποίο κάνατε αυτήν τη στιγμή στην Αίθουσα στο πρόσωπο το δικό μου, δεν σας τιμά.
        ΠΡΟΕΔΡΕΥΩΝ (Γεώργιος Σούρλας): Για μένα το λέτε αυτό;
        ΠΑΝΑΓΙΩΤΗΣ ΣΓΟΥΡΙΔΗΣ: Για σας το λέω.
        ΠΡΟΕΔΡΕΥΩΝ (Γεώργιος Σούρλας): Μα, κάνετε και παρατήρηση; Είστε θρασύς, επιτέλους! Σας παρακαλώ πάρα πολύ!
        ΠΑΝΑΓΙΩΤΗΣ ΣΓΟΥΡΙΔΗΣ: Εσείς είστε θρασύς, κύριε Προεδρεύοντα.
        ΠΡΟΕΔΡΕΥΩΝ (Γεώργιος Σούρλας): Σοβαρά μιλάτε;
        ΠΑΝΑΓΙΩΤΗΣ ΣΓΟΥΡΙΔΗΣ: Γιατί δεν παρακολουθήσατε αυτά που λέω.
        ΠΡΟΕΔΡΕΥΩΝ (Γεώργιος Σούρλας): Απευθύνετε μομφή στο Προεδρείο; Σοβαρά μιλάτε; Έχετε αυτό το θράσος; 
        ΠΑΝΑΓΙΩΤΗΣ ΣΓΟΥΡΙΔΗΣ: Σας λέω λοιπόν ότι αυτήν τη στιγμή…
        ΠΡΟΕΔΡΕΥΩΝ (Γεώργιος Σούρλας): Εδώ υπάρχουν τα Πρακτικά. Σας άκουσαν και συνάδελφοι.
        ΠΑΝΑΓΙΩΤΗΣ ΣΓΟΥΡΙΔΗΣ: …δεν προστατεύετε τον ομιλούντα. Δημιουργήσατε…
        ΠΡΟΕΔΡΕΥΩΝ (Γεώργιος Σούρλας): Ζητήστε συγγνώμη και από τον Προεδρεύοντα και από τον Υπουργό.
        ΠΑΝΑΓΙΩΤΗΣ ΣΓΟΥΡΙΔΗΣ: Εσείς πρέπει να ζητήσετε συγγνώμη.
        ΠΡΟΕΔΡΕΥΩΝ (Γεώργιος Σούρλας): Τι αγνώριστη συμπεριφορά είναι αυτή απόψε; Είστε ένας άλλος Σγουρίδης απόψε.
        ΠΑΝΑΓΙΩΤΗΣ ΣΓΟΥΡΙΔΗΣ: Και εσείς είστε ένας άλλος Σούρλας που προεδρεύει.
        ΠΡΟΕΔΡΕΥΩΝ (Γεώργιος Σούρλας): Τι συμπεριφορά είναι αυτή;
        ΠΑΝΑΓΙΩΤΗΣ ΣΓΟΥΡΙΔΗΣ: Σας παρακαλώ, κύριε Πρόεδρε.
        ΠΡΟΕΔΡΕΥΩΝ (Γεώργιος Σούρλας): Το Προεδρείο προστατεύει εδώ το κύρος και την αξιοπρέπεια των Βουλευτών και των Υπουργών.
        ΠΑΝΑΓΙΩΤΗΣ ΣΓΟΥΡΙΔΗΣ: Να προστατεύσει το Προεδρείο όταν πράγματι υπάρχει αδικία. Όταν δεν υπάρχει αδικία, τότε δεν προστατεύει το Προεδρείο. Τότε είναι μονόπλευρο. Εγώ συγκεκριμένα δεν έθιξα κανέναν.
        ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, συνεχίζετε να εκτρέπεστε.
        ΠΑΝΑΓΙΩΤΗΣ ΣΓΟΥΡΙΔΗΣ: Αδίκησα κανέναν; Δεν αδίκησα κανέναν.
        ΠΡΟΕΔΡΕΥΩΝ (Γεώργιος Σούρλας): Συνεχίζετε να εκτρέπεστε. Είστε αγνώριστος απόψε. Γνωριζόμαστε είκοσι χρόνια. Είστε αγνώριστος επιτέλους! Υπάρχουν Βουλευτές εδώ. 
        Κύριοι συνάδελφοι, δεν ελέχθη αυτό από τον κ. Σγουρίδη, ότι «έχετε τη μύγα και μυγιάζεστε»; Δεν είναι βαρύτατη αυτή η έκφραση από τον ομιλητή απέναντι στον Υπουργό; Ευτυχώς είναι ψύχραιμος ο κ. Γιαννόπουλος. Ακούστηκαν άλλη φορά από το Βήμα της Βουλής εναντίον Υπουργού τέτοιες εκφράσεις και τέτοιες προσβολές;
        ΠΑΝΑΓΙΩΤΗΣ ΣΓΟΥΡΙΔΗΣ: Θα με αφήσετε να μιλήσω, κύριε Πρόεδρε;
        ΠΡΟΕΔΡΕΥΩΝ (Γεώργιος Σούρλας): Βεβαίως.
        ΠΑΝΑΓΙΩΤΗΣ ΣΓΟΥΡΙΔΗΣ: Ακούστε, λοιπόν. Όταν ο κ. Γιαννόπουλος είπε «πείτε μας ποιο νοσοκομείο είναι» του είπα «παρακολουθήστε το συλλογισμό μου, δεν λέω αυτό». Μου λέει «όχι, να μας τα πείτε, να μας πείτε ποιος είναι ο πρόεδρος να πάμε να το ελέγξουμε». Ξαναλέω «εδώ υπάρχει ένας συγκεκριμένος συλλογισμός, που αποδεικνύει ότι το σύστημα παραμένει έτσι» και ο κ. Γιαννόπουλος συνεχίζει να λέει αυτό το πράγμα. Και τον ρωτάω «έχετε τη μύγα και μυγιάζεστε;».
        ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μου επιτρέπετε;
        ΠΡΟΕΔΡΕΥΩΝ (Γεώργιος Σούρλας): Όχι, σας παρακαλώ πάρα πολύ. Μπορεί να συνεχίσει ο κ. Σγουρίδης. Θα το καταλάβει αργότερα όταν θα διαβάσει τα Πρακτικά και θα είναι ήρεμος εάν πραγματικά συμπεριφέρθηκε όπως έπρεπε στο Προεδρείο και στον κ. Γιαννόπουλο.
        ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, το λόγο.
        ΠΡΟΕΔΡΕΥΩΝ (Γεώργιος Σούρλας): Σας παρακαλώ. Συνεχίστε, κύριε Σγουρίδη.
        ΕΜΜΑΝΟΥΗΛ ΣΚΟΥΛΑΚΗΣ: Να θεωρήσουμε ότι όλοι εδώ μέσα μιλάμε από αγωνία…
        ΠΡΟΕΔΡΕΥΩΝ (Γεώργιος Σούρλας): Είναι αυτονόητο.
        ΕΜΜΑΝΟΥΗΛ ΣΚΟΥΛΑΚΗΣ: Βιαστήκαμε ίσως να βγάλουμε συμπέρασμα.
        ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, σας παρακαλώ πάρα πολύ.
        ΕΜΜΑΝΟΥΗΛ ΣΚΟΥΛΑΚΗΣ: Αν τον αφήναμε να ανέλυε αυτά που ήθελε να πει, θα είχε τελειώσει.
        ΠΡΟΕΔΡΕΥΩΝ (Γεώργιος Σούρλας): Νομίζω ότι όλοι έχουμε ένα επίπεδο που μας επιτρέπει να κρίνουμε και η μνήμη μας μας βοηθάει να καταγράφουμε τουλάχιστον τα πρόσφατα γεγονότα.
        Συνεχίστε, κύριε Σγουρίδη.
      ΠΑΝΑΓΙΩΤΗΣ  ΣΓΟΥΡΙΔΗΣ:  Ευχαριστώ, κύριε Πρόεδρε.
      Συνεχίζω το τρίτο μου παράδειγμα. Πριν πολλά χρόνια μέλος της επιτροπής διαγωνισμού του Ναυτικού Νοσοκομείου –αφού θέλετε να μιλάμε έτσι- …
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Το  τοποθετήσατε σωστά: «πριν πολλά χρόνια».
      ΠΑΝΑΓΙΩΤΗΣ  ΣΓΟΥΡΙΔΗΣ:  …μου έλεγε ότι ενώ η ασπιρίνη πουλιόταν μισή δραχμή στο περίπτερο,  ο ίδιος συναίνεσε στην κατοχύρωση διαγωνισμού για 0,87 ευρώ την ασπιρίνη σε μειοδότη, γιατί οι άλλοι προσέφεραν 0,92 και 0,95 ευρώ. Εναρμονισμένες πρακτικές θέλετε; Θα έλεγα «όχι, έλλειψη ρευστότητας», γιατί θα πλήρωναν μετά από δυόμισι χρόνια. Δηλαδή, πολλές φορές ο ανταγωνισμός δεν είναι εκείνος που εξασφαλίζει ούτε την ποιότητα αλλά ούτε και τις τιμές. Τώρα θα μου πείτε: «γιατί τα λες όλα αυτά;» Τα λέω για να πω ότι και επιτροπές υπάρχουν και παραεπιτροπές υπάρχουν και έλεγχοι υπάρχουν και νομοθετικό πλαίσιο υπάρχει, όπως οι νόμοι 2889/2001,  2955/2001, που δίνει το δικαίωμα να δανείζονται από τράπεζες, εκχωρώντας τις απαιτήσεις που έχουν στα ασφαλιστικά ταμεία για να υπάρχει αλληλόχρεος λογαριασμός. Θα μου πείτε: «το επιτόκιο της τράπεζας μπορεί να καλύπτεται από το ότι επιτυγχάνεις καλύτερες τιμές». Άρα υπάρχει και η ρευστότητα και οι καλύτερες τιμές που μπορεί να επιτευχθούν.
      Σας τα είπα όλα αυτά, κύριοι συνάδελφοι, για να πω –κι αν με άφηναν να τα πω, θα είχα ολοκληρώσει, αλλά δυστυχώς δεν παρακολουθούν, επειδή είναι κουρασμένοι όλοι και το δικαιολογώ, γιατί κι εγώ έχω θητεύσει σε αυτήν την Αίθουσα πολλά χρόνια- ότι δεν χρειάζεται ούτε άλλος νόμος, ούτε τίποτε άλλο. Χρειάζονται προδιαγραφές που να είναι λεπτομερείς, χρειάζεται κωδικοποίηση, χρειάζεται παρατηρητήριο τιμών άνω και κάτω, τιμή, χρειάζεται λιγότερο κράτος, μέσα από ΣΔΙΤ που να  μπορεί να αυξάνει η διαθεσιμότητα των μονάδων υγείας. Εσείς με το νομοσχέδιο αυτό δημιουργείτε μεγαλύτερο κράτος, συγκεντρωτικό κράτος, το πάτε στο Υπουργείο και στον Υπουργό και το σύστημα θα εφαρμοστεί μετά από δύο χρόνια. Αφού κάνουμε τις προσλήψεις και δημιουργήσουμε τις επιτροπές, μετά θα πάμε να εφαρμόσουμε το σύστημα. Με αυτόν τον τρόπο τι θα γίνει; Εξοντώνονται κατ’ αρχάς οι μικροί προμηθευτές και κατά δεύτερο μονοπωλούνται οι ισχυροί παίκτες. Θα δημιουργηθούν καρτέλ. Διότι αυτός, όταν θα είναι ο μοναδικός στην αγορά, θα ανεβάσει και τις τιμές. Κατά βάση το σύστημα δεν γίνεται αξιόπιστο, γιατί ποτέ κανένας δεν κρατάει το λογιστήριο και το ταμείο μαζί. Κανονικά το Υπουργείο πρέπει να κρατήσει το λογιστήριο, το δε ταμείο θα πρέπει να υπάρχει στις περιφέρειες ή στα αποκεντρωμένα νοσοκομεία και να υπάρχει ο έλεγχος αφού υπάρχουν οι τιμές, οι προδιαγραφές, υπάρχει η κωδικοποίηση και το παρατηρητήριο τιμών.
      Εγώ δεν ψηφίζω το νομοσχέδιο και για έναν άλλο λόγο. Δεν δημιουργείται κατ’ αυτόν τον τρόπο ανταγωνιστικό δημόσιο νοσοκομείο. Δημιουργήσατε χρέη από 1.1.2005  2,5 εκατομμύρια ευρώ, ενώ είχατε πει ότι θα εξαλειφθούν τα χρέη. Και παράλληλα η πληρωμή των παλαιών χρεών γίνεται λογιστική και όχι ταμειακή. Εφόσον πληρώνετε τώρα, θα έπρεπε να μπουν σε αυτά τα έτη μέσα στον προϋπολογισμό, όχι να τα περάσετε στα έτη που έγιναν, διότι έτσι απορρίπτετε αυτό που ισχυριστήκατε για το θέμα της απογραφής για τις αμυντικές δαπάνες.
      Δεν ψηφίζω επίσης και για έναν άλλο λόγο το νομοσχέδιο. Δεσμευτήκατε να ανακοινώνετε από το site του Υπουργείου τις θέσεις ειδικοτήτων των γιατρών.
      Και όμως, αυτές οι θέσεις των ειδικοτήτων, για τις οποίες ξέρετε ότι γίνεται σκοτωμός -γιατί κάποιος μπορεί να πάει σε ένα νοσοκομείο, να έχει την πληροφορία, να κάνει αίτηση και να προηγείται άλλου- δημοσιεύθηκαν από το site της Δ.Α.Π.. Αυτό είναι τραγικό. 
      Εγώ καταψηφίζω το νομοσχέδιο και λυπάμαι πάρα πολύ που στο συλλογισμό μου, που ήταν να χτυπήσουμε διαχρονικά το σύστημα του ρουσφετιού, το αναξιοκρατικό σύστημα το οποίο υπάρχει, δυστυχώς δεν θέλουμε να συναινέσουμε σε αυτήν την Αίθουσα και καθένας παίρνει ό,τι θέλει να ακούσει. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη.
      Ο κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Δεν ξέρω, κυρίες και κύριοι συνάδελφοι, τι γίνεται με τα νοσοκομεία του Νομού Ηλείας, ξέρω όμως τι γινόταν με τα άχρηστα χειρουργεία του Βενιζέλειου Πανάνειου Νοσοκομείου στο Ηράκλειο, που είκοσι χρόνια οι κυβερνήσεις σας, κύριε Κουτσούκο, τα είχαν παρατήσει στην τύχη τους και μόνο οι τεράστιες προσπάθειες του ιατρικού και νοσηλευτικού προσωπικού απέτρεπαν τις μικροβιακές λοιμώξεις από τους χειρουργημένους. Η Κυβέρνηση της Νέας Δημοκρατίας ετοιμάζει τώρα να παραδώσει σε σύντομο χρονικό διάστημα υπερμοντέρνα χειρουργεία στο Βενιζέλειο Πανάνειο Νοσοκομείο.
      ΕΜΜΑΝΟΥΗΛ ΣΚΟΥΛΑΚΗΣ: Πότε δημοπρατήθηκαν; 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δημοπρατήθηκαν πριν από ένα χρόνο. Ο κ. Κακλαμάνης, ο προηγούμενος Υπουργός -κατόπιν των ενεργειών μου, για να γελάσουμε και λίγο- το έκανε αυτό. 
      ΕΜΜΑΝΟΥΗΛ ΣΚΟΥΛΑΚΗΣ: Αύριο θα σας φέρω πότε χρηματοδοτήθηκαν. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Επί κ. Κακλαμάνη.
      ΕΜΜΑΝΟΥΗΛ ΣΚΟΥΛΑΚΗΣ: Μην είστε τόσο σίγουρος. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Η Κυβέρνηση της Νέας Δημοκρατίας ετοιμάζει να παραδώσει την καρδιοχειρουργική κλινική στο ΠΑ.Γ.Ν.Η. σε σύντομο χρόνο προς χρήση στους Κρητικούς ασθενείς και εσείς το συζητούσατε, κύριε Σκουλάκη, είκοσι χρόνια και παραμένατε πάντα «τσι» κουβέντες, που λέμε στην Κρήτη, μόνο «τσι» κουβέντες, απλά ρίχνοντας στάχτη στα μάτια των Κρητικών, ψηφοθηρικά σκεπτόμενοι πάντα. 
      Επιτέλους, η σημερινή Κυβέρνηση αποφάσισε να θέσει τον δάκτυλο επί τον τύπον των ήλων και να σπάσει επιτέλους το απόστημα της ντροπής, που επί χρόνια μολύνει το χώρο της δημόσιας υγείας. Είναι γνωστό τοις πάσι –το είχε παραδεχθεί άλλωστε και  Υπουργός Υγείας προηγουμένων κυβερνήσεων από αυτό εδώ το Βήμα- ότι το χώρο της δημόσιας υγείας λυμαίνονται πάσης φύσεως πιράνχας και επιτήδειοι, οι οποίοι κερδοσκοπούσαν εις βάρος δημόσιου χρήματος και, πάνω από όλα, εις βάρος του Έλληνα φορολογούμενου. Έχει υπολογιστεί ότι οι προμήθειες ή επί το λαϊκότερον οι μίζες των μεσαζόντων σε συμβάσεις προμηθειών των δημοσίων νοσοκομείων μπορούν να ανέλθουν μέχρι και 50% του κόστους της προμήθειας. 
      Συμβαίνει δε και το αδιανόητο. Ίδια υλικά να πωλούνται σε διαφορετικά δημόσια νοσοκομεία σε τιμές που έχουν απόκλιση μέχρι και τέσσερις φορές. Δηλαδή, σε ένα νοσοκομείο ένα υλικό, παραδείγματος χάριν, πωλείται 10 ευρώ και σε άλλο νοσοκομείο το ίδιο ακριβώς υλικό να πωλείται 40 ευρώ και κανενός το αυτί μέχρι τώρα δεν ίδρωνε! Οι δε έλεγχοι ήταν σποραδικοί και ουδέποτε, τουλάχιστον εξ όσων εγώ γνωρίζω, υπήρξε σοβαρή κύρωση κατά κάποιου επίορκου διοικητή νοσοκομείου. 
      Η παθογένεια του συστήματος προμηθειών στον τομέα της υγείας οφείλεται στην έλλειψη κεντρικού ελέγχου και τη χάραξη ενιαίας πολιτικής προμηθειών επί τη βάσει των πραγματικών αναγκών των φορέων και με κριτήριο την κατά τεκμήριο μικρότερη δυνατή οικονομική τους επιβάρυνση, αλλά παράλληλα και στην ύπαρξη ενός ιδιαιτέρως γραφειοκρατικού και αγκυλωμένου συστήματος που συντελεί στην πολυδιάσπαση αρμοδιοτήτων και στην αδυναμία ελέγχου. Και όλα αυτά, κυρίες και κύριοι συνάδελφοι, είναι απόρροια της εικοσαετούς αδιαφορίας των προηγουμένων διακυβερνήσεων της χώρας. 
      Η πολυδιάσπαση του αντικειμένου των προμηθειών στον τομέα της δημόσιας υγείας δυστυχώς ευνοεί τη σπατάλη πόρων, την αδιαφάνεια και την κερδοσκοπία. Είναι χαρακτηριστικό ότι με το προϊσχύον σύστημα, για να εγκριθεί μία μόνο προμήθεια, περνούσε από δώδεκα διοικητικά κλιμάκια. 
      Αντιλαμβάνεστε το μέγεθος της εμπλοκής και της πιθανής διαπλοκής, κύριοι συνάδελφοι. Ή μήπως επιθυμείτε τη διαιώνιση της αρρωστημένης αυτής κατάστασης; Αν ναι, πείτε το στον ελληνικό λαό, εξηγώντας τους όμως ταυτόχρονα τους λόγους που θέλετε τη διαιώνιση της άρρωστης επικρατούσας κατάστασης στο σύστημα προμηθειών του Ε.Σ.Υ.. Διαφορετικά, αφήστε στην πάντα τις αντιπολιτευτικές κραυγές εντυπωσιασμού και συμπορευθείτε μαζί μας στο νομοσχέδιο αυτό στηρίζοντάς τους, για να μπορείτε να λέτε αύριο αυτό που σας είπε και ο κύριος Υπουργός, «ήμαστε και εμείς εκεί» και να υπερηφανεύεσθε ότι βάλατε και εσείς το χέρι σας στην προσπάθεια της Κυβέρνησης να προστατεύσει τον ιδρώτα του Έλληνα φορολογούμενου, εξοικονομώντας 500.000.000 ευρώ ετησίως.
      Αναλογισθείτε μόνο,  κυρίες και κύριοι συνάδελφοι, ότι ο τομέας των προμηθειών υγείας περιλαμβάνει περί τους εννέα χιλιάδες διαγωνισμούς που διενεργούνται ετησίως από διακόσιους ογδόντα εννέα διαφορετικούς φορείς του Ε.Σ.Υ. για την προμήθεια πεντακοσίων χιλιάδων ειδών ιατροτεχνολογικών προϊόντων και έντεκα χιλιάδων ειδών φαρμάκων από χίλιες εκατόν σαράντα τέσσερις προμηθεύτριες εταιρείες ελληνικών και ξένων συμφερόντων που δραστηριοποιούνται στην Ελλάδα. Αριθμοί και μεγέθη πραγματικά ιλιγγιώδη.
      Έχοντας λάβει υπ’ όψιν την προϋφιστάμενη νοσηρή κατάσταση, η Κυβέρνηση και η πολιτική ηγεσία του Υπουργείου Υγείας και Κοινωνικής Αλληλεγγύης αποφάσισαν τη σύσταση Κεντρικής Επιτροπής Προμηθειών Υγείας για τη χάραξη πολιτικής στον τομέα των συμβάσεων προμηθειών αλλά και για την καλύτερη διαχείριση του δημοσίου χρήματος.
      Η Επιτροπή Προμηθειών Υγείας θα λειτουργεί, ως αυτοτελής δημόσια υπηρεσία με διοικητική και οικονομική αυτοτέλεια, υπαγόμενη απευθείας στον Υπουργό Υγείας και Κοινωνικής Αλληλεγγύης. Σκοπός και αρμοδιότητες της επιτροπής είναι η ενοποίηση του συστήματος των δημόσιων προμηθειών στον τομέα της υγείας και η χάραξη και η εφαρμογή στρατηγικού και επιχειρησιακού σχεδιασμού για την ορθολογική και διάφανη διαχείριση των κονδυλίων. Η επιτροπή σε συνεργασία με το Υπουργείο Οικονομίας θα καταρτίζει το Πρόγραμμα Προμηθειών των εποπτευομένων από το Υπουργείο Υγείας και Κοινωνικής Αλληλεγγύης φορέων, ήτοι νομικά πρόσωπα δημοσίου και ιδιωτικού δικαίου. Θα καθορίζει την προσήκουσα κάθε φορά διαγωνιστική διαδικασία, την οποία και θα ελέγχει καθ’ όλη την πορεία της.
      Κυρίες και κύριοι συνάδελφοι, η μεταρρύθμιση του θεσμικού πλαισίου των προμηθειών υγείας, ο έλεγχος και η χρηστή διαχείριση των κονδυλίων που διατίθενται για το Εθνικό Σύστημα Υγείας αποτελούν πολιτική επιλογή άμεσης προτεραιότητας, λαμβανομένου υπ’ όψιν ότι ομιλούμε για ποσό που αγγίζει τα 3.000.000.000 ευρώ ετησίως. Και αναρωτιέται ο απλός πολίτης, που στοιβάζεται στα δημόσια νοσοκομεία, πού πάνε όλα τα χρήματα; Με τόσα χρήματα δεν θα πρέπει να έχουμε μακράν το καλύτερο και αρτιότερο δημόσιο σύστημα υγείας της Ευρώπης, όταν οι ετήσιες δαπάνες των πολιτών της χώρας μας για την υγεία ανέρχονται στο 9,8% του Α.Ε.Π., ενώ ο ευρωπαϊκός μέσος όρος κυμαίνεται στο 8,6%; Τότε κάτι περίεργο συμβαίνει στη χώρα που δυστυχώς επί είκοσι χρόνια ανθούσε η φαιδρά πορτοκαλέα.
      Και απορώ με τη στάση των συναδέλφων της Αξιωματικής Αντιπολίτευσης, οι οποίοι έχουν επιλέξει να σταθούν, κατά του παρόντος νομοσχεδίου. Γιατί,  κύριοι συνάδελφοι, δεν χρειάζεται εξυγίανση ο τομέας των προμηθειών υγείας; Ή μήπως αισθάνεσθε θιγμένοι, διότι αποκαλύπτεται από την Κυβέρνηση το σαθρό και αδιαφανές σύστημα που κυριαρχούσε επί των ημερών σας; Ξεχνάτε άραγε το γεγονός ότι μόνο για την περίοδο 2001-2004 τα διαχειριστικά ελλείμματα των δημοσίων νοσοκομείων ανήλθαν σχεδόν στα 3.000.000.000 ευρώ; Και τι πράξατε γι’ αυτό; Κάνατε νομοθετική ρύθμιση των χρεών των νοσοκομείων προς τους προμηθευτές. Ε, και; Δεν εξυγιαίνεται έτσι το σύστημα, κύριοι. Απλά διαιωνίζεται το πρόβλημα.
      Θεωρώ ότι το νομοσχέδιο αυτό αποτελεί μια πρώτης τάξεως ευκαιρία για αυτοκριτική εκ μέρους σας και η ψήφισή του θα αποτελέσει έμπρακτη απόδειξη πολιτικής υπευθυνότητας. Διαφορετικά, απλά για άλλη μια φορά θα αποδειχθείτε κατώτεροι των περιστάσεων, κυρίες και κύριοι συνάδελφοι της Αντιπολίτευσης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπαντουβά. 
      Το λόγο έχει ο κ. Βεργίνης με την αγόρευση του οποίου ολοκληρώνουμε και την αποψινή μας συνεδρίαση. 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Κύριε Υπουργέ, κύριοι συνάδελφοι, σήμερα άρχισε η συζήτηση για ένα πραγματικά σοβαρό νομοσχέδιο. ‘Eνα νομοσχέδιο που στη σειρά συμπληρώνει μια νομοθετική πρωτοβουλία της πολιτικής ηγεσίας του Υπουργείου Υγείας και Κοινωνικής Αλληλεγγύης και αφορά το θέμα των προμηθειών στα νοσοκομεία. 
      Γνωρίζουμε όλοι ποιο σύστημα επικρατεί. Δεν ήταν, πιστεύω, στις προθέσεις του νομοθέτη –με το προηγούμενο νομοθετικό πλαίσιο που γίνονταν αυτές οι προμήθειες στα νοσοκομεία- να το οδηγήσει να καταλήξει τελικά στη σημερινή κατάσταση, δηλαδή σε μια κατάσταση που διακρίνεται για το δαιδαλώδες, το δαπανηρό και το αδιαφανές του συστήματος. Και βέβαια, ό,τι νομοθέτημα και αν έχει κανείς για ψήφιση, δεν μπορεί να είναι βέβαιος ότι δεν θα προκύψουν τέτοια φαινόμενα στην πορεία της εφαρμογής του. Ένα είναι βέβαιο, ότι πρέπει να προσπαθούμε να σμικρύνουμε αυτήν τη δυνατότητα που έχει κάθε φορά η γραφειοκρατία να δημιουργεί και, βεβαίως, να περιορίσουμε και την αδιαφάνεια και φαινόμενα που πραγματικά προσβάλλουν όχι μόνο το ίδιο το σύστημα, αλλά και την κοινωνική αλληλεγγύη μέσα από το σύστημα. 
      Κύριοι συνάδελφοι, θεωρώ ότι η ηγεσία του Υπουργείου Υγείας με το νέο αυτό νομοθετικό πλαίσιο δίνει πράγματι αυτό που απαιτεί το σύστημα δηλαδή ευελιξία, ελεγξιμότητα και σαφώς διαφάνεια. Εκείνο το οποίο απομένει είναι η εφαρμογή του. Στην εφαρμογή του τουλάχιστον αυτήν τη στιγμή μέσα από το νομοσχέδιο φαίνεται ότι η πολιτική ηγεσία του Υπουργείου διαλέγει κάτι που είναι σημαντικό, μια διαφοροποίηση στο σύστημα. Δηλαδή, κάνει μια κεντρικοποίηση στο σύστημα, έτσι ώστε πραγματικά να μπορεί να ελέγχει μέσα από μια επιτροπή η οποία προτείνεται από τον Υπουργό, αλλά περνά τη διαδικασία έγκρισης μέσα από το νομοθετικό πλαίσιο, δηλαδή την Επιτροπή Διαφάνειας της Βουλής. Αυτό είναι ένα πολύ σημαντικό σημείο, ότι δηλαδή οι άνθρωποι αυτοί που θα είναι μέλη αυτής της επιτροπής θα έχουν τουλάχιστον την έγκριση της διαφάνειας και βεβαίως την έγκριση της ευθύνης που πρέπει να διέπει αυτά τα μέλη. 
      Όμως, δυο πράγματα πρέπει να πω. Ό,τι σύστημα και αν διαλέξουμε, κεντρικοποιημένο ή αποκεντρικοποιημένο, πρέπει να προσέξουμε πράγματι, πρώτον, το οργανωτικό και διοικητικό και διαχειριστικό μέρος και, δεύτερον, τη λειτουργία των ελεγκτικών μηχανισμών διαχείρισης. Είναι δύο βασικά πράγματα. Αν δεν μπορέσουμε να κάνουμε μια σωστή διοικητική διάρθρωση και παράλληλα μια τέτοια οργανωτική δομή, ώστε το σύστημα να λειτουργεί, αλλά να λειτουργεί κατά τέτοιον τρόπο, ώστε να είναι ελέγξιμες οι παρεμβάσεις και παράλληλα να μπορέσει να είναι αποδοτικό και αποτελεσματικό τότε ξανά θα πέσουμε στην ίδια κατάσταση που επικρατεί σήμερα, δηλαδή μια κατάσταση μη ελέγξιμη και αδιαφανή. 
      Τι πρέπει να γίνει; Η διαδικασία και η διόρθωση των μηχανισμών παρέμβασης πρέπει να είναι πράγματι ευκρινής, να είναι σίγουρα προβλέψιμη και οπωσδήποτε να είναι ενιαία προς κάθε κατεύθυνση.
Τι είναι, λοιπόν, εκείνο το ιδιαίτερο χαρακτηριστικό που πρέπει πραγματικά να προσέξει αυτό το σύστημα; Για μένα είναι οι λεγόμενες προδιαγραφές, που θα πρέπει να είναι ενιαίες προς κάθε κατεύθυνση, προς όλη την επικράτεια και να πάψουν να είναι φωτογραφικές. 
    Κύριοι συνάδελφοι, γνωρίζουμε όλοι πώς λειτουργεί το σύστημα σήμερα. Είναι ή δεν είναι φωτογραφικές πλέον οι προδιαγραφές, οι οποίες γίνονται; Για να μην πούμε ότι, πριν ακόμα δοθούν οι προδιαγραφές, ήδη υπάρχουν οι αντίστοιχες επαφές των συναρμοδίων και αρμοδίων με προμηθευτές και μη προμηθευτές, έτσι ώστε να ορίσουν τι προδιαγραφές πρέπει να υπάρξουν, ώστε να εξυπηρετηθούν οι άλφα ή οι βήτα προμηθευτές κ.ο.κ..
    Συνεπώς, λοιπόν, κύριε Υπουργέ, αυτό που έχει σημασία και που προέρχεται από το νομοσχέδιό σας είναι ότι προβλέπεται να υπάρξουν ενιαίες προδιαγραφές προς κάθε κατεύθυνση και επιπλέον να υπάρξει κωδικοποίηση των προμηθευτών μέσα από τα μητρώα προμηθευτών. Έτσι, πράγματι διασφαλίζεται μία διαδικασία, η οποία τουλάχιστον έχει τα στοιχεία της διαφάνειας, έχει τα στοιχεία επίσης της προβλεψιμότητας και έχει τα στοιχεία, επίσης, του ελεγκτικού μηχανισμού. Από αυτήν την πλευρά, νομίζω ότι ο νομοθέτης κάνει μια σημαντική τομή στο ήδη υφιστάμενο νομοθετικό πλαίσιο και κυρίως με βάση τα στοιχεία τα οποία σήμερα προκύπτουν από την πραγματοποίηση, την υλοποίηση του ήδη υφιστάμενου θεσμικού πλαισίου μπορεί πράγματι στο μέλλον να τα αποφύγει.
    Το άλλο που μπορεί κανείς να πει, πράγματι, είναι ότι προβλέπεται αυτή η σχολή στελεχών. Μου αρέσει, κύριε Υπουργέ, διότι πράγματι τελικά αυτό που έχει σημασία είναι ότι πρέπει το ανθρώπινο δυναμικό το οποίο στελεχώνει αυτούς τους μηχανισμούς να λειτουργήσει άψογα. Και θα λειτουργήσει, κύριε Υπουργέ, όπως το λέτε, εάν είναι πράγματι εκπαιδευμένο και αν μπορεί αυτό το προσωπικό να ανταποκριθεί στις ανάγκες και τις ευθύνες του συστήματος. Θεωρώ ότι η αναμόρφωση του όλου συστήματος δεν μπορεί να περιοριστεί και να προέλθει μόνο από την αναμόρφωση του θεσμικού  πλαισίου, αλλά πρέπει να προέλθει και από τους μηχανισμούς εκείνους που πρέπει πράγματι να τεθούν σε εφαρμογή αλλά και να ελέγχεται από εκείνο το ανθρώπινο δυναμικό που θα πρέπει να έχει εκείνα τα στοιχεία που μπορούν να το καταστήσουν και ικανό και αποτελεσματικό στην εφαρμογή του συστήματος.
    Κύριε Πρόεδρε, δεν θα επεκταθώ περισσότερο και λόγω της ώρας, θεωρώ όμως ότι το παρόν νομοσχέδιο προς ψήφιση δίνει τη δυνατότητα μεγαλύτερης βελτίωσης και περισσότερης αποτελεσματικότητας, επί του προκειμένου για την υλοποίηση της αλλαγής που θέλουμε του πλαισίου των προμηθειών στα νοσοκομεία μας και γενικότερα στο θεσμικό πλαίσιο που προβλέπεται να εφαρμοστεί για τα θέματα υγείας. Θεωρώ επομένως ότι το νομοσχέδιο μπορεί να μην έχει την πληρότητα -αυτό που θέλει κανείς- της πλατωνικής φιλοσοφίας, αλλά σαφέστατα είναι πολύ καλύτερο του προηγουμένου. To νομοσχέδιο κινείται προς τη σωστή κατεύθυνση, αφού θεραπεύει τα χρόνια προβλήματα και τις παραλείψεις που υπάρχουν στο ισχύον σύστημα των προμηθειών των προϊόντων και υπηρεσιών υγείας. Πρόκειται πράγματι για μια αξιόλογη προσπάθεια, την οποία καλώ βεβαίως όλοι μας και να εκτιμήσουμε και να υπερψηφίσουμε. 
    Ευχαριστώ πολύ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις» έγινε δεκτό επί της αρχής κατά πλειοψηφία. 
      Κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 16 Μαΐου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τετάρτης 16 Μαΐου 2007 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 23.50’ λύεται η συνεδρίαση για αύριο ημέρα Τετάρτη 30 Μαΐου 2007 και ώρα 10.30’ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις», σύμφωνα με την ημερήσια διάταξη που έχει διανεμηθεί. 
      
      
      
      
      Η ΠΡΟΕΔΡΟΣ 						ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 29-05-07  σελ.

