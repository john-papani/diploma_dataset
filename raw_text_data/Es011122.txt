

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛH΄
Πέμπτη, 22 Νοεμβρίου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
1) Άδεια απουσίας του Βουλευτή κ. Κ. Μητσοτάκη,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών,
2)Απαντήσεις Υπουργών σε ερωτήσεις Βουλευτών,
3) Ανακοίνωση του δελτίου επικαίρων ερωτήσεων της Παρασκευής 23 Νοεμβρίου 2001 ,
4) Συζήτηση επικαίρων ερωτήσεων α) Προς τον Υπουργό Ανάπτυξης: ι) σχετικά με τη θέσπιση κινήτρων για την εγκατάσταση ξενοδοχειακών μονάδων στους γειτονικούς με την Αττική νομούς, που θα καλύψουν τις ανάγκες των Ολυμπιακών Αγώνων, ιι)σχετικά με την καθυστέρηση του ν. 2741/1999, που αφορά την απόκτηση του σήματος του Ελληνικού Οργανισμού (ΕΟΤ) για όλα τα τουριστικά καταλύματα κλπ.,
β) Προς τον Υπουργό Γεωργίας: ι) σχετικά με την κατοχύρωση της φέτας ως προϊόν Προστατευόμενης Ονομασίας Προέλευσης, ιι) σχετικά με την καθυστέρηση πληρωμής της προκαταβολής στους ελαιοπαραγωγούς για τις επιδοτήσεις της εσοδείας του 2000 κλπ., ιιι) σχετικά με τη λήψη των αναγκαίων μέτρων προστασίας της κτηνοτροφίας από τον καταρροϊκό πυρετό στη Νήσο Λέσβο κλπ.,
γ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με την πορεία των αντιπλημμυρικών έργων στο Θριάσιο Πεδίο,
δ) Προς τον Υπουργό Εθνική Παιδείας και Θρησκευμάτων, σχετικά με τη χρηματοδότηση για την κατασκευή του νέου σχολικού κτιρίου των Τεχνολογικών Επαγγελματικών Εκπαιδευτηρίων στη Σταυρούπολη Θεσσαλονίκης,
ε) Προς τον Υπουργό Υγείας-Πρόνοιας, σχετικά με τη λήψη των αναγκαίων μέτρων για την επίλυση των αιτημάτων των Ατόμων με Ειδικές Ανάγκες (ΑΜΕΑ),
Γ. ΝΟΜΟΘΕΤΙΚΗ ΕΡΓΑΣΙΑ
1) Συζήτηση επί των άρθρων του σχεδίου νόμου του Υπουργείου Οικονομικών: "Αιθυλική αλκοόλη και αλκοολούχα προϊόντα", 
2) Κατάθεση σχεδίου νόμου: 1. Ο Υπουργός Οικονομικών κατέθεσε σχέδιο νόμου: "Κύρωση της απόφασης 2000/597/ΕΚ Ευρατόμ του Συμβουλίου της 29ης Σεπτεμβρίου 2000 για το σύστημα των ιδίων πόρων των Ευρωπαϊκών Κοινοτήτων", σελ 2. Οι Υπουργοί Οικονομικών και Εξωτερικών κατέθεσαν σχέδιο νόμου: "Κύρωση Συμφωνίας μεταξύ της Ελληνικής Δημοκρατίας και του Υπουργικού Συμβουλίου της Ουκρανίας για την αμοιβαία συνεργασία σε τελωνειακά θέματα,
3) Ανακοινώνεται ότι το Υπουργείο Εργασίας και Κοινωνικών Ασφαλίσεων υπέβαλε στη Βουλή τα κείμενα της 183 Διεθνούς Σύμβασης και 191 Διεθνούς Σύστασης Εργασίας "για την αναθεώρηση της (αναθεωρημένης) σύμβασης για την προστασία της μητρότητας, 1952",
ΟΜΙΛΗΤΕΣ
Α. Επί των επικαίρων ερωτήσεων
ΑΜΠΑΤΖΟΓΛΟΥ Γ.,
ΑΡΓΥΡΗΣ Ε.,
ΓΑΡΟΥΦΑΛΙΑΣ Γ.,
ΓΕΩΡΓΑΚΟΠΟΥΛΟΣ Δ.,
ΓΚΕΣΟΥΛΗΣ Ν.,
ΘΑΝΟΣ Δ.,
ΛΙΑΣΚΟΣ Α.,
ΞΗΡΟΤΥΡΗ Α., 
ΠΑΠΑΔΕΛΛΗΣ Φ.,
ΠΙΠΕΡΓΙΑΣ Δ.,
ΣΚΟΠΕΛΙΤΗΣ Σ.,
ΤΣΑΚΛΙΔΗΣ Ι.,
ΤΣΙΟΓΚΑΣ Δ.,
ΧΑΤΖΗΜΙΧΑΛΗΣ Φ.,
Β. Επί του σχεδίου νόμου του Υπουργείου Οικονομικών.
ΑΜΠΑΤΖΟΓΛΟΥ Γ.,
ΓΙΑΝΝΟΠΟΥΛΟΣ Ε.,
ΔΕΙΚΤΑΚΤΗΣ Γ.,
ΙΩΑΝΝΙΔΗΣ Φ.,
ΚΑΜΜΕΝΟΣ Π.,
ΚΑΣΣΙΜΗΣ Θ.,
ΜΑΚΡΥΠΙΔΗΣ Α.,
ΣΚΟΠΕΛΙΤΗΣ Σ.,
ΣΠΥΡΙΟΥΝΗΣ Κ.
ΦΩΤΙΑΔΗΣ Α.,

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ ΛΗ΄
Πέμπτη 22 Νοεμβρίου 2001
Αθήνα, σήμερα στις 22 Νοεμβρίου, ημέρα Πέμπτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Γαρουφαλιά Βουλευτή Λαρίσης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας επισημαίνει την ύπαρξη σοβαρών κρίσιμων παραλείψεων και εκκρεμοτήτων που αφορούν άμεσα στην ασφαλή λειτουργία του αεροδρομίου Σπάτων.
2) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δήμος Μανταμάδου καθώς και οι Αγροτικοί Σύλλογοι και Συνεταιρισμοί Λέσβου ζητούν τα αιγοπρόβατα που σφάζονται λόγω του καταρροϊκού πυρετού να έχουν τιμή κατά πολύ μεγαλύτερη από αυτή που έχει καθορισθεί και να παρθούν άμεσα μέτρα για την ανακούφιση των κτηνοτρόφων.
3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Συντονιστικό Συμβούλιο των Αποστράτων Αξιωματικών του Στρατού - Αεροπορίας και Ναυτικού ζητούν την αναπροσαρμογή των στρατιωτικών συντάξεων και σε αυτούς που αποστρατεύτηκαν πριν από την 1/7/2000.
4) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία τα Σωματεία Συνταξιούχων ΤΕΒΕ Μακεδονίας - Θράκης και Θεσσαλίας ζητούν την αύξηση των συντάξεων του ΤΕΒΕ.
5) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Πανελλαδική Συντονιστική Επιτροπή Πλοιοκτητών Βιντζότρατας ζητεί τη συνέχιση της αλιευτικής δράσης της βιντζότρατας αφού γίνουν κάποιες τεχνικές παρεμβάσεις στο εργαλείο και στην αλιευτική περίοδο.
6) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Σύμης ζητεί τη χορήγηση 4 επιπλέον αδειών Δ.Χ. φορτηγών αυτοκινήτων για το νησί.
7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο κ. Νικ. Μακαρίτης, ζητεί να δοθεί λύση στο θέμα των ανυπότακτων εξωτερικού.
8) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την κακή σήμανση των δρόμων έξω από τα σχολεία στην Πάτρα.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την αναγκαιότητα της αναβάθμισης των υπηρεσιών υγείας στο ΠΠΝΠ.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την άστοχη τοποθέτηση φωτεινού σηματοδότη στην εθνική οδό Πατρών - Πύργου.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το αίτημα της αποξήρανσης της λίμνης στο Πλανητέρο Αχαΐας.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το αίτημα επέκτασης του δημοτικού φωτισμού στο συνοικισμό Γερουσιαίικα Αχαΐας.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα συχνά κρούσματα σωματεμπορίας που αντιμετωπίζονται τελικά από τη Δικαιοσύνη σαν πλημμελήματα.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τον προβληματισμό στο ΠεΣΥ της Δυτικής Ελλάδας σχετικά με τη νομιμότητα των αναρρωτικών αδειών.
15) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί τη μεταφορά της κατασκευής του σιδηροδρομικού σταθμού εκτός της περιοχής του αιγιαλού του Περάματος.
16) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Δήμος Σταγίρων - Ακάνθου Χαλκιδικής καταγγέλλει παράνομες υπόγειες μεταλλευτικές εργασίες του μεταλλείου Μαύρων Πετρών στην περιοχή του.
17) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Αρφαρών Μεσσηνίας ζητεί τη συμμετοχή του στο πρόγραμμα ανάπτυξης του αγροτικού χώρου στο Νομό Μεσσηνίας.
18) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Τμήμα Ανατολικής Στερεάς του Τεχνικού Επιμελητηρίου Ελλάδος καταγγέλλει προσπάθειες υποβάθμισης της περιφέρειας.
19) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Εργαζομένων Δημοτικών Επιχειρήσεων Ιδιωτικού Δικαίου - Αορίστου χρόνου Νομού Πέλλας ζητεί τη μονιμοποίηση των μελών του.
20) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Βιοτεχνικών Σωματείων κατεργασίας ξύλου ζητεί τη δημιουργία εθνικού φορέα ξύλου.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα προβλήματα στα σχολεία Αχαΐας από τις ελλείψεις εκπαιδευτικών και βιβλίων.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την ανέγερση του διθέσιου νηπιαγωγείου στην περιοχή Ριόλος Αχαΐας.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το πρόβλημα αποκομιδής απορριμμάτων στους Δήμους Αχαΐας.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα ευρήματα της Αρχαίας Ελίκης και την αναγκαιότητα να μην περάσει η σιδηροδρομική γραμμή του ΟΣΕ από το σημείο των ερευνών.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το αίτημα της ΤΑ Αχαΐας σχετικά με τη χρηματοδότηση του προγράμματος "Βοήθεια στο Σπίτι" από πόρους του Περιφερειακού Επιχειρησιακού Προγράμματος στο Γ΄ ΚΠΣ.
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την κακή κατάσταση σε σχολικά κτίρια στην Αχαΐα με κίνδυνο την υγεία των μαθητών.
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη μετάθεση της έναρξης της εφαρμογής των νέων διατάξεων του Κώδικα Πολιτικής Δικονομίας για την οποία αποφάσισε η Ολομέλεια των προέδρων των Δικηγορικών Συλλόγων.
28) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Παραβόλας ζητεί την ένταξη και δημοπράτηση του έργου "Αναμόρφωση Αρδευτικού Δικτύου Παραβόλας - Παμφίας".
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 558/17-7-01 ερώτηση δόθηκε με το υπ'αριθμ. 996/10-9-01έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 558/17-7-2001 ερώτηση που κατατέθηκε στη Βουλή από τους Βουλευτές κκ. Ν, Γκατζή, Τ Τσιόγκα και Α. Σκυλλάκο που αφορά το Ν.Γ.Ν. Βόλου σας πληροφορούμε τα εξής:
Σχετικά με την αγορά και εγκατάσταση Αξονικού Τομογράφου για το Ν.Γ.Ν. Βόλου, μετά από σχετική ενημέρωση από τη ΔΕΠΑΝΟΜ, σας γνωρίζουμε ότι προβλέπεται η αγορά και εγκατάστασή του, στα πλαίσια της προμήθειας ιατροτεχνολογικού εξοπλισμού από τη ΔΕΠΑΝΟΜ, για το νέο Νοσοκομείο Βόλου, σύμφωνα με την προς υπογραφή σχετική σύμβαση με την ανάδοχο εταιρία. 
Όσον αφορά την πρόσληψη εξειδικευμένου προσωπικού στο Νοσοκομείο, με την Υπουργική απόφαση αρ,πρωτ.Υ10β/22058/00 εγκρίθηκε η πρόσληψη τακτικού προσωπικού στο ΝΟΜΑΡΧΙΑΚΟ ΓΕΝΙΚΟ ΝΟΣΟΚΟΜΕΙΟ ΒΟΛΟΥ ως εξής:
- Μία (1) Θέση του κλάδου ΤΕ Νοσηλευτικής.
- Επτά (7) Θέσεις του κλάδου ΥΕ Βοηθητικού Υγειονομικού Προσωπικού από τις οποίες: τρεις (3) Θέσεις με ειδικότητα Βοηθών Θαλάμου, τρεις (3) Θέσεις με ειδικότητα Νοσοκόμων και μία (1) Θέση με ειδικότητα Νεκροτόμων- Σαβανωτών-Αποτεφρωτών.
Η Υφυπουργός
Χ. ΣΠΥΡΑΚΗ"
2. Στην με αριθμό 331/6-7-01 ερώτηση δόθηκε με το υπ΄αριθμ. 26/10-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 331/6-7-2001 που κατέθεσε στη Βουλή ο Βουλευτής κ. Σπήλιος Σπηλιωτόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Δυτικής Ελλάδας ότι ο Δήμος Δύμης, όπως και άλλοι εξάλλου παραθαλάσσιοι Δήμοι της Περιφέρειας Δυτικής Ελλάδας, όπου εμφανίζονται προβλήματα διάβρωσης ακτών, έχουν τη δυνατότητα να υποβάλλουν ανάλογη πρόταση για χρηματοδότηση στο Επιχειρησιακό Πρόγραμμα Δυτικής Ελλάδας, όπου στα πλαίσια του Μέτρου 4.3 (Περιβάλλον) του Άξονα IV (Ενίσχυση Αστικών Υποδομών - Βελτίωση Ποιότητας Ζωής) συμπεριλαμβάνονται έργα και μελέτες προστασίας της ακτογραμμής κλπ.
Εξάλλου, παρόμοια μελέτη εκπονείται για τις ακτές της Αιγιαλείας από πόρους του προγράμματος ΟΠΑΑΦ (Ολοκληρωμένο Πρόγραμμα Ανασυγκρότησης Αχαΐας, Φωκίδας) με Διευθύνουσα Υπηρεσία της ΔΤΥ της Νομαρχιακής Αυτοδιοίκησης Αχαΐας.
Ο Υπουργός
Κ. ΛΑΛΙΩΤΗΣ
3. Στην με αριθμό 366/9-7-01 ερώτηση δόθηκε με το υπ'αριθμ. 509/21-8-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 366/9-7-01 του Βουλευτή κ. Ευάγ. Χαϊτίδη, σας γνωρίζουμε τα εξής:
Η Ελληνική Κυβέρνηση λαμβάνει όλα τα απαραίτητα μέτρα για την προστασία των δικαιωμάτων όλων των υπηκόων αλλά και των ελληνικής καταγωγής σκοπιανών υπηκόων που διαμένουν στην ΠΓΔΜ.
Όσον αφορά την υπόθεση Νίκου Κωνσταντινίδη (ελληνικής καταγωγής υπηκόου ΠΓΔΜ), παρακολουθούμε στενά την πορεία της εκδίκασής της ενώπιον των σκοπιανών δικαστικών αρχών. Συγκεκριμένα, υπάλληλος του Γραφείου Συνδέσμου Σκοπίων παρίσταται στις εκάστοτε δίκες, προκειμένου να διασφαλίζεται η προστασία των δικαιωμάτων του κ. Κωνσταντινίδη από τις σκοπιανές δικαστικές αρχές.
Η τελευταία δίκη, στην οποία και πάλι παρέστη υπάλληλος του Γραφείου Συνδέσμου, έλαβε χώρα στις 10 Ιουλίου στην πόλη Ρέσνα. Οι κατηγορίες για τις οποίες διώκεται αφορούν "ασέβεια ενώπιον δικαστικής αρχής και καταστροφή δημοσίων εγγράφων", τις οποίες και απέρριψε ο κ. Κωνσταντινίδης. Υπενθυμίζω, πάντως, ότι στο παρελθόν ο εν λόγω υπήκοος της ΠΓΔΜ είχε δικαστεί για προπηλακισμό ενός ατόμου, πράξη την οποία δεν είχε αρνηθεί, ενώ φαίνεται ότι είχε και εμμέσως παραδεχθεί το βάσιμο των κατηγοριών περί καταστροφής επισήμων εγγράφων.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
4. Στην με αριθμό 368/9-7-01 ερώτηση δόθηκε με το υπ' αριθμ. 736/10-9-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3689-7-2001 την οποία κατέθεσε ο Βουλευτής κ. Γ. Ψαχαρόπουλος, σχετικά με τους αναπληρωτές εκπαιδευτικούς, σας γνωρίζουμε τα εξής:
Σύμφωνα με την παρ. 5 του άρθρου 6 του ν.2525/1997, όπως συμπληρώθηκε με την παρ. 3 του άρθρου 6 του ν.2740/99 και αντικαταστάθηκε από τον ν.2834/2000, οι μετέχοντες στο διαγωνισμό του ΑΣΕΠ κατατάσσονται αρχικά σε πίνακες κατά φθίνουσα σειρά βαθμολογίας. Ακολουθεί η κατάταξή τους με βάση την μοριοδότησή τους από την προϋπηρεσία, το βαθμό πτυχίου, τους μεταπτυχιακούς τίτλους σπουδών και τέλος κατατάσσονται σε πίνακες διοριστέων στις προκηρυχθείσες θέσεις κατά κλάδο και ειδικότητα.
Τέλος σας γνωρίζουμε ότι ψηφίστηκε και είναι υπό δημοσίευση νομοσχέδιο που ρυθμίζει εξ υπαρχής θέματα πρόσληψης προσωρινών αναπληρωτών και ωρομισθίων εκπαιδευτικών όλων των κλάδων και ειδικοτήτων για τις διδακτικές ανάγκες των σχολείων, το κείμενο του οποίου σας επισυνάπτεται.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
5. Στην με αριθμό 595/18-7-01 ερώτηση δόθηκε με το υπ΄αριθμ. 351/5-9-01έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 595/18-7-01 του Βουλευτή κ. Θ. Δημοσχάκη, σας διαβιβάζουμε το Π/426/825/30-8-2001 έγγραφο της Ελληνικής Επιτροπής Ατομικής Ενέργειας, με το οποίο δίδονται τα ζητούμενα στοχεία.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 1160/30-8-2001 ερώτηση δόθηκε με το υπ' αριθμ. 1955/13-9-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1160/30-8-2001 που κατέθεσε η Βουλευτής κα Ασημίνα Ξηροτύρη - Αικατερινάρη σας πληροφορούμε τα εξής:
Δεν υπάρχει πλέον ειδικό πρόγραμμα Αναδιάρθρωσης Εσπεριδοειδών όπως ίσχυε επί πολλά έτη προηγουμένως.
Οι διαρθρωτικές ενέργειες που αφορούν τη μετατροπή και τον αποπροσανατολισμό της παραγωγής είναι μέσα στο πεδίο εφαρμογής και τους στόχους του καν. 1257/99 που αφορά τη στήριξη της αγροτικής Ανάπτυξης και έχουν ενταχθεί στα μέτρα των ΠΕΠ (Περιφερειακά Επιχειρησιακά Προγράμματα) 2000-2006 για Επενδύσεις Φυτικής Παραγωγής σε επίπεδο Γεωργικής Εκμετάλλευσης.
Δηλαδή δραστηριότητες όπως αναδιάρθρωση καλλιεργειών εντάσσονται σε σχέδια βελτίωσης που υποβάλλουν οι δικαιούχοι γεωργοί.
Τα ποσοστά ενίσχυσης των επιλέξιμων δαπανών προσδιορίζονται με βάση την ηλικία του δικαιούχου, το χρόνο ενασχόλησής του με τη γεωργική δραστηριότητα και την περιοχή πραγματοποίησης της επένδυσης (ορεινές, μειονεκτικές, δυναμικές) και κυμαίνονται από 40% έως 55%.
Η ΚΥΑ για τις επενδύσεις των γεωργικών εκμ/σεων έχει υπογραφεί και αναμένεται μέχρι τέλους Σεπτεμβρίου η δημοσιοποίηση και πρόσκληση εκδήλωσης ενδιαφέροντος των δικαιούχων.
Συντονισμένες διαρθρωτικές δράσεις μπορούν επίσης να εφαρμοσθούν στα πλαίσια του καν. 2200/96/ΕΚ που αφορά την Κοινή Οργάνωση Αγοράς στον τομέα των Οπωροκηπευτικών μέσω των Επιχειρησιακών Προγραμμάτων που καταρτίζουν και εφαρμόζουν οι αναγνωρισμένες Ο.Π. (ομάδες παραγωγών).
Στην περίπτωση αυτή τα προγράμματα εφαρμόζονται μόνο από τις αναγνωρισμένες Ο.Π. που πληρούν τους όρους και τις προϋποθέσεις που ορίζουν οι σχετικοί Κοινοτικοί Κανονισμοί και η χρηματοδότησή τους γίνεται από τα Επιχειρησιακά Ταμεία στα πλαίσια των εγκεκριμένων Επιχειρησιακών Προγραμμάτων μέσω των Επιχειρησιακών Ταμείων που έχουν συστήσει οι ως άνω αναφερόμενες ομάδες παραγωγών.
Ο Υπουργός
Γ. ΑΝΩΜΕΡΙΤΗΣ"
7. Στην με αριθμό 378/9-7-2001 ερώτηση δόθηκε με το υπ' αριθμ. 2712/5-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 378/09-07-01, που κατέθεσε στη Βουλή ο Βουλευτής κ. Παν. Λαφαζάνης, σχετικά με την πώληση της Ολυμπιακής Αεροπορίας, σας πληροφορούμε ότι:
Η ιδιωτικοποίηση της Ο.Α. υλοποιείται από την Κυβέρνηση μέσω της προς τούτο ορισθείσας Διυπουργικής Επιτροπής και των χρηματοοικονομικών και νομικών Συμβούλων του Ελληνικού Δημοσίου.
Οι κατατεθείσες οικονομικές προσφορές [Axon Airlines - Cyprus Airways Conxortium - Integrates Airline Solution Consortium - Golden Aviation Holdings], εξετάσθηκαν από την ομάδα Συμβούλων υπό το πρίσμα των τεσσάρων κύριων στόχων του Ελληνικού Κράτους:
1. Διασφάλιση, για την Εταιρεία της απαιτούμενης οικονομικής ευρωστίας και ικανότητας διαχείρισης για να αναπτυχθεί σε οικονομικά βιώσιμη επιχείρηση με μακροπρόθεσμη προοπτική.
2. Ελαχιστοποίηση των χρηματοοικονομικών εκκρεμοτήτων της Εταιρείας μετά την αναδιάρθρωσή της.
3. Μεγιστοποίηση των εσόδων από την πώληση.
4. Διασφάλιση όρων λειτουργίας της Εταιρείας, έτσι ώστε, μετά την ολοκλήρωση της ιδιωτικοποίησης
- να λειτουργεί κυρίως ως αεροπορική εταιρεία
- να λειτουργεί με την εμπορική επωνυμία "Ολυμπιακή" για ένα δεδομένο χρονικό διάστημα
- να χρησιμοποιεί το Διεθνές Αεροδρόμιο της Αθήνας, που ευρίσκεται στα Σπάτα, ως κύρια βάση της.
Στο πλαίσιο αυτό συνεχίζονται οι διαπραγματεύσεις με τους επενδυτές για την ολοκλήρωση της διαδικασίας.
Ο Υπουργός
ΧΡΙΣΤΟΣ ΒΕΡΕΛΗΣ"
8. Στην με αριθμό 432/11-7-2001 ερώτηση δόθηκε με το υπ' αριθμ. 2730/5-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 432/11-07-01, που κατέθεσε στη Βουλή ο Βουλευτής κ. Γεώργιος Τρυφωνίδης, σχετικά με την αλλαγή ονομασίας του αερολιμένα προορισμού από Πρέβεζα σε Άκτιο των δρομολογίων Αθήνα-Πρέβεζα, σας πληροφορούμε τα παρακάτω:
Η ονομασία "Κρατικός Αερολιμένας Ακτίου" δόθηκε στο συγκεκριμένο αερολιμένα από το 1994 βάσει της υπ' αριθμ. Δ3/Α/28061/09-11-94 απόφασης του Υπουργού Μεταφορών και Επικοινωνιών (ΦΕΚ/Β/867/23-11-94).
Η πρόσφατη Υπουργική Απόφαση (Δ3/Α/26295/5373/20-06-2001) αναφέρεται στη διόρθωση του ονόματος του αερολιμένα, στις αεροναυτικές εκδόσεις, και ακριβώς προήλθε από την αναγκαιότητα αποφυγής δημιουργίας σύγχυσης στους αεροναυτιλομένους.
Σε καμία περίπτωση, το γεγονός αυτό δεν επηρεάζει τη λειτουργία και τις παρεχόμενες υπηρεσίες των δρομολογίων, τα οποία έχουν ως αφετηρία ή ως προορισμό τον Κρατικό Αερολιμένα Ακτίου.
Ο Υπουργός
ΧΡΗΣΤΟΣ ΒΕΡΕΛΗΣ"
9. Στην με αριθμό 446/12-7-01 ερώτηση δόθηκε με το υπ' αριθμ. 2740/5-9-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 446/12-7-01 που κατέθεσε στη Βουλή ο Βουλευτής κ. Η. Καλλιώρας, σχετικά με τη συγκοινωνιακή πολιτική για ανάπτυξη του σιδηροδρομικού δικτύου, σύμφωνα και με το αριθμ. 141786/23-7-01 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
1. Ο Ο.Σ.Ε. προγραμματίζει και εκτελεί μεγάλο Επενδυτικό Πρόγραμμα, με στόχο την ανανέωση και τον εκσυγχρονισμό του, το οποίο χρηματοδοτείται τόσο από εθνικούς πόρους και πόρους της Ε.Ε. (μέσω του Γ΄ Κοινοτικού Πλαισίου Στήριξης, του Β΄ Ταμείου Συνοχής, των Π.Ε.Π., του Ιnterreg, κλπ.) όσο και από πόρους του Ο.Σ.Ε.
Το πρόγραμμα αυτό περιλαμβάνει:
- Την ολοκλήρωση της κατασκευής του σιδηροδρομικού άξονα Π.Α.Θ.Ε. (Πάτρα - Αθήνα - Θεσσαλονίκη - Ειδομένη), η οποία υλοποιείται με τη συνδρομή της Ε.Ε. για γραμμή υψηλών ταχυτήτων.
- Την κατασκευή του Προαστιακού Σιδηροδρόμου Αττικής ο οποίος θα συνδέει το Αεροδρόμιο Σπάτων με το κέντρο της Αθήνας και τη λοιπή Ελλάδα.
- Την αναβάθμιση του άξονα Θεσσαλονίκης - Αλεξανδρούπολης με την κατασκευή βελτιωτικών παραλλαγών έτσι ώστε να επιτυγχάνoνται ταχύτητες της τάξεως των 150 χλμ/ώρα.
- Την αναβάθμιση και ηλεκτροκίνηση της γραμμής Οινόης - Χαλκίδας και Θεσσαλονίκης - Στρυμώνα - Προμαχώνα.
- Συνδέσεις με λιμάνια (Πάτρα, Ικόνιο, Αλεξανδρούπολη) και βελτίωση της σύνδεσης με το λιμένα Θεσσαλονίκης.
- Κατασκευή σύγχρονου εμπορευματικού κέντρου στο Θριάσιο Πεδίο.
- Ανακαίνιση των υπολοίπων γραμμών του δικτύου (γραμμή Αλεξανδρούπολη - Ορμένιο, δίκτυο Δυτικής Μακεδονίας, δίκτυο Πελοποννήσου).
Ταυτόχρονα είναι σε εξέλιξη πρόγραμμα ανανέωσης του τροχαίου υλικού προϋπολογισμού 300 δις δρχ. με το οποίο ο Ο.Σ.Ε. πρόκειται να προσφέρει αναβαθμισμένες υπηρεσίες στο κοινό που χρησιμοποιεί τον σιδηρόδρομο.
2. Ο συνολικός χρόνος των δρομολογίων μειώνεται σταδιακά παράλληλα με την ολοκλήρωση των έργων υποδομής της γραμμής. Ήδη η αμαξοστοιχία ΙC 50 εκτελεί το δρομολόγιο Αθήνα - Θεσσαλονίκη σε 5 ώρες και 30 λεπτά και ο μέγιστος χρόνος για όλες τις αμαξοστοιχίες IC στη γραμμή Αθήνα - Θεσσαλονίκη δεν υπερβαίνει τις 5 ώρες και 50 λεπτά.
3. Στα κόμιστρα των εμπορευμάτων ουδεμία αύξηση έχει συμβεί από την 1-3-1993. Πέραν αυτού ο Ο.Σ.Ε. συνεργάζεται και συνάπτει ειδικές συμφωνίες με μεγάλους πελάτες σε μόνιμη και διαρκή βάση, καθώς και με επιχειρήσεις στρατηγικής για την Εθνική Οικονομία σημασίας, τα κόμιστρα των οποίων είναι κατά πολύ χαμηλότερα και αυτών του 1993.
4. Για την αναβάθμιση των παρεχόμενων υπηρεσιών προς το επιβατικό κοινό, ο Ο.Σ.Ε. μέσα στα 10 τελευταία χρόνια περίπου, έχει προμηθευτεί συνολικά 30 συρμούς Ιntercity που δρομολογούνται και κυκλοφορούν σε ολόκληρο σχεδόν το εθνικό δίκτυο. Τα τρένα αυτά είναι, κλιματιζόμενα, αναπτύσσουν μεγάλες ταχύτητες και εξασφαλίζουν πολλές ανέσεις στον επιβάτη.
Πέραν της ανανέωσης του τροχαίου υλικού ο Ο.Σ.Ε. έχει καθιερώσει τα τελευταία χρόνια συμπληρωματικές της μεταφοράς υπηρεσίες (συνοδευόμενων αυτοκινήτων, κατάκλισης, εστίασης κλπ.) και έχει δημιουργήσει τιμολογιακά προϊόντα και εκπτωτικές προσφορές, ώστε να προσελκύσει μεγαλύτερο μεταφορικό έργο στο σιδηρόδρομο και να εξασφαλίσει βελτιωμένες υπηρεσίες προς το επιβατικό κοινό.
Με την ολοκλήρωση του υπόψη επενδυτικού προγράμματος και την επιχειρούμενη αναβάθμιση των παρεχομένων υπηρεσιών αναμένεται ότι ο Ελληνικός Σιδηρόδρομος δεν θα υστερεί και θα είναι εφάμιλλος εκείνου που απολαμβάνουν οι πολίτες των άλλων χωρών της Ε.Ε., προς όφελος του επιβατικού κοινού και με όλες τις θετικές επιπτώσεις στην Εθνική Οικονομία γενικότερα.
Ο Υπουργός
ΧΡΙΣΤΟΣ ΒΕΡΕΛΗΣ"
10. Στην με αριθμό 473/12-7-01 ερώτηση δόθηκε με το υπ' αριθμ. 4380/3-9-01 έγγραφο από τον Υπουργό Ανάπτυξης η ακόλουθη απάντηση:
"Απαντώντας στην ερώτηση 473/12-7-01 που κατατέθηκε στη Βουλή από το Βουλευτή κ. Σ. Σπύρου, σας γνωρίζουμε τα εξής:
Με νόμο που ψηφίστηκε πριν από ένα χρόνο, οι Σχολές Ξεναγών συγχωνεύθηκαν με τις Σχολές Τουριστικών Επαγγελμάτων και μετονομάσθηκαν σε Σχολές Τουριστικής Εκπαίδευσης. Η συγχώνευσή τους αυτή σε μια εκπαιδευτική μονάδα αποτελεί ενέργεια αναβάθμισης και όχι υποβάθμισης των επί μέρους μονάδων.
Ένα άλλο στοιχείο του ρόλου που αποδίδει η Πολιτεία σε αυτές τις Σχολές είναι η μετονομασία τους σε Σχολές Τουριστικής Εκπαίδευσης. Ειδικότερα, η προσθήκη στον τίτλο τους της λέξης "εκπαίδευση", η οποία δεν υπήρχε πριν, είναι πολύ σημαντική γιατί σηματοδοτεί την ένταξή τους στο εκπαιδευτικό σύστημα όπου πέρα από τις παρεχόμενες επαγγελματικές δεξιότητες, οι γνώσεις που αποκτώνται ικανοποιούν και ποιοτικά χαρακτηριστικά.
Η ορθολογικότερη διαχείριση του δημοσίου χρήματος και ο σεβασμός των χρημάτων των Ελλήνων φορολογουμένων επιβάλλουν την αποφυγή περιττών δαπανών και τη διοχέτευση των πόρων στις πλέον παραγωγικές χρήσεις δαπανών.
Στο πλαίσιο λοιπόν μιας ορθολογικής διαχείρισης του δημοσίου χρήματος, το Δ.Σ. των Σχολών Τουριστικής Εκπαίδευσης έκρινε ότι για την αποφυγή διπλών δαπανών (διπλά ενοίκια, δαπάνες μισθοδοσίας, προμήθειες μηχανών γραφείου κ.λπ.) οι συνενωθείσες σχολές θα πρέπει, εφ' όσον το επιτρέπουν οι συνθήκες, να συνεργαστούν. Η αρχή αυτή εφαρμόστηκε για όλες τις σχολές, ανάμεσα στις οποίες και αυτή της Κέρκυρας. Η κατάργηση αυτού του είδους των δαπανών θα απελευθερώσει πόρους δεκάδων εκατομμυρίων δραχμών ετησίως, οι οποίοι θα διοχετευθούν στην καθεαυτή εκπαιδευτική λειτουργία των σχολών, συμβάλλοντας στην επιπλέον αναβάθμισή τους.
Σύμφωνα με το ισχύον θεσμικό πλαίσιο, εκτός από τις σχολές της Αθήνας και της Θεσσαλονίκης, στις υπόλοιπες Σχολές ξεναγών λειτουργούν τμήματα μόνο εφόσον το απαιτούν οι ανάγκες της αγοράς εργασίας, γεγονός που συνηγορεί ακόμη περισσότερο για την αποφυγή περιττού κόστους στη συστέγασή τους. Μια πρώτη έρευνα της σχολής ξεναγών Κέρκυρας έδειξε ότι υπάρχει έλλειψη ξεναγών στις λιγότερο διαδεδομένες ξένες γλώσσες (π.χ. αραβικά, Ρώσικα, Ισπανικά κ.λπ.) και έχει ζητηθεί να υποβληθεί συγκεκριμένη πρόταση για τη δυνατότητα κάλυψης των αναγκών αυτών η οποία αναμένεται.
Ο Υπουργός
Ν. ΧΡΙΣΤΟΔΟΥΛΑΚΗΣ"
11. Στην με αριθμό 480/13-7-01 ερώτηση δόθηκε με το υπ' αριθμ. 748/4-9-01 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 480/13-7-01 την οποία κατέθεσε ο Βουλευτής κ. Γ. Καρατζαφέρης, σχετικά με τα παιδιά με ειδικές εκπαιδευτικές ανάγκες, σας γνωρίζουμε τα εξής:
Στόχος του ΥΠΕΠΘ είναι να απαντήσει στα συσσωρευμένα προβλήματα στο χώρο της εκπαίδευσης των παιδιών με διαγνωσμένες ειδικές εκπαιδευτικές ανάγκες μέσα από κατάλληλο και ορθολογικό σχεδιασμό στις ηλικίες 4 - 22 χρόνων. Αυτός αναφέρεται στην δημιουργία εκπαιδευτικών δομών, που θα παρέχουν εκπαιδευτικές υπηρεσίες σε α) βραχυπρόθεσμη, β) μεσοπρόθεσμη και γ) μακροπρόθεσμη βάση για παιδιά με α) σοβαρές μαθησιακές δυσκολίες (αυτισμός) και β) ήπιες μαθησιακές δυσκολίες (δυσλεξία).
Στο σχεδιασμό προβλέπεται να συνδεθεί η Δ/νση Ειδικής Αγωγής με όλες τις ΣΜΕΑ της χώρας μας με τη βοήθεια των Ηλεκτρονικών Υπολογιστών και του διαδικτύου και το ηλεκτρονικό ταχυδρομείο. Οι άξονες πάνω στους οποίους θα δραστηριοποιηθεί η υποστήριξη, αναβάθμιση και οργάνωση της ειδικής αγωγής συμπυκνώνονται στις παρακάτω προτεραιότητες:
Υλοποίηση του ν. 2817/2000 και δημιουργία εκπαιδευτικών δομών με στόχο τον εκσυγχρονισμό της παρεχόμενης εκπαίδευσης στους μαθητές με ειδικές εκπαιδευτικές ανάγκες.
Έναρξη λειτουργίας των 22 πρώτων ΚΔΑΥ σε πρωτεύουσες των νομών της χώρας.
Επιπλέον θα λειτουργήσουν:
63 Ειδικά Νηπιαγωγεία μέσα σε ειδικά Δημοτικά σχολεία για να υποστηρίξουν ανάγκες πρώιμης παρέμβασης μαθητών από 4 χρόνων.
3 Ειδικά Δημοτικά Σχολεία από τα οποία το ένα θα εκπαιδεύει παιδιά με διαγνωσμένο αυτισμό.
30 Εργαστήρια Ειδικής Επαγγελματικής Εκπαίδευσης και Κατάρτισης, για πρώτη φορά, στα οποία θα έχουν πρόσβαση μαθητές - απόφοιτοι του δημοτικού σχολείου από 14 μέχρι και 22 χρόνων.
2 Ειδικά Γυμνάσια.
32 τμήματα ένταξης σε κοινά Νηπιαγωγεία και 122 επιπλέον των υπαρχόντων τμήματα ένταξης σε Κοινά Δημοτικά Σχολεία.
Τμήμα ένταξης σε Γυμνάσια, Λύκεια, ΤΕΕ.
Τέλος η επιμόρφωση των εκπαιδευτικών, που εργάζονται περισσότερο από πέντε χρόνια σε ΣΜΕΑ αποτελεί άμεση προτεραιότητα, με στόχο την επιστημονική ενημέρωση πάνω στις σύγχρονες εξελίξεις της Ειδικής Αγωγής και των εκπαιδευτικών παρεμβάσεων, που επιτυγχάνονται μέσα από αυτήν. Ιδιαίτερη σημασία θα δοθεί στους καθηγητές της δευτεροβάθμιας εκπαίδευσης, οι οποίοι σύντομα θα κληθούν να μετεκπαιδευτούν, για να υποστηρίξουν τους μαθητές στα υπό ίδρυση "τμήματα ένταξης".
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
12. Στην με αριθμό 481/13.7.01 ερώτηση δόθηκε με το υπ' αριθμ. 749/4.9.01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 481/13.7.01 την οποία κατέθεσε ο Βουλευτής κ. Π. Κατσιλιέρης και η οποία αναφέρεται στους διορισμούς προσωρινών αναπληρωτών στην Α/θμια και Δ/θμια Εκπ/ση σας γνωρίζουμε τα εξής:
Σύμφωνα με το άρθρο 138 του ν. 2725/1999 σε συνδυασμό με το άρθρο 1 παρ. 8α του ν. 2834/2000 (ΦΕΚ 160/7.7.2000 τ. Α΄) οι εγγεγραμμένοι στους πίνακες διοριστέων του ν. 1566/85 εφόσον έχουν συμπληρώσει προϋπηρεσία τουλάχιστον 16 μηνών μέχρι την 30.6.98 εντάσσονται σε ενιαίο πίνακα διοριστέων με σειρά που εξαρτάται από την προαναφερθείσα συνολική προϋπηρεσία αυτών των 30.6.98 και προσλαμβάνονται ως προσωρινοί αναπληρωτές και ωρομίσθιοι κατ' απόλυτη προτεραιότητα έναντι των άλλων κατηγοριών υποψηφίων.
Κατά τους διορισμούς τους έτους 2003 και εφεξής, οι περιλαμβανόμενοι στον προαναφερόμενο πίνακα εφόσον στο μεταξύ δεν έχουν διοριστεί σε μόνιμες θέσεις εκπαιδευτικών ή δεν έχουν διαγραφεί, διορίζονται σταδιακά με τη σειρά εγγραφής τους στον οικείο πίνακα σε κενές οργανικές θέσεις εκπαιδευτικών και σε ποσοστά, που ορίζονται με απόφαση του Υπουργού Εθνικής Παιδείας και Θρησκευμάτων με βάση το σύνολο των κενών οργανικών θέσεων κατά κλάδο.
Ο Υφυπουργός
Φ. ΠΕΤΣΑΛΝΙΚΟΣ"
13. Στην με αριθμό 487/13.7.01 ερώτηση δόθηκε με το υπ' αριθμ. 2743/5.9.01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 487/13.7.2001 του Βουλευτή κ. Π. Λαφαζάνη, σας πληροφορούμε τα παρακάτω:
Το Υπουργείο Μεταφορών και Επικοινωνιών πρόκειται, από το χειμώνα 2001-2002 να εφαρμόσει Πρόγραμμα Επιβολής Υποχρεώσεων Παροχής Δημόσιας Υπηρεσίας (Πρόγραμμα άγονων γραμμών) σε εσωτερικές αεροπορικές γραμμές. Οι τακτικές αεροπορικές γραμμές επί των οποίων θα εφαρμοστεί το πρόγραμμα αυτό είναι οι ακόλουθες.
Αθήνα-Αστυπάλαια
Αθήνα-Ικαρία
Αθήνα-Μήλος
Αθήνα-Λέρος
Αθήνα-Σκύρος
Λήμνος-Μυτιλήνη-Χίος-Σάμος-Ρόδος
Θεσσαλονίκη-Σάμος
Θεσαλονίκη-Χίος
Ρόδος-Κάρπαθος-Κάσος
Ρόδος-Καστελλόριζο
Αεροπορικά δρομολόγια υπό αυτό το καθεστώς θα αρχίσουν να εκτελούνται από τη χειμερινή περίοδο 2001-2002, με μέση αύξηση συχνότητας κατά 20% και με αντίστοιχη μείωση (κατά 20% περίπου) του κόστους της αεροπορικής μεταφοράς.
Στόχο του προγράμματος αποτελεί η άρση της γεωγραφικής απομόνωσης των νήσων, η αναστροφή της πληθυσμιακής συρρίκνωσης και περιθωριοποίησης της νησιωτικής οικονομίας, η διαμόρφωση παραγόντων για την κοινωνικο-οικονομική συνοχή των περιφερειών της χώρας, καθώς και η συνεχής σύνδεση των περιοχών αυτών, έτσι ώστε να διασφαλίζονται για τους κατοίκους ίσες ευκαιρίες πρόσβασης στην αγορά εργασίας καθώς και σε εξειδικευμένες υπηρεσίες υγείας-πρόνοιας και εκπαίδευσης. Το πρόγραμμα εντάσσεται σε ένα ευρύτερο σχεδιασμό δημιουργίας και καθιέρωσης μεταφορικών δικτύων στο εσωτερικό της χώρας.
Στο πλαίσιο, αυτό, μετά την έναρξη του προγράμματος, θα εξετασθεί από το Υπουργείο Μεταφορών και Επικοινωνιών, το ενδεχόμενο ένταξης στο ίδιος καθεστώς και λοιπών γραμμών, καθώς επίσης και η "κοινωνική ενίσχυση" κατηγοριών πληθυσμού μέσω του καθορισμού χαμηλών ναύλων σε επιλεγμένα δρομολόγια και σύμφωνα με το άρθρο 87 παρ.2 της Συνθ. Ε.Ε.
Τέλος, το θέμα της κατάργησης ή μείωσης του ΦΠΑ επί των αεροπορικών εισιτηρίων προς και από τα νησιά, ρυθμίζεται με το ν. 1642/86 (ΦΕΚ Α΄125/21/08/1986) και ανήκει στην αποκλειστική αρμοδιότητα του Υπουργείου Οικονομικών.
Ο Υπουργός
ΧΡΙΣΤΟΣ ΒΕΡΕΛΗΣ"
14. Στην με αριθμό 510/16.7.01 ερώτηση δόθηκε με το υπ' αριθμ. 2706/5.9.01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 510/16.7.01 που κατέθεσαν στη Βουλή οι Βουλευτές κ.κ. Σπύρος Στριφτάρης, Ν. Γκατζής και Άγγελος Τζέκης, σύμφωνα και με το αριθμ. 196088/2001 έγγραφο του Οργανισμού Σιδηροδρόμων Ελλάδος σας πληροφορούμε τα παρακάτω:
1. Κύριο και Πρωταρχικό μέλημα της Διοίκησης του ΟΣΕ είναι η ύπαρξη κατάλληλων, ασφαλών και υγιεινών συνθηκών εργασίας για όλο, ανεξαιρέτως το προσωπικό, χωρίς τη βοήθεια, συμμετοχή και συμπαράσταση του οποίου κάθε στόχος για εκσυγχρονισμό και ανάπτυξη του σιδηροδρομικού δικτύου καθίσταται ανέφικτος.
2. Στα πλαίσια αυτά η Διοίκηση του ΟΣΕ:
α) Έχει διαθέσει τα επτά τελευταία χρόνια και πέραν του ποσού που δαπανήθηκε για νέες εγκαταστάσεις ή επισκευές των ήδη υπαρχουσών, ένα (10 δις. περίπου για έργα και προμήθειες ειδών που συνέτειναν στη βελτίωση των συνθηκών εργασίας)
β) Κάθε χρόνο διαθέτει 50.000.000 περίπου δραχμές, για αγορά Μέσων Ατομικής Προστασίας (Μ.Α.Π.), υψηλής ποιότητας τα οποία χρησιμοποιούν οι υπάλληλοι.
γ) Κάθε χρόνο εκπαιδεύει, κατά τόπους τους εργαζόμενους σε θέματα Υγιεινής και Ασφάλειας της Εργασίας.
δ) Απασχολεί ανά το Δίκτυο δέκα τρεις (13) ιατρούς εργασίας, δύο (2) Διπλωματούχους Μηχανικούς-Τεχνικούς Ασφαλείας δεκατέσσερις (14) Τεχνολόγους Μηχανικούς-Τεχνικούς Ασφαλείας, οι οποίοι εποπτεύουν όλους τους χώρους εργασίας και υποδεικνύουν και ελέγχουν την επάρκεια των μέτρων ασφαλείας που τηρεί να τηρούνται.
ε) Ζήτησε από τα συναρμόδια Υπουργεία την πρόσληψη για το έτος 2002 δύο (2) ακόμη ιατρών εργασίας (απόφαση Διοικητικού Συμβουλίου του ΟΣΕ με αριθμ. 2728/28.5.2001).
στ) Με Κανονισμούς και Εγκύκλιες διαταγές καθορίζει στο προσωπικό ποια πρέπει να είναι τα μέτρα ασφάλειας και υγιεινής, τα οποία οπωσδήποτε πρέπει να λαμβάνει. Τούτο επίσης επισημαίνεται από Υπηρεσιακούς Παράγοντες στους τόπους εργασίας.
3. Ο ακριβής προσδιορισμός των συνθηκών, κάτω από τις οποίες συνέβη ο θανάσιμος τραυματισμός του Αρχιεργάτη Γραμμής Βογιατζή Κωνσταντίνου του Αντωνίου (Α.Μ. 006519) και του εργάτη γραμμής Α1 Ασωνίτη Χρυσοστόμου του Θεοδώρου (Α.Μ.004062), δεν έχει πραγματοποιηθεί, ακόμη καθόσον δεν έχουν συνταχθεί τα αντίστοιχα Πορίσματα των οικείων Επιτροπών.
4. Ως προς το θανατηφόρο ατύχημα που συνέβη στις 11.7.01 στο εργαζόμενο στον ανάδοχο του έργου των Αγίων Θεοδώρων (αριθμ. Σύμβασης 192) σας γνωρίζουμε ότι: 
α. Το ατύχημα δεν έχει σχέση ούτε με τις εργασίες διάνοιξης της σήραγγας, οι οποίες επιβλέπονται από την ΕΡΓΟΣΕ, ούτε με άλλες εργασίες στην υπάρχουσα μετρική γραμμή του ΟΣΕ. Πρόκειται για μεμονωμένο γεγονός κατά την εκτέλεση εργασιών ανεξάρτητων της διάνοιξης οι οποίες δεν συμπεριλαμβάνονται στη σύμβαση και είχαν ζητηθεί από το μελετητή του Αναδόχου, ώστε να του παρασχεθούν συμπληρωματικές πληροφορίες για το έργο.
β. Η Υπηρεσία Υγείας και Ασφάλειας της ΕΡΓΟΣΕ έχει διενεργήσει λεπτομερή έλεγχο των συνθηκών του ατυχήματος, από την οποία προκύπτει ότι το ατύχημα δεν σχετίζεται σε καμία περίπτωση με αστοχία μελέτης ή κατασκευής, είτε με μη χρήση μέσων ατομικής προστασίας ή με μη ασφαλή εξοπλισμό στην περιοχή επίβλεψης της ΕΡΓΟΣΕ.
Ο Υπουργός
ΧΡΙΣΤΟΣ ΒΕΡΕΛΗΣ"
15. Στην με αριθμό 515/16-7-01 ερώτηση δόθηκε με το υπ' αριθμό 777/5-9-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 51516-7-01 την οποία κατέθεσε ο Βουλευτής κ. Σπ. Ταλιαδούρος και η οποία αναφέρεται στον τρόπο βαθμολόγησης και στις αναβαθμολογήσεις των γραπτών των Πανελλαδικώς εξεταζομένων μαθημάτων, σας πληροφορούμε τα εξής:
Σύμφωνα με το άρθρο 13 του Π.Δ. 86/2001 (ΦΕΚ 73-Α) η Κεντρική Επιτροπή εξετάσεων παρέχει, όταν αυτή το κρίνει απαραίτητο, και συνήθως μετά από σχετικά ερωτήματα από τα Βαθμολογικά Κέντρα, τις αναγκαίες διευκρινίσεις και οδηγίες προς τα βαθμολογικά Κέντρα για την ομαλή και απρόσκοπτη βαθμολόγηση των γραπτών δοκιμίων και τη διασφάλιση ενιαίων κριτηρίων αξιολόγησης.
Τέλος, όσον αφορά στις αναβαθμολογήσεις, σας ενημερώνουμε ότι από τα στοιχεία του ΥΠΕΠΘ που εμφανίζονται στον επισυναπτόμενο πίνακα, προκύπτει ότι οι αναβαθμολογήσεις φέτος ήταν γενικώς σε ποσοστά χαμηλότερα από τα συνήθη, ακόμη και απ' αυτά των γενικών εξετάσεων (δεσμών).
Ο Υπουργός
ΠΕΤΡΟΣ Δ. ΕΥΘΥΜΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσεις Κοινοβουλευτικού Ελέγχου (Τμήμα Ερωτήσεων).
16. Στην με αριθμό 537/17-7-01 ερώτηση δόθηκε με το υπ' αριθμό 994/6-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 537/17-7-2001 ερώτηση που κατατέθηκε στη Βουλή από το Βουλευτή κ. Παναγιώτη Αδραχτά αναφορικά με κρούσμα φυματίωσης στο ΝΓΝ Πύργου, σας πληροφορούμε τα εξής:
1. Όπως προκύπτει από τα σχετικά έγγραφα που έχουν σταλεί από την Δ/ντρια της Νοσηλευτικής Υπηρεσίας και τη Διοικητική Δ/ντρια κκ Χ. Αντωνοπούλου και Μ. Παπαθεοχάρη αλλά και από τις επανειλημμένες τηλεφωνικές συνομιλίες με την κα Χ. Αντωνοπούλου και την κα Κηπουργού, επισκέπτρια υγείας του ΝΓΝ Πύργου, το άτομο που αναφέρεται στην συγκεκριμένη ερώτηση δεν πάσχει από φυματίωση αλλά από νόσημα του κολλαγόνου. Η διάγνωση τέθηκε πρόσφατα, κατά την τελευταία εισαγωγή του ασθενούς (τον Αύγουστο του 2001) στην παθολογική κλινική του ΠΓΝ Νοσημάτων Θώρακος Αθηνών "Σωτηρία".
2. Συγκεκριμένα το ιστορικό του ασθενούς ΠΑ έχει ως εξής: Ο ΠΑ παρουσίαζε από τον Ιανουάριο του 2001 επανειλημμένα εμπύρετα επεισόδια. Από τον κλινικοεργαστηριακό έλεγχο που έγινε στο ΠΓΝ Νοσημάτων Θώρακος Αθηνών "Σωτηρία" όπου και νοσηλεύτηκε τον Φεβρουάριο του 2001, δεν κατέστη δυνατόν να τεθεί διάγνωση. Δόθηκε αντιφυματική αγωγή ως θεραπευτικό κριτήριο στα πλαίσια αντιμετώπισης πυρετού άγνωστης αιτιολογίας.
Λόγω του ότι ο ΠΑ συνέχιζε να κάνει εμπύρετα επεισόδια και τους επόμενους μήνες, το θεραπευτικό κριτήριο κατερρίφθη και ο ασθενής εισήχθη στην παθολογική κλινική του ΠΓΝ Νοσημάτων Θώρακος "Σωτηρία" τον Αύγουστο του 2001 για επανέλεγχο. Τελικά ετέθη η διάγνωση νοσήματος του κολλαγόνου και ο ασθενής ΠΑ έλαβε την κατάλληλη φαρμακευτική αγωγή.
Δεν πρόκειται δηλαδή για περίπτωση φυματίωσης, κατά συνέπεια δεν υπήρχε ένδειξη ελέγχου του οικογενειακού και εργασιακού περιβάλλοντος με δερματινοαντίδραση φυματίνης (Mantoux) ή ακτινογραφίες, τα στοιχεία δε αυτά ήταν στη διάθεση της Α/θμιας Υγειονομικής Επιτροπής Ν Ηλείας.
Περί το τέλος Μαΐου του 2001 άλλος εργαζόμενος ο ΜΝ (τραυματιοφορέας) του ΝΓΝ Πύργου, προσκόμισε στην υπηρεσία του γνωμάτευση από τα τακτικά εξωτερικά ιατρεία του Νοσοκομείου Νοσημάτων Θώρακος, Ν Ελλάδας "Άγιος Ανδρέας" ότι πάσχει από πνευμονική φυματίωση. Ο ασθενής είχε τεθεί σε αντιφυματική αγωγή και του χορηγήθηκε αναρρωτική άδεια ενός μηνός, ώστε να αρνητικοποιηθούν τα πτύελά του και να μην είναι μολυσματικός. Πρέπει να σημειωθεί ότι η διάγνωση τέθηκε μετά από θετικό άμεσο παρασκεύασμα βρογχικών εκκρίσεων (το άμεσο παρασκεύασμα πτυέλων είναι αρνητικό) που ελήφθησαν μετά από βρογχοσκόπηση. Ο ασθενής παρακολουθείται από Ιατρό και καθώς μας διαβεβαίωσε η κα Στασινούλια, επισκέπτρια υγείας της Δ/νσης Υγείας της Νομαρχιακής Αυτοδιοίκησης Ν. Ηλείας, συμμορφώνεται άριστα στην φαρμακευτική του αγωγή ενώ ακόμα εκτός εργασίας.
Το κρούσμα δηλώθηκε άμεσα από τις αρμόδιες υπηρεσίες του Νοσοκομείου Δ/νση Υγείας της ΝΑ και διενεργήθηκε έλεγχος του οικογενειακού περιβάλλοντος από τον αρμόδιο Ιατρό της Δ/νσης Υγιεινής της ΝΑ. Άμεσα επίσης έγινε έλεγχος του εργασιακού περιβάλλοντος του ασθενούς, με δερματινοαντίδραση φυματίνης (Mantoux) και με ακτινογραφίες θώρακος. Συγκεκριμένα ελέγχθηκαν τρία άτομα του οικογενειακού περιβάλλοντος, τα δύο παιδιά του ασθενούς 16 και 13 ετών αντίστοιχα και η σύντροφός του, από τα οποία βρέθηκε με θετική Mantoux το 16χρονο παιδί, ενώ τα άλλα δύο άτομα είχαν αρνητική Mantoux. Σημειώνεται ότι όπως προκύπτει από το βιβλιάριο ασθενείας το 16χρονο παιδί είχε θετική Mantoux και προ διετίας (μεταστροφή Mantoux) άρα δεν δύναται να ειπωθεί με ακρίβεια ότι η πηγή μόλυνσης είναι απαραίτητα ο πατέρας. Από το εργασιακό περιβάλλον ελέγχθηκαν συνολικά 59 άτομα στο σύνολο των 121 ατόμων του νοσηλευτικού προσωπικού (ποσοστό 48,8%) και βρέθηκαν 15 άτομα με θετική Mantoux (ποσοστό 25,4%) και 2 άτομα με αμφίβολη (ποσοστό 3,4%). Τα άτομα με θετική Mantoux ελέγχθηκαν και με ακτινογραφία θώρακος και δεν προέκυψαν παθολογικά ευρήματα από τους πνεύμονες.
Τα άτομα με αμφίβολη Μantoux θα επανελεγχθούν. Τα υπόλοιπα 62 άτομα του νοσηλευτικού προσωπικού αρνήθηκαν να υποβληθούν σε έλεγχο. Λόγω του ότι πρόκειται για ενήλικες που εκτίθενται στον κίνδυνο μόλυνσης λόγω εργασίας και λόγω του ότι δεν είναι γνωστή η προηγούμενη Mantoux, δεδομένης δε και της χαμηλής μολυσματικότητας του κρούσματος, δεν δύναται να αποδοθούν απαραίτητα τα θετικά αποτελέσματα σε μόλυνση από το συγκεκριμένο κρούσμα. Μετά τον έλεγχο του περιβάλλοντος (οικογενειακό και εργασιακό) εδόθησαν οι κατάλληλες οδηγίες και χημειοπροφύλαξη όπου κρίθηκε επιβεβλημένο.
Συμπέρασμα:
Το αναφερόμενο στην ερώτηση του Βουλευτού κου Αδρακτά προ 6μήνου κρούσμα, δεν ήταν τελικά φυματίωση, βάσει δε του ιστορικού, των εργαστηριακών εξετάσεων και της διάγνωσης εξόδου δεν υπήρχε υπόνοια εξετάσεων μορφής για να είναι απαραίτητος ο έλεγχος του περιβάλλοντος.
Πέραν τούτου, υπάρχει όντως ένα κρούσμα φυματίωσης χαμηλής μολυσματικότητας σε εργαζόμενο του ΝΓΝ Πύργου, που διεγνώσθη προ διμήνου και βρίσκεται σε αντιφυματική αγωγή. Το κρούσμα έχει δηλωθεί στην Δ/νση Υγείας της ΝΑ Ηλείας και έχει ήδη διενεργηθεί ο έλεγχος του οικογενειακού και εργασιακού περιβάλλοντος που ενδείκνυται σε παρόμοιες περιπτώσεις. Δεδομένης ακριβώς της χαμηλής μολυσματικότητας (άμεσο παρασκεύασμα πτυέλων αρνητικό) αλλά και του μικρού χρόνου που συνήθως βρίσκεται σε επαφή ένας τραυματιφορέας με τον εκάστοτε ασθενή. συμφωνούμε με την επιλογή της Δ/νσης Υγείας της ΝΑ Ηλείας να μην προβεί σε κατευθυνόμενο έλεγχο των ασθενών των τμημάτων.
Η Υφυπουργός
ΧΡΙΣΤΙΝΑ ΣΠΥΡΑΚΗ"
17. Στην με αριθμό 538/17-7-01 ερώτηση/ΑΚΕ 49 δόθηκε με το υπ' αριθμό 84/5-9-01 έγγραφο από τον Υπουργό Οικονομικών η ακόλουθη απάντηση:
"Σε απάντηση της αριθ.538/49/17.7.01 ερώτησης και ΑΚΕ που κατέθεσε ο Βουλευτής κ. Άρης Σπηλιωτόπουλος, αναφορικά με το ανωτέρω θέμα, σας γνωρίζουμε τα εξής:
1. α. Στα έσοδα από φόρο στις χρηματιστηριακές συναλλαγές για το οικ. έτος 2001, με βάση τα διαθέσιμα ως σήμερα προσωρινά στοιχεία, φαίνεται ότι θα σημειωθεί μια υστέρηση έναντι των προβλέψεων του προϋπολογισμού. Το ακριβές ύψος της υστέρησης αυτής για ολόκληρο το 2001, με βάση νεότερα προσωρινά στοιχεία, θα σας γνωστοποιηθεί με το προσχέδιο του προϋπολογισμού 2002 που θα κατατεθεί στη Βουλή τον Οκτώβριο του τρέχοντος έτους.
β. Ειδικότερα τα έσοδα από χρηματιστηριακές συναλλαγές (ΚΑΕ 1219) για το Α΄ εξάμηνο του 2001 ανήλθαν σε 32.248 εκατ. δραχ- έναντι του Α' εξαμήνου του 2000 που εισπράχθηκαν 158.923 εκατ. Δρχ.
2. 0 Δεν αναμένεται υστέρηση στα έσοδα από Φ.Π.Α-. Οι εισπράξεις των εσόδων της κατηγορίας αυτής, όπως προκύπτει από διαθέσιμα σήμερα προσωρινά στοιχεία, κινούνται με ρυθμό αύξησης που προσεγγίζει τον επιδιωκόμενο από τον προϋπολογισμό στόχο.
Β. Ειδικότερα οι εισπράξεις Φ.Π.Α. από Δ.Ο.Υ. και Τελωνεία (ΚΑΕ 1100) για το Α΄ εξάμηνο του 2001 ανήλθαν σε 1.828.559 εκατ. δρχ. έναντι του Α΄ εξαμήνου του 2000 που εισπράχθηκαν 1.686.719 εκατ. δρχ.
Τα ανωτέρω στοιχεία δεν έχουν καταστεί οριστικά.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Παρασκευής 23 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής) 
1. Η με αριθμό 165/21.11.2001 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ευαγγελίας Σχοιναράκη-Ηλιάκη προς τον Υπουργό Γεωργίας, σχετικώς με τη διαδικασία καταβολής της επιδότησης για το ελαιόλαδο.
2. Η με αριθμό 172/21.11.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Παναγιωτόπουλου προς τον Υπουργό Εθνικής Οικονομίας και Οικονομικών, σχετικώς με την παραχώρηση σε ιδιώτες έκτασης στην περιοχή αμμόλοφων του Δήμου Ελευθερών Νομού Καβάλας κλπ.
3. Η με αριθμό 164/21.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Εθνικής Οικονομίας και Οικονομικών, σχετικώς με την ανέγερση Μνημείου της Εθνικής Αντίστασης στο χώρο του Σκοπευτηρίου Καισαριανής.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 168/21.11.2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Γεωργίας, σχετικώς με τη διαδικασία καταβολής της επιδότησης για το ελαιόλαδο.
2. Η με αριθμό 175/21.11.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικώς με τα κριτήρια για τον προσδιορισμό της επιδότησης για το ελαιόλαδο εσοδείας 2000-2001 κλπ.
3. Η με αριθμό 163/21.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να επιχορηγείται η ανέγερση πρώτης κατοικίας στο Πήλιο, για τη διατήρηση της παραδοσιακής αρχιτεκτονικής.
4. Η με αριθμό 170/21.11.2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Υγείας και Πρόνοιας, σχετικώς με την αύξηση των κρουσμάτων φυματίωσης και ηπατίτιδας Γ', στη χώρα κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 154/19.11.2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Ανάπτυξης, Εθνικής Οικονομίας και Οικονομικών, σχετικώς με τη θέσπιση κινήτρων για την εγκατάσταση ξενοδοχειακών μονάδων στους γειτονικούς με την Αττική νομούς, που θα καλύψουν τις ανάγκες των Ολυμπιακών Αγώνων.
Η επίκαιρη ερώτηση του κυρίου συναδέλφου έχει ως εξής:
"Ένα από τα προβλήματα που έχουν προκύψει κατά την προετοιμασία της χώρας για τους Ολυμπιακούς Αγώνες του 2004 είναι η έλλειψη ξενοδοχειακών κλινών. Παρ' ότι η πολιτεία έδωσε κίνητρα για τη δημιουργία νέων ξενοδοχειακών μονάδων στην Αττική, οι ανάγκες δεν καλύπτονται. Έτσι αναζητούνται λύσεις όπως η χρήση κρουαζιερόπλοιων, που δημιουργούν άλλα προβλήματα.
Υπάρχουν περιοχές στους "παρ' Αττική" Νομούς, Ευβοίας, Βοιωτίας, Κορινθίας, που προσφέρονται για την εγκατάσταση ξενοδοχειακών μονάδων που θα συμβάλλουν στην ανάπτυξη των νομών αυτών και ταυτόχρονα θα εξυπηρετήσουν στην ολυμπιακή φιλοξενία. Δεν έχουν καθιερωθεί όμως στους επενδυτές κίνητρα για την κατασκευή νέων ξενοδοχειακών εγκαταστάσεων, αφού πολλές από τις περιοχές αυτές θεωρούνται τουριστικά "κορεσμένες".
Ερωτώνται οι αρμόδιοι Υπουργοί:
Σκοπεύουν να θεσπίσουν κίνητρα προκειμένου να προκύψει επενδυτικό ενδιαφέρον ιδιωτών για την εγκατάσταση ξενοδοχειακών μονάδων στους "παρ' Αττική Νομούς", που θα καλύψουν τις ανάγκες των Ολυμπιακών Αγώνων;"
Ο Υφυπουργός Ανάπτυξης κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, όπως γνωρίζετε η θέσπιση ειδικών κινήτρων για τη δημιουργία των ξενοδοχειακών μονάδων, δεν έγινε με την άρση του κορεσμού, δεν έγινε δηλαδή θέσπιση κινήτρων, στην Αττική. Άρα δεν υπάρχουν ειδικά νέα κίνητρα για την ανάπτυξη των τουριστικών μονάδων στην Αττική.
Όσον αφορά στην ολυμπιακή φιλοξενία, στην οποία αναφερθήκατε, η σύμβαση την οποία έχει υπογράψει ο ΕΟΤ με το δημόσιο, βρίσκεται σε πάρα πολύ καλή θέση.
Ήδη περίπου το 80% και πλέον έχει καλυφθεί. Έχουμε υποχρέωση να καλύψουμε είκοσι τρεις χιλιάδες δωμάτια για την ολυμπιακή οικογένεια, απ' αυτά τα τέσσερις χιλιάδες δωμάτια είναι Γ΄ κατηγορίας, που εκεί δεν μπαίνει πρόβλημα γιατί υπάρχει επάρκεια δωματίων Γ΄ κατηγορίας για τα Α,Α΄, τα Α΄ και τα Β΄ κατηγορίας έχουν υπογράψει οι ξενοδόχοι ήδη περίπου δεκαπέντε χιλιάδες εξακόσιοι και υπολείπονται περίπου τρεισήμισι χιλιάδες.
Υπάρχουν όμως αιτήσεις για νέα ξενοδοχεία οι οποίες καλύπτουν εννέα χιλιάδες κλίνες, δηλαδή τεσσερισήμισι χιλιάδες δωμάτια. Από αυτά έχουν εγκριθεί ακόμα και τα αρχιτεκτονικά, που σημαίνει ότι έχουν κάνει τις αρχιτεκτονικές μελέτες -άρα οι ξενοδόχοι αυτοί προτίθενται να προχωρήσουν- για χίλια δωμάτια περίπου, αλλά υπάρχουν άλλες τεσσερισήμισι χιλιάδες κλίνες που και αυτές προχωρούν για να καλυφθεί έτσι η υποχρέωση την οποία έχουμε στην ολυμπιακή οικογένεια.
Όσον αφορά τα κρουαζιερόπλοια τα οποία αναφέρατε σας πληροφορώ ότι αυτό ήταν μέσα στο φάκελο τον οποίο είχε υπογράψει η Επιτροπή Ολυμπιακών Αγώνων με τη ΔΟΕ και εκεί η ΔΟΕ έχει κάνει τις διαπραγματεύσεις.
Για την παρά Αττική δεν υπάρχει απαγόρευση ξενοδοχείων, απλούστατα δεν υπάρχουν ειδικά κίνητρα. Και εκεί η αγορά μπορεί να αναπτυχθεί ελεύθερα και να γίνουν ξενοδοχεία και στην Εύβοια και στη Βοιωτία και στην Κορινθία. Υπάγεται μάλιστα η Βοιωτία στη Γ΄ κατηγορία που έχει επιχορήγηση 15% και αν είναι Α'.Α'. κατηγορίας ή Α΄ κατηγορίας 20%. Επίσης ποσοστά επιδότησης των τόκων καθώς και το ποσοστό επιδότησης της χρηματοδοτικής μίσθωσης, υπάρχει και στη Γ΄ περιοχή στην οποία υπάγεται η Εύβοια και στην οποία αναφέρεσθε.
Επομένως, δεν νομίζω ότι υπάρχει κανένα ειδικό πρόβλημα. Δεν μπορούμε όμως να φτιάξουμε ειδική κατηγορία των παρά Αττική με ειδικά κίνητρα. Αυτό θα εξεταστεί στο νέο αναπτυξιακό νόμο, ο οποίος λίαν συντόμως θα έρθει στη Βουλή για ψήφιση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Πολύ χρήσιμη, κύριε Πρόεδρε, η ενημέρωση που έκανε ο κύριος Υφυπουργός γύρω από την πορεία της ξενοδοχειακής υποδομής, που θα καλύψει τις ανάγκες της Ολυμπιάδας του 2004. 
Από τα στοιχεία που παρουσίασε σημείωσα ότι μέχρις στιγμής υπάρχει μια έλλειψη περίπου χιλίων δωματίων για την αντιμετώπιση αυτών των αναγκών. Και πολύ σωστά επεσήμανε ότι προέκυψε ενδιαφέρον στην Αττική με την άρση του κορεσμού. Ήρθη ο κορεσμός, άρα μπορούν να δοθούν κίνητρα πλέον για να φτιαχτούν ξενοδοχειακές μονάδες. Και ενώ, παραδείγματος χάρη, έγινε άρση του κορεσμού στο Λαύριο ή στη Σαρωνίδα από όπου ο χρόνος μέχρι τις ολυμπιακές εγκαταστάσεις είναι μία έως μιάμιση ώρα, δεν έγινε άρση του κορεσμού στην Εύβοια. Έτσι για μια μονάδα, για παράδειγμα, που μπορεί να ανεγερθεί στο Μαλακόντα και που θα απέχει από τις ολυμπιακές εγκαταστάσεις πενήντα λεπτά δεν έχουν τεθεί κίνητρα. Και βέβαια δεν έγινε άρση του κορεσμού στην Εύβοια, παρά το γεγονός ότι όλος ο νομός βρίσκεται σε φθίνουσα βιομηχανική πορεία και αποδιαρθρώνονται οι παραγωγικές του δομές.
Επειδή, κύριε Υπουργέ, υπάρχει σχετικό ενδιαφέρον, πιστεύω ότι η Κυβέρνηση θα πρέπει να δει και το μεγάλο ζήτημα της άρσης του κορεσμού και για τους παρά Αττική νομούς, τους νομούς δηλαδή που περιβάλλουν την Αττική και που μπορούν άνετα να συμβάλουν στην κάλυψη των ξενοδοχειακών υποδομών για το 2004. Αλλά και η ολυμπιακή φιλοξενία να μην υπήρχε, νομίζω ότι θα έπρεπε να αρθεί ο κορεσμός σε περιοχές όπως η Εύβοια.
Δεν μπορεί να θεωρείται "κορεσμένη" τουριστικά περιοχή η Ερέτρια και να μη μπορούν να εγκατασταθούν νέες ξενοδοχειακές μονάδες, ενώ είναι δεδομένο ότι υπάρχει επενδυτικό ενδιαφέρον και προσφέρεται για τη δημιουργία τέτοιων υποδομών ακόμη και σαν τόπος σύντομης απόδρασης των Αθηναίων.
Νομίζω ότι χρειάζεται η άρση και η συνακόλουθη τουριστική ανάπτυξη για να αλλάξει το αναπτυξιακό προφίλ του Νομού της Εύβοιας.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, δεν είναι όλος ο Νομός της Εύβοιας κορεσμένος. Υπάρχουν περιοχές που είναι εκτός κορεσμού και ασφαλώς το γνωρίζετε αυτό. Σας είπα όμως ότι με το νέο αναπτυξιακό νόμο θα εξεταστεί και αυτή η περίπτωση του Νομού Ευβοίας και όχι μόνο, έτσι ώστε αν υπάρχει πραγματικά ενδιαφέρον από την αγορά για τη δημιουργία νέων ξενοδοχείων, που να μη δημιουργεί πρόβλημα, δηλαδή να κλείνουν μετά την ολοκλήρωση της επένδυσης.
ΠΡΟΕΔΡΕΥΩΝ (Κωνσταντίνος Γείτονας): Δεύτερη επίκαιρη ερώτηση είναι η με αριθμό 152/19.11.2001 του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Γεωργίας, σχετικά με την κατοχύρωση της φέτας ως προϊόν Προστατευόμενης Ονομασίας Προέλευσης (ΠΟΠ).
Η ερώτηση του κ. Γαρουφαλιά έχει ως εξής:
"Ως μία από τις πλέον κρίσιμες για τα συμφέροντα του πρωτογενή τομέα παραγωγής στην Ελλάδα μάχες στην Ευρωπαϊκή Ένωση αποτελεί αναμφισβήτητα η συζήτηση για την επανακατοχύρωση της φέτας ως ελληνικό προϊόν στα αρμόδια όργανα της Ένωσης στο τέλος Νοεμβρίου. 
Παραλείψεις, λανθασμένες επιλογές και γενικότερα η αδυναμίας της ελληνικής Κυβέρνησης το 1996 να χειριστεί αποτελεσματικά και ως προς όφελος των ελληνικών συμφερόντων την υπόθεση, οδήγησαν στην ακύρωση του κανονισμού 1107/96, με τον οποίο είχε αναγνωριστεί η φέτα ως προϊόν Ελληνικής Ονομασίας και Προέλευσης. Μετά από σχετική απόφαση του Ευρωπαϊκού Δικαστηρίου, θετική ίσως θεωρείται η διαδικασία νέων συζητήσεων και διαπραγματεύσεων λήψης ξεκάθαρων αποφάσεων για τις διακόσιες χιλιάδες οικογένειες, που ασχολούνται με το σημαντικό αυτό αγροτικό προϊόν για την προώθηση των ελληνικών συμφερόντων.
Ερωτάται ο κύριος Υπουργός:
Ποιες είναι οι κινήσεις της Κυβέρνησης για την αποδοχή του ελληνικού αιτήματος και την κατοχύρωση της φέτας ως προϊόν Προστατευόμενης Ονομασίας Προέλευσης. 
Και δεύτερον, στην απευχόμενη προοπτική να μη στεφθεί με επιτυχία η ελληνική προσπάθεια, ποιες είναι οι εναλλακτικές λύσεις για την επιβίωση της ελληνικής αιγοπροβατοτροφίας και των τυροκομικών επιχειρήσεων; Επιπλέον, αφού η φέτα μπορεί να είναι στο εξής και το παραγόμενο τυρί από αγελαδινό γάλα, το οποίο σήμερα ονομάζεται κίτρινο ή σκληρό, θα δεχθεί η ελληνική Κυβέρνηση να τροποποιήσει το αντίστοιχο άρθρο του εθνικού κώδικα τροφίμων και ποτών;".
Το λόγο έχει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κατ΄ αρχήν, θα ήθελα να κάνω κάποιες παρατηρήσεις και μετά να μπω στην ουσία της απάντησης. 
Κύριε συνάδελφε, δεν πρόκειται να σας απαντήσω για το τι θα γίνει αν χάσουμε τη μάχη της φέτας γιατί θεωρούμε ότι θα την κερδίσουμε αυτήν τη μάχη. 
ΓΕΩΡΓΙΟΣ ΓΑΡΟΥΦΑΛΙΑΣ: Όσο κερδίσαμε και τις άλλες!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα έχετε το χρόνο να απαντήσετε. 
ΠΡΟΕΔΡΕΥΩΝ (Κωνσταντίνος Γείτονας): Μην αρχίζουμε σήμερα έτσι, κύριε Γαρουφαλιά. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πρώτο, λοιπόν, επαναλαμβάνω δεν πρόκειται να σας απαντήσω για το τι θα κάνουμε εάν χάσουμε τη μάχη της φέτας διότι θεωρώ ότι θα την κερδίσουμε. Υπάρχουν όλες οι προϋποθέσεις για κάτι τέτοιο. 
Δεύτερον, θα σας επισημάνω ότι δεν υπάρχει δυνατότητα, λευκό τυρί να ονομάζεται φέτα στη χώρα μας παρά το ότι η φέτα δεν είναι καταχωρημένη στον κατάλογο προϊόντων Προστατευόμενης Ονομασίας Προέλευσης με βάση τη διαδικασία της Ευρωπαϊκής Ένωσης. 
Στην Ελλάδα η φέτα προστατεύεται, παρότι υπάρχει αυτή η απόφαση της Ευρωπαϊκής Ένωσης. Και μάλιστα με τη σύμφωνη γνώμη της Ευρωπαϊκής Ένωσης. Επομένως δεν υπάρχει δυνατότητα κανένα λευκό ή κίτρινο ή αποχρωματισμένο τυρί να ονομάζεται φέτα στην Ελλάδα. 
Πάμε τώρα στο συγκεκριμένο θέμα. Γνωρίζετε πολύ καλά ότι η αφαίρεση της φέτας από τον κατάλογο των προϊόντων ΠΟΠ όπως λέμε, των προϊόντων Προστατευόμενης Ονομασίας Προέλευσης έγινε μετά από προσφυγή τριών κρατών μελών της Ευρωπαϊκής Ένωσης, της Δανίας, της Γερμανίας και της Γαλλίας το 1997. Από τότε ξεκίνησε μία έντονη διεργασία για την επανακαταχώρηση του συγκεκριμένου προϊόντος στο συγκεκριμένο κατάλογο. 
Βρισκόμαστε αυτές τις μέρες περίπου στο τελικό στάδιο αυτών των διαπραγματεύσεων των αντιπαραθέσεων ή και των συγκρούσεων, γιατί υπάρχουν και συγκρούσεις και οικονομικά συμφέροντα στο συγκεκριμένο θέμα. 
Η χώρα μας έχει όλα τα απαραίτητα μέτρα. Η ελληνική Κυβέρνηση έχει κάνει ότι ήταν δυνατόν να κάνει και όχι μόνη της, αλλά σε συνεργασία με όλους τους εμπλεκόμενους φορείς, με τους φορείς των κτηνοτρόφων των μεταποιητών, με τα πανεπιστήμια, τον εκπαιδευτικό χώρο, με όλους τους εμπλεκόμενους φορείς, το επαναλαμβάνω, υπάρχουν και ανάλογες επιτροπές και ομάδες δουλειάς, που συμπαραστέκονται σ' αυτήν την προσπάθεια. Σε συνεργασία με το Υπουργείο Γεωργίας δίνουν και αυτοί οι φορείς τη μάχη όχι μόνο στο εσωτερικό της χώρας, αλλά και στο εξωτερικό. 
Βρισκόμαστε σε μία φάση, θα έλεγα, λεπτών διαπραγματεύσεων, αλλά και τελικής κατάληξης. Όμως έχουμε κάποια δεδομένα τα οποία είναι θετικά. Μετά την ολοκλήρωση του φακέλου και την υποβολή των στοιχείων, μετά τα ερωτηματολόγια τα οποία υποθέτω ότι ξέρετε πως έγινε η διαδικασία, που κατατέθηκαν σε όλες τις χώρες και τις απαντήσεις που έχουν λάβει οι αρμόδιες επιτροπές και στο τέλος η επιτροπή του συμβουλίου, η οποία θα κρίνει και την υπόθεση, φαίνεται -και αυτή είναι η τάση θα έλεγα και των άλλων χωρών- να αναγνωρίζεται ότι η φέτα είναι ελληνικό προϊόν, αυθεντικά ελληνικό προϊόν και δεν μπορεί να παραποιείται ή να γίνεται εκμετάλλευση αυτού του ονόματος από τις άλλες χώρες. Επομένως φαίνεται ότι θα επανακατοχυρωθεί στο κατάλογο των προϊόντων Προστατευόμενης Ονομασίας Προέλευσης ως ελληνική φέτα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γαρουφαλιάς έχει το λόγο. 
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. 
Πριν από αρκετά χρόνια, στις 29-1-1997 απ' αυτήν εδώ την Αίθουσα και απ' αυτό εδώ το Βήμα είχα απέναντί μου -καλή ώρα όπως σήμερα το συμπατριώτη μου Υφυπουργό στον τομέα της Γεωργίας- τον τότε Υπουργό Γεωργίας κ. Τζουμάκα. Εάν δείτε τα Πρακτικά εκείνης της κουβέντας, ακριβώς στην ίδια λογική είχε κινηθεί και με τις ίδιες προϋποθέσεις μου είχε απαντήσει τότε ο κύριος Υπουργός, τα έχω και γραπτώς και αν θέλετε να τα καταθέσω για να τα πάρει ο κύριος Υπουργός και να τα διαβάσει επακριβώς, τι έλεγε εκείνη την εποχή η Κυβέρνηση του κ. Σημίτη και ο καθ' ύλην αρμόδιος Υπουργός κ. Τζουμάκας. 
Κύριε Υπουργέ, έχετε τώρα παρελθόν στον τόπο και γνωρίζει καλά η ελληνική κοινωνία πώς κινείται η Κυβέρνηση Σημίτη και οι αρμόδιοι καθ' ύλην Υπουργοί, διαχρονικά, σας μάθαμε πια. Αυτά, λοιπόν, έλεγε πάλι στη Βουλή ο κύριος Υπουργός. Ξέρετε τι έγινε απ' όλα αυτά; Όταν ήλθε η ώρα να υποστηριχθεί στα δικαστήρια απέναντι στο κράτος της Δανίας, απέναντι στην Ομοσπονδιακή Δημοκρατία της Γερμανίας και τη Γαλλική Δημοκρατία, οι υποθέσεις, δηλαδή, C289/96, C293/96 και C299/96 αντίστοιχα, που στρεφόταν κατά της επιτροπής των ευρωπαϊκών κοινοτήτων, ξέρετε τι συνέβη από τη μεριά της ελληνικής Κυβέρνησης; Δεν υπήρχε ούτε δικηγόρος στο δικαστήριο να υποστηρίξει το θέμα της φέτας. 
Και λυπάμαι που το λέω, κύριε Πρόεδρε, γιατί αυτό το εθνικό προϊόν είναι αιτία να στηριχθεί στα πόδια της και η κτηνοτροφία στην Ελλάδα, η αιγοπροβατοτροφία, αλλά και ο κτηνοτρόφος που περνάει τα τελευταία χρόνια πολλές δύσκολες στιγμές και λόγω της τιμής που έχουν τα αγροτικά προϊόντα.
Κύριε Υπουργέ, απαντήστε μας αν θέλετε και στο εξής: Ρωτήστε τις υπηρεσίες στο Υπουργείο σας, έδωσαν τα εξισωτικά του 2000 στους κτηνοτρόφους; Είναι και αυτό μέσα στα ωραία μέτρα που παίρνει η Κυβέρνηση για να στηρίξει την αιγοπροβατοτροφία που μας αναφέρατε; Ως πότε θα περιμένουν αυτοί οι κτηνοτρόφοι να πάρουν τα χρήματά τους;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Το μόνο που με ενθουσίασε απ' αυτά που είπατε είναι το ότι τουλάχιστον στην ελληνική αγορά ποτέ δεν θα φτάσετε στο ολίσθημα να μην υποστηρίξετε αυτό το προϊόν, να είναι πραγματικά παραδοσιακό και αξιόπιστο. Εύχομαι -και θα το ήθελα πάρα πολύ και έχουν γίνει και παρεμβάσεις προς τα αρμόδια στελέχη της Κομισιόν- να υποστηριχθεί το προϊόν και να γίνει ξανά η φέτα Π.Ο.Π. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε, κύριε συνάδελφε.
ΓΕΩΡΓΙΟΣ ΓΑΡΟΥΦΑΛΙΑΣ: Θα είναι η πιο καλή στιγμή για την αιγοπροβατοτροφία και για τον Έλληνα κτηνοτρόφο. Αλλά έχετε παρελθόν σαν Κυβέρνηση Σημίτη. 
Σας παρακαλώ πολύ, λοιπόν, πάρτε τα μέτρα σας και συνεργαστείτε με τους φορείς για να έχετε αποτέλεσμα.
Ευχαριστώ πολύ, κύριε Πρόεδρε. Είμαστε και συμπατριώτες με τον κύριο Υπουργό.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, δεν έχει σχέση η καταγωγή μας. Έχει σχέση η αντίληψη με την οποία αντιλαμβανόμαστε την πραγματικότητα. Είναι εύκολο λαϊκίζοντας να προσπαθεί κανείς να δημιουργήσει εντυπώσεις. Είναι δύσκολο να στηρίζεται στην πραγματικότητα και με αυτή να μπορεί να πείθει.
ΓΕΩΡΓΙΟΣ ΓΑΡΟΥΦΑΛΙΑΣ: Στα έργα και στις πράξεις.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Έχω τη δυνατότητα, κύριε συνάδελφε, να σας καταθέσω πλήρη φάκελο όλων των ενεργειών που έγιναν -δεν έχω τη δυνατότητα να το κάνω εδώ...
ΓΕΩΡΓΙΟΣ ΓΑΡΟΥΦΑΛΙΑΣ: Και στο παρελθόν και σήμερα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): ...όλων των ενεργειών που έγιναν, κύριε συνάδελφε, για να αποδειχθεί πόσο παραπληροφορημένος είσαστε ή πόσο σκόπιμα παραπληροφορείτε τον ελληνικό λαό, ιδιαίτερα τους Έλληνες κτηνοτρόφους για τους οποίους κραυγάζετε εναγωνίως αναζητώντας το μέλλον τους παραγνωρίζοντας, όμως, τις ενέργειες που έχουν γίνει μεθοδικά μέχρι τώρα για την αντιμετώπιση προβλημάτων τους και κυρίως παραγνωρίζοντας ή αποσιωπώντας τις βασικές ευθύνες που έχετε. Γιατί; Διότι σε μία περίοδο κρίσιμη για τον αγροτικό τομέα διαχειριστήκατε τις τύχες της χώρας, κύριε Γαρουφαλιά, εσείς και η παράταξή σας.
ΓΕΩΡΓΙΟΣ ΓΑΡΟΥΦΑΛΙΑΣ: Τα τρία χρόνια στην τελευταία εικοσαετία επικαλείστε, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Κύριε Γαρουφαλιά, σας παρακαλώ. Σας άκουσε με πολλή προσοχή ο κύριος Υπουργός. Δεν μπορεί να γίνεται έτσι συζήτηση.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και αυτή η περίοδος -που διαμαρτύρεται ο κύριος συνάδελφος- ήταν η περίοδος που υπεγράφησαν όλες οι αποφάσεις, που εντάχθηκαν όλα τα προϊόντα στις διαπραγματεύσεις της GATT, που υφιστάμεθα σήμερα ένα καθεστώς μέσω των δικών σας υπογραφών. Αυτό το γνωρίζετε πολύ καλά.
ΓΕΩΡΓΙΟΣ ΓΑΡΟΥΦΑΛΙΑΣ: Σας ακούει και η ελληνική κοινωνία.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το γνωρίζετε πολύ καλά! Με ακούει και η ελληνική κοινωνία και γι' αυτό τα λέω. Θα τα ακούσετε και στη συνέχεια. 
Το κακό δεν είναι αυτό. Το κακό δεν είναι ότι τότε οδηγήσατε με τις δεσμεύσεις σας εκείνης της εποχής, στην κατάσταση που βιώνει σήμερα η αγροτική οικονομία. Το κακό είναι ότι και σήμερα ακόμη έχετε την ίδια πρακτική. Απόδειξη, το πρόβλημα που δημιουργήσατε στο χώρο των καπνοπαραγωγών με την απόφαση - πρόταση του λαϊκού κόμματος στο Ευρωπαϊκό Κοινοβούλιο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΓΕΩΡΓΙΟΣ ΓΑΡΟΥΦΑΛΙΑΣ: Το Ευρωπαϊκό Κοινοβούλιο αποφασίζει για τις πολιτικές επιλογές της Κυβέρνησης στην Ελλάδα, κύριε Υπουργέ;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν θέλω, όμως, να απαντήσω γι' αυτό. Θέλω να απαντήσω για τη φέτα, κύριε συνάδελφε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ στο αντικείμενο της ερώτησης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το θέμα της φέτας, επειδή βρίσκεται σε μία λεπτή...
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, έχει ξεπεράσει το χρόνο.
ΠΡΟΕΔΡΕΥΩΝ (Κωνσταντίνος Γείτονας): Όχι, δεν τον έχει ξεπεράσει. Τον ξεπεράσατε πολύ περισσότερο εσείς. Μη διαμαρτύρεστε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κλείνω, κύριε Πρόεδρε.
ΓΕΩΡΓΙΟΣ ΓΑΡΟΥΦΑΛΙΑΣ: Διαμαρτύρομαι γιατί μου δώσατε μόνο έντεκα δευτερόλεπτα.
ΠΡΟΕΔΡΕΥΩΝ (Κωνσταντίνος Γείτονας): Όλοι είσαστε έτοιμοι να τα βάλετε με το Προεδρείο. Όσο ξεπέρασε το χρόνο του ο κύριος Υπουργός, τον ξεπεράσατε και εσείς. Είναι μία μικρή ανοχή που δείχνει το Προεδρείο.
Σας παρακαλώ να ολοκληρώσετε, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κλείνω, κύριε Πρόεδρε.
Όλα τα στοιχεία που δεσμεύτηκα, κύριε συνάδελφε, το φάκελο για τη φέτα θα σας τον καταθέσω...
ΓΕΩΡΓΙΟΣ ΓΑΡΟΥΦΑΛΙΑΣ: Και τον παλαιό και τον καινούριο για να κάνουμε τις συγκρίσεις.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μη με διακόπτετε σας παρακαλώ.
Θα σας καταθέσω και τον παλαιό και τον καινούριο μαζί με την τελική απόφαση που θα υπάρχει για την επανακαταχώρηση της φέτας στον κατάλογο των προϊόντων Προστατευόμενης Ονομασίας Προέλευσης που θα είναι δική μας υπόθεση.
ΓΕΩΡΓΙΟΣ ΓΑΡΟΥΦΑΛΙΑΣ: Μη μείνετε, όμως, στα λόγια πάλι.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 149/19.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την καθυστέρηση πληρωμής της προκαταβολής στους ελαιοπαραγωγούς για τις επιδοτήσεις της εσοδείας του 2000 κλπ.
Η επίκαιρη ερώτηση του κ. Σκοπελίτη έχει ως εξής:
"Με ωμό και προκλητικό τρόπο η Κυβέρνηση εκβιάζει τους ελαιοπαραγωγούς δεκαεπτά νομών της χώρας που η παραγωγή τους ξεπέρασε το μέσο όρο της περιοχής τους, που καθόρισε το Υπουργείο Γεωργίας. Και αυτό γιατί με την 408467/12.11.2001 απόφασή του, τους υποχρεώνει να αποδεχθούν τις περικοπές των επιδοτούμενων ποσοτήτων, αν θέλουν να πάρουν άμεσα την προκαταβολή της επιδότησης για το λάδι σοδειάς 2000. Διαφορετικά θα τα πάρουν μετά από μεγάλο χρονικό διάστημα, αφού εξεταστούν οι σχετικές ενστάσεις.
Με τον εκβιασμό αυτό, που εκμεταλλεύεται τις άμεσες οικονομικές ανάγκες των ελαιοπαραγωγών και τα χρέη τους προς την Αγροτική Τράπεζα Ελλάδας (ΑΤΕ), η Κυβέρνηση θέλει να μειώσει τεχνητά την επιδοτούμενη παραγωγή ελαιολάδου και το πρόστιμο συνυπευθυνότητας για να συγκαλύψει τον αντιαγροτικό Κανονισμό που υπερψήφισε στην Ευρωπαϊκή Ένωση. 
Ερωτάται ο κύριος Υπουργός:
Γιατί δεν καταβάλλει άμεσα τις προκαταβολές της επιδότησης σε ολόκληρη την πραγματική παραγωγή που είναι διαπιστωμένη από τα σχετικά τιμολόγια και μέχρι την εξόφληση να κάνει οιονδήποτε έλεγχο θεωρεί σκόπιμο;
Γιατί επιβάλλει χρονοβόρες και γραφειοκρατικές διαδικασίες που καθυστερούν απαράδεκτα την καταβολή της επιδότησης σε όλους τους ελαιοπαραγωγούς;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Αγαπητέ κύριε συνάδελφε, η προς επιδότηση ποσότητα ελαιολάδου προκύπτει από τις αιτήσεις των ελαιοπαραγωγών για την περίοδο 2000-2001 και είναι τετρακόσιοι πενήντα οκτώ χιλιάδες τετρακόσιοι σαράντα ένας τόνοι. Το Υπουργείο Γεωργίας, προκειμένου να ελέγξει την αντικειμενικότητα της ποσότητας αυτής, έλαβε υπόψη διάφορα στοιχεία όπως: τα στοιχεία των ποσοτήτων ελαιολάδου που επιδοτήθηκαν ανά νομό τα τελευταία δεκατέσσερα χρόνια, τις διαδοχικές εκτιμήσεις παραγωγής, τα στοιχεία των ελαιοτριβείων, τα στοιχεία των ομοιογενών ελαιοκομικών ζωνών, τα στοιχεία των περιφερειακών ζωνών. Με βάση τα παραπάνω στοιχεία, η ποσότητα αυτή θεωρήθηκε αυξημένη και εκτιμήθηκε ότι η παραχθείσα ποσότητα δεν υπερβαίνει τους τετρακόσιους τριάντα χιλιάδες είκοσι έναν τόνους.
Είναι γνωστό -θα εξηγήσω τα στοιχεία που έχουν ληφθεί υπόψη- ότι πρώτο στοιχείο καθορισμού είναι οι ζώνες, ποιος τις φτιάχνει και τι είναι αυτές οι ζώνες. Οι ζώνες λαμβάνουν υπόψη τους τα ελαιόδεντρα, τις αποδόσεις τους, αλλά πάνω απ' όλα αυτές καταρτίζονται από τον προϊστάμενο της Διεύθυνσης Γεωργίας με τη συμμετοχή όλων των εμπλεκομένων του χώρου, των παραγωγών και όλων των άλλων, όπως ορίζει και η εγκύκλιος, η οποία υπάρχει. 
Υπάρχουν αυτήν τη στιγμή δύο ζητούμενα. Πρώτον, εάν δίνονται έγκαιρα ή όχι οι ενισχύσεις. Εδώ, θα πρέπει να σας πω ότι για πρώτη φορά θα δοθούν τόσο γρήγορα τα χρήματα των προκαταβολών. Επίσης, για πρώτη φορά είναι τόσο αυξημένη η προκαταβολή, 356 δραχμές. Παρ' ότι η ποσότητα που ζητάμε για ενίσχυση είναι μεγαλύτερη από την περσινή, η ενίσχυση και η προκαταβολή είναι μεγαλύτερες.
Ποιο είναι το ισοδύναμο της απόδειξης για την προκαταβολή; Υπάρχουν δύο δρόμοι. Ο ένας δρόμος είναι ότι οι παραγωγοί καλούνται για να πάρουν την προκαταβολή να αποδεχθούν ως ανώτερη ποσότητα τη ζώνη. Αποδεχόμενοι, λοιπόν, αυτήν τη συγκεκριμένη ζώνη, αυτός είναι ο πρώτος τρόπος. 
Ο δεύτερος τρόπος είναι ότι ακολουθούν τη διαδικασία της καταβολής των παραστατικών στοιχείων για να πάρουν ό,τι ποσότητα έχουν ζητήσει στην αίτησή τους. Δεν περικόπτουμε σε κανέναν ούτε ένα κιλό, μόνο που ο πρώτος δρόμος δέχεται ως ισοδύναμη απόδειξη τη ζώνη και ο δεύτερος δέχεται τη διαδικασία που ορίζει ο Κανονισμός, δηλαδή ο παραγωγός φέρνει το τιμολόγιό του για τα περαιτέρω. Τότε, λοιπόν, ακολουθείται η διαδικασία.
Λένε πολλοί ότι αργήσαμε. Θα πρέπει να πω στη Βουλή ότι η ημερομηνία που αρχίζει το αγροτικό έτος του FEOGA που πληρώνει επιδοτήσεις δεν είναι η 1η Ιανουαρίου, αλλά είναι η 16η Οκτωβρίου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Θα χρειαστώ ένα λεπτό, κύριε Πρόεδρε, και να μου αφαιρεθεί από τη δευτερολογία μου.
Δεν μπορεί να πληρωθεί τίποτε στις 15 Οκτωβρίου. Από τις 16 Οκτωβρίου αρχίζουν οι πληρωμές, μόνο που πρέπει να ακολουθήσουν μια συγκεκριμένη διαδικασία: να κατατεθούν οι αιτήσεις, να συγκεντρωθούν οι αιτήσεις, να γίνει η κατάσταση -έχετε κάνει πρόεδρος της ένωσης- να πάνε οι καταστάσεις στη Νομαρχιακή Αυτοδιοίκηση, να ελεγχθούν διοικητικά, να βγει ποσοστό 10% για τον έλεγχο και τότε γίνονται οι πληρωμές. 
Γι' αυτόν το λόγο, όταν κάποιος λέει ότι αργούμε λέγοντας ότι είναι Οκτώβριος και δεν δώσαμε τις επιδοτήσεις, δεν είναι έτσι. Πρέπει να δοθούν από τις 16 Οκτωβρίου και σήμερα έχουμε 22 Νοεμβρίου. Αυτή είναι η απόσταση και ο δρόμος που διανύουμε στο έτος πληρωμής των επιδοτήσεων, γιατί πολύ κουβέντα γίνεται περί της αργοπορίας. Για πρώτη φορά φέτος οι παραγωγοί δεν θα έχουν κανένα φόβο ότι θα κοπεί έστω και ένα κιλό λάδι. Θα πάρουν όλη την ποσότητα, αρκεί να αποδεικνύεται με παραστατικά.
Θα πρέπει να σας πω και ένα άλλο πράγμα, γιατί πολλοί λένε: "Γιατί δεν δίνετε όλες τις ποσότητες;" Ήδη οι υπηρεσίες έχουν βρει βιομηχανία τιμολογίων, για ποσότητα η οποία είναι ανύπαρκτη. Άρα, λοιπόν, το ότι λέμε ότι είναι τετρακόσιες τριάντα χιλιάδες τόνοι η ποσότητα που έχει παραχθεί στην Ελλάδα, μας δίνει τη δυνατότητα να ζητάμε σε κάθε φάση και ισοδύναμο αποδεικτικό στοιχείο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης έχει το λόγο. 
ΣΤΑΥΡΟΣ ΣΚΟΠΕΛΙΤΗΣ: Θα περίμενα ο κύριος Υφυπουργός σαν παλιός συνεταιριστής, γνώστης της κατάστασης να προβεί στην ανάκληση της συγκεκριμένης απόφασης. Δυστυχώς προσπάθησε να την αιτιολογήσει. Είναι απαράδεκτο αυτό που γίνεται μ' αυτήν την υπουργική απόφαση. Ζητάτε από τους ελαιοπαραγωγούς να παραδεχθούν με την υπογραφή τους ότι πήγαν να εξαπατήσουν το ελληνικό δημόσιο. 
Έχουμε δέκα χιλιάδες ελαιοπαραγωγούς στη Μυτιλήνη, άλλους τόσους στην Κέρκυρα και αντίστοιχους αριθμούς σε άλλες ελαιοπαραγωγικές περιοχές. Με την υπουργική απόφαση τους εκβιάζετε και τους λέτε ότι αν δεν δεχθούν ότι εξαπάτησαν δηλώνοντας παραπάνω ποσότητες δεν θα πάρουν επιδότηση. Γι' αυτό λέμε ότι πρέπει να αποσυρθεί αυτή η απόφαση. Να γίνει προκαταβολή της επιδότησης στο σύνολο της πραγματικής παραγωγής με πραγματικά αιτιολογικά στοιχεία, παραστατικά ελαιοτριβείων κλπ. Βέβαια μπορεί να υπάρχουν κάποιοι παραβάτες αλλά έχετε τη δυνατότητα να κάνετε έλεγχο και να τιμωρήσετε ποινικά αυτούς που πήγαν να εξαπατήσουν το ελληνικό δημόσιο. Από την εκκαθάριση μπορείτε να τους κρατήσετε και την επιδότηση που δικαιούνται. 
Δεν είναι όμως δυνατόν να τιμωρείτε κάποιον πριν αποδειχθεί η ενοχή του. Παρακαλώ, λοιπόν, να ανακαλέσετε αυτήν την απόφαση οποία έχει δημιουργήσει τεράστια αναταραχή. Έχουμε τεράστια προβλήματα με τις τιμές και με την περικοπή της επιδότησης. Το ποσό της επιδότησης ήταν 465 δραχμές και δεν ξέρουμε πού θα φθάσει με την εκκαθάριση. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πόσο ήταν; 
ΣΤΑΥΡΟΣ ΣΚΟΠΕΛΙΤΗΣ: Ήταν 465 δραχμές, το σύνολο της επιδότησης. Έχουμε, λοιπόν, τόσα προβλήματα και στην πατρίδα μου τη Λέσβο είχαμε ένα χρόνο καθόλου εύφορο. Ανακαλέσατε την απόφαση και κυνηγήστε αυτούς που παρανόμησαν. Δεν έχουμε καμία αντίρρηση. Όμως δεν έχετε δικαίωμα να τιμωρείτε τη μεγάλη πλειοψηφία των ελαιοπαραγωγών. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να ενημερώσω τη Βουλή ότι τριάντα τρεις νομοί δεν έχουν κανένα πρόβλημα. Ακόμη σε δεκαέξι νομούς που έχουν διαφορά η απόκλιση δεν ξεπερνά το 2% έως 3%. Υπάρχουν και δυο νομοί που φθάνουν το 10% όπως το Ηράκλειο. Επιπλέον πρέπει να πω ότι το Υπουργείο Γεωργίας από τη στιγμή που παίρνει το φάκελο σε μια εβδομάδα τον εκκαθαρίζει και δίνει εντολή πληρωμής. Πρέπει να ζητάτε τις ευθύνες εκεί που υπάρχουν. Όταν η ομάδα παραγωγών φέρει τις καταστάσεις στη Νομαρχιακή Αυτοδιοίκηση έχουν προηγηθεί δύο προηγούμενα στάδια. Όταν ψάχνετε για καθυστέρηση πρέπει να αφαιρείτε μόνο τη μία βδομάδα στο Υπουργείο Γεωργίας. Έχουμε φτιάξει τέτοιο μηχανισμό που σε μια βδομάδα εκκαθαρίζει το φάκελο. 
Βέβαια εσείς στενοχωριέστε διότι δεν θέλετε να λύνονται τα προβλήματα. Θέλετε δυσαρεστημένους ανθρώπους που δεν παίρνουν χρήματα για να έχετε και σεις ένα ρόλο. 
ΣΤΑΥΡΟΣ ΣΚΟΠΕΛΙΤΗΣ: Όχι, κύριε Υπουργέ...
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τι είναι αυτά που λέτε, κύριε Υπουργέ; 
ΠΡΟΕΔΡΕΥΩΝ (Κωνσταντίνος Γείτονας): Γιατί απευθύνεστε σε μένα, κύριοι συνάδελφοι; Μπορεί να παρέμβει το Προεδρείο στα λεγόμενα μεταξύ Υπουργού και συναδέλφων; Δεν μπορώ να παρέμβω επί της ουσίας. 
Συνεχίστε, κύριε Υπουργέ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αν ρωτάτε για τη Λέσβο αντικειμενικά σας λέω ότι δεν έχει πρόβλημα. Αυτά που λέτε περί δέκα χιλιάδων ελαιοπαραγωγών με πρόβλημα δεν έχουν καμία βάση. 
Γι' αυτό πρέπει να σταματήσει αυτή η σύγχυση. Θα απολογηθείτε για τη μεθόδευση της καθυστέρησης των πληρωμών γιατί δημιουργείται σύγχυση στον κόσμο ότι τους κόβουν τα χρήματα. Δεν τους κόβεται ούτε ένα κιλό, και σε κανένα, αρκεί αυτό το κιλό να είναι πραγματικό. Όταν εσείς καταγγέλλετε εδώ διάφορα πράγματα πρέπει να αναλαμβάνετε και τις ευθύνες.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 147/19.11.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς την Υπουργό Περιβάλλοντος Χωροταξίας και Δημοσίων Έργων σχετικά με την πορεία των αντιπλημμυρικών έργων στο Θριάσιο Πεδίο.
Η επίκαιρη ερώτηση σε περίληψη έχει ως εξής:
"Η πρόσφατη νεροποντή δημιούργησε πλήθος προβλημάτων και κατέδειξε την ανεπάρκεια του δικτύου αποχέτευσης των όμβριων υδάτων και των αντιπλημμυρικών έργων σε πολλές περιοχές της Αττικής.
Ειδικά για το Θριάσιο Πεδίο του ΥΠΕΧΩΔΕ έχει δεσμευτεί, εκτός των άλλων, για τα ακόλουθα έργα:
Α) Συνέχιση διευθέτησης Σαρανταποτάμου στην Ελευσίνα, προϋπολογισμού 3,5 δισεκατομμύρια δραχμές με έναρξη το τρέχον έτος και λήξη το 2004.
Β) Διευθέτηση ρέματος Σουρές κατάντη εκτροπής στην περιοχή Πυρκάλ Ελευσίνας, προϋπολογισμού 800 εκατομμύρια δραχμές.
Γ) Διευθέτηση ρέματος Αγίου Γεωργίου Ασπροπύργου κατάντη γραμμών ΟΣΕ προϋπολογισμού 7,0 δισεκατομμύρια δραχμές. Το έργο θα δημοπρατηθεί το τρέχον έτος και θα λήξει το 2003.
Επειδή το τρέχον έτος παρέρχεται χωρίς να έχει γίνει έναρξη εργασιών, επειδή υπάρχει έκδηλη ανησυχία ότι οι προβλεπόμενοι πόροι θα απορροφηθούν από τις ανάγκες του δήθεν εθνικού οράματος των Ολυμπιακών Αγώνων, ερωτάται ο κύριος Υπουργός:
Εάν υπάρχουν οι προβλεπόμενες πιστώσεις και γιατί δεν έχουν ξεκινήσει τα έργα".
Ο κύριος Υφυπουργός ΠΕΧΩΔΕ έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός ΠΕΧΩΔΕ): Κύριε Πρόεδρε, ξεκινώ με το Σαρανταπόταμο. Πρέπει να διευθετηθεί σε ένα μήκος τεσσάρων χιλιομέτρων και μέχρι σήμερα έχει διευθετηθεί σε μήκος ενός χιλιομέτρου και έχουν γίνει και οι γέφυρες επί της παλιάς εθνικού οδού και επί της σιδηροδρομικής γραμμής του ΟΣΕ. Αυτό το έργο έχει γίνει από το Β΄ Κοινοτικό Πλαίσιο Στήριξης με προϋπολογισμό 1,2 δισ. Έχουμε τη διευθέτηση, λοιπόν, των υπόλοιπων τριών χιλιομέτρων. Έγιναν οι μελέτες και σύμφωνα με αυτές ο προϋπολογισμός του έργου είναι 1.055 δισεκατομμύρια με κόστος απαλλοτριώσεων 300 εκατομμυρίων. Το έργο αυτό εντάχθηκε στο Ταμείο Συνοχής το 1998. Δυστυχώς με αποφάσεις των πρωτοδικείων οι απαλλοτριώσεις έφθασαν τα 3 δισεκατομμύρια και καταλαβαίνετε πως ένα τέτοιο έργο με τέτοια αναλογία τεχνικού αντικειμένου και απαλλοτριώσεων δεν γίνεται δεκτό από πουθενά. Γι' αυτό αναγκαστήκαμε να τροποποιήσουμε τις μελέτες. Η νέα μελέτη ολοκληρώθηκε, μεγάλωσε το τεχνικό αντικείμενο και μειώνονται οι απαλλοτριώσεις για να γίνει δεκτό μ' αυτήν την αναλογία. Χθες είχαμε δυστυχώς μία απεργία της ΕΜΔΥΔΑΣ, ήταν να δημοπρατηθεί ένα μεγάλο κομμάτι με προϋπολογισμό 1.055 δισεκατομμύρια και θα δημοπρατηθεί λίαν προσεχώς. Χρειαζόμαστε όμως άλλα 3 δισεκατομμύρια και το Υπουργείο έκανε ενέργειες και ζήτησε την ένταξη του έργου στο Ταμείο Συνοχής και αναμένουμε τις αποφάσεις.
Το άλλο θέμα είναι με το ρέμα Σουρές. Οι μελέτες είναι έτοιμες, εκκρεμεί η έγκριση περιβαλλοντικών επιπτώσεων και το έργο θα ενταχθεί στα ΠΕΠ Αττικής, στα πλαίσια του Γ' Κοινοτικού Πλαισίου Στήριξης.
Πάμε τώρα στο έργο του χειμάρρου του Αγίου Γεωργίου. Γι' αυτό το έργο έχει γίνει προμελέτη το Μάιο του 1996 και η οριστική μελέτη υποβλήθηκε τον Οκτώβριο του 1996. Το ρέμα αυτό περνάει μέσα από τα διϋλιστήρια του Ασπροπύργου υπήρχαν σοβαρές αντιρρήσεις στην έγκριση της οριστικής μελέτης από τα διϋλιστήρια γιατί δημιουργούνται αξεπέραστα προβλήματα στη λειτουργία τους. Έγιναν αλλεπάλληλες συσκέψεις και συζητήσεις επί ενάμιση χρόνο και το 1998 αποφασίστηκε να ανατεθεί από τα διϋλιστήρια Ασπροπύργου στα Ελληνικά Πετρέλαια η τροποποίηση και αναμόρφωση της μελέτης ώστε να μην υπάρχουν τα προβλήματα. Η μελέτη αυτή εγκρίθηκε το 1999 και η φάση της χρηματοδότησης είναι σε συζήτηση μεταξύ του περιφερειάρχη (ΠΕΠ Αττικής) και του Ταμείου Συνοχής. Δεν έχει ξεκαθαρίσει ακόμα από πού θα χρηματοδοτηθεί το έργο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, τα στοιχεία τα οποία μνημονεύω στην ερώτηση, προέρχονται από απάντηση και από δεσμεύσεις του ΥΠΕΧΩΔΕ με ημερομηνία 23-3-2001 σε σχετική ερώτηση. 
Έτσι, λοιπόν, το ιστορικό το οποίο ανέφερε ο κύριος Υπουργός είναι γνωστό, αλλά δε δικαιολογεί την ασυνέπεια μεταξύ λόγων και έργων ή απαντήσεων που δίνεται από το ΥΠΕΧΩΔΕ, διότι δεν είναι δυνατόν το Μάρτη να εγγυάται ότι μέσα στο 2001 θα ξεκινήσουν δύο σημαντικά έργα για την περιοχή και σήμερα να μνημονεύουμε τις αιτιολογίες και τις δικαιολογίες των καθυστερήσεων. 
Και βεβαίως το ΥΠΕΧΩΔΕ έχει μία μοναδική ικανότητα να εξαγγέλλει δέσμες μέτρων και πακέτα δισεκατομμυρίων και στη συνέχεια να δικαιολογεί τα αδικαιολόγητα, δηλαδή, τις καθυστερήσεις στην εκτέλεση των έργων ή τις υπερβάσεις των δισεκατομμυρίων. 
Δεν ξέρω αν και εσείς συμφωνείτε με την άποψη που διατύπωσε ο προηγούμενος Υφυπουργός Γεωργίας, ότι εμείς θέλουμε να είναι στενοχωρημένος ο κόσμος και να μη γίνονται τα έργα. Σας διαβεβαιώ, όμως, ότι πρόθεσή μας είναι να γίνονται τα έργα. Και επειδή υπάρχουν σοβαρά προβλήματα αντιπλημμυρικής προστασίας και αποχέτευσης της περιοχής και επειδή επισκέφθηκα το Υπουργείο Εθνικής Οικονομίας και με διαβεβαίωσαν οι υπάλληλοι ότι από το σύνολο των έργων δεν έχουν περιληφθεί στο Γ' Κοινοτικό Πλαίσιο Στήριξης σε αντίθεση με την απάντηση που μου είχε δοθεί τότε, το Μάρτη του 2001, πιστεύω ότι δικαιολογείται σοβαρή ανησυχία από την πλευρά μας ότι καμία από τις δεσμεύσεις που έχει αναλάβει το ΥΠΕΧΩΔΕ δεν πρόκειται να υλοποιηθεί.
Οι κίνδυνοι είναι σοβαροί. Εμείς δεν θέλουμε να κλαίμε επί των ερειπίων και επί των συνεπειών των πλημμυρών, ούτε να ακούμε μακροχρόνιες δικαιολογίες για τα αίτια, καταπατήσεις χειμάρρων κλπ. Εμείς θέλουμε να γίνουν τα έργα.
Κύριε Υφυπουργέ, αναλάβατε προσφάτως. Θα ήθελα να σας πω ότι θα επανέλθουμε διαδοχικά με επίκαιρες ερωτήσεις, διότι η ανατολική και η δυτική Αττική έχουν σοβαρά προβλήματα αντιπλημμυρικής προστασίας που είναι άλυτα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η δέσμευση που, από ό,τι γνωρίζω, έχει αναλάβει η προηγούμενη ηγεσία, σύμφωνα με όσα είπε ο κύριος συνάδελφος, είναι ότι το έργο αυτό του 1.055.000.0000 θα δημοπρατηθεί εντός του τρέχοντος έτους. Και πράγματι χθες ήταν να γίνει δημοπράτηση. Θα γίνει τις επόμενες εβδομάδες.
Τώρα για τα άλλα θέματα νομίζω ότι οι απαντήσεις είναι σύμφωνες με αυτές που έδωσα κι εγώ σήμερα, γιατί είναι γνωστό ότι υπήρχε σοβαρό πρόβλημα με τα διυλιστήρια του Ασπροπύργου, το οποίο τελείωσε πρόσφατα. Επίσης το πρόγραμμα για το Γ' Κοινοτικό Πλαίσιο Στήριξης και για τα αντιπλημμυρικά του ΥΠΕΧΩΔΕ και από την πλευρά της περιφέρειας δεν έχει ακόμα ολοκληρωθεί. Είναι στη φάση των συζητήσεων, των διαπραγματεύσεων. Επομένως δεν ευσταθεί ότι το Υπουργείο Εθνικής Οικονομίας είπε ότι τα έργα αυτά εξαιρέθηκαν. 
Εν πάση περιπτώσει, κύριε συνάδελφε, είναι βέβαιο ότι χρειάζονται πολλά ακόμα να γίνουν στην Αττική. Υπάρχουν πράγματι προβλήματα, έγιναν πάρα πολλά τα προηγούμενα χρόνια, αλλά η πλήρης αντιπλημμυρική προστασία απαιτεί και πολύ περισσότερα. Εμείς προσπαθούμε να καλύψουμε τις μεγάλες ανάγκες που έχουν προτεραιότητα και τα θέματα τα οποία θίξαμε για την προστασία του Θριασίου Πεδίου είναι μέσα στις προτεραιότητες του Υπουργείου. 
ΠΡΟΕΔΡΕΥΩΝ (Κωνσταντίνος Γείτονας): Επίκαιρες Ερωτήσεις δεύτερου κύκλου.
Πρώτη είναι η με αριθμό 159/19-11-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Γεωργίας, σχετικώς με τη λήψη των αναγκαίων μέτρων προστασίας της κτηνοτροφίας από τον καταρροϊκό πυρετό στη Νήσο Λέσβο κλπ.
Η επίκαιρη ερώτηση του κ. Παπαδέλλη έχει ως εξής:
"Η Λέσβος πλήττεται εκ νέου από τη θεομηνία καταρροϊκού πυρετού ως συνέχεια αλλεπάλληλων παρόμοιων πληγμάτων που τείνουν να εξοντώσουν την κτηνοτροφία του νησιού, ενός εκ των τριών ουσιαστικών οικονομικών πυλώνων του νησιού μας, μαζί με το λάδι και τον τουρισμό. Η νέα αυτή μάστιγα έχει οδηγήσει τη Nομαρχιακή Aυτοδιοίκηση Λέσβου στη λήψη απόφασης για την επιβολή καραντίνας, γεγονός που έχει ως αποτέλεσμα την απόγνωση των κτηνοτρόφων της Λέσβου. Τα αιγοπρόβατα σφαγιάζονται κατά εκατοντάδες για την προστασία του ζωικού κεφαλαίου και πολλά κοπάδια οδηγούνται σε πραγματικό αποδεκατισμό. Η χορηγούμενη αποζημίωση ανά σφαγιαζόμενο ζώο είναι 35.500 δραχμές περίπου, όταν σε ανάλογες περιπτώσεις πριν από μόλις δύο χρόνια ο αντίστοιχος μέσος όρος αποζημίωσης ήταν 42.000 δραχμές. Επειδή το λεσβιακό πρόβατο είναι άριστης φυλής και αυτήν την εποχή της σφαγής τους είναι ετοιμόγεννα, ενώ η τιμή των ζωοτροφών έχει σχεδόν διπλασιαστεί τα τελευταία χρόνια, κρίνεται συνεπώς αναγκαία η επανεξέταση της χορηγούμενης αποζημιώσεως.
Για τους λόγους αυτούς, ερωτάται ο Υπουργός Γεωργίας:
1. Αν προκειμένου να διασωθεί η κτηνοτροφία της Λέσβου και κατά προέκταση να ανακουφιστούν οι ακρίτες κτηνοτρόφοι μας, μπορεί να προβλεφθεί η χορήγηση επιδότησης στα ζώα για δύο επιπλέον χρόνια πλην αυτού που διανύουμε και να δοθεί επιδότηση κατά κεφαλή ζώου για όσα χρόνια θα ισχύει η καραντίνα, όπως άλλωστε συνέβη κατά το παρελθόν. 
2. Αν πρόκειται να κληθούν άμεσα και αποκλειστικά μέτρα για τη θωράκιση του νησιού μας από διάφορες ζωωνόσους και να σταματήσουν οι αθρόες και ανεξέλεγκτες εισαγωγές ζώντων ζώων από διάφορες χώρες, στις οποίες μάλιστα ενδημούν τα νοσήματα αυτά.
Αν εξετάζεται θετικά η περίπτωση, η αποζημίωση ανά ζώο που σφάζεται να φτάσει τις πενήντα χιλιάδες δραχμές περίπου, όση είναι και η πραγματική τους αξία σύμφωνα με τα προβλήματα που προκύπτουν από όσα προανέφερα.".
Ο Υφυπουργός Γεωργίας ο κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, είναι αλήθεια ότι ο νομός σας έχει υποστεί σοβαρά πλήγματα από τον καταρροϊκό πυρετό και όχι μόνο. Είναι αλήθεια επίσης ότι πολλές φορές έχετε δείξει ιδιαίτερο ενδιαφέρον για την αντιμετώπιση αυτών των προβλημάτων και έχουμε κουβεντιάσει γι' αυτά. 
Στα πλαίσια της συνεχιζόμενης γι' αυτό το πρόβλημα ενημέρωσης θα ήθελα να σας πω ότι ο καταρροϊκός πυρετός είναι ένα πρόβλημα που αντιμετωπίζει η χώρα μας διαρκώς. Θα έλεγα ότι η φετινή περίοδος είναι μία περίοδος έντασης σε κρούσματα καταρροϊκού πυρετού όχι μόνο στη Λέσβο αλλά σχεδόν σε ολόκληρη την Ελλάδα και πρέπει να τονίσω ότι υπάρχει ένα ιδιαίτερα σοβαρό πρόβλημα στην περιοχή των Βαλκανίων αλλά και της Ευρώπης, ιδιαίτερα έντονο στην Ιταλία. Στη χώρα μας αντιμετωπίζεται με μία ουσιαστική και αποτελεσματική λήψη μέτρων που έχουν σχέση και με την αντιμετώπιση αυτού καθαυτού του καταρροϊκού πυρετού και με προληπτικά μέτρα για τις επόμενες περιόδους και μέτρα επιδημιολογικής επιτήρησης και προγράμματα ειδικά που εφαρμόζονται, ώστε να μπορούμε εάν είναι δυνατόν να εκριζώσουμε αυτήν την ασθένεια. Δυστυχώς είναι μία νόσος μεταφερόμενη με έντομο-φορέα και επομένως δεν μπορούμε να κλείσουμε τα σύνορα. 
Αναφέρεστε στη δυνατότητα ή στην πιθανότητα να μεταδίδεται η νόσος μέσω των μετακινήσεων ζώων από τα σύνορα. Εφόσον αυτές οι μετακινήσεις γίνονται με νόμιμο τρόπο, με όλους τους κανόνες που πρέπει να τηρούνται, σε αυτές τις περιπτώσεις δεν υπάρχει κανένα πρόβλημα. Υπάρχουν όμως περιπτώσεις που αυτές οι μετακινήσεις γίνονται με παράνομο τρόπο. Εάν αναφέρεστε σε αυτές, είμαστε αποφασισμένοι να τις χτυπήσουμε με κάθε αυστηρότητα και σε αυτήν την κατεύθυνση θα θέλαμε και τη βοήθεια των τοπικών φορέων. Δεν αναφέρομαι μόνο στο νομό σας, αναφέρομαι σε όλες τις περιοχές της χώρας μας που από τα σύνορα γίνονται τέτοιες μετακινήσεις πληθυσμών του ζωικού κεφαλαίου όχι απαραίτητα παράνομα αλλά σίγουρα χωρίς να τηρούνται κάποιες προδιαγραφές που θα διασφάλιζαν τη δημόσια υγεία.
Για το θέμα των αποζημιώσεων. Οι αποζημιώσεις που δίνονται είναι καθορισμένες, είναι ένας συγκεκριμένος μέσος όρος που αγγίζει τις 35.483 δραχμές για κάθε θανατωθέν ζώο που έχει νοσήσει από τον καταρροϊκό πυρετό. Δεν υπάρχει δυνατότητα αύξησης αυτού του ποσού. Όμως σε περιοχές όπως η Λέσβος, που αντιμετωπίζουν ιδιαίτερα έντονο πρόβλημα, θα είχαμε τη δυνατότητα και θα ήθελα να δω και να συζητήσουμε και συγκεκριμένες προτάσεις όχι μόνο για την αντιμετώπιση του καταρροϊκού πυρετού στην περιοχή, αλλά και για την εκπόνηση και την υλοποίηση ενός ολοκληρωμένου προγράμματος για την ανάπτυξη της κτηνοτροφίας και την προστασία της στην περιοχή. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδέλλης έχει το λόγο.
ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Υπουργέ, πρέπει να σας πω -θα το ξέρετε ασφαλώς- ότι η οικονομία του νησιού της Λέσβου βασίζεται σε ποσοστό πάνω από 90% στον τουρισμό, στο λάδι και στο γάλα. Αυτοί είναι οι τρεις πυλώνες της οικονομίας του νησιού μας. Εάν αυτοί δεν πάνε καλά, τότε το νησί και κατά προέκταση οι κάτοικοί του πραγματικά δυστυχούν -δεν υποφέρουν απλώς- και αυτό συμβαίνει τώρα.
Για μεν το λάδι ακούσατε προηγουμένως μια συζήτηση. Αν μέσα απ΄ αυτήν τη συζήτηση υπάρχουν στοιχεία υπερβολής, εγώ δέχομαι ότι υπάρχουν στοιχεία υπερβολής, μόνο που θα πρέπει να πω ότι αυτά τα στοιχεία είναι αμφοτερόπλευρα και όχι ετερόπλευρα. Γιατί όταν το Υπουργείο Αιγαίου ανακοινώνει πριν από μερικές εβδομάδες, για παράδειγμα, ότι χίλιοι πεντακόσιοι τόνοι λαδιού ήταν ασυμβίβαστοι και δεν θα είναι πλέον κι ότι αυτό έγινε χάρη στην επέμβαση του Υπουργείου Αιγαίου, νομίζω ότι οι ευθύνες είναι αμφοτερόπλευρες.
ΠΡΟΕΔΡΕΥΩΝ (Κωνσταντίνος Γείτονας): Να έρθετε στο γάλα, το αντικείμενο της ερώτησης, κύριε συνάδελφε. Το λάδι άλλωστε, δεν αναμιγνύεται με γάλα...
ΦΡΑΓΚΛΙΝΟΣ ΠΑΠΑΔΕΛΛΗΣ: Την επίκαιρη ερώτησή μου αναπτύσσω και είναι όλα τα θέματα.
ΠΡΟΕΔΡΕΥΩΝ (Κωνσταντίνος Γείτονας): Το κατανοώ, όπως και σεις το χιούμορ.
ΦΡΑΓΚΛΙΝΟΣ ΠΑΠΑΔΕΛΛΗΣ: Όσον αφορά τον τουρισμό, υπάρχει πολύ σοβαρό πρόβλημα στον τουρισμό του νησιού μας, δεδομένου ότι αυτός είναι χαμηλής ποιότητας. 
Έχουμε λοιπόν το θέμα του γάλακτος. Ο καταρροϊκός πυρετός και όχι μόνο, όπως είπατε πολύ σωστά, έχει σχεδόν εξοντώσει την κτηνοτροφία του νησιού μας, δεδομένου ότι είναι διαρκείας η υπόθεση, επί πολλά χρόνια. 
Για τους λόγους αυτούς υπέβαλα την επίκαιρη ερώτηση και μεταφέρω την αγωνία των κτηνοτρόφων και των οργανώσεών τους, που είναι ότι εκτός των όποιων πλαισίων θέτουν οι νόμοι της Ευρωπαϊκής Ένωσης, που είναι γνωστοί, κατανοητοί αν θέλετε, πρέπει το ελληνικό κράτος, το Υπουργείο Γεωργίας, να επιδείξει και ένα επιπλέον ιδιαίτερο ενδιαφέρον, ξεχωριστό απ΄ όσα η Ευρωπαϊκή Ένωση επιβάλλει, προκειμένου να ανακουφιστούν κάτοικοι ενός ακριτικού νησιού, οι οποίοι υποφέρουν. Και οφείλω να πω παρενθετικά εδώ ότι δεν μας έφταναν όσα είχαμε, ήρθαν και οι πλημμύρες πριν από τρεις μέρες στο Πλωμάρι και στη Γέρα -και παρακαλώ το Υπουργείο Γεωργίας να δείξει ενδιαφέρον- που εξόντωσαν πραγματικά την περιοχή. Παρακαλώ για το ιδιαίτερο ενδιαφέρον.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, επειδή αναφερθήκατε στις πλημμύρες, πρέπει να σας πω ότι το Υπουργείο Γεωργίας, σε ό,τι το αφορά, στις καταστροφές παραγωγής, θα ανταποκριθεί άμεσα αναγνωρίζοντας ότι πράγματι η περιοχή έχει πληγεί και επομένως θα πρέπει να δούμε πώς μπορούμε να επουλώσουμε αυτές τις πληγές. 
Σε ό,τι έχει σχέση με το μέλλον της κτηνοτροφίας, σωστά θέσατε το θέμα και έτσι θα ήθελα κι εγώ να απαντήσω. Δεν έχει σχέση μόνο με τον καταρροϊκό πυρετό. Θα μπορούσαμε να πούμε ότι στη Λέσβο υπάρχουν σημαντικές δυνατότητες ανάπτυξης της κτηνοτροφίας, υπάρχουν όμως και ιδιαίτερα σοβαρά προβλήματα, τα οποία δεν αντιμετωπίζονται -και πρέπει να είμαι ειλικρινής- ούτε με εντολές ούτε με αποφάσεις του Υπουργείου Γεωργίας ούτε με επιχορηγήσεις ή επιπλέον ενισχύσεις μόνο. Αντιμετωπίζονται ίσως θα έλεγα με μια διαφοροποίηση της αντίληψης που υπάρχει σε όλους τους εμπλεκόμενους φορείς και στο Υπουργείο Γεωργίας. Θα έλεγα λοιπόν ότι ίσως είναι χρήσιμο συνολικά να αντιμετωπιστεί το θέμα. Σας είπα ότι για τον καταρροϊκό πυρετό κάνουμε ό,τι είναι δυνατόν. Ζητάτε κάτι επιπλέον, που δεν έχει σχέση με τον καταρροϊκό πυρετό. Οφείλουμε να το εξετάσουμε. Και είμαι διατεθειμένος να επισκεφθώ σύντομα το νησί και επί τόπου να αντιμετωπίσουμε αυτά τα προβλήματα συζητώντας με τους φορείς και με τους παραγωγούς, αλλά συζητώντας ουσιαστικά με ειλικρίνεια, για να έχουμε και αποτελεσματικότητα.
ΦΡΑΓΚΛΙΝΟΣ ΠΑΠΑΔΕΛΛΗΣ: Να ορίσετε ημερομηνία, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Να πάτε οπωσδήποτε, κύριε Υφυπουργέ, γιατί είναι και αρκετά φιλόξενοι οι Μυτιληνιοί.
Δεύτερη είναι η με αριθμό 151/19.11.2001 επίκαιρη ερώτηση του Βουλευτή της Νέας Δημοκρατίας κ. Αναστάσιου Λιάσκου προς τον Υπουργό Ανάπτυξης, σχετικώς με την καθυστέρηση εφαρμογής του ν.2741/1999, που αφορά την απόκτηση του σήματος του Ελληνικού Οργανισμού Τουρισμού (ΕΟΤ) για όλα τα τουριστικά καταλύματα κλπ.
Η επίκαιρη ερώτηση του κ. Λιάσκου έχει ως εξής:
"Με το ν. 2741/99 καθιερώθηκε η απόκτηση σήματος ΕΟΤ για όλα τα καταλύματα, όπως ορίζονται στο ν. 2160/93.
Οι επιχειρήσεις υπέβαλαν στην προβλεπόμενη προθεσμία τα απαιτούμενα δικαιολογητικά. 
Αρκετές όμως επιχειρήσεις μέχρι σήμερα δεν έλαβαν το πολυπόθητο σήμα, που τις νομιμοποιεί.
Επειδή οι περιφερειακές υπηρεσίες, όπου μεταβιβάζονται αρμοδιότητες ΕΟΤ, δεν διαθέτουν επαρκή στελέχωση -έως ανύπαρκτη- και δεν είναι σε θέση να καλύψουν τις ανάγκες της αγοράς: 
Επειδή εν όψει του 2004 είναι ανάγκη να αποκτήσει ειδικό σήμα ΕΟΤ κάθε τουριστικό κατάλυμα: 
Επειδή επιβάλλεται να εκσυγχρονιστούν οι επιχειρήσεις τουριστικών καταλυμάτων:
Ερωτάται ο κύριος Υπουργός Ανάπτυξης:
1. Πόσες επιχειρήσεις καταλυμάτων και ενοικιαζομένων δωματίων έχουν υποβάλει αίτηση απόκτησης του ειδικού σήματος από τη δημοσίευση του νόμου και πόσες έχουν ικανοποιηθεί;
2. Τι μέτρα θα λάβει, ώστε να επιταχυνθούν οι διαδικασίες απόκτησης ειδικού σήματος ΕΟΤ τα καταλύματα;".
Θα απαντήσει ο Υφυπουργός Ανάπτυξης κ. Δημήτριος Γεωργακόπουλος.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, κύριε συνάδελφε, πράγματι είναι απαραίτητο το σήμα του ΕΟΤ για να λειτουργήσουν, το κλειδί τώρα πλέον τα καταλύματα. Ήδη το προεδρικό διάταγμα βρίσκεται σε εφαρμογή. 
Ως προς τα αιτήματα επειδή σας ενδιαφέρει ο αριθμός, έχω να πω ότι έχουν υποβάλει τρεις χιλιάδες εξακόσιες επιχειρήσεις για να πάρουν αυτό το περίφημο σήμα. Όμως παρατηρήθηκαν πολλά προβλήματα όσον αφορά τη νομιμότητα όλων των στοιχείων, τα οποία έπρεπε να προσκομίσουν προς τον ΕΟΤ για να πάρουν αυτό το σήμα -και σας πληροφορώ ότι δεν θα έπρεπε να έχουν γίνει οι πολεοδομικές παραβάσεις και άλλα τέτοια- και δυστυχώς οι έχοντες τα καταλύματα, πολλοί απ' αυτούς έχουν κάνει πάρα πολλές τέτοιες παραβάσεις και ήταν αδύνατο να χορηγηθεί το σήμα. Ψηφίστηκε όμως μία διάταξη στο ν.2919/2001 του ΕΟΤ, έτσι ώστε να επιτρέπει να πάρουν το σήμα και οι υπόλοιπες επιχειρήσεις. Από τις τρεις χιλιάδες εξακόσιες επιχειρήσεις έχουν πάρει το σήμα οι επτακόσιοι πενήντα και ειδικώς για την περιφέρειά σας έχουν ζητήσει το σήμα διακόσιες επιχειρήσεις και έχουν πάρει το σήμα σαράντα. 
Για τις περιφέρειες, στις οποίες αναφέρεσθε έχω να πω το εξής. Πράγματι μεταβιβάστηκαν οι υπηρεσίες λόγω της αποκέντρωσης την οποία κάνει η Κυβέρνηση στις περιφέρειες. Στις περιφέρειες όπου υπήρχαν υπηρεσίες του ΕΟΤ δεν δημιουργούνται ιδιαίτερα προβλήματα, γιατί οι ίδιες υπηρεσίες του ΕΟΤ μεταβιβάστηκαν στην περιφέρεια. Υπάρχουν κάποια προβλήματα στελέχωσης στις περιφέρειες, εκεί που δεν υπήρχαν υπηρεσίες του ΕΟΤ, στις δεκατρείς περιφέρειες και με αποσπάσεις τις οποίες κάνουμε με προσωπικό του ΕΟΤ, αλλά και με τη βοήθεια των περιφερειαρχών -οι οποίοι στελεχώνουν αυτές τις περιφέρειες- υπολογίζουμε ότι σύντομα θα αρχίσει πάλι η διαδικασία των επισκέψεων και η χορήγηση του σήματος του ΕΟΤ. 
Βεβαίως αν χρειαστεί, για να καλυφθούν οι επιχειρήσεις αυτές, θα δώσουμε μία παράταση. Η προθεσμία όπως ξέρετε λήγει στις 30 Ιουνίου του 2003 και θα δώσουμε μία παράταση, αν χρειαστεί. Δεν είναι στις προθέσεις μας να δώσουμε μία τέτοια παράταση γιατί θέλουμε να βάλουμε τις υπηρεσίες με γρήγορους ρυθμούς, έτσι ώστε να ολοκληρωθεί η διαδικασία της καταλληλότητας των καταλυμάτων, για να γνωρίζουν οι πελάτες ότι αυτά τα καταλύματα έχουν τις προδιαγραφές που προβλέπονται από τον ΕΟΤ. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο. 
ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, είναι γνωστό ότι ο κλάδος του τουρισμού διέρχεται μια πρωτοφανή κρίση. Και δεν μιλάω για την κρίση εξαιτίας του τρομοκρατικού χτυπήματος. Το τρομοκρατικό χτύπημα κατά την άποψή μας αποκάλυψε την έλλειψη οράματος σχεδιασμού και στρατηγικής της Κυβέρνησης για τον κλάδο του τουρισμού, που είναι αιτίες που την καθιστούν αμήχανη και ανήμπορη να δράσει αποτελεσματικά για να στηρίξει και τον κλάδο και την εθνική οικονομία.
Αλλά, εν πάση περιπτώσει, θα έχουμε την ευκαιρία να τα πούμε όλα αυτά κάποια άλλη στιγμή. Εδώ μιλάμε για τα τουριστικά καταλύματα, όχι αυτά που κατατάσσονται με κλειδιά, αλλά μιλάμε για το συγκεκριμένο νόμο, τον 2741, που έδινε τη δυνατότητα μέσα σε μία τρίμηνη προθεσμία να υποβάλουν δικαιολογητικά και να πάρουν το ειδικό σήμα. Είναι άλλη η περίπτωση της κατάταξης με κλειδιά. 
Να σας πω λοιπόν, ότι οι πληροφορίες οι δικές μου είναι ότι είναι περίπου οκτώ χιλιάδες επιχειρήσεις και απ' αυτές δεν έχει ικανοποιηθεί ούτε το ένα δέκατο. Να σας πω δε ότι με τη μεταβίβαση των αρμοδιοτήτων στις περιφέρειες αντιμετωπίζεται ένα σοβαρότατο πρόβλημα, αφού με πρόσφατη τροπολογία, όπως γνωρίζετε, πάρα πολλές περιφέρειες αναγκάζονται να μεταβιβάζουν τις αρμοδιότητες σε άλλες γιατί αδυνατούν να τις αποδεχθούν λόγω του ότι δεν έχουν την υποδομή. Και τίθεται το ερώτημα: Έτσι θα προσφέρουμε ποιοτικό τουρισμό; Έτσι θα μπορέσουμε να αναβαθμίσουμε τις προσφερόμενες υπηρεσίες εν όψει μάλιστα και του 2004; 
Και επιπρόσθετα θα έλεγα έτσι θα χτυπήσουμε και τον αθέμιτο ανταγωνισμό, όταν με την κατάργηση ουσιαστικά του ΕΟΤ και την ανυπαρξία ελέγχων αντιμετωπίζεται πανελλαδικά ένα πρόβλημα σοβαρότατο στη χαμηλή ποιότητα του προσφερόμενου τουριστικού προϊόντος, γεγονός που και με το ΙΝΚΑ έχει καταγγελθεί ότι στο δίμηνο Ιουνίου-Ιουλίου έχουμε πάνω από καταγγελίες για χαμηλή ποιότητα τουριστικού προϊόντος; 
Θεωρώ ότι θα πρέπει άμεσα να δείτε το γεγονός, γιατί με αυτήν την περίπτωση δεν έχουν λάβει το ειδικό σήμα του ΕΟΤ χιλιάδες επιχειρήσεις και θα πρέπει άμεσα να δρομολογηθεί, γιατί έχουμε αφήσει στον αέρα χιλιάδες τουριστικούς επιχειρηματίες. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, σύμφωνα με τον αριθμό των αιτημάτων που έχουν υποβληθεί σε όλη τη χώρα είναι τρεις χιλιάδες εξακόσιες επιχειρήσεις. Τώρα αν υπάρχουν οκτώ χιλιάδες επιχειρήσεις και δεν έχουν υποβάλλει αίτημα, αυτό δεν το γνωρίζω. Εσείς λέτε ότι υπάρχουν οκτώ χιλιάδες, αλλά τα στοιχεία τα οποία έχει η υπηρεσία, η Γενική Γραμματεία και ο ΕΟΤ δείχνουν ότι τρεις χιλιάδες εξακόσιες επιχειρήσεις έχουν υποβάλει το αίτημα.
Βεβαίως, όπως σας είπα, για την άλλη υπόθεση την οποία λέτε για τις αποκεντρωμένες υπηρεσίες γνωρίζουμε ότι είναι η πρώτη φορά που δημιουργούνται τουριστικές υπηρεσίες στις περιφέρειες. Μην ξεχνάτε ότι τουριστικές υπηρεσίες υπήρχαν στην Κέρκυρα, στη Ρόδο, στην Πάτρα, στη Θεσσαλονίκη και σε πέντε ή εννέα περιοχές. Τώρα γίνονται σε δεκατρείς περιοχές. 
Σας είπα ότι το προσωπικό του ΕΟΤ, το οποίο ζητάει μετάταξη, το μετατάσσουμε στις περιφέρειες, γι' αυτό και οι περιφερειάρχες στελεχώνουν με μηχανικούς και άλλο προσωπικό τις υπηρεσίες του ΕΟΤ, ακριβώς για να γίνεται εκεί επιτόπια έρευνα και να υπάρχει αποτελεσματικότερος και ουσιαστικότερος έλεγχος, όπως εσείς ζητάτε και όπως εμείς θέλουμε για την αναβάθμιση του ποιοτικού προϊόντος του τουρισμού.
Γνωρίζετε βεβαίως ότι ο τουρισμός φέτος δεν πέρασε καμία ιδιαίτερη κρίση. Σας πληροφορώ ότι και τα στοιχεία για την επόμενη χρονιά, για το 2002, δεν είναι καθόλου απογοητευτικά. Θα έλεγα ότι δεν είναι καν ανησυχητικά. Ελπίζω και πιστεύω ότι οι κρατήσεις οι οποίες έχουν αρχίσει να γίνονται από το Μάιο για το 2002, με στοιχεία του Οκτωβρίου που έχουμε, παρουσιάζουν μάλιστα στις μεγάλες αγορές της Γερμανίας και της Αγγλίας μια αύξηση 3% και 4% επιπλέον σε σχέση με πέρυσι. Αν δεν υπήρχε το τρομοκρατικό κτύπημα, να είστε βέβαιος ότι οι κρατήσεις αυτές θα έφταναν το 8%, ίσως και το 10% επιπλέον σε σχέση με πέρυσι.
Υπάρχει πρόβλημα βεβαίως με τον τουρισμό μας από την Αμερική και ειδικές μορφές τουρισμού, όπως είναι ο συνεδριακός ή ο θαλάσσιος με τις κρουαζιέρες. Γι' αυτό έχουμε δημιουργήσει επιτροπή κρίσεως στο Υπουργείο, για να εξετάσουμε αυτές τις περιπτώσεις.
Παρακολουθούμε το θέμα και να είστε βέβαιος ότι θα προστατεύσουμε τις επιχειρήσεις αυτές που αντιμετωπίζουν προβλήματα. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, συμφωνείτε να προηγηθεί η συζήτηση της τέταρτης επίκαιρης ερώτησης δευτέρου κύκλου; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε.
Θα συζητηθεί λοιπόν η τέταρτη με αριθμό 146/19-11-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων σχετικώς με τη χρηματοδότηση, για την κατασκευή του νέου σχολικού κτιρίου, των Τεχνολογικών Επαγγελματικών Εκπαιδευτηρίων στη Σταυρούπολη Θεσσαλονίκης.
Η επίκαιρη ερώτηση της κας Αικατερινάρη έχει ως εξής:
"Κατ' επανάληψη με ερωτήσεις μας (5294/2001, επίκαιρη 4/1-10-2001) σχετικά με τα προβλήματα στη σχολική στέγη Θεσσαλονίκης έχουμε επισημάνει τα σοβαρά προβλήματα που αντιμετωπίζουν τα 1ο, 2ο, 3ο και 5ο Τεχνικά Επαγγελματικά Εκπαιδευτήρια Σταυρούπολης, που στεγάζονται στο ίδιο κτίριο. Το κτίριο πριν να γίνει σχολείο ήταν καπναποθήκη και νοικιάζεται από το 1972 έναντι υψηλού ποσού μηνιαίως. Δεν έχει κατάλληλο φωτισμό, δεν έχει αυλή για το διάλειμμα των μαθητών, έχει μία μόνο σκάλα κινδύνου έτοιμη να καταρρεύσει. Είναι παλιό, καταπονημένο εξαιτίας του σεισμού του '78, της χρήσης από την πληθώρα των μαθητών και των πολλαπλών παρεμβάσεων. Οι υποσχέσεις για καινούριο σχολείο από νομάρχες, δημάρχους, περιφερειάρχη χρονολογούνται από το 1990, Ωστόσο, παρά το ότι από το 1986 έχει χαρακτηρισθεί οικόπεδο δίπλα στη Μονή Λαζαριστών για ανέγερση νέου σχολείου, μέχρι σήμερα δεν έχουν αρχίσει οι διαδικασίες δημοπράτησης και εκτέλεσης του έργου, παρά και τις κινητοποιήσεις καθηγητών και γονέων. Το Φεβρουάριο του 2000 παρουσιάσθηκε η τελική μελέτη του νέου κτιρίου κόστους 300 εκατομμυρίων. Στην από 15/3/2001 απάντησή του το Υπουργείο μας ενημερώνει ότι ο προϋπολογισμός του έργου ανέρχεται στα 4,5 δισεκατομμύρια δραχμές, και ότι οι διαδικασίες έγκρισης των έργων, που θα ενταχθούν στο Γ΄ Κοινοτικό Πλαίσιο Στήριξης, δεν είχαν ακόμη ολοκληρωθεί.
Ερωτάται ο κύριος Υπουργός: πότε θα δημοπρατηθεί το έργο και ποιο είναι το χρονοδιάγραμμα εκτέλεσής του; 
Έχει εξασφαλισθεί οριστικά η συνολική χρηματοδότηση του έργου, ώστε να αποπερατωθεί εντός του προβλεπόμενου χρονοδιαγράμματός του;"
Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Κυρίες και κύριοι συνάδελφοι, κατανοώ την αγωνία και την ευαισθησία της κυρίας συναδέλφου για τη σχολική στέγη, όχι μόνο του συγκεκριμένου σχολείου αλλά και γενικότερα για την πόλη της Θεσσαλονίκης. Πράγματι υπάρχει πρόβλημα στη σχολική στέγη στη Θεσσαλονίκη, όπως και σε άλλες έξι πόλεις στη χώρα μας και έχουμε τις διπλές βάρδιες. 
Ακόμη, για το συγκεκριμένο ερώτημα, που αφορά το ΤΕΕ Σταυρούπολης, θα έλεγα ότι εκκρεμεί αρκετό καιρό το θέμα αυτού του μεγάλου σχολικού συγκροτήματος. Γι' αυτό θα ήθελα με την ευκαιρία αυτή να πληροφορήσω την Εθνική Αντιπροσωπία ότι μέσα από τις αλλαγές που έγιναν τα τελευταία χρόνια στο χώρο της εκπαίδευσης, αλλαγές οι οποίες είχαν χαρακτήρα μεταρρύθμισης, βελτίωσης και ανασυγκρότησης της εκπαίδευσης σε όλους τους τομείς, προέκυψαν νέες ανάγκες και νέα προβλήματα από την καινούρια ανάπτυξη, τη βελτίωση και τον εκσυγχρονισμό που γίνεται στην εκπαίδευση. Έτσι, λοιπόν, προέκυψαν οι νέες ανάγκες και σε εκπαιδευτικό προσωπικό και σε νέα προγράμματα και σε νέα βιβλία και σε σχολική στέγη. Αυτό είναι και το πρόβλημα που έχει η πόλη της Θεσσαλονίκης.
Γι΄ αυτό λοιπόν θα ήθελα να πω ότι στα πλαίσια ενός προγράμματος που έγινε στο παρελθόν, γιατί δεν εγκαταλείφθηκε η πόλη της Θεσσαλονίκης, όπως και οι υπόλοιπες περιοχές της χώρας όσον αφορά τη σχολική στέγη, έγινε ένα μεγάλο πρόγραμμα για τα έτη 1995-2000, το οποίο στοίχισε 35 δισεκατομμύρια και έφερε σαν αποτέλεσμα, ως προϊόν, χίλιες τετρακόσιες αίθουσες στην πόλη της Θεσσαλονίκης. Τα προβλήματα όμως παραμένουν και υπάρχουν προβλήματα, παρ΄όλο το μεγάλο πρόγραμμα που είχαμε τότε.
Γίνεται μια δεύτερη προσπάθεια την οποία γνωρίζει η κυρία συνάδελφος, με ένα γιγαντιαίο πρόγραμμα, ένα τολμηρό πρόγραμμα, που θα έχει προϋπολογισμό 70 δισεκατομμύρια για την πόλη της Θεσσαλονίκης. Έναν προϋπολογισμό που ξεπερνά τα αιτήματα των φορέων της πόλης για τη σχολική στέγη, το οποίο ξεκίνησε το 2001 έως το 2006. Η εκτίμηση που υπάρχει στην Κυβέρνηση είναι ότι αυτό το πρόγραμμα μπορεί να αντιμετωπίσει το θέμα της σχολικής στέγης σε τέτοιο βαθμό, που να λυθεί το πρόβλημα της διπλής βάρδιας, καθώς και να αντιμετωπιστούν και να περιθωριοποιηθούν τα σχολεία που παρουσιάζουν ακαταλληλότητα. Αυτό το πρόγραμμα βρίσκεται σε εξέλιξη και το υλοποιεί η Νομαρχιακή Αυτοδιοίκηση. Μέσα σ΄ αυτό το πρόγραμμα εντάσσεται και το μεγάλο συγκρότημα για το οποίο γίνεται η ερώτηση και αφορά τα ΤΕΕ Σταυρούπολης.
Πράγματι στην περιοχή υπήρχε πρόβλημα, αλλά έχει προχωρήσει. Σήμερα μπορούμε να λέμε ότι το έργο είναι ώριμο, όπως λένε οι τεχνικοί, και ο υπολογισμός είναι ότι μέσα στο Φεβρουάριο θα έχουμε δημοπράτηση. Οι μελέτες και οι απαλλοτριώσεις έχουν γίνει. Σήμερα η τεχνολογική μελέτη βρίσκεται στο τελικό στάδιο έγκρισης από την περιφέρεια. Βρισκόμαστε δηλαδή μπροστά στη δημοπράτηση αυτού του μεγάλου έργου για τα ΤΕΕ της πόλης της Σταυρούπολης.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Κύριε Υφυπουργέ, εύχομαι να συνδέσετε τη θητεία σας όχι μόνο με την έναρξη υλοποίησης και επίλυσης των τεράστιων προβλημάτων σε σχολική στέγη που έχει η πόλη της Θεσσαλονίκης αλλά και άλλες πόλεις. Γιατί πραγματικά η δημόσια παιδεία είναι πάρα πολύ σοβαρό πρόβλημα για τη χώρα μας και μάλιστα θα έλεγα εθνικό πρόβλημα και ιδίως για τις περιοχές, όπως είναι οι δυτικές περιοχές της Θεσσαλονίκης με οικογένειες χαμηλών εισοδημάτων, όπου κυρίαρχο είναι αυτήν τη στιγμή και το σημαντικό έλλειμμα που εμφανίζεται στη σχολική στέγη.
Επανειλημμένα έχω καταθέσει ερωτήσεις για το σύνολο των προβλημάτων της σχολικής στέγης στη Θεσσαλονίκη. Αποφασίζω τώρα να ρωτήσω χωριστά, γιατί οι απαντήσεις τις οποίες πήρα μέχρι τώρα συνεχώς παραπέμπουν στο καινούριο πρόγραμμα, που έγινε πέρσι, το οποίο καταφέραμε να φτάσει στα 70 δισεκατομμύρια -εμείς λέμε ότι χρειάζονται 80 δισεκατομμύρια μέσα σ΄ αυτήν την εξαετία- αλλά τώρα πρέπει να δώσουμε έναν αγώνα δρόμου για να υλοποιηθεί αυτό το πρόγραμμα να εκταμιευθούν οι πιστώσεις και να μη μείνει μόνο στα χαρτιά. Γιατί, όπως ξέρετε, το πρόγραμμα που ξεκίνησε το 1995 είχε μία πολύ μεγάλη στασιμότητα στα χρόνια 1998-2000 και από εκεί ξεκίνησε πάλι η αγωνία μας, για νέες πιστώσεις και για να προχωρήσει πάλι το πρόγραμμα.
Αυτήν τη στιγμή, τουλάχιστον για το ΤΕΕ Σταυρούπολης, όπου η μελέτη έχει ολοκληρωθεί και η κατάσταση δεν πάει άλλο, έπρεπε ήδη η Νομαρχιακή Αυτοδιοίκηση να έχει κάνει τη δημοπράτηση του έργου. Έπρεπε ήδη δηλαδή να έχουμε αρχίσει να έχουμε απορροφήσεις, γιατί 4,5 δισεκατομμύρια ΤΕΕ και τα υπόλοιπα βέβαια μέχρι τα 70 δεν απορροφούνται τόσο εύκολα, αν δεν επιταχύνουμε τους ρυθμούς.
Είχα πάρει μία απάντηση από τον προηγούμενο Υπουργό ότι το θέμα του ΤΕΕ Σταυρούπολης θα προχωρήσει πάρα πολύ σύντομα. Τώρα παίρνω από σας την απάντηση ότι το Φεβρουάριο θα δημοπρατηθεί. Εύχομαι εσείς να βγείτε αληθινός. Θεωρώ ότι είναι πολύ μεγάλη η καθυστέρηση.
ΠΡΟΕΔΡΕΥΩΝ (Κωνσταντίνος Γείτονας): Δεν είναι μακριά ο Φεβρουάριος.
ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Έπρεπε να αρχίσουμε απορροφήσεις μέσα στο 2001. Είναι σημαντική καθυστέρηση η μετάθεση του χρόνου των απορροφήσεων τελικά στο τέλος του 2002.
Να δούμε, λοιπόν, αν θα τηρηθεί αυτό το χρονοδιάγραμμα και αν θα διασφαλιστούν οι πιστώσεις και οι απορρόφησή τους.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θα ήθελα να πω στην κυρία συνάδελφο ότι και ο κ. Πετσάλνικος είχε το ίδιο χρονοδιάγραμμα που είπα και εγώ, δηλαδή η εκτίμηση που του έδιναν οι υπηρεσίες, η Νομαρχιακή Αυτοδιοίκηση και οι άλλοι φορείς, όπως ο Δήμος Σταυρούπολης, είναι ότι θα δημοπρατείτο το έργο το Φεβρουάριο. Άρα, λοιπόν, δεν έχουμε μία απόκλιση όσον αφορά αυτά που είπα εγώ και ο κ. Πετσάλνικος.
Το δεύτερο που θέλω να πω γι' αυτό που αναφέρατε, ότι θέλετε και άλλα 10 δισεκατομμύρια για τη Θεσσαλονίκη, είναι ότι το πρόβλημά αυτήν τη στιγμή δεν είναι τα άλλα 10 δισεκατομμύρια, αν χρειαστούν -που δεν θα χρειαστούν και αν χρειαστούν θα το αντιμετωπίσουμε- αλλά είναι η απορρόφηση όπως το θέσατε και πολύ σωστά, των ήδη 70 δισεκατομμυρίων που είναι εγκεκριμένα χρήματα και τα οποία πρέπει να απορροφηθούν γρήγορα για να έχουμε τη σχολική στέγη που θέλουμε όλοι μας και έχουμε την αγωνία να υλοποιηθεί το συντομότερο δυνατόν αυτό το έργο. 
Εγώ θα συμφωνήσω στο ότι ο τρόπος με τον οποίον κινούνται τα πράγματα και εμένα με απασχολεί και γενικά το Υπουργείο Παιδείας. Έχω πει και άλλη φορά στη Βουλή σε παρόμοια ερώτηση ότι θα έχω σύντομα μία σύσκεψη με όλους τους φορείς της πόλης να δούμε πώς το πρόγραμμα υλοποιείται και με όποιες δυνατότητες έχω από την πλευρά του Υπουργείου, θα επισπεύσουμε την υλοποίηση του προγράμματος, έτσι ώστε να έχουμε γρήγορα αποτελέσματα, αλλά όμως μέσα από μία συζήτηση με φορείς της πόλης, γιατί είναι γεγονός ότι τόσο λίγο καιρό που είμαι στο Υπουργείο Παιδείας έχω απαντήσει σε πάρα πολλές ερωτήσεις για το θέμα της σχολικής στέγης της Θεσσαλονίκης.
Θα ήθελα, όμως, με την ευκαιρία να αναφερθώ στο έργο για το οποίο συζητάμε, για τα ΤΕΕ της Σταυρούπολης για να δώσω και την ταυτότητα αυτού του έργου. Μιλάμε για ένα σχολικό συγκρότημα το οποίο γίνεται μέσα σε οκτώ στρέμματα και θα προκύψει ένα σχολικό συγκρότημα με τριάντα πέντε αίθουσες, με τριάντα δύο αίθουσες εργαστηρίων, με γραφεία, με γυμναστήρια κλπ. Θα είναι ένα σύγχρονο κτίριο, του οποίου η κατασκευή θα απαιτήσει περίπου δυόμισι χρόνια και θα κοστίσει τέσσερα δισεκατομμύρια.
Θα ήθελα να διαβεβαιώσω την κυρία συνάδελφο ότι στην προσπάθεια για τη γρήγορη υλοποίηση αυτού του προγράμματος θα είμαστε πιστεύω και συνεργάτες (σε αυτήν την προσπάθεια) ώστε να το επισπεύσουμε.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη με αριθμό 150/19-11-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας-Πρόνοιας, σχετικώς με τη λήψη των αναγκαίων μέτρων για την επίλυση των αιτημάτων των Ατόμων με Ειδικές Ανάγκες (ΑΜΕΑ).
Η επίκαιρη ερώτηση του κ. Τσιόγκα έχει ως εξής:
"Κινητοποιήσεις πραγματοποιούν αυτές τις ημέρες τα Άτομα Με Ειδικές Ανάγκες (ΑΜΕΑ) ζητώντας:
Να κατοχυρωθούν τα αναπηρικά επιδόματα με τη μετατροπή τους σε κοινωνική σύνταξη σε τέτοιο ύψος, ώστε να καλύπτονται οι ανάγκες που προκύπτουν από την αναπηρία τους.
Να επεκταθούν τα επιδόματα σε κατηγορίες ΑΜΕΑ, που σήμερα δεν παίρνουν, όπως είναι οι κωφοί, οι νεφροπαθείς, οι ημιπληγικοί, οι ηλικιωμένοι που πάσχουν από γεροντική άνοια και άλλα.
Να δοθεί ιδιαίτερα μεγάλη αύξηση στα επιδόματα των ΑΜΕΑ βαριών κατηγοριών, όπως είναι οι άνθρωποι με νοητική υστέρηση, αυτισμό, πολλαπλές αναπηρίες και άλλα. 
Να παρέχονται δωρεάν τα απαραίτητα τεχνικά βοηθήματα στα ΑΜΕΑ για την εκπαίδευση, την επαγγελματική αποκατάσταση και την καθημερινή τους ζωή. 
Να μη φορολογούνται τα αναπηρικά επιδόματα και σε καμία περίπτωση να μη γίνει αποδεκτή η απαίτηση της Εθνικής Συνομοσπονδίας ΑΜΕΑ που ζητά παρακράτηση μέρους των επιδομάτων για τη χρηματοδότηση της δράσης της.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να επιλυθούν τα παραπάνω δίκαια αιτήματα των ΑΜΕΑ;"
Ο Υφυπουργός Υγείας και Πρόνοιας έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, στα πλαίσια της προνοιακής πολιτικής που εφαρμόζεται στη χώρα μας χορηγούνται επιδόματα στα άτομα με αναπηρίες με βάση την κατηγορία της αναπηρίας, το ποσοστό της αναπηρίας και το ασφαλιστικό καθεστώς στο οποίο υπάγεται ο ανάπηρος. 
Τα επιδόματα, τα οποία χορηγούνται στα άτομα με αναπηρίες, έχουν ως στόχο την ενίσχυση των ατόμων αυτών στην αντιμετώπιση των πρόσθετων, αυξημένων και εξειδικευμένων προβλημάτων που προκύπτουν από την αναπηρία τους.
Προβλέπεται και η κάλυψη της ανάγκης για την εξασφάλιση των απαραίτητων τεχνικών και άλλων βοηθημάτων για τη διευκόλυνση της καθημερινής ζωής τους. Η δαπάνη γι' αυτά τα τεχνικά βοηθήματα στους αναπήρους που αναφέρεται ο κύριος συνάδελφος αποτελεί παροχή του τομέα υγείας και καλύπτεται από τα ασφαλιστικά ταμεία. 
Σε ό,τι αφορά τώρα τα προγράμματα των επιδομάτων αυτών, θα ήθελα να ενημερώσω το συνάδελφο -που από ό,τι φαίνεται από την ερώτηση δεν το γνωρίζει- ότι εφαρμόζονται έντεκα προγράμματα οικονομικής ενίσχυσης που καλύπτουν όλες τις κατηγορίες των αναπήρων.
Ειδικά για τις κατηγορίες στις οποίες αναφέρεται, καλύπτονται μέσα από προγράμματα οικονομικής ενίσχυσης, οι τυφλοί, οι κωφοί, οι παραπληγικοί, οι τετραπληγικοί, τα άτομα με νοητική στέρηση, ενώ άλλες κατηγορίες παθήσεων -γιατί όπως αντιλαμβάνεσθε στην αναπηρία μπορούν να οδηγήσουν πολλές παθήσεις- εντάσσονται στη γενική κατηγορία της βαριάς αναπηρίας του 67% και άνω. Ενδεικτικά σας λέω, νεφροπαθείς, άτομα με ημιπληγία, άτομα που πάσχουν από τη νόσο του Αλτσχάϊμερ και άλλες τέτοιες παθήσεις εντάσσονται στην κατηγορία του 67% και άνω. 
Τα άτομα με πολλαπλές αναπηρίες, βαριές αναπηρίες, επιδοτούνται ξεχωριστά για κάθε κατηγορία αναπηρίας. Παραδείγματος χάρη, ένα άτομο με νοητική υστέρηση θα πάρει το επίδομα της νοητικής υστέρησης και αν ταυτόχρονα είναι και τυφλό θα πάρει και το επίδομα τυφλότητας. Τα ποσά των επιδομάτων αυτών έχουν αυξηθεί την τελευταία επταετία περισσότερο από 100% και πολύ πάνω από τον ετήσιο πληθωρισμό. 
Για το 2001 υπήρξε δραχμική αύξηση μέχρι του ποσού των 50.000 δραχμών για όσα επιδόματα ήταν κάτω των 50.000 δραχμών και 5% για επιδόματα άνω των 50.000 δραχμών. 
Πρέπει να σας ενημερώσω ότι στα πλαίσια λειτουργίας της επιτροπής για την αναμόρφωση της επιδοματικής μας πολιτικής εξετάζουμε όλες τις κατηγορίες των επιδομάτων με στόχο τη δικαιότερη, ορθολογικότερη και αποτελεσματικότερη εφαρμογή τους, λαμβάνοντας υπόψη βεβαίως όλες τις προτάσεις των συλλόγων και των φορέων των αναπήρων.
Τέλος, θέλω να πληροφορήσω τον αγαπητό συνάδελφο ότι τα επιδόματα αυτά, τα οποία έτσι και αλλιώς αποτελούν ένα ελάχιστο κοινωνικό εισόδημα, δεν φορολογούνται ούτε υπόκεινται σε οποιασδήποτε μορφής παρακράτηση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο κ. Κωνσταντίνος Μητσοτάκης ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Το λόγο έχει ο κ. Τσιόγκας.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κύριε Υφυπουργέ, τα άτομα με ειδικές ανάγκες έχουν την ανάγκη οικονομικής, ηθικής και κοινωνικής στήριξης και βεβαίως έχουν ανάγκη τη συμπαράσταση της κοινωνίας, γιατί οι περισσότεροι δεν βρίσκουν δουλειά, γιατί δεν μπορούν να εργαστούν, αλλά κυρίως γιατί η ανεργία σε αυτήν την κοινωνική ομάδα είναι σε πολύ υψηλά επίπεδα, πολύ περισσότερο από τα ποσοστά ανεργίας, που είναι στις γυναίκες ή στους νέους, που είναι τα υψηλότερα από όλες αυτές τις κοινωνικές ομάδες.
Το λέμε αυτό γιατί θέλουμε την επίλυση αυτών των προβλημάτων που βάζουν και οι ίδιοι, την επίλυση των προβλημάτων που διεκδικεί η συντονιστική επιτροπή φορέων του αναπηρικού κινήματος και συνδικαλιστών, τα οποία βεβαίως αναφέρονται τόσο από εμάς όσο και από τους ίδιους και τα οποία είναι:
Η νομοθετική κατοχύρωση των αναπηρικών επιδομάτων σε μορφή κοινωνικής σύνταξης, που σε καμία περίπτωση δεν θα συνδέεται με τα εισοδηματικά κριτήρια. 
Το ύψος των επιδομάτων θα διασφαλίζει την αξιοπρέπεια και την αποτελεσματική συμβολή στην εξάλειψη των συνεπειών και των αναγκών που δημιουργεί η αναπηρία, η κάθε αναπηρία για το κάθε άτομο. 
Την επέκταση των επιδομάτων σε κατηγορίες αναπήρων, που δεν τις παίρνουν και βέβαια την αύξηση στα επιδόματα που αναφέρατε και εσείς, στις κατηγορίες, όπως της νοητικής υστέρησης, του αυτισμού και των πολλαπλά αναπήρων. 
Τη σταθερή, συνεχή και ουσιαστική αύξηση των κοινωνικών δαπανών, για τη δημόσια, δωρεάν για όλους τους ανάπηρους, υγεία πρόνοια και εκπαίδευση.
Τη δωρεάν παροχή των απαραίτητων τεχνικών βοηθημάτων για όλους τους αναπήρους και βέβαια να προχωρήσει σε βάρος ο διαχειριστικός και οικονομικός έλεγχος, ένα αίτημα για το οποίο υπάρχει μεγάλη κόντρα ανάμεσα στα αναπηρικά σωματεία στις ΕΣΑΕ και στις οργανώσεις των μελών τους και να αποδοθούν οι ποινικές ευθύνες, γιατί αυτό είναι ένα μεγάλο πρόβλημα που τραυματίζει και την ίδια αυτή κοινωνική ομάδα. Βέβαια αυτές οι προτάσεις είναι κατατεθειμένες εδώ και χρόνια, ως τώρα δεν έχει υιοθετηθεί τίποτα, πρέπει να υπάρξει θέσπιση θεσμικού πλαισίου ανάλογα με τον 1264/82 του νόμου για το συνδικαλισμό, έτσι ούτως ώστε και να μην υπάρχουν αναπηρικές συντάξεις μαϊμούδες και για να μη γίνεται παρακράτηση από το εισόδημα το 1,5% που ζητάει η ΕΣΑΕ και βέβαια είναι και απαίτηση της κοινωνίας και των ίδιων να ικανοποιηθούν αυτά τα αιτήματα για να μην περάσουν οι ίδιοι στο περιθώριο και όπως έχουμε υποχρέωση όλοι μας να σταθούμε στο πλευρό τους, έτσι ώστε αντί τα επιδόματα να μειώνονται ουσιαστικά, να μην τους απογοητεύουμε και να μην τους δημιουργούμε πρόσθετα προβλήματα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Αγαπητέ συνάδελφε, επαναλαμβάνω ότι όλες αυτές οι προτάσεις για τα αιτήματα έχουν υιοθετηθεί από την ελληνική πολιτεία, από την ελληνική Κυβέρνηση. Είχα την ευκαιρία να σας το εξηγήσω και σε πρόσφατη συζήτηση που είχαμε μαζί. Από κει και πέρα συμφωνώ μαζί σας για την ανάγκη ευαισθησίας όλων απέναντι στις αυξημένες ανάγκες των αναπήρων. Ο σεβασμός των δικαιωμάτων του διαφέρειν και της μη διάκρισης πράγματι αποτελεί υποχρέωση κάθε οργανωμένης και δημοκρατικής κοινωνίας και κάθε πολίτη, γιατί κανένας κοινωνικός σχεδιασμός δεν είναι εφαρμόσιμος όταν προσκρούει στη δύναμη παγιωμένων κοινωνικών πεποιθήσεων.
Θέλω όμως να συμπληρώσω κάτι σ' αυτά που είπατε. Πρέπει οριστικά να ξεπεράσουμε σ' αυτήν τη χώρα και σ' αυτόν το χώρο μία προσέγγιση ξεπερασμένη και παθητική μόνο επιδοματικής πολιτικής απέναντι στα άτομα με αναπηρίες. Στόχος μας σήμερα δεν είναι η διαιώνιση κάποιων παροχών στους έχοντες ανάγκη, ώστε να ξεμπερδεύουμε με αυτούς. Στόχος μας είναι η ανάδειξη των δυνατοτήτων κάθε πολίτη και κατά συνέπεια και κάθε αναπήρου να ζήσει χωρίς εξάρτηση από προνοιακές προσφορές, να ζήσει αυτόνομος, ελεύθερος, δημιουργικός και κύριος του εαυτού του.
Σε αυτό το πλαίσιο, θέλω να σας ενημερώσω ότι η Κυβέρνηση έχει πάρει αποφάσεις, πρωτοβουλίες και υλοποιεί ένα συνολικό σχεδιασμό για ολοκληρωμένο δίκτυο αποκεντρωμένων και προσβάσιμων υπηρεσιών κοινωνικής φροντίδας, που να προσφέρει κάλυψη σε όλους τους πολίτες και βεβαίως κάλυψη στα άτομα με αναπηρίες, προσφέροντας σ' αυτά δυνατότητες ισότιμης συμμετοχής στην οικονομική και κοινωνική ζωή. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης των άρθρων και του συνόλου του σχεδίου νόμου του Υπουργείου Οικονομικών "Αιθυλική αλκοόλη και αλκοολούχα προϊόντα".
Το νομοσχέδιο ψηφίστηκε επί της αρχής στη χθεσινή συνεδρίαση.
Έχει, όπως ξέρετε, κύριοι συνάδελφοι, 18 άρθρα. Στη Διαρκή Επιτροπή τα άρθρα συζητήθηκαν όλα μαζί σε μία ενότητα, το ίδιο προτείνουμε και εδώ.
Υπάρχει κάποια αντίρρηση;
ΠΟΛΛΟΙ ΒΟΥΛΕΥΤΕΣ: Όχι.
ΠΡΟΕΔΡΕΥΩΝ (Κωνσταντίνος Γείτονας): Δεν βλέπω καμία αντίρρηση. Θα τα συζητήσουμε όλα τα άρθρα πλην ακροτελευτίου ως μία ενότητα.
Έχω την τιμή να ανακοινώσω στο Σώμα ότι για τη συζήτηση του νομοσχεδίου ο Συνασπισμός της Αριστεράς και της Προόδου ορίζει ως Κοινοβουλευτικό Εκπρόσωπο το Βουλευτή κ. Αμπατζόγλου.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, παρακαλώ το λόγο, γιατί υπάρχουν κάποιες νομοτεχνικής μορφής παρατηρήσεις, μικρές αλλαγές, κόμματα κλπ.
ΠΡΟΕΔΡΕΥΩΝ (Κωνσταντίνος Γείτονας): Μάλιστα, κύριε Υπουργέ, να τις διανείμετε και να καταχωριστούν στα Πρακτικά, για να μη χάνουμε χρόνο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε.
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τις νομοτεχνικές παρατηρήσεις, οι οποίες έχουν ως εξής:
"Διορθώσεις στο Σχέδιο Νόμου
"Αιθυλική Αλκοόλη και Αλκοολούχα Προϊόντα"
Άρθρο 3
- Στην παράγραφο 1 στο δεύτερο στίχο μετά τη λέξη "ώσμωση" τίθεται όμμα (,)
- Στην παράγραφο 2 στο δεύτερο στίχο μετά τη λέξη "απόσταξη", τίθεται κόμμα (,) και στον πέμπτο στίχο μετά τη λέξη "εξαγωγή" προστίθεται η φράση "σε τρίτες χώρες"
- Στην παράγραφο 3 στον πέμπτο στίχο μετά τη λέξη "εξαγωγή" προστίθεται η φράση "σε τρίτες χώρες"
- Στην παράγραφο 4 στο δεύτερο στίχο μετά τη λέξη "απόσταξη" τίθεται κόμμα (,)
- Στην παράγραφο 10 στο τελευταίο εδάφιο πριν τη λέξη "διατυπώσεις" τίθεται η λέξη "οι"
- Στην παράγραφο 11 στο τελευταίο εδάφιο τα στοιχεία "93ο" και 20οC" να αντικατασταθούν με τα "ο" ως εκθέτες "930" και "20οC"
Άρθρο 4
- Στην παράγραφο 1 στο δεύτερο στίχο μετά τη λέξη "εισαγάγει" προστίθεται η φράση "από τρίτες χώρες"
- Στην παράγραφο 3 στον πρώτα στίχο μετά τη λέξη "χωρητικότητας" διαγράφεται το κόμμα και τίθεται η φράση "ή άλλη μετασκευή,"
- Στην παράγραφο 4 στην περίπτωση γ' μετά τη λέξη "εξαγωγή" τίθεται η φράση "σε τρίτες χώρες"
- Στην παράγραφο 5 στον πέμπτο στίχο του πρώτου εδαφίου η φράση "πρωτοβάθμιους γεωργικούς" διαγράφεται και αντικαθίσταται από τη λέξη "αγροτικούς"
- Στην παράγραφο 6 στο δεύτερο εδάφιο η φράση "πρωτοβάθμιος γεωργικός" αντικαθίσταται από τη λέξη "αγροτικός".
Άρθρο 5
- Στην παράγραφο 1 στην περίπτωση β' πρώτο στίχο, το κόμμα μετά τη λέξη "αρωματοποιοί," διαγράφεται.
- Στην παράγραφο 2 πρώτο εδάφιο στο τέλος του ογδόου στίχου μετά τη λέξη "ύλες" τίθεται κόμμα (,)
- Στην παράγραφο 2 στο τέλος του πρώτου εδαφίου μετά τη λέξη "ανακαθαρτήτων" τίθεται κόμμα (,) και προστίθεται η φράση "ή με ώσμωση"
- Στην παράγραφο 2 δεύτερο εδάφιο η λέξη "χαρακτηρίζονται" διαγράφεται και αντικαθίσταται από τη λέξη "θεωρούνται"
- Στην παράγραφο 3 στο πρώτο εδάφιο μετά τη λέξη "ακατέργαστη" προστίθεται η λέξη "αιθυλική"
- Στην παράγραφο 3 τέταρτο εδάφιο η λέξη "θεωρούνται" να χωριστεί σωστά αν απαιτείται σε δύο στίχους.
Άρθρο 6
- Στην παράγραφο 2 τρίτο εδάφιο μετά τη λέξη "εγκαταστάσεις" τίθεται κόμμα (,) και προστίθενται οι λέξεις "Ο μηχανολογικός εξοπλισμός"
- Στην παράγραφο 2 τέταρτο εδάφιο η λέξη "άσκησης" αντικαθίσταται από τη λέξη "ασκήσεως".
Άρθρο 7
- Στην παράγραφο Α1 στην περίπτωση στ' μετά τη λέξη "εξαγωγή" προστίθεται η φράση "σε τρίτες χώρες".
- Στην παράγραφο Β5 πρώτο εδάφιο μετά τη λέξη "μεταφοράς" τίθεται κόμμα (,).
- Στην παράγραφο Β6 στο προτελευταίο στίχο του πρώτου εδαφίου μετά τη λέξη "αυτών" τίθεται κόμμα (,)
- Στην παράγραφο Δ2 στο τελευταίο εδάφιο μεταξύ των λέξεων παραγωγής - κοστολογίου τίθεται παύλα.
- Στην παράγραφο Δ11 μετά τη λέξη "ποτών" προστίθεται η φράση "που διατίθενται στην κατανάλωση".
- Στην παράγραφο Ε3 στην περίπτωση β΄ του πέμπτου εδαφίου η λέξη "περιεκτικότητά" διαγράφεται και αντικαθίσταται από τη λέξη "χωρητικότητά".
- Στην παράγραφο Ε4 η λέξη "απόσταξη" διαγράφεται και αντικαθίσταται από τη λέξη "εργασία"
- Στην παράγραφο Ε5 πρώτο εδάφιο η λέξη "άμβικα" αντικαθίσταται από τη λέξη "αμβίκων"
- Στην παράγραφο ΕΙ1 στο δεύτερο εδάφιο η λέξη "αποστάξεως" αντικαθίσταται από τη λέξη "απόσταξης"
Άρθρο 8
- Στην παράγραφο 1 περ. β΄ η λέξη "οινικής" αντικαθίσταται από τη λέξη "αμπελοοινικής"
- Στην παράγραφο 10 τελευταίο εδάφιο η λέξη "ευχερείς" αντικαθίσταται από τη λέξη "ευχερής"
- Στην παράγραφο 11 στην περίπτωση α΄ μετά τη φράση "αποστάγματος οίνου" προστίθεται η φράση "ή σταφίδων" και μετά τη φράση "απόσταξης οίνου" προστίθεται η φράση "ή σταφίδων".
Άρθρο 9
- Στην παράγραφο 3 περίπτωση α΄ η φράση "η οποία αποθηκεύτηκε" αντικαθίσταται από τη φράση "τα οποία αποθηκεύτηκαν".
- Στην παράγραφο 3 περίπτ. στ΄ πρώτο εδάφιο η φράση "φύρα αποθήκευσης 2% κατ' έτος" αντικαθίσταται με τη φράση "φύρα αποθήκευσης μέχρι 3% κατ΄ έτος".
- Στην παράγραφο 3 περίπτωση στ' τελευταίο εδάφιο μετά τη λέξη "αλκοόλη" και πριν τη λέξη "στις" παρεμβάλλεται κόμμα (,).
- Στην παράγραφο 3 περίπτωση ζ΄ τελευταίο εδάφιο το στοιχείο "ε΄" αντικαθίσταται από το στοιχείο "στ΄".
Άρθρο 11
- Στην περίπτωση α΄ της παραγράφου 1 μετά τη λέξη "εισάγουν" προστίθεται η φράση "από τρίτες χώρες"
- Στην περίπτωση γ΄ της παραγράφου 2 η λέξη "αμέσως" διαγράφεται και αντικαθίσταται από τη φράση "εντός της προβλεπόμενης στην παράγραφο Β2 του άρθρου 7 προθεσμίας,"
- Στην περίπτωση δ΄ της παραγράφου 2 η φράση "Οι μεταφέροντες" διαγράφεται και αντικαθίσταται από τη φράση "Όποιοι μεταφέρουν"
- Στις περιπτώσεις ε΄ και στ΄ της παραγράφου 2 μετά τη φράση "του άρθρου 12" τίθεται κόμμα (,).
Άρθρο 12
- Στην περίπτωση β΄ τελευταίο στίχο η φράση "και αλκοολούχων προϊόντων γενικά" διαγράφεται και αντικαθίσταται από τη φράση "αποσταγμάτων και προϊόντων απόσταξης γενικά".
- Στην περίπτωση (ι) στο τέλος μετά τη λέξη "αποσταγματοποιών" προστίθεται εντός παρενθέσεως η λέξη "διημέρων"
Άρθρο 13
- Στην παράγραφο 2 στο δεύτερο εδάφιο η φράση "με τη μέριμνα" διαγράφεται και αντικαθίσταται από τη φράση "υπό τον έλεγχο".
- Στην παράγραφο 2 στο τελευταίο εδάφιο στον τελευταίο στίχο η φράση "με μέριμνα" αντικαθίσταται από τη φράση "υπό τον έλεγχο"
- Η παράγραφος 3, αντικαθίσταται στο σύνολό της ως εξής: "Η κατάσχεση επιβάλλεται με την παρουσία ενός ενηλίκου μάρτυρα, ελλείψει δε τοιούτου. η κατάσχεση γίνεται εγκύρως και χωρίς την παρουσία μάρτυρα".
- Στην παράγραφο 6 στο τέλος η φράση "τους μάρτυρες" διαγράφεται και αντικαθίσταται από τη φράση "τον μάρτυρα".
Άρθρο 5
- Το κείμενο στο άρθρο αυτό αριθμείται ως παράγραφος 1 και προστίθεται παράγραφος 2 ως εξής: 
"2. Οι παραβάσεις των διατάξεων των ανωτέρω νομοθετικών και κανονιστικών πράξεων τιμωρούνται με τις διατάξεις του παρόντος νόμου".
Άρθρο 16 
- Στο πρώτο εδάφιο η φράση "του αυτού νόμου" διαγράφεται και αντικαθίσταται από τη φράση "του νόμου αυτού".
- Στην παράγραφο 1 η λέξη "περιπτώσεων" αντικαθίσταται από τη λέξη "εδαφίων"
- Στην παράγραφο 2 στο τέλος η φράση "του αυτού νόμου" διαγράφεται και αντικαθίσταται από τη φράση "του παρόντος νόμου".")
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής του ΠΑΣΟΚ κ. Μακρυπίδης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, θα συζητήσουμε όλα τα άρθρα μαζί ή θα τα χωρίσουμε σε δύο ενότητες;
ΠΡΟΕΔΡΕΥΩΝ (Κωνσταντίνος Γείτονας): Ήμουν σαφής, κύριε συνάδελφε. Ρώτησα προηγουμένως αν υπάρχει άλλη άποψη, δεν εισακούσθηκε και αποφασίσαμε να συζητηθούν όπως συζητήθηκαν στη Διαρκή Επιτροπή, δηλαδή σε μια ενότητα. Νομίζω ότι μπορούμε να δώσουμε άνεση χρόνου και στους εισηγητές και στους άλλους ομιλητές.
ΘΕΟΔΩΡΟΣ ΚΑΣΣΙΜΗΣ: Ναι, κύριε Πρόεδρε, να υπάρξει κάποια ανοχή χρόνου.
ΠΡΟΕΔΡΕΥΩΝ (Κωνσταντίνος Γείτονας): Ορίστε κύριε Μακρυπίδη έχετε το λόγο.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε και κύριοι συνάδελφοι, θα ήθελα πριν μπω στην εισήγησή μου επί των άρθρων, να κάνω δύο παρατηρήσεις για όσα ακούστηκαν από τους ομιλητές και τη συζήτηση επί της αρχής του νομοσχεδίου. 
Φάνηκε και από τους εισηγητές, αλλά και από τους συναδέλφους που μίλησαν ότι το συγκεκριμένο νομοσχέδιο τυγχάνει ευρύτερης αποδοχής και όσον αφορά τη φιλοσοφία και όσον αφορά το περιεχόμενό του. Αυτό είναι πολύ ευχάριστο και μάλιστα πρωτόγνωρο θα έλεγα στη συγκεκριμένη συγκυρία που υπάρχει όξυνση και έντονη πολιτική αντιπαράθεση επί νομοθετημάτων. Αυτό δείχνει ότι όντως το Υπουργείο Οικονομικών με το σημερινό νομοσχέδιο έρχεται να λύσει μια σειρά ζητήματα που αφορούν και τους καταναλωτές και τους παραγωγούς οινοπνεύματος. Και αυτό προκύπτει από το ότι οι παραγωγικές τάξεις δεν έχουν σοβαρές διαφωνίες στο συγκεκριμένο νομοσχέδιο. 
Μου προκάλεσαν όμως αίσθηση κάποιες απόψεις που έχουν σχέση με τον τρόπο φορολόγησης των μικρών παραγωγών. Και μάλιστα με μεγάλη μου λύπη είδα όλους τους ομιλητές από την πλευρά της Αξιωματικής Αντιπολίτευσης να επικεντρώνονται μόνο στο θέμα αυτό. Που σημαίνει ότι συμφωνούν σε όλα τα άλλα και υπάρχει διαφωνία μόνο στον τρόπο φορολόγησης.
Θα ήθελα κατ' αρχάς να πω ότι με το συγκεκριμένο νομοσχέδιο δεν προβλέπεται καμια φορολόγηση εκτός απ' αυτή που ισχύει μέχρι σήμερα. Αν δεχθώ ότι οι απόψεις ήταν επί της ισχύουσας φορολογίας να μειωθεί ή να καταργηθεί για τους μικρούς παραγωγούς, θα μπορούσα να πω επιτέλους "έλεος". Έλεος στο λαϊκισμό. Δηλαδή να καταργηθεί η φορολόγηση των 200 δραχμών στους παραγωγούς κατά λίτρο. Να καταργηθεί. Για ποιο σκοπό; Να εξηγηθεί επαρκώς.
Η φορολόγηση αυτή είναι 200 δρχ. το λίτρο δηλ. το 1/10 της φορολόγησης που ισχύει γι' αυτούς που εμπορεύονται την αλκοόλη, και έντονη φορολόγηση είναι 1.800 δρχ. το λίτρο. Αυτή είναι ενδεικτική και μικρή φορολογική επιβάρυνση και σε καμιά των περιπτώσεων δεν έρχεται να λύσει τα εισπρακτικά προβλήματα της χώρας. 
Έλεος όμως, κύριοι συνάδελφοι, στο λαϊκισμό, γιατί άκουσα να καταργηθεί και αυτός ο φόρος, να καταργηθεί και ο άλλος φόρος. Όταν έχουμε ακροατήριο, πελάτες -συγγνώμη για την έκφραση- είναι εύκολο να βγούμε και να πούμε να καταργήσουμε όλους τους φόρους για να γίνουμε πρόσκαιρα αρεστοί. Όμως περίμενα μεγαλύτερη υπευθυνότητα από αυτούς που κάνουν τις τέτοιες προτάσεις.
Εγώ δεν είμαι από την Κρήτη, είμαι από το Ξηρόμερο Αιτωλοακαρνανίας αλλά είμαι γαμπρός Κρητικός, και άκουσα κάποιους που ενδιαφέρονται δήθεν για τους Κρητικούς παραγωγούς. Είπαν για κάποιο τσιμπούσι, για κάποιο πανηγύρι, για κάποια γιορτή, να μπορεί να προσφέρει δωρεάν ο παραγωγός το τσίπουρο, γι' αυτό που καταναλώνει ο ίδιος ή οι καλεσμένοι του και να μη φορολογείται. Μπορεί να μου πει κάποιος ένα τέτοιο τραπέζι τι κόστος έχει και αν το πρόβλημα του είναι το κόστος από τη φορολόγηση της τσικουδιάς; 
Να, γιατί είπα έλεος στο λαϊκισμό.
ΓΙΑΝΝΗΣ ΚΑΨΗΣ: Η Κρήτη δεν βγάζει τσίπουρο, αλλά ρακί.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Καψή, ξέρουμε τις γνώσεις σας... και σ΄αυτό, αφήστε να ολοκληρώσει ο ομιλητής. Μην ανοίξουμε τώρα και ενδοπεριφερειακό πόλεμο με τα ποτά. 
ΑΝΔΡΕΑΣ ΜΑΚΡΥΠΙΔΗΣ: Θα ήθελα όμως να αναφερθώ και σε μια άλλη παρατήρηση. Όλοι συμφώνησαν και οι εισηγητές και οι ομιλητές στο περιεχόμενο του σχεδίου νόμου πλην Λακεδαιμονίων -και πρέπει πάντοτε να υπάρχουν- πλην του κ. Καρατζαφέρη. Και αυτό είναι ευχάριστο για μας διότι υπάρχουν τέτοιοι που διαφωνούν με τις απόψεις μας. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Σχετικά με τις διατάξεις του σχεδίου νόμου θεσπίζονται τα ακόλουθα. 
Στο άρθρο 1. Η παραγωγή, μεταποίηση, αποθήκευση, διακίνηση της αιθυλικής αλκοόλης των αποσταγμάτων και των προϊόντων απόσταξης, των αλκοολούχων ποτών και των πάσης φύσεως αλκοολούχων προϊόντων. Επίσης θεσπίζονται, το είδος των μηχανημάτων παραγωγής, οι όροι και ο τρόπος λειτουργίας τους καθώς και οι διαδικασίες ελέγχου και εποπτείας. Θεσπίζεται η διάκριση των επιτηδευματιών και οι προϋποθέσεις έκδοσης άδειας ασκήσεως επαγγέλματος. Θεσπίζονται και προβλέπεται συγκεκριμένα η διαδικασία βεβαίωσης και οι διοικητικές και ποινικές κυρώσεις σε βάρος των παραβατών, στην προσπάθεια που όλοι τονίσαμε για τον περιορισμό της φοροδιαφυγής και του λαθρεμπορίου. 
Στο άρθρο 2 ορίζονται οι αρμόδιες διοικητικές αρχές για την εφαρμογή του νόμου και αυτές είναι τόσο η γενική διεύθυνση τελωνείων για την επιβολή των ειδικών φόρων κατανάλωσης όσο και η γενική διεύθυνση του χημείου του κράτους. Στο άρθρο 3 δίδονται οι ορισμοί που είναι απαραίτητοι για τον χαρακτηρισμό και τη διάκριση των αλκοολούχων προϊόντων προκειμένου να αποφεύγονται οι παρερμηνείες, να διευκολύνεται η εμπορική διακίνηση των προϊόντων και για όσους ορισμούς υπάρχουν σε κοινοτικούς κανονισμούς, δεν χρειάζεται να αναφερθούν. Υπάρχουν όμως και κάποιοι άλλοι γι' αυτό τους αναφέρουμε συγκεκριμένα.
Για πρώτη φορά γίνεται η διάκριση μεταξύ του αποστάγματος στέμφυλων που παράγουν οι αποσταγματοποιοί, από το προϊόν που παράγουν οι μικροί αποσταγματοποιοί, οι γνωστοί πλέον διήμεροι. 
Το άρθρο 4 τίθενται οι απαραίτητοι όροι, διατυπώσεις και προϋποθέσεις με τις οποίες επιτρέπεται η απόκτηση, η κατασκευή, η κατοχή, η μεταφορά και η μεταβίβαση αποστακτικών μηχανημάτων για λόγους ελέγχου. Δίνεται η δυνατότητα στους μικρούς αποσταγματοποιούς να αυξάνουν τη χωρητικότητα των αμβίκων μέχρι τα 130 λίτρα, ακριβώς σε μια προσπάθεια να στηρίξουμε τους μικροπαραγωγούς για τους οποίους όλοι αναφερθήκαμε.
Στο άρθρο 5 γίνεται διάκριση των επιτηδευματιών που ασχολούνται με την παραγωγή ή με τη μεταποίηση της αιθυλικής αλκοόλης. Αποσαφηνίζονται οι όροι "αποσταγματοποιός" και "ποτοποιός", ενώ προτείνεται σαν ιδιαίτερη κατηγορία επιτηδευματιών οι μικροί αποσταγματοποιοί, οι διήμεροι, δηλαδή διακρίνονται οι κατηγορίες ανάλογα με το είδος των μηχανημάτων, αλλά και με τα προϊόντα που παράγουν.
Επίσης παρέχεται η δυνατότητα στον Υπουργό Οικονομικών να ορίζει με σχετική απόφαση, τους απαραίτητους χώρους, τις εγκαταστάσεις, εξοπλισμό των αποσταγμάτων των αλκοολούχων ποτών, τους όρους παραγωγής, διάθεσης των αποσταγμάτων και έκδοσης πιστοποιητικών αυθεντικότητας και παλαιότητας αυτών.
Αυτά τα αναφέρω για να απαντήσουμε στα εύλογα ερωτήματα ή παρατηρήσεις που έγιναν από τους συναδέλφους κατά την ομιλία επί της αρχής του νομοσχεδίου για τη μεγάλη γραφειοκρατία. 
Θα ήθελα ειλικρινά σε όσα αναφέρθηκαν -και υπάρχουν τα Πρακτικά- για τις έντεκα υπογραφές, που τις άκουσα κατά κόρον, να πω τα εξής: Γίνεται σύγχυση. Προφανώς είναι από άγνοια. Είναι υπογραφή όταν καταθέτει κάποιος μία αίτηση στο πρωτόκολλο κάποιας υπηρεσίας; Ο έλεγχος που θα κάνει ο υπάλληλος στην αποθήκη ή ο έλεγχος στο κλείσιμο ή στην έναρξη λειτουργίας, αυτό είναι πρόσθετες υπογραφές και γραφειοκρατία; Κάτι που δεν προβλέπεται στο νομοσχέδιο, επαναλαμβάνω ...
ΙΩΑΝΝΗΣ ΚΕΦΑΛΟΓΙΑΝΝΗΣ: Στον κ. Πάγκαλο να απαντήσετε. Αυτός τα είπε.
ΑΝΔΡΕΑΣ ΜΑΚΡΥΠΙΔΗΣ: Δεν νομίζω ο κ. Πάγκαλος να έχει ανάγκη υπεράσπισης από εσάς, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος μίλησε για γραφειοκρατία;
ΑΝΔΡΕΑΣ ΜΑΚΡΥΠΙΔΗΣ: Στο άρθρο 6 καθορίζεται η διαδικασία απόκτησης της άδειας ασκήσεως επαγγέλματος, η δυνατότητα τροποποίησης και ανάκλησης, τα δικαιώματα και οι υποχρεώσεις των επιτηδευματιών, καθώς και οι περιπτώσεις άσκησης παραλλήλων δραστηριοτήτων και συλειτουργιών. Η άδεια είναι τριετής από μονοετής που ήταν μέχρι σήμερα, ακριβώς στην προσπάθεια περιορισμού της γραφειοκρατίας. Άδεια οινοπνευματοποιών Β΄ κατηγορίας εφόσον η ημερήσια παραγωγή είναι πάνω από δεκαπέντε χιλιάδες λίτρα. 
Άρα όλα αυτά τα μέτρα στοχεύουν στη διευκόλυνση και των επιχειρηματιών, κύρια όμως των μικρών παραγωγών. 
Στο άρθρο 7 θεσπίζονται υποχρεώσεις και δικαιώματα επιτηδευματιών, περιορισμοί και απαγορεύσεις στη χρησιμοποίηση ορισμένων προϊόντων. Δίνεται δηλαδή η δυνατότητα να χρησιμοποιούν βιβλία με ηλεκτρονική μορφή. Διότι άκουσα τον κοινοβουλευτικό εκπρόσωπο της Νέας Δημοκρατίας - να λέει ότι η όλο εκσυγχρονισμό του θυμίζει αναπαλαίωση. Εξ ιδίων κρίνει τα αλλότρια. Τα συγκεκριμένα, όμως, νομοθετήματα επιβεβαιώνουν του λόγου το αληθές με το να τυγχάνουν ευρύτερης αποδοχής πέρα από τις προθέσεις και την εισήγηση του Υπουργείου Οικονομικών.
Μέσα από το παρόν σχέδιο νόμου και στο άρθρο 7, προστατεύονται οι παραδοσιακοί μικροί ποτοποιοί και αποσταγματοποιοί και καθορίζονται οι διαδικασίες απόκτησης άδειας ασκήσεως επαγγέλματος είτε με μία απλή βεβαίωση από την αρμόδια Διεύθυνση Γεωργίας είτε από μία απλή βεβαίωση από το δήμο. Αυτό δεν είναι μία απλούστευση, δεν είναι περιορισμός της γραφειοκρατίας αγαπητοί συνάδελφοι; 
Θα ήθελα να αναφερθώ στο άρθρο 8, μέσα από το οποίο ορίζονται τα πρόσωπα που δικαιούνται να παραλαμβάνουν την αιθυλική αλκοόλη, τα αποστάγματα, τα προϊόντα απόσταξης γεωργικής προέλευσης. Μέσα από εκεί τίθενται οι περιορισμοί και οι απαγορεύσεις στη διάθεση της χύμα αιθυλικής αλκοόλης, ακριβώς στα πλαίσια περιστολής του λαθρεμπορίου που όλοι αναφερθήκαμε.
Μια σοβαρή καινοτομία γίνεται με το άρθρο 8 στα πλαίσια του υγιούς ανταγωνισμού. Έτσι, δίνεται η δυνατότητα στον έμπορο να μεσολαβεί και να παίρνει οινόπνευμα και από τη Φορολογική Αποθήκη και από την εταιρεία παραγωγής οινοπνεύματος Β' κατηγορίας, κάτι που δεν υπήρχε μέχρι το 1993. Στα πλαίσια της απελευθέρωσης της ευρωπαϊκής αγοράς, έρχεται και εναρμονίζεται η νομοθεσία μας με το συγκεκριμένο άρθρο.
Στο άρθρο 9 εκσυγχρονίζεται το καθεστώς των φυρών, (δηλ. των απομειώσεων), της αιθυλικής αλκοόλης και των πάσης φύσεως αποσταγμάτων και προϊόντων απόσταξης τόσο κατά τη μεταφορά όσο και κατά την αποθήκευση και επαναπόσταξη. Έχουμε συγκεκριμένη αντιμετώπιση ενός σοβαρού προβλήματος που έχει να κάνει με τις φύρες. 
Τι ίσχυε μέχρι χθες; Η φύρα που αναγνωριζόταν ήταν 3% με 4% γενικά -4% τον πρώτο χρόνο, 3% τα επόμενα χρόνια- ανεξάρτητα του μεγέθους του βαρελιού που γίνεται η παλαίωση. Χωρίς διακρίσεις δηλαδή. Τώρα σχετίζεται η φύρα με την παλαίωση των αποσταγμάτων, με το μέγεθος του βαρελιού και γίνεται η παλαίωση μεγαλύτερη όσο τα βαρέλια είναι μικρότερα ακριβώς γιατί η επιφάνεια επαφής είναι μεγαλύτερη και ως εκ τούτου εντονότερη και η εξάτμιση. Άρα γίνεται μια αναγνώριση της φύρας κύρια στους μικρούς παραγωγούς.
Επίσης με το άρθρο 9 γίνεται εξορθολογισμός της φύρας, της μαγιάς του ούζου, με αναγνώριση του 2%, ενώ πριν δεν υπήρχε. Δεν όριζαν φύρα παραγωγής. Αυτή συμψηφιζόταν με τη φύρα αποθήκευσης. 
Στο άρθρο 10 γίνεται η διάκριση αρμοδιοτήτων βιοχημικών και τελωνειακών υπηρεσιών και συγχρόνως ορίζεται η διαδικασία ελέγχου και εποπτείας για την ομαλή και νόμιμη λειτουργία των μονάδων παραγωγής, αλλά και οι όροι συνεργασίας των αρμοδίων υπηρεσιών στις περιπτώσεις διαπίστωσης των παραβάσεων.
Ακούστηκε η άποψη για την ύπαρξη των τελωνειακών υπηρεσιών. Οι υπηρεσίες αυτές επιτελούν σοβαρό εθνικό έργο. Το πρόβλημα μετάβασης της παραγωγής από την άκρη ενός νομού στην πρωτεύουσα του είναι ανύπαρκτο είναι πλαστό το να πάει κάποιος από το Μουζάκι στην Καρδίτσα ή από την Καλαμπάκα στα Τρίκαλα...Το θέμα της απώλειας του χρόνου ή το κόστος μετάβασης δεν τέθηκε από κανέναν εκπρόσωπο των παραγωγών. Έθεσαν το θέμα της απλούστευσης της διαδικασίας, κάτι που γίνεται μέσα από το νομοσχέδιο αυτό και γι' αυτό υιοθετήθηκε. 
Στο άρθρο 11 προσδιορίζονται οι κυρώσεις για τους παραβάτες και γίνεται προσπάθεια διαχωρισμού των διοικητικών από τις ποινικές κυρώσεις. Παλαιότερα υπήρχαν δύο άρθρα (το 24 και το 25) με διοικητικές κυρώσεις και το άρθρο 26 για ποινικές και διοικητικές κυρώσεις. Έγινε εξορθολογισμός του συστήματος. Τώρα στο άρθρο 11 προβλέπονται μόνο διοικητικές κυρώσεις σε τρεις κατηγορίες και βαριές ποινές όπως δηλαδή αφαίρεση της αδείας στις περιπτώσεις που έχουμε υποτροπή. Άρα γίνεται πιο αυστηρή η νομοθεσία σχετικά με τους παραβάτες, όπως όλοι ζητήσαμε, γιατί επικαλεστήκαμε αρκετά παραδείγματα λαθρεμπορίου στον τομέα του οινοπνεύματος. 
Στο άρθρο 12 καθορίζονται οι ποινικές κυρώσεις για σοβαρές παραβάσεις, πλέον των διοικητικών κυρώσεων, κυρίως για τους όρους παραγωγής και διάθεσης των προϊόντων που είναι επικίνδυνα για τη δημόσια υγεία και για τον καταναλωτή, αλλά καθορίζονται και ποινικές κυρώσεις στις περιπτώσεις απόκρυψης προϊόντων. 
Στο άρθρο 13 προβλέπονται οι περιπτώσεις των παραβάσεων των διατάξεων του παρόντος νομοσχεδίου που επισύρουν και την ποινική δίωξη. Στο εύλογο ερώτημα που έγινε από τον εισηγητή της Νέας Δημοκρατίας για τα αποκαλυφθέντα προϊόντα του λαθρεμπορίου που κατάσχονται, σε ποιες περιπτώσεις και με ποιο τρόπο δεσμεύονται και πού πάνε τα έσοδα, προβλέπεται μέσα στο άρθρο 13 η δήμευσή τους και ότι εκποιούνται με δημοπρασία από την τελωνειακή υπηρεσία και αποτελούν πλέον έσοδα του δημοσίου. 
Στο άρθρο 14 προβλέπεται λεπτομερώς η διαδικασία για τη βεβαίωση των παραβάσεων και την επιβολή των προστίμων.
Στο άρθρο 15 περιέχονται οι μεταβατικές διατάξεις.
Στο άρθρο 16 προβλέπονται οι καταργούμενες διατάξεις, που θα παραμείνουν μέχρι το χρονικό διάστημα που θα ισχύσουν οι καινούριες από 1.1.2002.
Στο άρθρο 17, τέλος, προβλέπεται ο χρόνος έναρξης του ισχύοντος νόμου, που είναι η 1.1.2002, γι' αυτό και μια σειρά στοιχεία όπως οι ποινές προβλέπονται σε ευρώ, που είναι το επίσημο νόμισμά μας από την 1.1.2002.
Για όλους αυτούς τους λόγους, αλλά και για όσους αναφέρθηκαν από τις τοποθετήσεις των εισηγητών, αλλά και το σύνολο των ομιλητών, μπορούμε, μετά και με την κατ' άρθρο συζήτηση, να καταλήξουμε στην ομόφωνη ψήφιση του παρόντος σχεδίου νόμου.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Μακρυπίδη.
Ο κ. Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, άκουσα αρχικά τον εισηγητή της Πλειοψηφίας να εκπλήσσεται, διότι συμφωνήσαμε στην αρχή του νομοσχεδίου και κάναμε μία πολύ καλή συζήτηση με τον Υπουργό στην επιτροπή, που πιστεύω ότι θα συνεχιστεί και εδώ σε μία περίοδο όξυνσης, όπως τόνισε. Ήρθε μετά από ένα λεπτό να παρουσιαστεί ως εκπρόσωπος της όξυνσης αυτής, αναφωνώντας "Έλεος" για το λαϊκισμό.
Κύριε συνάδελφε εμείς δεν θα προσχωρήσουμε στη "Λαλιώτειο" λογική. Εμείς θα συνεχίσουμε να υποστηρίζουμε και να στηρίζουμε τα συμφέροντα του ελληνικού λαού όπως εμείς τα νιώθουμε. Μπορεί ο κύριος συνάδελφος να θεωρεί ότι οι 50.000 ή οι 60.000 το χρόνο που ζήτησαν οι συνάδελφοι να μειωθεί η φορολογία σε αυτούς τους διήμερους μικρούς παραγωγούς είναι ένα ασήμαντο ποσό. Θα ήθελα να του πω ότι ως γαμπρός ας πήγαινε και μέχρι τα χωριά της Κρήτης να δει ότι οι 5000 το μήνα ή αθροιστικά οι 60.000 το χρόνο για μερικούς μικρούς παραγωγούς είναι ένα πάρα πολύ σημαντικό ποσό. 
Θα επαναλάβω ότι αν υπάρχει παράνομη εμπορία των ποσοτήτων των μικροπαραγωγών αυτό δεν οφείλεται στους ίδιους, αλλά οφείλεται σε εκείνους που αγοράζουν από αυτούς, από πολλούς μικρούς και ελλείψει ικανών ελέγχων τον διοχετεύουν σε άλλα σημεία πώλησης. Το λέω αυτό για να ξεκαθαρίσουμε και ορισμένα θέματα λαϊκισμού. 
Με χαρά μου είδα ότι έγιναν κάποιες αλλαγές από τον κύριο Υπουργό. Στο άρθρο 4 εγώ θα επιμείνω στην παράγραφο 3 στο δεύτερο εδάφιο "αν πραγματοποιηθεί οποιαδήποτε επισκευή, μετασκευή κλπ. απαιτείται έκδοση βεβαίωσης καταλληλότητας" να διατυπωθεί ως εξής: "Για να πραγματοποιηθεί οποιαδήποτε επισκευή ή μετασκευή ή μεταβίβαση άμβικα απαιτείται προηγούμενη γνωστοποίηση στην αρμόδια υπηρεσία και στο Γενικό Χημείο του Κράτους και έκδοση βεβαίωσης καταλληλότητας μετά την τέλεση της πράξης". Το λέω αυτό γιατί σε άλλη περίπτωση μπορεί να υπάρξουν κενά, τα οποία να μη γνωρίζει η υπηρεσία και στα κενά αυτά πολλά μπορεί να έχουν συμβεί, όπως η μεταβίβαση, η παράνομη χρησιμοποίηση. Ενώ έτσι νομίζω ότι δεν επιβαρύνουμε γραφειοκρατικά, ζητούμε από τον κάτοχο να ενημερώσει την υπηρεσία με επιστολή ότι "εγώ προτίθεμαι να τον επισκευάσω, να το μεταβιβάσω" ή οτιδήποτε. Έτσι θα ξέρουμε από την ώρα εκείνη μέχρι την ώρα που ζητάει την άδεια τι διάστημα έχει περάσει και που βρίσκεται αυτός ο άμβικας. Δεν νομίζω ότι αυτό δυσκολεύει τα πράγματα.
Στο άρθρο 7 παράγραφος Α΄ εδάφιο ε΄ στην πρωτελευταία γραμμή λέει "και να ζητήσουν την καταμέτρηση και δειγματοληψία καθώς και την έκδοση δελτίου χημικής ανάλυσης". Μετά από τη φράση "και δειγματοληψία" θα ήθελα να μπει η φράση "η οποία πραγματοποιείται εντός τόσων ημερών". Έτσι θα ξέρουμε ότι από την ημέρα που μας δηλώνει ότι σταμάτησε την παραγωγή, σε διάστημα κάποιων συγκεκριμένων ημερών -αυτό θα μας το πει η υπηρεσία- θα γίνει ο έλεγχος της παραγωγής. Διότι αν αυτά μείνουν ένα μήνα εκεί μπορεί η μισή παραγωγή να έχει φύγει χωρίς να έχουμε καμία βεβαίωση της αρμόδιας υπηρεσίας για το ύψος της παραγωγής αυτής. Δεν ξέρω αν θα είναι δύο ή τέσσερεις ή οκτώ μέρες. Πρέπει όμως να μας πουν για να βάλουμε μια προθεσμία, εντός πόσων ημερών νομίζει η υπηρεσία ότι μπορεί να γίνει η καταμέτρηση, η βεβαίωση της ποσότητας και η δειγματοληψία. Η καταμέτρηση είναι που ενδιαφέρει.
Έρχομαι τώρα στο άρθρο 5, στο λαϊκισμό, για τους μικρούς αποσταγματοποιούς. Εδώ υπάρχει ένα πρακτικό πρόβλημα. Πολύ σωστά το σχέδιο νόμου αναφέρεται σε λίτρα. Όμως οι υφιστάμενοι άμβικες είναι σε κιλά, ογδόντα, εκατό, εκατόν είκοσι κιλά. Δεν μπορούν να τους πετάξουν και να αγοράσουν καινούριους, που να είναι σε λίτρα. Πρέπει να υπάρξει παράγραφος, που να λέει πως όπου αναφέρεται χωρητικότης αμβίκων σε λίτρα ισχύει η αντίστοιχη ποσότητα σε κιλά. Διαφορετικά θα είναι παράνομοι όλοι τους. Μου φαίνεται ότι ένας άμβικας εκατόν τριάντα κιλών περιέχει εκατόν τριάντα οκτώ λίτρα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή η μέτρηση γίνεται σε νερό, ένα λίτρο νερού είναι ένα κιλό. Δεν υπάρχει διαφορά. Δεν έχουν πρόβλημα. Αν γινόταν η μέτρηση σε άλλο προϊόν, κρασί ή ούζο, πιθανόν να υπήρχε διαφορά. 
ΘΕΟΔΩΡΟΣ ΚΑΣΣΙΜΗΣ: Συμφωνώ από τη στιγμή που υπάρχει αυτή η δήλωσή σας στα Πρακτικά.
Πάμε τώρα στο ίδιο άρθρο 5, στο ε΄, στην παρ. 2, για τους μικρούς αποσταγματοποιούς. Εδώ στη δεύτερη φράση στο τέλος λέμε "η απόδοση των οποίων σε άνυδρη αιθυλική αλκοόλη δεν υπερβαίνει τα επτάμισι λίτρα ανά εκατό χιλιόγραμμα στεμφύλων κατ΄ ανώτατο όριο. Πιστεύω ότι ή θα πρέπει να μειώσουμε το επτάμισι στο τεσσερεσήμισι, ή να προσθέσουμε "υπολογιζομένου ότι η συμμετοχή των στεμφύλων στο αποσταζόμενο προϊόν είναι 75%", διότι γνωρίζουν οι υπηρεσίες ότι τα στέμφυλα αν αποσταχθούν θα καεί ο άμβικας, αν δεν προστεθεί νερό περίπου 35%, για να πραγματοποιηθεί η απόσταξη. 
Εδώ έρχεσθε και υπολογίζετε ότι βγάζετε αιθυλική αλκοόλη και από το νερό, ενώ η θέλησή σας είναι να βγει από τα στέμφυλα. Είναι επτάμισι λίτρα από εκατό κιλά στέμφυλα, αλλά όταν αποστάζουμε εκατό κιλά, έχουμε εξήντα πέντε κιλά στέμφυλα και τριάντα πέντε κιλά νερό. Εδώ πρέπει να γίνει διευκρίνιση, ώστε να φορολογούμε αυτό ακριβώς που αποστάζουμε. 
Όσον αφορά την παρ. 8 στο ίδιο κεφάλαιο, πρέπει κατά τη διακίνηση και κατά την εμπορία να υπάρχει κάπου αναγεγραμμένη η προέλευση και το όνομα του παραγωγού. Σωστά, κύριε Υπουργέ, δεν μπορεί να τυποποιηθεί το προϊόν με ετικέτες, αλλά το μαζεύει κάποιος έμπορος και το πάει οπουδήποτε, χωρίς να μπορούμε να το ελέγξουμε. Το να έχει το μαγαζί ένα δελτίο αποστολής δεν σημαίνει τίποτα. Με το ίδιο δελτίο μπορεί να περάσει πολλές φουρνιές προϊόντος. Ενώ αν πάνω στη μεγάλη συσκευασία αναγράφεται ο παραγωγός και ο τόπος προέλευσης, τότε πολύ εύκολα μπορεί να γίνει ο έλεγχος. 
Γιατί πολύ φοβάμαι ότι η οποιαδήποτε παράνομη διακίνηση γίνεται ως εξής: Πηγαίνεις σε ένα σούπερ μάρκετ, βρίσκεις μία ποσότητα. Από πού την πήρες; Από τον παραγωγό Κασσίμη, στο τάδε χωριό της Καρδίτσας. Αυτή η ποσότητα μπορεί να είναι και μετά από ένα μήνα άλλη τόση ποσότητα πάλι από τον Κασσίμη. Άρα δεν μπορεί να βγάλει δύο τόνους που πουλάει το μαγαζί. Έχει βγάλει διακόσια ή τριακόσια λίτρα. Πρέπει, λοιπόν, να υπάρχει η ετικέτα για τον έλεγχο από τις αρχές. Να φαίνεται από πού προέρχεται το συγκεκριμένο τσίπουρο. Διαφορετικά, φοβάμαι ότι αφήνουμε περιθώρια μέσω του νόμιμου δελτίου διοχετεύσεως ποσοτήτων που ποτέ δεν μπορούμε να ελέγξουμε από πού προέρχονται.
ΠΡΟΕΔΡΕΥΩΝ (Παναγιώτης Σγουρίδης): Τεχνικά πρέπει να το δείτε αυτό, κύριε Υπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, φοβάμαι πως αν το προσθέσουμε θα δημιουργήσουμε πολύ μεγαλύτερα προβλήματα στους παραγωγούς απ' αυτά που πάμε να λύσουμε. Το λέω γιατί δεν μπορείς να βάλεις την ετικέτα του παραγωγού αν δεν τον υποχρεώσεις να κάνει και την τυποποίηση. Γιατί το να έχει το όνομα δεν σημαίνει τίποτε απολύτως. Μπορεί να το βάλει ο οποιοσδήποτε και ευθύνη του παραγωγού θα είναι πιθανές ενδιάμεσες απάτες.
ΠΡΟΕΔΡΕΥΩΝ (Παναγιώτης Σγουρίδης): Στο διακινητή να το βάλετε. Να είναι υποχρεωμένος να πει από πού το πήρε. 
ΘΕΟΔΩΡΟΣ ΚΑΣΣΙΜΗΣ: Πάνω στο δοχείο να γράφει από πού το πήρε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αναφερόμαστε στους διήμερους. Μιλούσαμε μέχρι τώρα για να πιούμε, οι ίδιοι για να δωρίσουμε και όχι να εμπορευτούμε.
Θέλω να πω ότι με αυτήν τη στάση μην ενθαρρύνουμε τελικά την εμπορία. Μέχρι τώρα πήγαμε καλά στη συζήτηση επί της αρχής και ήταν ομόφωνη η ψήφισή του και έτσι θέλω να τελειώσει και με τα άρθρα. Είπατε ότι θα επιβαρυνθεί με 60.000 δραχμές το χρόνο. Για να γίνει αυτό, σημαίνει ότι ένας μικροπαραγωγός πρέπει να βγάλει τρεις χιλιάδες λίτρα τσίπουρο. Αν το κάνει παύει να είναι διήμερος. Μιλήσατε για απαλλαγή μέχρι πενήντα κιλά. Άκουσα να ζητάτε να μην πληρώσουν τα τριάντα ή πενήντα λίτρα, είναι μία φορολογία 30Χ200=6.000 το χρόνο ήτοι 500 δραχμές το μήνα, λιγότερο από ένα πακέτο τσιγάρα. Άρα δεν είναι τόσο σημαντική η επιβάρυνση για να επιμείνουμε τόσο πολύ.
Έχω μιλήσει με πολλούς εκπροσώπους των μικρών διήμερων παραγωγών που πολλοί απ' αυτούς είναι φίλοι μου και έχουμε συζητήσει και λύσει πολλά προβλήματα. Θα έλεγα μάλιστα ότι βρήκα μεγαλύτερη αντίσταση στη Βουλή και μεγαλύτερη πίεση για την αποδοχή της μη φορολόγησης από ό,τι από τις προτάσεις των ίδιων των εκπροσώπων, οι οποίοι αντελήφθηκαν ότι πράττουμε το ορθό. Δεν θέλω να προκαταλάβω τη δική τους δημόσια έκφραση των ευχαριστιών, γιατί είναι πράγματι ευχαριστημένοι με τις μέχρι τώρα ρυθμίσεις που έκανε το Υπουργείο Οικονομικών.
Το σημαντικό δεν είναι η εξάλειψη της φορολογίας των 200 δραχμών που το ξανατονίζω ότι για την πλειοψηφία των μικρών παραγωγών δεν ξεπερνάει τις 500 δραχμές ή τις 1.000 αν παράγουν τα πενήντα λίτρα ή τις 2.000 δραχμές, μηνιαία. Μιλάμε για ασήμαντα ποσά. Πιστεύω πως μεγεθύνουμε το πρόβλημα το οποίο είναι ιδιαίτερα ασήμαντο και δεν τους απασχολεί τόσο. Οι μικροπαραγωγοί έχουν άλλα προβλήματα που όμως τα λύσαμε. Μάλιστα με τις δεσμεύσεις που αναλάβαμε πιστεύω πως ικανοποιήσαμε το σύνολο των μεγάλων προβλημάτων τους.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, εγώ δεν επιμένω, γιατί δεν θέλω να δημιουργήσω πρόβλημα στους μικρούς παραγωγούς, απλώς πρέπει να βρεθεί ένας τρόπος να διευκολυνθούν οι ελεγκτικές αρχές στο να βρίσκουν αν αυτό προήλθε από ένα μικρό παραγωγό ή προήλθε από μία παράνομη παραγωγή. 
ΠΡΟΕΔΡΕΥΩΝ (Παναγιώτης Σγουρίδης): Η διακίνηση επωνύμως του προϊόντος είναι κάτι που θα βοηθήσει και στην Ευρωπαϊκή Ένωση και θα έχει καλύτερη τιμή. 
ΘΕΟΔΩΡΟΣ ΚΑΣΣΙΜΗΣ: Είναι άλλο θέμα, πρέπει να γίνει τυποποίηση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θέλω να καταλάβετε ότι θα με βγάλει από τη δύσκολη θέση να σας πω τι σημαίνει το επώνυμο προϊόν στα ράφια.
ΘΕΟΔΩΡΟΣ ΚΑΣΣΙΜΗΣ: Θα δημιουργήσει άλλα προβλήματα αυτό. 
ΠΡΟΕΔΡΕΥΩΝ (Παναγιώτης Σγουρίδης): Είναι θέμα πώς το προσεγγίζεις. Βοηθούμε τους μικρούς παραγωγούς, αλλά δεν βοηθούμε τον καταναλωτή. Είναι πολύ σημαντικό αυτό. Όλοι μας όμως είμαστε καταναλωτές. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, έχετε απόλυτο δίκιο, αλλά είναι θέμα στάθμισης μεταξύ των συμφερόντων. 
ΠΡΟΕΔΡΕΥΩΝ (Παναγιώτης Σγουρίδης): Ναι, βλέπουμε τους μικρούς παραγωγούς, αλλά δεν βλέπουμε τον καταναλωτή. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Χθες και σήμερα στην Αίθουσα το περιβάλλον είναι περισσότερο υπέρ των μικρών παραγωγών και λιγότερο για την ποιότητα. 
ΠΡΟΕΔΡΕΥΩΝ (Παναγιώτης Σγουρίδης): Εγώ όμως είμαι υπέρ του καταναλωτή. 
ΘΕΟΔΩΡΟΣ ΚΑΣΣΙΜΗΣ: Εδώ μονάχα μια παρατήρηση θέλω να κάνω ότι όλοι ενδιαφερόμαστε για τον καταναλωτή, αλλά το παραδοσιακό προϊόν φτιαγμένο από ένα μικρό παραγωγό σταφυλιών δεν είναι αυτό το οποίο θα έχει μέσα είτε συνθετική αλκοόλη είτε οτιδήποτε άλλο, άρα δεν προστατεύεται ο καταναλωτής. Αυτό που πρέπει να προστατέψουμε είναι ότι στο όνομα αυτού του προϊόντος να διακινούνται παράνομα παραγόμενα προϊόντα. Αυτό το καταλαβαίνει πολύ καλά το Υπουργείο Οικονομικών. 
Εγώ, κύριε Υπουργέ, δεν επέμεινα για το θέμα της φορολογίας. Εκείνο στο οποίο επιμένω είναι όμως για το θέμα του υπολογισμού στα εκατό λίτρα και αυτό ελπίζω ότι θα το δούμε στη συνέχεια. 
Στο άρθρο 13, εκεί θα επιμείνω. Είδα ότι κάνατε μια βελτίωση αυτό το "δύο ενηλίκων μαρτύρων" ή αν δεν υπάρχουν να είναι δύο άλλοι ή κανένας. Το κάνατε να είναι ή ένας ή κανένας. Θα πω πάλι νομικά όταν υπάρχει το ένας, μήπως το κανένας μπορεί να προσβληθεί στο δικαστήριο; 
Σ' αυτό, όμως, το οποίο θα επέμενα είναι διότι ακούστηκε ότι προβλέπεται δήμευση, δεν προβλέπεται δήμευση. Μιλάμε για αιθυλική αλκοόλη, η οποία συλλαμβάνεται στα χέρια κάποιου είτε παραγωγού είτε εμπόρου, η οποία είναι ακατάλληλη για τρόφιμα είτε καταστρέφεται είτε αν είναι κατάλληλη για τη βιομηχανία με μέριμνα της αρμόδιας υπηρεσίας διοχετεύεται στη βιομηχανία. Εδώ, λοιπόν, θέλω να επιμείνω ότι ή πρέπει να μπει ότι το προϊόν της διάθεσης αποτελεί δημόσιο έσοδο ή θα πρέπει να μπει ότι αν το ανώτατο χημικό συμβούλιο κρίνει ότι τα κατασχεθέντα είναι ακατάλληλα για κατανάλωση από άνθρωπο, αλλά κατάλληλα για άλλες βιομηχανικές χρήσεις, οι οποίες πρέπει να προσδιορίζονται επακριβώς σε σχετική απόφασή του, αυτά δημεύονται και διατίθενται. Και θα σας πω γιατί: Διότι ακριβώς στην 8 και στην 9 δικαιολογεί του φόβους μου απελευθερώσεώς τους με δικαστική απόφαση. Διότι το 8 λέει κατασχεθέντα για τα οποία απεφάνθη το αρμόδιο δικαστήριο πρέπει να αποδοθούν στον ιδιοκτήτή τους και φυσικά θα αποφανθεί ένας πρωτοδίκης ότι είναι ακατάλληλα μεν για τη βιομηχανία τροφίμων, κατάλληλα για μια άλλη βιομηχανία. Άρα δώστου τα πίσω με την υποχρέωση να τα δώσει σε μια χημική βιομηχανία. Και έχουμε τον παρανομούντα με επικίνδυνο προϊόν απλώς να χάνει το υπερκέρδος και να κερδίζει και πάλι. 
Εδώ θα ήθελα να είναι σαφές ότι αυτά, τα οποία είναι ακατάλληλα για χρήση για τη βιομηχανία τροφίμων και κατασχέθηκαν από κάποιον που τα προόριζε για τη βιομηχανία τροφίμων, να δημεύονται υποχρεωτικά και το τυχόν προϊόν της διάθεσής τους να αποτελεί δημόσιο έσοδο. Δεν αρέσει σε κάποιους, αλλά έτσι είναι. Όταν εγώ πιάνω αυτόν ο οποίος μου παράγει υποτίθεται για τρόφιμα, άρα επικίνδυνα για την δημόσια υγεία και αυτά τα κατάσχω, εάν κριθούν κατάλληλα για τη βιομηχανία δεν τον επιβραβεύω λέγοντάς του καλά έχασες το υπερκέρδος, πούλα τα όμως στη βιομηχανία να πάρεις ένα κέρδος. Και δεν με ενδιαφέρει τόσο ότι θα έχανε το κράτος φορολογία όσο με ενδιαφέρει ότι η συνθετική αλκοόλη είναι θανατηφόρος αν θέλετε, είναι καταστροφική για τη δημόσια υγεία.
Δυστυχώς με τα ποτά "μπόμπες", που κυκλοφορούν έχουμε επανειλημμένα σε όλη την Ελλάδα, στα νοσοκομεία, αν πάρεις τα στατιστικά στοιχεία, νέα παιδιά που πάνε από κατανάλωση αλκοόλ που περιείχε αιθυλική αλκοόλη μέσα. Και θα ήθελα να είμαστε πάρα πολύ αυστηροί. 
Δεν έχω να πω, τίποτα άλλο. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς, κύριε Κασσίμη.
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Συμφωνήσαμε χθες και επί του νομοσχεδίου, όχι γιατί το θεωρούμε τέλειο -αντίθετα εμείς και άλλοι συνάδελφοι εντοπίσαμε σημαντικά κενά και αδυναμίες, όπως εκείνες που έχουν σχέση με το μεγάλο πρόβλημα της φοροδιαφυγής- αλλά γιατί υπάρχουν σημαντικά, σοβαρά προβλήματα σε αυτόν τον τομέα των αλκοολούχων ποτών, που έπρεπε οπωσδήποτε να παρθούν ορισμένα μέτρα. 
Θα κάνω δύο-τρεις παρατηρήσεις ή θα εμμείνω σε ορισμένες παρατηρήσεις που έγιναν και από άλλους συναδέλφους πάνω σε ορισμένα άρθρα. 
Σχετικά με το επώνυμο προϊόν, είπατε, κύριε Υπουργέ, ότι κάπου συμφωνούν και οι ίδιοι οι παραγωγοί, να βγαίνει με ετικέτα το μπουκάλι κλπ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το αντίθετο είπα.
ΣΤΑΥΡΟΣ ΣΚΟΠΕΛΙΤΗΣ: Δεν το κατάλαβα, με συγχωρείτε. 
Πρέπει να το δείτε αυτό το πράγμα. Είναι ένας τρόπος και να ελέγξουμε την ίδια την ποιότητα του προϊόντος και να προστατεύσουμε και τον καταναλωτή. Επίσης με το άρθρο 7 που μιλάμε, δημιουργούνται ορισμένες επιτροπές. Καλό θα ήταν σε αυτές τις επιτροπές να συμμετέχουν και εκπρόσωποι των παραγωγών. Έχουν και γνώμη και άποψη, αλλά μπορούν και να ακούν πράγματα εκεί χρήσιμα γι' αυτούς. 
Στο άρθρο 8 που αναφέρεται στη διάθεση, διακίνηση αιθυλικής αλκοόλης, αποσταγμάτων κλπ., δεν μπορούμε να καταλάβουμε, κύριε Υπουργέ, ποιος είναι ο λόγος να εμπλέκονται δύο υπηρεσίες στον καθορισμό των όρων και των προϋποθέσεων για την ανάμιξη αμπελοοινικής αλκοόλης κλπ. Μιλάμε για την παράγραφο 11 του άρθρου, αν δεν κάνω λάθος. Θα μπορούσε αυτήν τη δουλειά -από άποψη γραφειοκρατίας το λέμε- να την κάνει μία υπηρεσία του Υπουργείου Οικονομικών, σε συνεργασία με ένα γεωπόνο της Διεύθυνσης Γεωργίας του Υπουργείου Γεωργίας. 
Τονίσαμε και χθες, όσον αφορά τις φύρες και τις αποδόσεις που μιλάει το άρθρο 9, ότι πρέπει να προσπαθήσουμε να μη βάλουμε σε ένα τσουβάλι τους πάντες, μικρούς και μεγάλους παραγωγούς, αποσταγματοποιούς κλπ. Και είχαμε πει ότι καλύτερα θα ήταν ο υπολογισμός της φύρας να γίνεται με ειδικό για τον καθένα βιομηχανικό τρόπο από την αρμόδια υπηρεσία του Γενικού Χημείου του Κράτους.
Όσον αφορά το άρθρο 10 και στο σημείο που μιλάει για τον έλεγχο και συγκεκριμένα στην παράγραφο 8 όπου προβλέπεται η αποστολή μηνιαίων καταστάσεων διακίνησης παντός είδους αποσταγμάτων στο Γενικό Χημείο Κράτους, λέμε ότι αυτό θα μπορούσε να μη γίνει, αφού κάθε μήνα υποβάλλονται οι καταστάσεις στα τελωνεία, προκειμένου να καταβάλλεται ο φόρος.
Σχετικά με τις διοικητικές κυρώσεις που αναφέρονται τα άρθρα 11, 12, 13 κλπ., τις ποινές, είπαμε και χθες ότι αυτά πρέπει να διαφοροποιούνται όσον αφορά τους διήμερους παραγωγούς και τους μικρούς από τους μεγάλους. Αυτό έχει σχέση όταν αυτά τα πρόστιμα ή οι ποινές αναφέρονται σε παραλείψεις και παραβλέψεις αυτών των μικροπαραγωγών, που δεν γίνονται υπηρετώντας μία συγκεκριμένη σκοπιμότητα, και να έχουν το δικαίωμα στην περίπτωση που τους επιβάλλονται οι ποινές να προσφεύγουν, χωρίς να πληρώνουν το 30% του προστίμου.
Κλείνω, κύριε Πρόεδρε, λέγοντας ότι εμείς εμμένουμε στην άποψη, για λόγους που αναφέρθηκαν από όλους τους ομιλητές χθες από όλες τις πτέρυγες, σε σχέση με τους μικρούς αποσταγματοποιούς, τους διήμερους παραγωγούς, να μην επιβάλλεται καμία φορολόγηση.
Είναι αυτοί που βγάζουν μέχρι εβδομήντα, ογδόντα κιλά συγκεκριμένα, τσίπουρο ή τσικουδιά. Είναι και μία απαίτηση της Ομοσπονδίας τους αυτό το πράγμα, να μην επιβάλλεται καμία φορολόγηση. Είναι μία συγκεκριμένη βοήθεια. Μπορεί να μην είναι μεγάλο το οικονομικό κόστος, αλλά είναι ένα ενδιαφέρον που καταδεικνύεται από την πλευρά μας για την προσπάθεια που καταβάλλουν αυτοί οι άνθρωποι και να μείνουν στις περιοχές τους και να δώσουν και μέσα από την παραγωγή ζωή σ' αυτές.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, είχαμε επισημάνει από τη συζήτηση επί της αρχής ότι το νομοσχέδιο αυτό πραγματεύεται ένα αντικείμενο με σημαντικό ενδιαφέρον για την οικονομική και όχι μόνο ζωή του τόπου. Το νομοσχέδιο αυτό έρχεται να αντικαταστήσει νομοθετήματα που είχαν διάρκεια ζωής ογδόντα τεσσάρων ετών και εκτός των άλλων επαναδιατυπώνει με σύγχρονο περιεχόμενο βασικές έννοιες, που αφορούν το κύκλωμα της αιθυλικής αλκοόλης και των αλκοολούχων ποτών. 
Κατά την άποψή μας δεν καλύπτει τις σύγχρονες απαιτήσεις που συνεπάγεται το κύκλωμα αυτό. Παρά ταύτα, όμως, ως σχέδιο νόμου τα όσα περιλαμβάνει δεν μας βρίσκουν αντίθετους. Γι' αυτό και το ψηφίσαμε επί της αρχής.
Μας βρίσκει απολύτως σύμφωνους η άποψη που διατύπωσε ο κύριος Υπουργός ότι κάθε νόμος είναι ένα εργαλείο στα χέρια αυτού που τον εφαρμόζει. Η ύπαρξη του νόμου δεν σημαίνει σώνει και καλά και σωστή εφαρμογή του. Το μέγα λοιπόν, ερώτημα είναι αν έχουμε σύγχρονους ορισμούς, σύγχρονες διατάξεις και το πώς θα μπορέσουμε να επιτύχουμε την εφαρμογή αυτού του νόμου. Με αυτό, λοιπόν, το σκεπτικό θα κάνουμε μερικές βασικές και επιγραμματικές παρατηρήσεις στα άρθρα. 
Στο πρώτο άρθρο καθορίζεται το αντικείμενο των ρυθμίσεων που είναι τα της παραγωγής αλκοολούχων ποτών, των μηχανημάτων παραγωγής και οι όροι λειτουργίας, η διάκριση των επιτηδευματιών, οι παραβάσεις και οι κυρώσεις. 
Στο άρθρο 2 επισημαίνεται -και ορθώς- ότι ο ποιοτικός έλεγχος είναι αλληλένδετος και συνδεόμενος με το φορολογικό. Και επειδή αποτελεί βασικό πρόβλημα η διαπίστωση της γεωργικής ή της συνθετικής προέλευσης της αλκοόλης, πάνω στο οποίο κάναμε παρατηρήσεις κατά τη χθεσινή συζήτηση, με ικανοποίηση πληροφορηθήκαμε σήμερα ότι και το Γενικό Χημείο του Κράτους διαθέτει τον αναγκαίο σύγχρονο εξοπλισμό, τον οποίο απέκτησε πρόσφατα και πολλές παραβιάσεις της κείμενης νομοθεσίας και λαθρεμπορίας έγινε δυνατόν να διακριβωθούν από τη χρήση αυτού του σύγχρονου εξοπλισμού.
Στο άρθρο 3 ορίζονται τα αλκοολούχα ποτά και για πρώτη φορά γίνεται διάκριση μεταξύ του αποστάγματος στέμφυλων, που παράγουν οι αποσταγματοποιοί από το προϊόν που παράγουν οι διήμεροι.
Με το άρθρο 4 δίνεται η δυνατότητα στους μικρούς αποσταγματοποιούς να αυξάνουν τη χωρητικότητα του εξοπλισμού τους, των αμβίκων τους, μέχρι τα εκατόν τριάντα λίτρα.
Με το άρθρο 5 θεσμοθετείται η διάκριση μεταξύ ποτοποιών και αποσταγματοποιών, ενώ απλοποιείται η διαδικασία για την έκδοση άδειας ασκήσεως επαγγέλματος και η διάρκειά της από ετήσια γίνεται τριετής. 
Με το άρθρο 7 καθορίζονται οι υποχρεώσεις και τα δικαιώματα των επιτηδευματιών και θα θέλαμε να επισημάνουμε δύο νέες διατάξεις που απλουστεύουν τις διαδικασίες, όπως είναι η δυνατότητα να χρησιμοποιούν βιβλία σε ηλεκτρονική μορφή ή ακόμη και να αντικαθιστούν τα βιβλία αυτά με τα βιβλία του κώδικα βιβλίων και στοιχείων.
Με το άρθρο 9 καθορίζονται οι φύρες. Η φύρα αποτελεί -όπου υπεισέρχεται- ένα πολύ σοβαρό πρόβλημα. Συνήθως αποτελεί μια μορφή νομιμοφανούς ή νομότυπης παραπλάνησης των αρχών. Το γεγονός ότι στο παρόν σχέδιο νόμου καθορίζονται αυστηρά και περιορισμένα όρια φύρας δείχνει ότι έχουν χρησιμοποιηθεί όλα τα μακροχρόνια στατιστικά και εμπειρικά δεδομένα. Θέλουμε να πιστεύουμε ότι αυτά τα όρια φύρας που έχουν καθοριστεί θα αποτρέψουν παράτυπη και παράνομη διακίνηση αλκοόλης. 
Σε σχέση με το παρελθόν γίνεται προσπάθεια αποποινικοποίησης διαφόρων διαδικασιών, διοικητικών και ποινικών κυρώσεων και αυτό απλουστεύει το βάρος που επωμίζονται οι μικροί παραγωγοί. 
Κύριε Πρόεδρε, δεν έχουμε άλλες παρατηρήσεις επί των άρθρων του νομοσχεδίου. Θέλουμε να πούμε ότι είναι ένα συνεκτικό νομοσχέδιο σε ό,τι αφορά τα θέματα στα οποία αναφέρεται, στους ορισμούς τους οποίους δίνει. Θέλουμε όμως να επισημάνουμε ότι, παρά τα επιτεύγματα της Υπηρεσίας Διώξεως Λαθρεμπορίας αλκοολούχων ποτών που ανέφερε ο κύριος Υπουργός, η έκταση του λαθρεμπορίου είναι τεράστια. Θα πρέπει να καταβληθούν ακόμα περισσότερες προσπάθειες, διότι, εκτός από την διαφυγή εσόδων από το ελληνικό κράτος, υπάρχει και το πρόβλημα της δημόσιας υγείας η οποία πλήττεται σοβαρά. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Αμπατζόγλου. 
Το λόγο έχει ο κ. Φοίβος Ιωαννίδης.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, "και οίνος ευφραίνει καρδίαν ανθρώπων". Ο Χριστός ευλόγησε το σίτον, τον οίνον και το έλαιον. 
ΠΡΟΕΔΡΕΥΩΝ (Παναγιώτης Σγουρίδης): Έλεος.
ΦΟΙΒΟΣ ΙΩΑΝΝΙΔΗΣ: Βεβαίως παραβλέποντας τον κίνδυνο να διαστρεβλωθούν πλήρως όλα όσα θα πω, κάτι που έγινε για άλλα πράγματα που είπα, με σχόλια σημερινών εφημερίδων, αθλίως διαστρεβλώσαντα αυτά που έχω πει για άλλο θέμα- θα πω μερικές σκέψεις μου, επειδή άκουσα και κάποιους συναδέλφους χθες να κατακεραυνώνουν το οινόπνευμα, το κρασί, τα ποτά γενικώς. Βεβαίως ο Ανακρέων είχε πει "ότι τίποτα αξιόλογο δεν έγινε ποτέ από υδροπότες,". αλλά αυτό είναι μια άλλη ιστορία. 
Το νομοσχέδιο είναι ένα θετικό νομοσχέδιο, κινείται προς θετική κατεύθυνση. Υπάρχουν ορισμένα σημεία στα οποία θα ήθελα να αναφερθώ. Ο Ελύτης έχει πει σοφά νομίζω, ότι "αν αποσυνδέσεις την Ελλάδα ό,τι απομένει είναι μια ελιά, ένα αμπέλι και ένα καράβι. Ένα αμπέλι, στοιχείο της Ελλάδας. Τα αμπέλια, η αμπελουργία, η αμπελοκαλλιέργεια περνά μεγάλη κρίση, ιδίως δε η σταφίδα και το σουλτανί σταφύλι. Και βέβαια μιλάμε για προϊόντα που προέρχονται από αμπελοκαλλιέργειες. Και βέβαια δεν μιλάμε για το κρασί, αλλά για τα αποστάγματα. Και μιλάμε για άμβικες. Είδα και έπαθα να συνειδητοποιήσω, καίτοι δεν έχω νομίζω πολύ κακή γνώση της ελληνικής γλώσσας, ότι μιλάμε για τα καζάνια και για τα καζανέματα, που τώρα στην ιδιαίτερη πατρίδα μου, την Κρήτη είναι σε πλήρη άνθιση. Αλλά θέλω να προσθέσω ότι υπάρχουν περιοχές, όπως η ιδιαίτερη πατρίδα μου που οι άνθρωποι για το μεράκι τους καζανεύουν όλο το χρόνο. Με ποια έννοια; Φυλάνε σε πιθάρια -ο ίδιος ο παραγωγός- τα στέμφυλα, όπως λέει το νομοσχέδιο -τα στράφυλα, όπως τα λέμε εμείς στην Κρήτη- και όταν θέλουν να το γλεντήσουν ανάβουν και ένα καζάνι και κάνουν μια όμορφη βραδιά φιλική και συντροφική.
Γι' αυτό θέλω να αναφερθώ ιδιαίτερα στους μικρούς παραγωγούς, στους λεγόμενους διήμερους κατά το νομοσχέδιο. Εκεί νομίζω πως πρέπει να προσέξουμε λίγο. Κατ' αρχήν, γιατί τους περιορίζουμε στο διήμερο σώνει και καλά; Γιατί τους λέμε διήμερους; Τους περιορίζουμε σε δύο ημέρες;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σε οκτώ μέρες, σε τέσσερα διήμερα. 
ΦΟΙΒΟΣ ΙΩΑΝΝΙΔΗΣ: Τότε δεν χρειάζεται να αναφερθώ σε αυτό. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι παραδοσιακός ο όρος. 
ΦΟΙΒΟΣ ΙΩΑΝΝΙΔΗΣ: Μάλιστα, εγώ έκανα λάθος νομίζοντας ότι είναι μόνο δύο ημέρες. 
Θέλω επίσης να σημειώσω -το ανέφερε και ο κ. Κασσίμης- ότι όταν μιλάμε για 100 χιλιόγραμμα στεμφύλων κατά ανώτατο όριο, στο καζάνι δεν μπαίνουν εκατό κιλά στράφυλα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να διορθώσω λίγο; Αποδεχόμαστε την πρόταση του κ. Κασσίμη και τη δική σας να μπει "καθαρών στεμφύλων".
ΦΟΙΒΟΣ ΙΩΑΝΝΙΔΗΣ: Ωραία. 
Θα κάνω τώρα και μία γραμματική παρατήρηση. 
Στο άρθρο 3 στην παράγραφο 7 στην κατάληξή της λέει: "Η απόσταση γίνεται παρουσία στεμφύλων σε λιγότερο από 86%". Δεν μπορεί να γίνεται παρουσία στεμφύλων, παρά μόνο παρουσία ανθρώπων. Κάποια άλλη λέξη πρέπει να βρούμε. Το "παρουσία στεμφύλων" είναι μάλλον πρωτότυπο ως έκφραση και πρέπει να το αλλάξουμε. Μπορούμε να πούμε: "Η απόσταξη γίνεται από στέμφυλα σε λιγότερο από 86%", αν αυτό είναι το νόημα. Αλλά άμα γράφουμε διατάξεις που λένε "παρουσία στεμφύλων" δεν νομίζω ότι τιμούμε ιδιαίτερα την ελληνική γλώσσα. 
Κύριε Υπουργέ, κάποιοι συνάδελφοι μίλησαν πολύ σκληρά για το αλκοόλ και τις συνέπειές του, υπήρξε μάλιστα και πρόταση να τοποθετηθεί ετικέτα στα ποσά που να λέει, ότι το ποτό βλάπτει την υγεία. Πήραμε τώρα φόρα από το τσιγάρο για να το πάμε και στα ποτά. Δεν ξέρω τι δεν βλάπτει την υγεία. 
ΙΩΑΝΝΗΣ ΒΑΡΒΙΤΣΙΩΤΗΣ: Εδώ θα μας απαγορεύσουν, κύριε συνάδελφε, και το κάπνισμα στη Βουλή. 
ΦΟΙΒΟΣ ΙΩΑΝΝΙΔΗΣ: Στο τέλος θα πεθαίνουμε υγιείς βέβαια, αλλά αυτό είναι μία άλλη ιστορία.
Θέλω να πω ότι το πρόβλημα του αλκοολισμού στη χώρα μας δεν είναι καθόλου μεγάλο και εν πάση περιπτώσει στο μέτρο που υπάρχει, δεν έχει σχέση με το θείο κρασάκι και τους παραγωγούς και δεν έχει σχέση, ούτε με την τσικουδιά. Έχει σχέση με τα άθλια εισαγόμενα ποτά και μάλιστα με τη νοθεία αυτών των ποτών. Αν υπάρχουν αλκοολικοί στην Ελλάδα και αν γίνεται κατάχρηση από τη νεολαία, δεν γίνεται κατάχρηση σε κρασί ή σε τσίπουρο. 
ΠΡΟΕΔΡΕΥΩΝ (Παναγιώτης Σγουρίδης): Ή σε τσικουδιά. 
ΦΟΙΒΟΣ ΙΩΑΝΝΙΔΗΣ: Η κατάχρηση γίνεται με ουίσκι εάν θέλετε, αλλά και με χειρότερα ακόμα ποτά, με κοκτέϊλ και δεν ξέρω τι άλλο. 
Επομένως μην τα βάζουμε με αθώα ντόπια παραγόμενα προϊόντα, τα οποία είναι αγνά και τα οποία μάλιστα, μετρίως χρησιμοποιούμενα, κάνουν πολύ καλό στην υγεία, κάνουν καλό και στο πνεύμα. Γιατί δεν πρέπει να ξεχνάμε ότι το οινόπνευμα έχει σχέση και με το πνεύμα, ώστε να γίνουμε και λίγο πιο πνευματώδεις και να καταλήγουμε πιο ευχάριστα σε μία συζήτηση και μία θέσπιση νέου νομοθετήματος στη Βουλή, με την οποία συμφωνούν ευτυχώς όλες οι πτέρυγες και επομένως μπορείτε να είστε και εσείς ευτυχής, κύριε Υφυπουργέ, ύστερα από την ταλαιπωρία που υπέστητε με το προηγούμενο σχέδιο νόμου που ήδη έχει γίνει και αυτό νόμος του κράτους. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Έπρεπε να έχει προηγηθεί αυτό δηλαδή. 
ΦΟΙΒΟΣ ΙΩΑΝΝΙΔΗΣ: Ναι, μπορεί να είχε δώσει καλύτερες εμπνεύσεις. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ιωαννίδη. 
Κύριοι συνάδελφοι, έχω την τιμή να ανακοινώσω προς το Σώμα: 
1. Ο Υπουργός Οικονομικών κατέθεσε σχέδιο νόμου: "Κύρωση της απόφασης 2000/597/EK Ευρατόμ του Συμβουλίου της 29ης Σεπτεμβρίου 2000 για το σύστημα των ιδίων πόρων των Ευρωπαϊκών Κοινοτήτων".
2. Οι Υπουργοί Οικονομικών και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για την αμοιβαία συνεργασία σε τελωνειακά θέματα".
Παραπέμπονται στην αρμόδια Διαρκή Επιτροπή. 
Επίσης έχω την τιμή να ανακοινώσω στο Σώμα ότι το Υπουργείο Εργασίας και Κοινωνικών Ασφαλίσεων υπέβαλε στη Βουλή τα κείμενα της 183 Διεθνούς Σύμβασης και 191Διεθνούς Σύστασης Εργασίας "για την αναθεώρηση της (αναθεωρημένης) σύμβασης για την προστασία της μητρότητας, 1952" που ψηφίστηκαν κατά την 88η Σύνοδο της Διεθνούς Συνδιάσκεψης Εργασίας το Μάϊο του 2000 συνοδευόμενα από μια μικρή ανάλυση του περιεχομένου τους, περιγραφή της ισχύουσας ελληνικής νομοθεσίας και προτάσεις σχετικά με την επικύρωση της Διεθνούς Σύμβασης Εργασίας και την εφαρμογή της Διεθνούς Σύστασης. 
Οι ενδιαφερόμενοι κύριοι συνάδελφοι, μπορούν να ζητήσουν αντίγραφα από τη Διεύθυνση Νομοθετικού Έργου της Βουλής. 
Κύριε Υπουργέ, θέλω να σας πω ότι στο λεξικό η λέξη άμβικας γράφεται με γιώτα και όχι με ύψιλον, οπότε πρέπει να αλλάξουμε τη λέξη αυτή. Αφού δε βάζουμε τη λέξη καζάνι ή καζάνια, να τη βάλουμε με γιώτα τη λέξη τη λέξη άμβικας. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα το δούμε μετά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Κυρίες και κύριοι συνάδελφοι, χθες στη συζήτηση επί της αρχής διαπίστωσα μια συναίνεση η οποία με ικανοποίησε απόλυτα. Αυτήν τη συναίνεση επί ενός προϊόντος που μπορεί να χαρακτηριστεί εθνικό, ήρθε σήμερα να τη χαλάσει ο εισηγητής του ΠΑΣΟΚ, λέγοντας ότι λαϊκίζουμε. Εάν υπό την έννοια του λαϊκού ποτού και της λαϊκής αποδοχής αυτού του ποτού θεωρούμε ότι λαϊκίζουμε, τότε το αποδέχομαι. Εάν, όμως, υπό το πνεύμα της φορομπηχτικής πολιτικής και πιθανόν να εκφράζει την υπηρεσία από την οποία προέρχεται ο εισηγητής του ΠΑΣΟΚ και το πνεύμα αυτής της υπηρεσίας, τότε θα το συγχωρήσω και πάλι.
Όμως, κύριοι συνάδελφοι, όλες οι προτάσεις οι οποίες έγιναν είδα ότι έτυχαν της αποδοχής του κυρίου Υπουργού. Οι περισσότερες έγιναν αποδεκτές. Και αναφέρομαι, κύριε Υπουργέ, στην παράγραφο 2 του άρθρου 7 για τους αποσταγματοποιούς, τους αποκαλούμενους διήμερους. Είδα ότι πραγματικά αποδεχθήκατε αυτό που πρότεινε ο κ. Κασσίμης και αυτό που πρότεινε ο εισηγητής του Κομμουνιστικού Κόμματος. Για εμάς είναι πλήρης η ικανοποίηση και πιστεύω ότι εκφράζει και τις απόψεις των απλών αυτών παραγωγών. 
Θα ήθελα μόνο, κύριε Υπουργέ, να κάνω μια αναφορά σε ό,τι αφορά τη μεταποίηση. Εκεί υπάρχει ένα πολύ μεγάλο πρόβλημα. Στην Κρήτη τρεις μόνο υπάρχουν που τυποποιούν. Θα ήθελα εδώ να δώσουμε μεγαλύτερη βαρύτητα στις μικρές ομάδες παραγωγών. Θα ήθελα να τους δώσουμε ειδικά κίνητρα, ώστε να είναι οι ίδιοι και μεταποιητές και τυποποιητές, αλλά και διακινητές. Έτσι θα τους επιτρέψουμε να μεγιστοποιήσουν τα κέρδη τους και να μην τους βάλουμε στο ίδιο καζάνι, μια και μιλάμε για καζάνια με τους μεγάλους. Και ακόμη μια παράκληση. Καταλαβαίνω ότι η πρόταση αυτή πιθανόν να τύχει της δικής σας άρνησης. Όμως, ένας παραγωγός που έχει μια μεγάλη καλλιέργεια, αντί να πάει να πουλήσει με πενήντα και εξήντα δραχμές στα σταφύλια του, γιατί να μην του δώσουμε το δικαίωμα και πέραν των τεσσάρων σαρανταοκταώρων να κάνει μια επιπλέον παραγωγή για να κερδίσει κάτι περισσότερο; Αντιλαμβάνομαι ότι έρχεται σε αντίθεση με τους μεγάλους και εκεί είναι το πρόβλημα. Αλλά νομίζω ότι πρέπει να ελαχιστοποιηθεί σ' αυτό το σημείο το περιθώριο να δώσουμε κάτι ακόμα, ώστε αυτή η βοήθεια που του προσφέρουμε να γίνει λίγο μεγαλύτερη. 
Επίσης θα ήθελα να υπάρξει μια ειδική μεταχείριση σε αυτούς που παράγουν βιολογικό προϊόν και αυτό απαλλαγμένο από κάθε φάρμακο και από κάθε συντηρητικό, ώστε να διατίθεται με άλλες προοπτικές στην ελληνική αγορά. 
Τελειώνοντας, κύριε Υπουργέ, εγώ προσωπικά θα ψηφίσω το νομοσχέδιο αυτό, αφού είδα ότι το Υπουργείο σας κι εσείς προσωπικά αποδέχεσθε όλα αυτά που αποτελούσαν μέχρι σήμερα αγκάθι και χαίρομαι γιατί δίνετε συνέχεια σε μας, στη φιλοξενία και δεν μας στερείτε τη χαρά που μας δίνει η κατανάλωση αυτού του προϊόντος. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, ο κ. Ιωαννίδης προηγουμένως είπε ότι ο Κύριος Ημών Ιησούς Χριστός ευλόγησε μεταξύ άλλων και τον οίνο. Αυτό είναι αλήθεια. Ο Ελευθέριος Βενιζέλος, ο μεγάλος Εθνάρχης, ήρθε το 1932 και με ειδικό νόμο που κατέθεσε στο Κοινοβούλιο κατήργησε τη φορολογία. Το 1997 η Κυβέρνησή σας ήρθε και φορολόγησε την τσικουδιά και τα τσίπουρα και σήμερα έρχεσθε εσείς, προκειμένου να θεσμοθετήσουμε αυτήν τη φορολογία και να βάλουμε κανόνες σε μία παράδοση, που το ελληνικό κράτος έπρεπε να την στηρίζει. Εάν μιλάγαμε για έσοδα πολλών δισεκατομμυρίων, που τα έχει ανάγκη το ελληνικό δημόσιο, θα το καταλάβαινα. Η κουβέντα όλη γίνεται για 800 εκατομμύρια δραχμές, όσα θα χαλάσετε για φυλλάδια στους αγρότες προεκλογικά. Όσα χαλάμε για να στηρίξουμε ένα μηχανισμό φορολόγησης και για να αναγκάζουμε τους αγρότες, που βγάζουν τσίπουρο και τσικουδιά να πηγαίνουν να παίρνουν και έντεκα έγγραφα με όλες τις γραφειοκρατικές διαδικασίες, προκειμένου να συνεχίσουν αυτήν τη διαδικασία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είσθε εκτός τόπου και χρόνου. Αυτά τα αναλύσαμε.
ΠΑΝΑΓΙΩΤΗΣ ΚΑΜΜΕΝΟΣ: Εγώ θα σας συνιστούσα το Σαββατοκύριακο που δεν εργάζεσθε να πάτε στην Κρήτη, να δείτε ένα καζάνι να δείτε τι σημαίνει παράδοση για το καζάνι στην Κρήτη ή και στη Βόρειο Ελλάδα για το τσίπουρο, για να καταλάβετε ως Υπουργός ότι έχετε υποχρέωση αυτό που κάνουν οι συνάδελφοί σας στην υπόλοιπη Ευρωπαϊκή Ένωση να το κάνετε κι εσείς. Η Ελλάδα εισάγει αρκετά εκατομμύρια φιάλες γκράπα από την Ιταλία. Εισάγει εκατοντάδες χιλιάδες ποτό τύπου τσικουδιάς από την Ελβετία και τη Γαλλία. Και η Ελλάδα αντί να στηρίξει αυτούς τους παραγωγούς στα παραδοσιακά τους προϊόντα, όχι μόνο να τα καταναλώνουν μεταξύ τους, που είναι δικαίωμά τους, εθνικό δικαίωμα να μπορούν αυτό το περίφημο ελληνικό προϊόν να το εξάγουν στο εξωτερικό.
Στη μακρινή Ουραγουάη υπάρχει μία πόλη που λέγεται Πούντα Ντελέσθε...
ΕΥΑΓΓΕΛΟΣ ΓΙΑΝΝΟΠΟΥΛΟΣ: Άλλα λέει ο εισηγητής σας και άλλα εσείς.
ΠΑΝΑΓΙΩΤΗΣ ΚΑΜΜΕΝΟΣ: Εγώ άλλα λέω, κύριε Υπουργέ, και έχω τη δυνατότητα να σας δηλώσω και τώρα για να ακούσετε -εσείς μιλάτε περί πειθαρχίας, είναι άλλη ιστορία αυτή- δεν θα ψηφίσω αυτό το νομοσχέδιο σε κανένα του άρθρο, αν δεν απαλλάξετε από τη φορολογία την τσικουδιά και τα τσίπουρα. Για 800 εκατομμύρια δραχμές δεν μπορούμε να βάζουμε ολόκληρες διαδικασίες σ΄ αυτούς τους παραγωγούς, που θέλουμε να τους ενισχύουμε. Μάλιστα στην αρχή του νομοσχεδίου είπατε -φαίνεται ότι είναι πρόχειρο νομοσχέδιο- που θα πρέπει ως καύσιμο ύλης στην αρχή -το ανατρέψατε μετά βέβαια, γιατί δεν μπορούσατε να κάνετε κι αλλιώς- να είναι το πετρέλαιο. Δηλαδή την τοπική παράδοση των φούρνων με στάφυλα και με ξύλο τους υποχρεώνετε...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πού τα βρήκατε αυτά; Δεν υπάρχουν ούτε στο αρχικό ούτε στο τωρινό κείμενο.
ΠΑΝΑΓΙΩΤΗΣ ΚΑΜΜΕΝΟΣ: Λάθος κάνετε. Μιλάγατε ότι καύσιμος ύλη θα είναι το πετρέλαιο και εν συνεχεία αποδεχθήκατε το ξύλο.
Αντί λοιπόν την παραδοσιακή μέθοδο να την ενισχύετε, τη φορολογείτε και την περιορίζετε. Εγώ προσωπικά σας προτείνω να ενισχύσετε τους παραγωγούς, να τους απαλλάξετε της φορολογίας με τα 800 εκατομμύρια που θα εισπράξει το δημόσιο, να προσπαθήσετε να κάνουμε μια παρουσίαση στο εξωτερικό με το τοπικό προϊόν, το οποίο να διασφαλίσουμε στην Ευρωπαϊκή Ένωση και να ενισχύσουμε δυνατότητες μικρών παραγωγών να ενωθούν και να δημιουργήσουν μονάδες εξαγωγής αυτού του παραδοσιακού προϊόντος. Την ώρα που βλέπετε στο λάδι τι συμβαίνει, έχουμε τεράστιες ποσότητες λαδιού που εξάγονται στην Ισπανία, τυποποιούνται και επιστρέφουν και παίρνονται οι επιδοτήσεις στο εξωτερικό εκτός της παραγωγού χώρας, εμείς εδώ δεν ενισχύουμε ένα τοπικό προϊόν, το οποίο είναι περίφημο. 
Σε αυτό το εστιατόριο της Ουρουγουάης που σας έλεγα, έγινε παρουσίαση όλων των ποτών του κόσμου και η τσικουδιά πήρε το πρώτο βραβείο. Εκεί ήμασταν μαζί με τον πρώην συνάδελφο κ. Παπαναγιώτου από το ΠΑΣΟΚ, όπου αισθανθήκαμε ιδιαίτερα υπερήφανοι σε μία εκδήλωση ευρωπαϊκών προϊόντων που έγινε.
Πρέπει, λοιπόν, να αποδεχθείτε κατ' αρχήν τη βούληση του συνόλου του Κοινοβουλίου -πλην του εισηγητή του ΠΑΣΟΚ- που λέει αυτά τα 800 εκατομμύρια της φορολόγησης της τσικουδιάς και του τσίπουρου να μην τα εισπράξετε. Να είναι δηλαδή αφορολόγητα. 
Στο κάτω-κάτω σεβαστείτε και την Πλειοψηφία του Κοινοβουλίου. Σας το λένε οι Βουλευτές του ΠΑΣΟΚ, σας το λένε οι Βουλευτές της Νέας Δημοκρατίας, του Κ.Κ.Ε. και του Συνασπισμού. Και αυτό το Κοινοβούλιο δεν είναι μια βιτρίνα. Θα πρέπει να σέβεστε τις αποφάσεις των Βουλευτών και του συνόλου των εκπροσώπων των ελληνικού λαού.
Δεύτερον να ενισχύσετε αυτούς τους ανθρώπους προκειμένου να προχωρήσουν σε οικολογική παραγωγή αυτού του προϊόντος και πέραν του μικρού εισοδήματος που έχουν από την παραγωγή αυτού του ποτού και για την ιδίαν κατανάλωση, να μπορούν να το κάνουν ένα εθνικό προϊόν. Να τους βοηθήσετε να το κατοχυρώσουν στην Ευρωπαϊκή Ένωση, να τους επιδοτήσετε και να πάρουν τις επιδοτήσεις αυτές που υπάρχουν. Ήδη τα κονδύλια αυτά δεν τα εισπράττει κανένας ούτε στην Κρήτη ούτε στον Τίρναβο ούτε πουθενά. Να δημιουργηθούν μικρές μονάδες οι οποίες θα βγάζουν ένα σωστό τυποποιημένο προϊόν και από εκεί και πέρα ας έρθουν έσοδα και για την εθνική οικονομία.
Εγώ δεν έχω να κερδίσω τίποτε πολιτικά από τους ψηφοφόρους της Β' Αθηνών. Δυστυχώς, δεν κάνουμε καζάνια στη Β' Αθηνών. Ούτε θα με ενδιέφερε να σας κάνουν και μαντινάδες στην Κρήτη ότι εσείς επί της υπουργίας σας καταργήσατε τη φορολογία. Αλλά είναι μία αλήθεια την οποία πρέπει να δούμε και να σεβαστούμε την άποψη του συνόλου του Κοινοβουλίου.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κατ΄ αρχήν επειδή είμαι σε μία κεκτημένη ταχύτητα αδυναμίας προς την εθνική συνεννόηση, την εθνική ομοψυχία και την αξία της εθνικής ομοψυχίας, πιστεύω ότι υπέρτατο καθήκον της κάθε κυβέρνησης, επομένως και της δικής μας είναι να καλλιεργούμε την εθνική συνεννόηση, την εθνική ομοψυχία. Και σε αυτό το μεγάλο πλαίσιο η συναινετική διαδικασία που αποτελεί ευθύνη απέναντι στη δημοκρατία και το καθήκον μας, διευκολύνει το μεγάλο κεφάλαιο που λέγεται εθνική συνεννόηση. Και το λέω αυτό για τη συναινετική ευαισθησία την οποία επέδειξε ο συγκεκριμένος Υπουργός και τον ευχαριστούμε.
Κύριε Υπουργέ, αντιλαμβάνομαι τη συμβολική αυτή φορολογία, γιατί όντως είναι συμβολική και αντιλαμβάνομαι τη σημασία της. Κάνατε, κύριε Υπουργέ, τη μεγαλύτερη δυνατή παραχώρηση χωρίς να ανατρέψετε τον άξονα του σκεπτικού σας για να γίνει αυτή καθολική πρόταση αποδεκτή, έστω και μερικώς, σε κάποιες ξεχωριστές περιοχές και σε κάποιες μεμονωμένες της πατρίδας μας ακριτικές. Είναι μοναδικό ίσως να γίνουν οι διευκολύνσεις με τις οποίες θα ανυψωθεί αυτό το εθνικό παραδοσιακό προϊόν και να το στηρίξετε με ενισχύσεις και επιδοτήσεις, ώστε να προβληθεί και στο σύνολο του πλαισίου της Ευρωπαϊκής Ένωσης και όχι μόνο.
Υπάρχουν τιμιότατοι παραγωγοί και όπως σε όλες τις περιπτώσεις έχουμε και την άλλη όψη του νομίσματος, υπάρχει και ένα σύστημα διαφθοράς και νόθευσης χωρίς προηγούμενο.
Στηρίξτε τους τίμιους παραγωγούς, εκείνους που με όλο το πνεύμα και το γράμμα του νόμου επιτελούν κατά τον καλύτερο τρόπο την παραγωγική τους δραστηριότητα, φιμώνοντας και εντοπίζοντας εκείνους που νοθεύουν τα προϊόντα και επομένως με το σύστημα αυτό κάνουν έναν αισχρό ανταγωνισμό στους τίμιους.
Υπάρχει πρόβλημα, υπάρχουν συστήματα που στηρίζονται από ενδιάμεσους. Υπάρχει ολόκληρο σύστημα νόθευσης και διαπλοκής στην παραγωγική αυτή δραστηριότητα. Έχω συγκεκριμένες κατά καιρούς καταγγελίες. 
Κύριε Πρόεδρε, αφού σας ευχαριστήσω γιατί μου επιτρέψατε να μιλήσω, να πω πως ό,τι είναι ελληνικό πρέπει να το στηρίζουμε, κύριε Υπουργέ, με όλη μας την καρδιά. Εσείς δε Εβρίτης ων, που σας γνωρίζω πέραν της δεκαπενταετίας, όταν ακούτε για Αιγαίο από τη θέση που είστε και ακούτε για Έβρο, κάνετε τη μεγαλύτερη θυσία, τη μεγαλύτερη συναίνεση. Χτίζετε ένα λιθαράκι στην πατρίδα. Ευχαριστώ. 
(Χειροκροτήματα)
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κύριε Πρόεδρε, το λόγο επί προσωπικού. 
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σπυριούνη. 
Ορίστε, κύριε Γιαννόπουλε, πείτε μας σε τι συνίσταται το προσωπικό. 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Δεν θα ασχοληθώ με τα σημερινά όσον αφορά το τσίπουρο. Και ο πατέρας μου ο μακαρίτης ή κάθε σόι στο χωριό μου είχε και ένα μηχάνημα τέτοιο, θυμάμαι, ότι του ρίχναμε το νερό από τη βρύση και έβγαινε το τσίπουρο για το σπίτι. Δεν θα ασχοληθώ με αυτά. Θα ασχοληθώ με κάτι που άκουσα. Μιλάμε εδώ μέσα για λαϊκισμό και για λαϊκισμό...
Η έννοια του λαϊκισμού -και έχω γράψει περί αυτού ένα βιβλίο, εκεί που λέω "τέσσερα θέματα της πολιτικής επικαιρότητας", αλλά κανείς δεν με ακολουθεί- προσβάλλεται όμως ο Λαός. Παράγεται από τη λέξη λαός η έννοια λαϊκισμός και θα πει λαός, λαϊκός, λαϊκίζω, λαϊκόφρων, λαϊκό κόμμα. Αυτό που γίνεται σήμερα είναι σε βλάβη της ιερής έννοιας "Λαός", που αναφέρεται στο Σύνταγμα. Ενώ η λέξη "κοινωνία" δεν αναφέρεται πουθενά στο Σύνταγμα. Το Σύνταγμα μιλάει για κοινωνικά δικαιώματα. Λοιπόν, έχασε τη σημασία του και όλοι μιλάνε για λαϊκισμό -άκουσα τον φίλο μου κ. Μακρυπίδη- ενώ αυτά είναι δημαγωγίες. Το έχω γράψει κα το έχω ξαναγράψει. Υπήρχε κόμμα του "αγροτικού λαϊκισμού" στην παλιά τσαρική Ρωσία με αρχηγούς τον Ντοστογιέφσκι τον Τουργκένιεφ και άλλους συγγραφείς της εποχής εκείνης. Κόμμα του "αγροτικού λαϊκισμού" κ.λπ. στην Τουρκία, στη Βουλγαρία, στη Γαλλία εκείνης της εποχής παντού. Και αυτή η έννοια σιγά-σιγά έχασε τη σημασία της, επεβλήθη η έννοια δημαγωγία. Τη δημαγωγία την ξεχάσαμε. Η ιερή λέξη "λαός", λοιπόν, προσβάλλεται και θα παρακαλούσα άλλη φορά μην ακούσω εδώ μέσα περί λαϊκισμού. Να μιλάτε για δημαγωγία. 
Αυτά ήθελα να πω και επειδή έχω ασχοληθεί μ' αυτό το θέμα, έπρεπε να τα πω και προσβάλλομαι ως συγγραφέας γιατί δεν με ακολουθείτε. Εκεί είναι το προσωπικό θέμα. 
(Χειροκροτήματα)
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, πριν σας δώσω το λόγο, οφείλω να πω, κύριοι συνάδελφοι, ότι ο κ. Φωτιάδης έχει γεννηθεί μέσα στα καζάνια. Ο Έβρος είναι από τις περιοχές που βγάζουν πολύ τσίπουρο και ξέρει από αυτά. 
Ορίστε, κύριε Υπουργέ, έχετε το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε και κύριοι συνάδελφοι, πρέπει να πω ότι για μια ακόμη φορά σ' ένα άλλο νομοσχέδιο αποδείχτηκε ο πραγματικός ρόλος της Βουλής να νομοθετεί. Και παρά το γεγονός ότι ορισμένοι συνάδελφοι μάλλον ξέχασαν το ρόλο τους ως νομοθετών και παρεξηγούν όταν ο Υπουργός αποδεχθεί μία, δύο ή δέκα τροπολογίες ή προτάσεις των Βουλευτών, παρά ταύτα...
ΚΥΡΙΑΚΟΣ ΣΠΥΡΙΟΥΝΗΣ: Απαράδεκτα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όντως στρατηγέ είναι απαράδεκτη η στάση αυτών των συναδέλφων, οι οποίοι μόνοι τους βάζουν δυναμίτη στα θεμέλια του Κοινοβουλίου. Πρέπει να γίνει απόλυτα σαφές ότι η Κυβέρνηση προτείνει τα νομοσχέδια, αλλά νομοθέτης είναι η Βουλή και σκοπός όλων των διαδικασιών που προβλέπονται στη Βουλή είναι, επεξεργασία κατ' αρχήν των νομοσχεδίων σε επίπεδο Διαρκούς Επιτροπής, αλλά και συζήτησης και περαιτέρω επεξεργασίας στην Ολομέλεια της Βουλής. 
Τότε μόνο κορυφώνεται και ολοκληρώνεται ο ρόλος της Βουλής ως οργάνου νομοθετικού, όταν δηλαδή συμβάλλει με τις προτάσεις της στην ολοκλήρωση ενός νομοσχεδίου και στην τελειοποίησή του, ή εν πάση περιπτώσει στη διαμόρφωσή του, ακόμα και επί θεμάτων ουσίας.
Έτσι, λοιπόν, θα τόνιζα ότι και σε αυτό το νομοσχέδιο υπήρξε πραγματικά μία ομόφωνη και μία ομόθυμη στάση και μάλιστα στάση εποικοδομητική, απέναντι στα άρθρα, αλλά και στις γενικότερες ρυθμίσεις του νομοσχεδίου. 
Ορισμένες φωνές διαμαρτυρίας, οι οποίες ήταν παράταιρες μέσα στη Βουλή, προέρχονταν από συναδέλφους οι οποίοι για λόγους δικούς τους, προσωπικούς και λόγους ενασχόλησης και άλλων προτεραιοτήτων, δεν παρακολούθησαν από την πρώτη στιγμή τις συνεδριάσεις γι' αυτό το συγκεκριμένο νομοσχέδιο. 
Έτσι, λοιπόν, δικαιολογώ τους συναδέλφους που βρέθηκαν εκτός τόπου και εκτός χρόνου σχετικά με τις τοποθετήσεις τους. Διότι και από την πλευρά των εισηγητών της Συμπολίτευσης, της Αξιωματικής Αντιπολίτευσης και των υπολοίπων...
ΠΑΝΑΓΙΩΤΗΣ ΚΑΜΜΕΝΟΣ: Να πάρετε τα χαρτιά από τους παραγωγούς και να τα διαβάσετε. Τους παραγωγούς να ακούτε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):...εισηγητών των άλλων κομμάτων, έγινε πραγματικά μία ουσιαστική συζήτηση. Τονίστηκε η σημαντικότητα του νομοσχεδίου, η ανάγκη εκσυγχρονισμού της νομοθεσίας. Γι' αυτό και τάχθηκαν όλα τα κόμματα δια των εισηγητών των υπέρ του συγκεκριμένου νομοσχεδίου.
Από εκεί και πέρα, δεν είναι δική μου ευθύνη αν ορισμένοι συνάδελφοι έρχονται πέντε λεπτά στη Βουλή απλά και μόνο για να πετάξουν κάποια κορώνα και να φύγουν. Είναι ευθύνη των ιδίων. Ξανατονίζω, όμως, ότι αυτές οι φωνές που ακούστηκαν ήταν εκτός τόπου, εκτός χρόνου, αλλά και εκτός του κειμένου του νόμου. Κάπου πληροφορήθηκαν από κάποιον ότι πιθανόν να γράφει κάποια πράγματα τα οποία δεν αναφέρονται καν μέσα στο νόμο.
Έτσι, λοιπόν, για να ολοκληρώσουμε με την τοποθέτησή μου τη συζήτηση και να τελειώσουμε καλώς το συγκεκριμένο νομοσχέδιο, θα πω ότι είναι μία μοναδική στιγμή για το ελληνικό Κοινοβούλιο που ομόφωνα, αποδεχόμενοι και τις παρατηρήσεις όλων των συναδέλφων όλων των πλευρών εκεί που κρίναμε ότι έπρεπε να γίνουν αποδεκτές, προχωράμε στην ολοκλήρωση αυτού του νομοσχεδίου.
Πρέπει επίσης, κύριε Πρόεδρε, να χαιρετίσουμε την παρουσία επί δύο ημέρες αυτών των αγνών ανθρώπων της υπαίθρου, των παραδοσιακών αποσταγματοποιών, οι οποίοι με πολύ μεγάλη υπομονή και εξίσου πολύ μεγάλο σεβασμό προς το θεσμό του Κοινοβουλίου, βρίσκονται εδώ στο Κοινοβούλιο και παρακολουθούν τις συνεδριάσεις.
(Χειροκροτήματα από τον Βουλευτή κ. Κυριάκο Σπυριούνη)
Τιμούμε αυτούς τους παραδοσιακούς αποσταγματοποιούς, τους διήμερους, κατά την κοινή έκφραση, γιατί πραγματικά με τον ιδρώτα του προσώπου τους παράγουν το τσίπουρο, ένα παραδοσιακό προϊόν. Και θέλω να πω ότι η συνεργασία μας μαζί τους υπήρξε άριστη και πριν την κατάθεση του νομοσχεδίου, αλλά και κατά την κατάθεση του νομοσχεδίου...
ΚΥΡΙΑΚΟΣ ΣΠΥΡΙΟΥΝΗΣ: Δεν είναι οι ψηφοφόροι μου οινοποιοί. Χειροκρότησα την τιμή που αποδίδει σε μία αγωνιζόμενη τάξη με την ευαισθησία του ο κύριος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Καλώς κάνατε. Εγώ δεν είπα τίποτα. Καλώς κάνατε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό που θέλουμε να τονίσουμε είναι ότι υπήρξε άψογη συνεργασία με τους εκπροσώπους των γεωργών, των παραγωγών. Λύσαμε πολλά ζητήματα. Πάντα η ζωή δημιουργεί καινούρια θέματα. Είναι ανοιχτή η πόρτα του Υπουργείου συνεχώς για τους ανθρώπους αυτούς. Πιστεύω ότι δεν υπάρχει κανένα απολύτως παράπονο και μπορούμε και τα υπόλοιπα θέματα, τα οποία είναι θέματα τρέχοντα και λύνονται με εγκυκλίους και αποφάσεις, να τα λύσουμε.
Έτσι, λοιπόν, βρισκόμαστε στο τέλος αυτής της διαδικασίας. Ένα νομοσχέδιο μετά από ογδόντα τέσσερα χρόνια έρχεται να εκσυγχρονιστεί, ένα νομοσχέδιο το οποίο δίδει λύσεις στα μείζονα ζητήματα τα οποία μέχρι στιγμής απασχολούσαν όλη αυτή τη διαδικασία της παραγωγής της αλκοόλης και των αλκοολούχων προϊόντων.
Πρέπει να τονίσουμε ορισμένα σημεία τα οποία έγιναν αντικείμενο πραγματικής και, θα έλεγα, καλόβουλης ενασχόλησης από την πλευρά των συναδέλφων. 
Πρωταρχικός στόχος μας είναι η προστασία της υγείας του ελληνικού λαού και σε αυτήν την κατεύθυνση πρέπει να τείνουν όλα τα σχετικά νομοσχέδια. Θέλουμε, όμως, να ξεκαθαρίσουμε ότι το συγκεκριμένο νομοσχέδιο είναι ένα νομοσχέδιο κάθετο, που ρυθμίζει το οινόπνευμα και δεν ρυθμίζει όλες τις παράπλευρες συνέπειες του οινοπνεύματος που είναι αρμοδιότητα άλλων Υπουργείων, συναρμόδιων, αλλά και άλλων νομοθετημάτων.
Έτσι, λοιπόν, παρακαλώ να δεχθείτε ότι δεν αποτελεί παράλειψη για το ότι δεν ρυθμίζονται ζητήματα τα οποία θα θέλαμε να ρυθμιστούν, ζητήματα άλλα, όπως ποιοτική ανάλυση, ή άλλοι έλεγχοι. Όμως διευκρίνισα και στην πρωτολογία μου ότι αυτό ήδη γίνεται σε συνεργασία με τα υπόλοιπα υπουργεία. Και οι έλεγχοι οι οποίοι έχουν ξεκινήσει τα τελευταία χρόνια έχουν αποδώσει καρπούς, γιατί θέλουμε πραγματικά να προστατεύσουμε την ποιότητα ζωής των Ελλήνων πολιτών και θέλουμε να κατοχυρώσουμε την ποιότητα των προϊόντων, ώστε να δικαιώνονται οι συνεπείς, όπως σωστά παρατήρησε και ο στρατηγός κ. Σπυριούνης και να τιμωρούνται οι ασυνεπείς και οι πονηροί. 
ΚΥΡΙΑΚΟΣ ΣΠΥΡΙΟΥΝΗΣ: Εάν μου επιτρέπετε να σας διακόψω, γιατί ταξιδεύω. Θα ήθελα να πω ότι ψηφίζω το νομοσχέδιο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρέπει να τονίσω ότι έχει καταβληθεί προσπάθεια για τον περιορισμό αν όχι την πάταξη της γραφειοκρατίας. Προκάλεσα πολλές φορές καλόβουλα τους συναδέλφους να μου πουν ποιες είναι οι δώδεκα ή οι δεκατρείς υπογραφές -έψαχνα να τις βρω- για την έκδοση της αδείας. 
Για την έκδοση της αδείας απαιτείται ένα και μόνο πιστοποιητικό, το πιστοποιητικό του γεωπόνου της Διεύθυνσης Γεωργίας. Και αν δεν μπορεί -γιατί ξέρουμε ότι υπάρχουν περιπτώσεις που δεν μπορούν να βεβαιωθούν από το γεωπόνο- να βεβαιωθεί από το γεωπόνο αυτήν τη βεβαίωση μπορεί να τη χορηγήσει ο δήμαρχος και στι; ελάχιστες περιπτώσεις ο κοινοτάρχης. Άρα δεν μιλάμε για γραφειοκρατία. Θα έλεγα ότι το αντίθετο συμβαίνει, ότι έχουμε περιορίσει τη γραφειοκρατία.
Πρέπει να θυμίσω ένα κομμάτι του νομοσχεδίου το οποίο πέρασε με λίγα σχόλια και είναι το θέμα των συνεπειών. Προβλέπονται ιδιαίτερα αυστηρές συνέπειες και όσον αφορά τις διοικητικές και όσον αφορά τις ποινικές συνέπειες γι' αυτούς οι οποίοι δεν συμμορφώνονται στις διατάξεις του παρόντος νόμου. Και σε αυτό το σημείο και από αυτούς τους συναδέλφους που έγιναν παρατηρήσεις, αλλά και από αυτούς που σιγή αντιπαρήλθαν, πιστεύω ότι υπήρχε συμφωνία, ώστε οι ασυνεπείς να έχουν ιδιαίτερα αυστηρές διοικητικές συνέπειες με την επιβολή προστίμων μέχρι 3.000 ευρώ, αλλά και με την επιβολή ποινικών κυρώσεων, φυλάκιση δηλαδή από την πλευρά των δικαστικών αρχών. Οι περιπτώσεις αναφέρονται αναλυτικά μέσα στο συγκεκριμένο σχέδιο νόμου και θα ήταν περιττό να τις μνημονεύσω. 
Όμως, θέλω να σας πω ότι η πρόθεσή σας, αλλά και η δική μας η βούληση είναι ακριβώς να προστατεύσουμε, αλλά και να καταστήσουμε το συγκεκριμένο νόμο ένα ορθό εργαλείο, ένα χρήσιμο εργαλείο στα χέρια των εφαρμοστών του νόμου, δηλαδή της διοίκησης, ώστε να μπορούν αυτά που συζητήσαμε σήμερα να γίνουν πραγματικότητα. 
Πρέπει να επαναλάβω -το είπα ήδη τρεις φορές, αλλά ορισμένοι δεν το άκουσαν και αυτοί που δεν το άκουσαν δεν είναι πάλι παρόντες να το ακούσουν- ότι το ζήτημα της φορολογίας δεν είναι το σημαντικότερο ζήτημα που μας απασχολεί αυτήν τη στιγμή. Κατ' αρχήν δεν είναι θέμα του παρόντος νομοσχεδίου. Αυτό είναι ξεκάθαρο. Δεν συζητάμε για φορολογία σήμερα. Σήμερα συζητάμε για άλλα θέματα και όχι για φορολογία. Αλλά δεν είναι το σημαντικότερο ζήτημα και χαίρομαι γιατί ο εισηγητής της Νέας Δημοκρατίας δεν το ενέταξε στα πρωτεύοντα ζητήματα. Είναι άλλα τα ζητήματα στα οποία έκανε εποικοδομητικές προτάσεις και ο ίδιος.
Θα ήθελα ακόμα να επαναλάβω ότι η φορολογία είναι το 10% της προβλεπόμενης φορολογίας, για το οινόπνευμα και για το τσίπουρο. Είναι 1.800 δραχμές για τους επαγγελματίες ποτοποιούς και 200 δραχμές για τους μικρούς παραδοσιακούς αποσταγματοποιούς. Είναι θα έλεγα μία συμβολική φορολόγηση η οποία έχει μπει για άλλους λόγους, που δεν θέλω να αναφέρω από του Βήματος και θα ήταν κουραστικό γιατί το γνωρίζετε και εσείς. 
Επειδή είπατε ότι γίνεται εισαγωγή οινοπνεύματος από την Ιταλία ή από οπουδήποτε αλλού, θα ήθελα να σας πω ότι ασφαλώς και γίνεται εισαγωγή, αλλά η νόμιμη εισαγωγή οινοπνεύματος από άλλες χώρες συνεπάγεται φορολόγηση 3.500 δραχμών ανά λίτρο που είναι διπλάσιο. Δηλαδή οι 1.800 δραχμές, για τους εγχώριους ποτοποιούς γίνονται 3.500 δραχμές.
Άρα από τη μία πλευρά έχουμε 3.500 δραχμές φορολογία για το εισαγόμενο οινόπνευμα ή οποιοδήποτε προϊόν αιθυλικής αλκοόλης και 200 δραχμές για τους παραδοσιακούς αποσταγματοποιούς. Καταλαβαίνει κανένας ότι ακόμα και στις περιπτώσεις που γίνεται η εμπορία των μικρών ποσοτήτων εκεί που επιτρέπεται, οι όροι ανταγωνισμού είναι σαφώς ευνοϊκοί υπέρ των μικρών και σε βάρος των μεγάλων εισαγωγέων ή των μεγάλων παραγωγών.
Πρέπει να υπενθυμίσω επίσης ότι η προσπάθεια του Υπουργείου Οικονομικών προς κάθε κατεύθυνση είτε του ποιοτικού ελέγχου είτε του ελέγχου της λαθρεμπορίας υπό την έννοια απώλειας εσόδων λόγω αυτής της λαθρεμπορίας είναι εντατική. Χθες ανέφερα και επαναλαμβάνω σήμερα ότι μόνο τους δέκα πρώτους μήνες του 2001 οι δασμοί που βεβαιώθηκαν ανέρχονται στα 3,5 δισεκατομμύρια δραχμές σε εξήντα μεγάλες περιπτώσεις μόνο γιατί είναι πολύ περισσότερες αυτές που συνέλαβε το ΣΔΟΕ. Επομένως τα πρόστιμα ανέρχονται σε μερικές δεκάδες δισεκατομμύρια δραχμές σε βάρος των λαθρεμπόρων οι οποίοι κάνουν χρήση αλκοόλης χωρίς τη νόμιμη διαδικασία.
Τελειώνοντας θα ήθελα, κύριε Πρόεδρε, να αποδεχθώ παρατηρήσεις των συναδέλφων όσον αφορά τη νομοτεχνική βελτίωση του νομοσχεδίου.
Στο άρθρο 3, λοιπόν, παράγραφος 7 "η απόσταξη γίνεται παρουσία"... είναι ορθή η παρατήρηση. Είναι μετάφραση του γαλλικού en presence το οποίο βέβαια στην ελληνική δεν αποδόθηκε ορθώς. Έτσι, λοιπόν. αποδεχόμαστε την τροποποίηση "η απόσταξη γίνεται" διαγράφεται η λέξη "παρουσία" και τίθεται "με τα στέμφυλα μέσα στον άμβικα, σε λιγότερο από 86 βαθμούς". 
Επίσης έχουμε αποδεχθεί στο άρθρο 7 στην παράγραφο 2 εδάφιο ε αντί της λέξης "στεμφύλων" να μπει "καθαρών στεμφύλων" γιατί η παρατήρηση που έγινε από συναδέλφους είναι ορθή. 
Στο άρθρο 7 επίσης, στην παράγραφο 8 εδάφιο ε είχαμε κάποιες επιφυλάξεις τις οποίες εξακολουθώ να διατηρώ μεν αλλά επειδή υπήρχε από την πλευρά των Βουλευτών ομοφωνία, δέχομαι να υπάρξει διαγραφή όσον αφορά τη διάθεση στην κατανάλωση του παραγόμενου έτοιμου προϊόντος που πραγματοποιείται από τους ίδιους τους παραγωγούς ή από αγοραστές με φορολογικά στοιχεία που προβλέπονται από τον Κώδικα Βιβλίων και Στοιχείων χύμα σε γυάλινα δοχεία χωρίς οποιασδήποτε μορφής τυποποίηση, διαγράφονται οι επόμενες λέξεις "αναγραφή επιγραφών ή άλλων χαρακτηριστικών στα δοχεία αυτά". Δηλαδή, με απόφασή μας που προβλέπεται στο τέλος του άρθρου θα καθορίσουμε τον τρόπο αναγραφής δηλαδή του να μπαίνει ετικέτα του παραγωγού σε κάθε δοχείο γυάλινο του προϊόντος.
ΠΡΟΕΔΡΕΥΩΝ (Παναγιώτης Σγουρίδης): Σοφά ποιείτε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, ήταν και δική σας παρατήρηση. Δεν μπορούσαμε να αγνοήσουμε τις προτάσεις των Βουλευτών διαφορετικά.
ΠΡΟΕΔΡΕΥΩΝ (Παναγιώτης Σγουρίδης): Όχι δεν είναι αυτό. Σοφά ποιείτε διότι θα προστατεύσετε και τον παραγωγό και τον καταναλωτή.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τέλος στο άρθρο 13 στο τέλος της παραγράφου 2 προστίθεται νέο εδάφιο ως εξής: "Το προϊόν της διάθεσης αποτελεί δημόσιο έσοδο", για να μην υπάρξει καμία παρεξήγηση". Ακόμα και αν κριθεί ότι αλκοόλη που είναι συνθετική και προορίζεται για άλλο σκοπό δεν πρέπει να υπάρξει όφελος για την πλευρά του εμπόρου ή του παράνομου παρασκευαστή, το έσοδο είναι δημόσιο. Δεν καταστρέφεται μεν αλλά δημεύεται ή και χωρίς δήμευση το προϊόν της διάθεσης αποτελεί δημόσιο έσοδο.
Με αυτές τις παρατηρήσεις πιστεύω ότι έχουμε φτάσει στο τέλος της συζήτησης αυτού του νομοσχεδίου. Πιστεύουμε ότι ήταν μια υποδειγματική διαδικασία και ότι το παρόν σχέδιο νόμου θα έχει την ίδια διάρκεια δηλαδή πάνω από ογδόντα χρόνια ισχύος όπως και ο παλιός νόμος.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κύριο Υπουργό.
Υπάρχει κανείς εκ των εισηγητών ή των Κοινοβουλευτικών Εκπροσώπων που θέλει να πάρει το λόγο; Κανείς.
Κηρύσσεται περαιωμένη η συζήτηση επί της ενότητας των άρθρων 1 έως 16 και εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 1 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό ως έχει ομοφώνως.
Ερωτάται το Σώμα: Γίνεται δεκτό το άρθρο 2 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό ως έχει ομοφώνως.
Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό ομοφώνως, όπως τροποποιήθηκε, από τον κύριο Υπουργό.
Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό ομοφώνως όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 10 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό ως έχει, ομοφώνως.
Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 14 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό ως έχει ομοφώνως.
Ερωτάται το Σώμα: Γίνεται δεκτό το άρθρο 15 όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό ομοφώνως όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό ομοφώνως όπως τροποποιήθηκε από τον κύριο Υπουργό.
Εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό ομοφώνως.
Συνεπώς, το νομοσχέδιο του Υπουργείου Οικονομικών: "Αιθυλική αλκοόλη και αλκοολούχα ποτά" έγινε δεκτό επί της αρχής και επί των άρθρων ομοφώνως.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
ΟΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.50' λύεται η συνεδρίαση για αύριο ημέρα Παρασκευή 23 Νοεμβρίου 2001 και ώρα 10.30΄ με αντικείμενο εργασιών του Σώματος κοινοβουλευτικό έλεγχο α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τους Υπουργούς Δημόσιας Τάξης, Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση της λαθρομετανάστευσης.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



