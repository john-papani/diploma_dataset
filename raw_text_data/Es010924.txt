
ΣΥΝΕΔΡΙΑΣΗ ΛΖ΄
Δευτέρα 24 Σεπτεμβρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ορκωμοσία των Βουλευτών Γ. Καλή, Α. Μπούρα, Η. Βλαχόπουλου και Π. Μαντούβαλου, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής και των άρθρων σχεδίου νόμου του Υπουργείου Εθνικής Οικονομίας: "Κυκλοφορία τραπεζογραμματίων και κερμάτων ευρώ, αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εθνικής Οικονομίας:
ΑΛΟΓΟΣΚΟΥΦΗΣ Γ., σελ.
ΑΝΔΡΕΟΥΛΑΚΟΣ Α., σελ.
ΒΑΘΕΙΑΣ Γ., σελ.
ΚΑΝΕΛΛΗ Λ., σελ.
ΛΑΦΑΖΑΝΗΣ Π., σελ.
ΠΑΠΑΝΤΩΝΙΟΥ Γ., σελ.
ΡΕΓΚΟΥΖΑΣ Α., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΛΖ΄
Δευτέρα 24 Σεπτεμβρίου 2001

Αθήνα, σήμερα στις 24 Σεπτεμβρίου, ημέρα Δευτέρα και ώρα 18.45' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Κύριοι συνάδελφοι, πριν εισέλθουμε στην ημερήσια διάταξη θα προβούμε στην ορκωμοσία των νέων συναδέλφων κυρίων Γιάννη Καψή, Αθανασίου Μπούρα, Ηλία Βλαχόπουλου και Πέτρου Μαντούβαλου σε αντικατάσταση αντιστοίχως των κυρίων Βασίλη Μπαρμπαγιάννη, Παναγιώτη Φωτιάδη, Βασίλη Ευμένη-Βύζα και Σταύρου Σουμάκη, οι οποίοι απώλεσαν τη βουλευτική τους ιδιότητα ύστερα από την υπ' αριθμ. 26/19.9.2001 απόφαση του Ανωτάτου Ειδικού Δικαστηρίου.
Καλούνται οι συνάδελφοι κύριοι Γιάννης Καψής, Αθανάσιος Μπούρας, Ηλίας Βλαχόπουλος και Πέτρος Μαντούβαλος να προσέλθουν και να δώσουν το νενομισμένο όρκο ενώπιον του εκπροσώπου της Εκκλησίας.
(Στο σημείο αυτό προσέρχονται οι Βουλευτές κύριοι κ.Γιάννης Καψής, Αθανάσιος Μπούρας, Ηλίας Βλαχόπουλος και Πέτρος Μαντούβαλος και δίνουν τον παρακάτω όρκο:
"Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην Πατρίδα και το δημοκρατικό πολίτευμα, να υπακούω στο Σύνταγμα και στους νόμους και να εκπληρώνω ευσυνείδητα τα καθήκοντά μου")
(Χειροκροτήματα από όλες τις πτέρυγες)
ΠΡΟΕΔΡΟΣ (Απόστολος Κακλαμάνης): 'Άξιοι, άξιοι.
ΟΛΟΙ ΟΙ ΒΟΥΛΕΥΤΕΣ: Άξιοι, άξιοι.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω να σας ανακοινώσω μία δήλωση του Βουλευτή κ. Ηλία Βλαχόπουλου, η οποία έχει ως εξής:
"Αξιότιμε κύριε Πρόεδρε,
Με την παρούσα και μετά την υπ' αριθμ. 26/2001 Απόφαση Α.Ε.Δ. σας δηλώνω ότι σύμφωνα με τις διατάξεις του άρθρου 57 του Συντάγματος, επιλέγω το Βουλευτικό Αξίωμα, έναντι οποιασδήποτε προηγούμενης θέσης ή ιδιότητας ασυμβίβαστης με το Βουλευτικό Αξίωμα.
Ως εκ τούτου, σας ενημερώνω ότι ήδη από τις 18 Σεπτεμβρίου υπέβαλα την παραίτησή μου
Από το αξίωμα του Προέδρου και μέλους του Δ.Σ. της ΤΡΑΜ Α.Ε.
Από μέλος ομάδας εργασίας του Υπουργείου Εξωτερικών, η οποία είχε εγκριθεί με σχετική απόφαση του Υπουργού Εξωτερικών (2043, Φ.Ε.Κ. 1575 τη 28η Δεκεμβρίου 2000)".
Κυρίες και κύριοι συνάδελφοι, εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Πολιτισμού.
Ψήφιση στο σύνολο του σχεδίου νόμου: "Θέματα Ολυμπιακής Φιλοξενίας, 'Εργων Ολυμπιακής Υποδομής και άλλες διατάξεις".
Η ψήφιση στο σύνολο του σχεδίου νόμου θα γίνει στην αυριανή συνεδρίαση.
Υπουργείου Εθνικής Οικονομίας.
Μόνη συζήτηση επί της αρχής των άρθρων και του συνόλου του σχεδίου νόμου: "Κυκλοφορία τραπεζογραμματίων και κερμάτων ευρώ, φορολογικές ρυθμίσεις για την εισαγωγή του ευρώ, αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Τροποποίηση της νομοθεσίας του Συμβουλίου της Επικρατείας και των διοικητικών δικαστηρίων".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εξωτερικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Προξενική διατίμηση και άλλες διατάξεις".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Υγείας και Πρόνοιας.
Μόνη συζήτηση επί της αρχής, των άρθρων και του συνόλου του σχεδίου νόμου "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμεθα στο νομοσχέδιο του Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κυκλοφορία τραπεζογραμματίων και κερμάτων ευρώ, φορολογικές ρυθμίσεις για την εισαγωγή του ευρώ, αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις".
Κύριε Υπουργέ, προτίθεσθε να αποσύρετε τις διατάξεις πλην του πρώτου μέρους που αφορά στην εισαγωγή του ευρώ;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αποσύρονται, λοιπόν, αυτές οι διατάξεις και θα συζητηθεί μόνο το πρώτο μέρος του νομοσχεδίου στη σημερινή συνεδρίαση κατ' αρχήν και κατ' άρθρον και στο σύνολό του, εάν δεν υπάρξουν τροποποιήσεις επί της ουσίας του κειμένου.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, έχω κάποιες τροποποιήσεις. Θέλετε να τις αναγνώσω τώρα;
ΠΡΟΕΔΡΟΣ (Απόστολος Κακλαμάνης): Αυτές οι τροποποιήσεις τι αφορούν;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Αφορούν νομοτεχνικά σημεία των άρθρων, δεν είναι ουσιαστικές. Καλύτερα να τις διανείμω.
ΠΡΟΕΔΡΟΣ (Απόστολος Κακλαμάνης): Ναι, δεν χρειάζεται να χάσουμε χρόνο για να το διαβάσετε, αλλά να μοιραστεί στους συναδέλφους.
(Στο σημείο αυτό ο Υπουργός Εθνικής Οικονομίας και Οικονομικών κ. Γιάννος Παναντωνίου καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
"Τροποποιήσεις και συμπληρώσεις στο Σχέδιο Νόμου του Υπουργείου Εθνικής Οικονομίας και Οικονομικών "Κυκλοφορία τραπεζογραμματίων και κερμάτων ευρώ, φορολογικές ρυθμίσεις για την εισαγωγή του ευρώ, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις"
1. Ο προαναφερόμενος τίτλος του Σχεδίου Νόμου, αντικαθίσταται ως ακολούθως: "Κυκλοφορία τραπεζογραμματίων και κερμάτων ευρώ και φορολογικές ρυθμίσεις για την εισαγωγή του ευρώ".
2. Στην πρώτη σελίδα του Σχεδίου Νόμου η ένδειξη "ΜΕΡΟΣ ΠΡΩΤΟ", διαγράφεται.
3. Άρθρο 3
Στο προτελευταίο εδάφιο του άρθρου αυτού, μετά τις λέξεις "Απαγορεύεται η αναπαραγωγή", η φράση "έως την 31.12.2001" διαγράφεται.
4. ΄Αρθρο 10
Στο δεύτερο στίχο της παραγράφου 13 του άρθρου αυτού, η φράση "τριών χιλιάδων (3.000) ευρώ", αντικαθίσταται με τη φράση "δύο χιλιάδων εννιακοσίων τριάντα πέντε (2.935) ευρώ".
5. 'Aρθρο 11
5.1 Στον τελευταίο στίχο της περίπτωσης α της παραγράφου 1 του άρθρου αυτού, η φράση "εκατόν πενήντα χιλιάδων (150.000) ευρώ", αντικαθίσταται με τη φράση "εκατόν σαράντα έξι χιλιάδων επτακοσίων τριάντα πέντε (146.735) ευρώ".
5.2 Η περίπτωση β) της παραγράφου 1 του άρθρου αυτού, αντικαθίσταται ως εξής:
"β) Στην παράγραφο 1 του άρθρου 9 η φράση "δύο εκατομμύρια (2.000.000) δραχμών", αντικαθίσταται με τη φράση "πέντε χιλιάδες οκτακόσια εβδομήντα (5.870) ευρώ".
5.3 Στον τελευταίο στίχο της παραγράφου 2 του άρθρου αυτού, η φράση "εκατόν πενήντα χιλιάδων (150.000) ευρώ", αντικαθίσταται με η φράση "εκατόν σαράντα έξι χιλιάδων επτακοσίων τριάντα πέντε (146.735) ευρώ".
5.4 Στον τελευταίο στίχο της παραγράφου 5 του άρθρου αυτού, η φράση "εννιακοσίων (900) ευρώ" αντικαθίσταται με τη φράση "οκτακοσίων ογδόντα (880) ευρώ".
6. 'Aρθρο 20
Στον πρώτο στίχο της παραγράφου 5 του άρθρου αυτού, η φράση "οι διατάξεις των παραγράφων 2 και 3 του άρθρου 28 και 6", αντικαθίσταται με τη φράση "οι διατάξεις της παραγράφου 2 του άρθρου 28 και της παραγράφου 6".
7. 'Aρθρο 22
Στον πρώτο στίχο της παραγράφου 26 του άρθρου αυτού, η φράση "Η αναφερόμενη στην παράγραφο 4", αντικαθίσταται με τη φράση "Η αναφερόμενη στο πρώτο εδάφιο της παραγράφου 4" και προστίθεται στην παράγραφο αυτή νέο εδάφιο που έχει ως εξής: "Επίσης, η αναφερόμενη στο τέταρτο εδάφιο της ίδια αυτής παραγράφου αυτού του άρθρου, φράση "όριον των δύο χιλιάδων δραχμών", αντικαθίσταται από τη φράση "όριο των πέντε ευρώ".
8. ΄Αρθρο 25
Στην περίπτωση ε) της παραγράφου 3 του άρθρου αυτού, ο συντελεστής ειδικού φόρου κατανάλωσης "122,5" ευρώ, αντικαθίσταται σε "120" ευρώ.
9. Οι προτεινόμενες διατάξεις του "ΜΕΡΟΣ ΔΕΥΤΕΡΟ" και του "ΚΕΦΑΛΑΙΟ Β'" του Σχεδίου Νόμου, που αφορούν στα άρθρα 28 έως και 46, αποσύρονται και μεταφέρονται σε οικείες διατάξεις του Σχεδίου Νόμου "Φορολογικές ρυθμίσεις, Αμοιβαία Κεφάλαια, συμπλήρωση Χρηματιστηριακής Νομοθεσίας και άλλες διατάξεις".
10. Το άρθρο 47 του Σχεδίου Νόμου, αναριθμείται ως άρθρο 28 και στις διατάξεις αυτού προστίθενται παράγραφοι 3 και 4 που έχουν ως ακολούθως:
"3. Ειδικά, όπου στις διατάξεις του παρόντος, μετατρέπονται δραχμικά ποσά σε ευρώ, η ισχύς των διατάξεων αυτών αρχίζει από 1.1.2002.
4. Τα δραχμικά ποσά που ισχύουν την 31.12.2001, από 1.1.2001 μετατρέπονται σε ευρώ με βάση την οριστική ισοτιμία 1 ευρώ= 340,750 δραχμές, για τις λοιπές μνημονευμένες περιπτώσεις. ")
ΛΙΑΝΑ ΚΑΝΕΛΛΗ: Μπορεί να μας δώσει μία εξήγηση ο κύριος Υπουργός, αφού έχει γίνει και η συζήτηση στην επιτροπή, για ποιο λόγο αποσύρει όλες τις υπόλοιπες διατάξεις;
ΠΡΟΕΔΡΟΣ (Απόστολος Κακλαμάνης): Το ζήτησα εγώ, έπειτα από τη συζήτηση που κάναμε στη Διάσκεψη των Προέδρων, προκειμένου να ψηφιστεί το κεφάλαιο που αφορά την εισαγωγή του ευρώ, που επείγει να εισαχθεί. Και οι άλλες διατάξεις, όπως έχουν συζητηθεί και ψηφιστεί στη Διαρκή Επιτροπή, θα εισαχθούν, αφού περάσουν διά το τυπικό του Κανονισμού από την επιτροπή, ως κανονικό νομοσχέδιο εδώ. Είναι καθαρά τεχνικό το θέμα. Επειδή τελειώνει και το Τμήμα αυτήν την εβδομάδα, πρέπει εκκρεμότητες που επείγουν να τις κλείσουμε.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, είχα την τιμή το Σεπτέμβριο του 2000 να εισηγηθώ στο Ελληνικό Κοινοβούλιο το ν.2842, ο οποίος ουσιαστικά προσδιόριζε την εισαγωγή στη χώρα μας του ευρώ. Το νομοσχέδιο αυτό περιελάμβανε κανονισμούς της Ευρωπαϊκής Ένωσης, τώρα νόμος του κράτους, τον 1103/97, τον 974/98, τον 975/98, τον 2866/98 και τον 1478/2000. 
Είχε γίνει μια σημαντική προετοιμασία της χώρας, για να βρισκόμαστε στα επίπεδα, όσον αφορά τις προσαρμογές, και με τις άλλες χώρες της Ευρωπαϊκής Ένωσης. Και αυτό, γιατί; Διότι ως χώρα μπήκαμε στη διαδικασία της Οικονομικής Νομισματικής Ένωσης μετά από τις υπόλοιπες χώρες, που σημαίνει ότι ξεκινήσαμε μετά από ένα διαφορετικό στάδιο, για να φτάσουμε στα επίπεδα εκείνα, όπου η χώρα να είναι έτοιμη από τη 1.1.2002 να εφαρμόσει κατά τον καλύτερο τρόπο τη διαδικασία του νέου νομίσματος, του ευρώ στη χώρα μας.
Σχεδόν μετά από εκατόν ογδόντα χρόνια κυκλοφορίας της ελληνικής δραχμής κλείνει ένας μεγάλος ιστορικός κύκλος, που προσδιόρισε ουσιαστικά το νεοελληνικό μας κράτος και τη λειτουργία του στο νομισματικό τομέα. Από τη 1.1.2002 ανοίγει μία νέα μεγάλη περίοδος της χώρας, όχι μόνο στο νομισματικό τομέα, αλλά ανοίγει τους μεγάλους ορίζοντες της Ελλάδας ώστε η χώρα μας να είναι ισότιμη με τις χώρες της Ευρωπαϊκής Ένωσης. Διότι η μεγάλη επιτυχία της Κυβέρνησης του ΠΑΣΟΚ, η μεγάλη επιτυχία της χώρας είναι ότι διάνυσε μία περίοδο επτά ετών, από τις σημαντικότερες στον οικονομικό τομέα, για να βρισκόμαστε ισότιμα στην ΟΝΕ, να βρισκόμαστε ισότιμα με τις άλλες χώρες στα επίπεδα των πολιτικών αποφάσεων, αυτά τα οποία τέθηκαν ως στόχοι της Ελλάδας, για να προσδιορίσουμε πλέον μία πολύ μακρά ιστορική περίοδο, την οποία βέβαια οι νεότερες γενιές της Ελλάδας, της πατρίδας μας, θα τις δουν στην πορεία.
Αυτός ο μεγάλος αγώνας ήταν και ένας μεγάλος αγώνας ενημέρωσης και προετοιμασίας σε όλα τα επίπεδα προσαρμογών και της μετατροπής της δραχμής του ενιαίου νομίσματος στο ευρώ, μετατροπών σε σχέση με το Γενικό Λογιστήριο του κράτους και ό,τι έχει σχέση με δαπάνες, ό,τι έχει σχέση με φορολογίες, μία μεγάλη προετοιμασία η οποία έχει ξεκινήσει ήδη μέσα στο 2001.
(Στο σημείο αυτό την Προεδρική έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ).
Όπως είχα πει και σε εκείνο το νομοσχέδιο, που είναι νόμος, το ελληνικό χρηματιστήριο λειτουργεί πλέον με αποτίμηση δραχμών και ευρώ και με εκκαθαρίσεις ευρώ. Το σημερινό νομοσχέδιο έρχεται να ολοκληρώσει αυτήν τη διαδικασία με προσδιορισμένα και συγκεκριμένα θέματα τα οποία είναι καθοριστικά για όλη τη διαδικασία τους επόμενους μήνες και φυσικά από την κυκλοφορία του ενιαίου νομίσματος, του ευρώ. 
Από την 1.1.2002 πλέον και για ένα δίμηνο μέχρι τις 28.2.2002 στην Ελλάδα θα υπάρχει η παράλληλη κυκλοφορία των δύο νομισμάτων, της δραχμής και του ευρώ. Θα είναι δηλαδή η σταδιακή αλλαγή, η μετατροπή του εθνικού νομίσματος η οποία θα δίνει τη θέση της σε αυτό το δίμηνο στην κυκλοφορία του ευρώ. 'Ολες οι μισθοδοσίες, τα πάντα, οι συναλλαγές και οτιδήποτε, θα διαμορφώνονται μετά την 1.1.2002 και μέχρι τις 28.2.2002 θα είναι η σταδιακή αλλαγή, ώστε να σταματήσει η κυκλοφορία της εθνικής δραχμής στην Ελλάδα.
Άρα, λοιπόν, στο παρόν νομοσχέδιο κρατάμε την παράλληλη κυκλοφορία των δύο μηνών και από την 1η Μαρτίου του 2002 κάθε συναλλαγή στη χώρα θα γίνεται μόνο με το ενιαίο νόμισμα, με το ευρώ. Καμία άλλη συναλλαγή και σε κανένα άλλο επίπεδο δεν θα μπορεί να γίνεται εκτός του ευρώ. Η δραχμή πλέον οριστικά και αμετάκλητα σταματά τη συναλλακτική της σχέση στις 28.2.2002. Αυτό το δίμηνο είναι ακριβώς όπως το προδιέγραψα και όπως το προδιαγράφουν τα συγκεκριμένα άρθρα του συγκεκριμένου νομοσχεδίου. 
Υπάρχει ένα ερώτημα, τι θα γίνει μ' αυτούς οι οποίοι δεν θα μετατρέψουν τις ελληνικές δραχμές σε ευρώ είτε τα κέρματα είτε τα τραπεζογραμμάτια κατά τη συγκεκριμένη περίοδο. Και αυτό είναι προβλέψιμο. Για δύο χρόνια ακριβώς θα μπορεί οποιοσδήποτε να μετατρέπει τα κέρματα στην Τράπεζα της Ελλάδας, στις τράπεζες και στα Ελληνικά Ταχυδρομεία και στις εφορίες. Για δέκα χρόνια θα μπορεί κάποιος να μετατρέπει την ελληνική δραχμή -δεν χάνει δηλαδή την αξία- σε ευρώ, όχι όμως στη διαδικασία που υπήρχε πριν. Θα μπορεί να κάνει τις ανταλλαγές στην Τράπεζα της Ελλάδος και οπουδήποτε αλλού, να αλλάζει και να παίρνει το ευρώ. 
Θα περάσουμε όμως κι ένα μήνυμα στην ελληνική κοινωνία, ότι τις συναλλαγές θα πρέπει να τις κάνουμε σαφώς πολύ νωρίτερα, δηλαδή δεν θα χρειάζεται κάποιος στο σπίτι του να φυλάει την ελληνική δραχμή, θα μπορεί να την ανταλλάξει νωρίτερα κι αν θέλει να είναι στην παλιά νοοτροπία, ότι θέλω να κρατάω κάποια χρήματα στο σπίτι για κάποια ανάγκη και όχι να τα έχω για συναλλαγές, είτε το πλαστικό χρήμα, θα μπορεί να κρατήσει πλέον στο σπίτι του το ευρώ. Δεν χρειάζεται να κρατά τη δραχμή, εκτός απ' αυτούς που θέλουν να κρατήσουν τη δραχμή ή τα χαρτονομίσματα ως συλλεκτικά κομμάτια. Αυτό βέβαια είναι στην ευαισθησία του καθενός.
Έχουμε προσδιορίσει το ευρώ να είναι φιλικό, να είναι εύχρηστο. Θα είναι πάνω οι μορφές του Ρήγα Φεραίου, του Ελευθερίου Βενιζέλου και άλλες μορφές της ελληνικής ιστορίας, που σημάδεψαν την νεοελληνική μας ιστορία.
Αυτό είναι πάρα πολύ σημαντικό και πιστεύουμε ότι δίνουμε τη δυνατότητα και στο ενιαίο νόμισμα να καταγράψουμε την παρουσία της χώρας, την ιστορία της Ελλάδας. Πιστεύω ότι έγινε μια σοβαρότατη δουλειά στο επίπεδο του Υπουργείου Εθνικής Οικονομίας και σε αυτόν τον τομέα, διότι τα αποτελέσματα της σημαντικής πορείας σε σχέση με την Οικονομική Νομισματική Ένωση πιστεύω ότι αναγνωρίζονται από το σύνολο του ελληνικού λαού. Και πιστεύω ότι και ο παριστάμενος Υπουργός της Εθνικής Οικονομίας ο κ. Γιάννος Παπαντωνίου, έχει την προσωπική του σφραγίδα, τη μεγάλη του συμβολή για να φτάσουμε σε αυτό το επίπεδο όχι μόνο η χώρα να είναι ισότιμη στο επίπεδο των οικονομιών και των άλλων χωρών, αλλά και στα επίπεδα αυτά όπου καταγράφεται η ιστορία της Ελλάδας.
Η προσπάθεια όμως είναι σημαντική σε όλα τα επίπεδα, γιατί; Θα μπουν κάποια ερωτήματα. Ποια είναι η προετοιμασία της χώρας, ούτως ώστε να ελαχιστοποιήσουμε τα συναλλακτικά προβλήματα, τα οποία πιθανόν να αντιμετωπισθούν -και θα υπάρξουν- μέσα στο δίμηνο σε σχέση με την ανταλλαγή; Καταλαβαίνει ο καθένας ότι είναι αδύνατον να μην υπάρξουν προβλήματα. Και είναι αδύνατον να μην υπάρξουν προβλήματα γιατί η προσαρμογή των μετατροπών είναι τέτοια που εκ των πραγμάτων, όσο και να είμαστε ενημερωμένοι, προβλήματα τέτοια θα υπάρχουν. Όμως έχουν δοθεί κατευθύνσεις και έχει γίνει μια σοβαρή δουλειά στο επίπεδο ενημέρωσης ομάδων του πληθυσμού που δεν έχουν τη δυνατότητα να μπορούν εύκολα να προσαρμοστούν. Και οι ομάδες αυτές σε γεωγραφικό επίπεδο είναι στις πιο δυσπρόσιτες περιοχές της Ελλάδας. Προβλήματα σε επίπεδο ηλικιών; Στους μεγαλύτερους, στους ηλικιωμένους. Και έχει γίνει μια τεράστια προσπάθεια ενημέρωσης της κοινής γνώμης, η οποία προσπάθεια στο επόμενο τρίμηνο είναι βέβαιο ότι θα πολλαπλασιαστεί. Είναι βέβαιο ότι θα φτάσουμε και στα επίπεδα της καθημερινότητας. Ο Έλληνας και η Ελληνίδα σε όλα τα επίπεδα, είτε από άποψη εργασίας είτε από άποψη κοινωνικής έκφρασης είτε από άποψη κατοικίας στο επίπεδο το γεωγραφικό να είναι ενημερωμένος. Θα ακούσετε πρωτοβουλίες συγκεκριμένες, όπως με λεωφορεία τα οποία θα πάνε σε απομακρυσμένες περιοχές και θα ενημερώσουν και ο καθένας θα έχει τη δυνατότητα τουλάχιστον να έχει μια πρώτη οπτική επαφή. Πέρα από τα ραδιοτηλεοπτικά μέσα να έχει τη δυνατότητα να δει πως θα είναι τα συγκεκριμένα χαρτονομίσματα.
Αυτή η εξέλιξη είναι πάρα πολύ σημαντική για όλους. Και έχουμε την αισιοδοξία ότι, όπως μέχρι σήμερα σε όλα τα επίπεδα φτάσαμε τα υψηλά επίπεδα των στόχων, έτσι θα φτάσουμε τα υψηλά επίπεδα των στόχων μέχρι το τέλος του 2001. 
Θα ακούσετε στην πορεία για προεφοδιασμό και εφοδιασμό: Όπως θα δείτε στο νομοσχέδιο και θα πούμε κατ΄ άρθρον, διαδικασίες για να ξεκινήσουν οι προεφοδιασμοί οι οποίοι θα γίνουν μέσα από τα πιστωτικά ιδρύματα της χώρας για να υπάρχει η δυνατότητα και στις επιχειρήσεις και στον ιδιωτικό τομέα και στον δημόσιο τομέα να κινήσουν όλη τη διαδικασία, ούτως ώστε η προετοιμασία αυτή η οποία θα γίνει, να γίνει από όλα τα επίπεδα και από πάρα πολλούς φορείς της χώρας για να φτάσουμε στα αποτελέσματα, τα οποία έχουμε προετοιμάσει σε σχέση με τους στόχους που έχουν προδιαγραφεί και εξελίσσονται σε αυτήν τη πορεία.
Πέρα από τις διαδικασίες, όπως είπα του ευρώ, υπάρχουν και οι διαδικασίες των μετατροπών. Δηλαδή, το δημόσιο χρέος της χώρας, τα φορολογικά, οι απαλλαγές, όλες οι μετατροπές οι οποίες πρέπει να γίνουν και επιβάλλεται να γίνουν πλέον από την 1.1.2002 . Και σε αυτό το νομοσχέδιο υπάρχει μια φιλοσοφία η οποία είναι στη κατεύθυνση της πολιτικής δεοντολογίας της σημερινής Κυβέρνησης. 
'Οπου υπάρχουν φοροαπαλλαγές, οι στρογγυλοποιήσεις γίνονται προς όφελος των πολιτών οι οποίοι μπαίνουν στη διαδικασία των φοροαπαλλαγών. Όπου είναι ως δημόσιο χρέος, δηλαδή εισπράξεις γίνονται προς τα κάτω. 'Αρα μία τέτοια διαδικασία έχουμε προσδιορίσει ότι οι στρογγυλοποιήσεις και οι μετατροπές και οι αναπροσαρμογές θα γίνουν προς την κατεύθυνση εκείνη όπου ενισχύεται ο φορολογούμενος, ενισχύεται ο Έλληνας πολίτης και αυτό είναι ένα μεγάλο μήνυμα και στο επίπεδο των αγορών. 
Ποιο είναι το μεγάλο μήνυμα στο επίπεδο των αγορών; Θέλουμε να συγκρατήσουμε και τις πληθωριστικές πιέσεις, αλλά και κάτι σημαντικότερο, να μην επιτρέψουμε να υπάρχει κερδοσκοπία σε σχέση με την αγορά. Και αφού δεν θέλουμε να επιτρέψουμε κερδοσκοπίες, αφού δεν θέλουμε να υπάρξει διαδικασία όπου ο οποιοσδήποτε θα στρογγυλοποιεί στη διαδικασία τη λιανική υπέρ του και όχι για τον καταναλωτή, το κάνουμε πράξη προσδιορίζοντας με το συγκεκριμένο νομοσχέδιο στα συγκεκριμένα άρθρα. Άρα η Κυβέρνηση έδωσε το πολιτικό της στίγμα σε όλη αυτήν τη διαδικασία. Όλες οι φοροαπαλλαγές υπέρ του φορολογούμενου, όλες οι στρογγυλοποιήσεις προς τα κάτω υπέρ αυτού ο οποίος κάνει τις υποχρεώσεις του σε σχέση με τις αποπληρωμές στο ελληνικό δημόσιο. 
Όλη αυτή η διαδικασία, κυρίες και κύριοι συνάδελφοι, είναι μια διαδικασία από τις σημαντικότερες που έχουν γίνει ποτέ στη χώρα. Και είναι μία διαδικασία από τις σημαντικότερες, γιατί αλλάζουν τα πάντα στη ζωή μας. Και αλλάζουν τα πάντα και η κατεύθυνση και οι πολιτικοί στόχοι της Κυβέρνησης είναι να προσδιορίσει ένα σημαντικό οικονομικό αύριο για όλους τους Έλληνες πολίτες. Να προσδιορίσει ένα σημαντικό οικονομικό αύριο για την ελληνική οικονομία. Να προσδιορίσει ένα σημαντικό οικονομικό αύριο για μια εξέλιξη στις ευρωπαϊκές αγορές και στο παγκόσμιο επίπεδο. 
Αυτό το νομοσχέδιο ουσιαστικά έρχεται να καλύψει όλη αυτήν τη διαδικασία. Έρχεται να σηματοδοτήσει αυτές τις πολιτικές εξελίξεις και είναι βέβαιο ότι και με τα άρθρα του νομοσχεδίου από το 28 μέχρι το 46 που για λόγους τυπικούς και λειτουργίας του Ελληνικού Κοινοβουλίου προσδιορίστηκε να τα επαναφέρουμε σε επόμενη συνεδρίαση και στη συνεδρίαση της Ολομέλειας όπου υπάρχουν σημαντικές φορολογικές απαλλαγές, υπάρχουν ρυθμίσεις που προσδιορίζουν το κοινωνικό πρόσωπο αυτής της Κυβέρνησης. Προσδιορίζουν αλλαγές που είναι ο προάγγελος των μεγάλων μεταρρυθμίσεων στο μεγάλο φορολογικό νομοσχέδιο το οποίο θα κατατεθεί όπως υπάρχει η δέσμευση του Υπουργού και της Κυβέρνησης το 2002 μέσα από τον προσδιορισμό των επιτροπών και δίνει την κατεύθυνση της πολιτικής την οποία διαμορφώνουμε. Και πιστεύω ότι η απόσυρση αυτών των διατάξεων έχει γίνει με τον τρόπο τον οποίο αναφέρω όσον αφορά τον τεχνικό προσδιορισμό. 
Κυρίες και κύριοι συνάδελφοι, σας καλώ να ψηφίσουμε το νομοσχέδιο επί της αρχής να ψηφίσουμε ένα νομοσχέδιο που και στο τεχνικό του μέρος κατοχυρώνει την Ελλάδα της προόδου, κατοχυρώνει την Ελλάδα της ανάπτυξης, κατοχυρώνει την ισχυρή Ελλάδα. Και αυτό είναι το σημαντικότερο μήνυμα για το οποίο πιστεύω ότι είμαστε όλοι περήφανοι σε αυτήν την Αίθουσα και ζητώ να ψηφίσετε επί της αρχής το συγκεκριμένο νομοσχέδιο. 
Σας ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι για το συζητούμενο νομοσχέδιο ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Α' Αθήνας, κ. Γεώργιος Αλογοσκούφης.
Από το Κομμουνιστικό Κόμμα Ελλάδας ορίζεται ειδική αγορήτρια για το συζητούμενο νομοσχέδιο η Βουλευτής κα Λιάνα Κανέλλη.
Από το Συνασπισμό της Αριστεράς και της Προόδου ορίζεται Κοινοβουλευτικός Εκπρόσωπος για το συζητούμενο νομοσχέδιο ο Βουλευτής κ. Παναγιώτης Λαφαζάνης.
Ο εισηγητής της Νέας Δημοκρατίας κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η συζήτηση του παρόντος νομοσχεδίου, αλλά και οι διεθνείς πολιτικές, οικονομικές και κοινωνικές εξελίξεις επιβεβαιώνουν την ορθότητα της πολιτικής του αείμνηστου Κωνσταντίνου Καραμανλή, δηλαδή της ευρωπαϊκής προοπτικής της χώρας.
Είναι βέβαιο ότι η χρησιμότητα και η αναγκαιότητα αυτής της πολιτικής προσδιορίζουν και το στοιχείο της μετονομασίας αυτής της πολιτικής ως εθνικού στόχου, τουλάχιστον για την πλειοψηφία του ελληνικού λαού.
Είναι βέβαιο, ότι η σημερινή, αν θέλετε, κατάληξη για να συζητάμε για το εθνικό νόμισμα, αλλά και η είσοδός μας στην Οικονομική και Νομισματική Ένωση, μέχρι ένα βαθμό είναι μία φυσική συνέπεια για μας. Εμείς υπηρετήσαμε αυτήν την πολιτική με συνέπεια, χωρίς παλινδρομήσεις, με πίστη και ταυτόχρονα με επισημάνσεις ότι η ακολουθούμενη οικονομική πολιτική για να φθάσουμε στην καταληκτική ημερομηνία της εισόδου στην ΟΝΕ είχε πολλές αδυναμίες. Προσπαθήσαμε πολλές φορές να σπρώξουμε την Κυβέρνηση προς τη σωστή κατεύθυνση, επισημάναμε πολιτικές που θα μπορούσε να ακολουθήσει για να πετύχουμε αυτό τον εθνικό στόχο με τα λιγότερα αν θέλετε θύματα στη διαδρομή, αλλά δυστυχώς δεν εισακουστήκαμε σε όλα τα σημεία.
Είναι βέβαιο ότι η χώρα μας στη ζώνη του ευρώ έχει εισέλθει, όπως λέει ο λαός μας με το ένα πόδι, με το κουτσό, με πολλές αδυναμίες, με αδυναμίες που τονίζαμε πριν από την είσοδό μας στην Οικονομική και Νομισματική 'Ενωση, φωνάζοντας ότι η ονομαστική σύγκλιση δεν είναι ο καλύτερος δρόμος, φωνάζοντας ότι για να μπορέσουμε να μπούμε, για να ελαχιστοποιήσουμε τα ελαττώματα και τις αδυναμίες μας, όταν θα είμαστε μέσα στην Οικονομική και Νομισματική 'Ενωση, πρέπει να προχωρήσουμε σε μια γενναία πολιτική που θα έχει στόχο την πραγματική σύγκλιση της οικονομίας.
Την αναγκαιότητα αυτή δυστυχώς η Κυβέρνηση την ανακάλυψε, αφού μπήκαμε μέσα στην ΟΝΕ, ενώ λοιδορούσε πριν την είσοδό μας στην ΟΝΕ τη Νέα Δημοκρατία και οποιονδήποτε άλλο μιλούσε για μια πολιτική αδιέξοδη και μια πολιτική που δεν λύνει τα προβλήματα και δεν συγκλίνει την οικονομία. Τότε μας εγκαλούσαν ότι υπονομεύουμε τον εθνικό στόχο. Αντίθετα εμείς, όπως σας είπα, με πίστη υπηρετούμε αυτό το στόχο και ταυτόχρονα επισημάναμε με συνέπεια τις αδυναμίες αυτής της πολιτικής. 
Σήμερα η Κυβέρνηση και ο Πρωθυπουργός ανακάλυψαν κατ' αρχήν ότι η πολιτική αυτή έχει μία διαδρομή δέκα ετών και ταυτόχρονα σημειώνω αυτό που λέει τελευταία πολλές φορές ο κύριος Πρωθυπουργός- ότι επιτέλους η Ελλάδα τώρα δεν είναι μόνη. Πολύ αργά το ανακάλυψε ο κ. Σημίτης αυτό. Από το 1980 δεν είναι μόνη η Ελλάδα. Δεν χρειάζονταν αυτές οι παλινωδίες, δεν χρειάζονταν εκείνα τα συνθήματα "ΕΟΚ και ΝΑΤΟ το ίδιο συνδικάτο", δεν χρειάζονταν οι κακές πολιτικές, οι αδυναμίες και τα προβλήματα που συσσωρεύτηκαν σήμερα στην οικονομία.
Θα πρέπει όμως να πούμε ότι με βάση τα τελευταία γεγονότα, εάν και εφόσον η χώρα μας δεν είχε ενταχθεί στη ζώνη του ευρώ, τουλάχιστον στα ζητήματα της οικονομίας θα είχε να αντιμετωπίσει πολύ μεγαλύτερα προβλήματα. Η διασφάλιση της συναλλαγματικής ισοτιμίας μέσω του νομίσματος ευρώ ουσιαστικά προφυλάσσει τη χώρα μας από πολλές κακοτοπιές στην παραπέρα της πορεία. 
Ταυτόχρονα όμως αυτή ακριβώς η είσοδός μας στην Ευρωπαϊκή Ένωση αναδεικνύει και πολιτικά ισχυρότερη την πατρίδα μας στις διαφαινόμενες πολιτικές εξελίξεις πλέον από εδώ και πέρα.
Θα πρέπει να γίνει κατανοητό και με την ευκαιρία να τονιστεί ότι η χώρα μας πρέπει να παίξει ένα ρόλο μέσω της Ευρωπαϊκής Ένωσης, όχι ουραγού, όχι ένα ρόλο υποταγής, αλλά ένα ρόλο ενεργητικό που θα μπορέσει να ανατρέψει τις μέχρι σήμερα λαθεμένες, αν θέλετε, πολιτικές ή και υπεροψίες, ένα ρόλο συμπρωταγωνιστή στις από εδώ και πέρα πολιτικές εξελίξεις σε όλο τον κόσμο. 
Με αυτήν, λοιπόν, την έννοια οι όποιες παραδόσεις άνευ όρων δεν υπηρετούν τα εθνικά συμφέροντα, αντίθετα ακυρώνουν, αν θέλετε και την ενίσχυση και την προοπτική της Ενωμένης Ευρώπης. Αυτό ας το καταλάβει επιτέλους η Κυβέρνηση, είναι ώρα όλοι μας με νηφαλιότητα, αλλά ταυτόχρονα με μια προσπάθεια να αξιοποιήσουμε τα συγκριτικά πλεονεκτήματα της χώρας μας, ως μιας ευρωπαϊκής χώρας, για να μπορέσουμε και να βοηθήσουμε τον πολιτισμένο κόσμο, αλλά ταυτόχρονα να καταστήσουμε τη χώρα μας σε μια αμυντική αν θέλετε και επιθετική θέση που της αξίζει.
Σε ό,τι αφορά την πραγματική σύγκλιση της οικονομίας είναι βέβαιο ότι μόνο φραστικά τη χρησιμοποιεί και σήμερα η Κυβέρνηση. Οι συγκεκριμένες πολιτικές που οδηγούν στην πραγματική σύγκλιση της οικονομίας, η Κυβέρνηση ή κάνει πως δεν τις ακούει, ή δεν τις πιστεύει ή εν πάση περιπτώσει από αλαζονεία δεν θέλει να τις αποδεχτεί. Επιμένουμε και φωνάζουμε εδώ και καιρό ότι πρέπει επιτέλους η πολιτική των ιδιωτικοποιήσεων να προχωρήσει με γρηγορότερους ρυθμούς. Η διαφάνεια στη διαδικασία των ιδιωτικοποιήσεων θα πρέπει να κυριαρχεί σαν πυξίδα πολιτικής και όχι να είναι παρελκόμενη και κατ' επίφαση. Η πολιτική της βαθιάς τομής στην κρατική μηχανή, των αλλαγών στο φορολογικό σύστημα, της θεσμικής ενίσχυσης στη λειτουργία του χρηματιστηρίου, σήμερα μάλιστα που το έχει ιδιαίτερη ανάγκη, είναι πολιτικές πρώτης προτεραιότητος που δυστυχώς η Κυβέρνηση πολλές φορές με αποσπασματικά μέτρα, δηλαδή με τονωτικές ενέσεις προσπαθεί να συγκρατήσει τα μεγαλύτερα κακά για τη χώρα και τους πολίτες. 
Θα πρέπει να κατανοήσει η Κυβέρνηση ότι η πολιτική αυτή είναι πλέον μονόδρομος. Δεν αρκεί να υπηρετεί κανείς τη σταθεροποίηση της οικονομίας και εν τοιαύτη περιπτώσει μέχρι πότε θα ακούμε γι' αυτήν την σταθεροποίηση της οικονομίας, αλλά σταθεροποίηση της οικονομίας δεν θα βλέπουμε; Θα πρέπει με άξονα την ανάπτυξη της οικονομίας, η άσκηση όποιας οικονομικής πολιτικής να ακολουθεί πάνω σε αυτήν την πεπατημένη. Είναι γεγονός ότι η Κυβέρνηση -το έχει αποδείξει καθημερινά και ο ίδιος ο Πρωθυπουργός- δεν ενδιαφέρεται για την ουσία της πολιτικής, ενδιαφέρεται όμως για την εικόνα της Κυβέρνησης και αυτό είναι το τραγικό σε αυτόν τον τόπο. Η επικοινωνιακή δηλαδή απεικόνιση του έργου της Κυβέρνησης είναι πρωταρχικός στόχος από την ουσία της πολιτικής, δηλαδή της πραγματικής σύγκλισης της οικονομίας, της λύσης και της ελαχιστοποίησης των προβλημάτων που αντιμετωπίζει ο Έλληνας πολίτης. 
Παραδείγματος χάρην, η μεγάλη ανεργία είναι πρωτοφανές φαινόμενο, τουλάχιστον στο επίπεδο των ευρωπαϊκών χωρών αυξάνει τους ρυθμούς, ενώ στις άλλες χώρες ο δείκτης να είναι πτωτικός. Η Κυβέρνηση τι θέλησε να κάνει κάποια στιγμή; Να αλλοιώσει τα στοιχεία μέσα από τη στατιστική υπηρεσία για να εμφανίσει βελτιώνοντας την εικόνα της, ότι ο δείκτης έχει κατωφερική πορεία. Όμως, διαψεύστηκε και μάλιστα πανηγυρικά από τους ίδιους τους εργαζόμενου στη στατιστική υπηρεσία. 
Κυρίες και κύριοι συνάδελφοι, δεν είναι μόνο ότι η πολιτική της ευρωπαϊκής προοπτικής της χώρας είναι το κυρίαρχο ζήτημα στο παρόν νομοσχέδιο. Ο λαϊκισμός, αλλά ταυτόχρονα και η ανάγκη πολλές φορές πλειοδοσίας σε ευρωπαϊκή πολιτική και προοπτική της χώρας υποδηλώνει αδυναμίες, ενοχές της Κυβέρνησης και αν θέλετε...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Και δεσμεύσεις. 
ΑΔΑΜ ΡΕΓΚΟΥΖΑΣ: ...είναι και μια προσπάθεια να ξεφύγει από τα ημαρτημένα του παρελθόντος, είτε στο επίπεδο της συνθηματολογίας, είτε ακόμη και στην ουσία της πολιτικής. 
Οι βασικές αλλαγές που πρέπει να προχωρήσει άμεσα η Κυβέρνηση δεν είναι τεχνικού χαρακτήρα όπως εμφανίζεται με αυτό το νομοσχέδιο για το ευρώ. Ασφαλώς είναι αναγκαίες. Ασφαλώς εμείς δεν θα είμαστε εκείνοι που θα διαφωνήσουμε στις όποιες προσαρμογές της συναλλαγματικής ισοτιμίας του ευρώ. Θα πρέπει, όμως, να επισημάνουμε ότι η Κυβέρνηση έχει καθυστερήσει απαράδεκτα. Στο χώρο των επιχειρήσεων και κυρίως των μεσαίων και μεγάλων επιχειρήσεων, έχει προχωρήσει αυτή η προσαρμογή με ικανοποιητικό ρυθμό. Οι μικρές επιχειρήσεις, αλλά κυρίως οι πολίτες, είναι τελείως ανενημέρωτοι. 
Αυτή η καθυστέρηση δεν είναι πρωτόγνωρη για τη χώρα μας. Θα μπορούσε να είχε διδαχθεί η Κυβέρνηση από το τι γίνεται στις υπόλοιπες ευρωπαϊκές χώρες, εκτός βέβαια αν έχει απομονωθεί σ' ένα δικό της γυάλινο πύργο και δεν παρακολουθεί τις ευρωπαϊκές εξελίξεις.
Στο Βέλγιο, παραδείγματος χάρη, από την αρχή του χρόνου οι πολίτες ενημερώνονται με ειδικά φυλλάδια τα οποία παίρνουν με τους λογαριασμούς στο σπίτι τους. Στην Ελλάδα δεν έχουμε ξεκινήσει ακόμη. Και πολύ φοβάμαι ότι και παρά το εσπευσμένο αυτής της μιας συνεδρίασης για να ψηφιστεί αυτό το νομοσχέδιο, δεν θα λύσει τα προβλήματα.
Η Κυβέρνηση έχει χρέος να προχωρήσει άμεσα σε συγκεκριμένα μέτρα ενημέρωσης των Ελλήνων πολιτών για να αποφευχθούν τραγελαφικά φαινόμενα από την 1η Ιανουαρίου 2002. Δεν είναι δυνατόν οι πολίτες να βρίσκονται με ένα κομπιουτεράκι στην τσέπη από την 1η Ιανουαρίου 2002 και κάθε φορά να προσπαθούν να μετατρέψουν την ισοτιμία. Και αν γνωρίζουν και μαθηματικά, γιατί όλοι οι Έλληνες δεν έχουν το ίδιο επίπεδο μόρφωσης για να μπορούν να κάνουν αυτές τις μετατροπές μονομιάς. Το ευρώ έπρεπε ήδη να έχει μπει στη ζωή τους και να γνωρίζουν περίπου πώς θα λειτουργεί, τι είναι αυτό, ακόμα και τις παραστάσεις του μέσω παραστάσεων εικόνων. 
Η Κυβέρνηση, λοιπόν, δεν έχει κάνει απολύτως τίποτα. Και δεν το λέμε για να κάνουμε μικρόψυχα μία κριτική σε αυτό το σημείο ως Αντιπολίτευση. Είναι ουσιαστική η παρατήρηση. Αυτό βγαίνει μέσα από τους ίδιους τους πολίτες, βγαίνει από την έλλειψη ενημέρωσης που η Κυβέρνηση προσπαθεί ως συνήθως σε όλα τα θέματα εκ των ενόντων και την τελευταία στιγμή και με αποσπασματικό τρόπο να καλύψει τις όποιες ανάγκες, αιχμάλωτη στα τόσα προβλήματα που έχει δημιουργήσει η πολιτική της στην ελληνική κοινωνία και γενικότερα στη λειτουργία του κράτους.
Κυρίες και κύριοι συνάδελφοι, θα ήθελα επίσης να κάνω ορισμένες γενικές παρατηρήσεις -βέβαια, οι παρατηρήσεις θα γίνουν επί της αρχής- υπό την εξής έννοια: Η συμφωνία μας, παραδείγματος χάρη, σε αυτό το νομοσχέδιο, δεν σημαίνει κατ' ανάγκη και συμφωνία στις επιμέρους διατάξεις που με τεχνικό τρόπο μετατρέπονται τα οικονομικά μεγέθη. Εμείς διαφωνούμε σε πάρα πολλές από αυτές τις ρυθμίσεις που εμπεριέχονται εδώ και που γίνεται αυτή η μετατροπή. Και αυτές οι διαφωνίες μας έχουν, αν θέλετε, κοινωνική αφετηρία κυρίως, γιατί αφορούν ευαίσθητες κοινωνικές ομάδες. 
Η Κυβέρνηση δεν μπορεί, παραδείγματος χάρη, να εμφανίζεται δήθεν ως κοινωνικά ευαίσθητη μεταφέροντας από δρόμο σε δρόμο ή από βήμα σε βήμα, όπως στη Διεθνή Έκθεση Θεσσαλονίκης, κοινωνικά δήθεν μέτρα για τους πολίτες χωρίς ουσιαστικό περιεχόμενο. Διότι το πρόβλημα σήμερα δεν είναι να εξαπατήσουμε τους πολίτες φτιάχνοντας την εικόνα μας, αλλά να τους δώσουμε απάντηση στα προβλήματα που αντιμετωπίζουν, να τους δώσουμε λύσεις σε αυτά τα προβλήματα. Γιατί το πρόβλημα σήμερα του Έλληνα πολίτη δεν είναι οι πολιτικές διαφωνίες, αν θέλετε, μεταξύ των κομμάτων. Είναι τα ίδια τα προβλήματα που αντιμετωπίζει ο Έλληνας πολίτης. Και σε αυτά πρέπει να απαντήσουμε. Και όχι βέβαια κάθε φορά με την ευκαιρία των όποιων γεγονότων να προσπαθούμε να ξεπεράσουμε αυτά τα προβλήματα χωρίς να λογοδοτήσουμε, θα έλεγα εγώ, προς τους Έλληνες πολίτες και για την πολιτική που δημιούργησαν αυτά τα προβλήματα, αλλά και για την ανεπάρκεια της πολιτικής που εφαρμόζουμε σήμερα για να βγούμε από αυτά τα προβλήματα.
Η διαφωνία μας, λοιπόν, έγκειται κυρίως σε ζητήματα εξόδων ιατρικής περίθαλψης που εκπίπτουν από το φορολογητέο εισόδημα, σε ζητήματα προκαταβολών φόρων σε εισοδήματα που ουσιαστικά είναι αφορολόγητα, παραδείγματος χάρη στην κατηγορία των επτακοσίων χιλιάδων ετησίως ή χιλίων τετρακοσίων ετησίως. Από τη μια μεριά δηλαδή αυτά τα εισοδήματα δεν είναι υποχρεωμένα εν πολλοίς, μέχρι οκτακόσιες χιλιάδες δραχμές, να υποβάλουν φορολογική δήλωση ή και όταν υπάρχει υποχρέωση υποβολής φορολογικής δήλωσης τα δύο εκατομμύρια τριακόσιες χιλιάδες είναι αφορολόγητα.
Eπομένως, ποιο είναι το νόημα της παρακράτησης φόρου 10% από μια σύνταξη ενός εκατομμυρίου τετρακόσιες χιλιάδες (1.400.000); Δηλαδή της αυτοχρηματοδότησης του κράτους χωρίς κόστος. Από ποιους; Από τους κοινωνικά πένητες, ουσιαστικά, δηλαδή από αυτούς που παίρνουν εκατό χιλιάδες (100.000) δραχμές το μήνα. Αυτό δεν είναι κοινωνική πολιτική και αυτή την πολιτική δεν μπορούμε να τη δεχθούμε και δεν μπορούμε να μην την επισημάνουμε, έστω με την ευκαιρία της συζήτησης αυτού του νομοσχεδίου. 
Ούτε, βεβαίως, είναι πολιτική η παρακράτηση του 10% άνω του ενός εκατομμυρίου (1.000.000) αποζημίωσης λόγω απόλυσης, σε μια εποχή που αντιμετωπίζουμε μεγάλα προβλήματα απασχόλησης. Δεν είναι πολιτική και η παραχώρηση στα όποια συμφέροντα, με τη μορφή που έχουμε ζήσει στα τελευταία νομοσχέδια, δισεκατομμυρίων, θα έλεγε κανείς, χωρίς διαφάνεια και με πολλές υποψίες για τη λειτουργία του πολιτικού συστήματος γενικότερα. 
Ούτε, βέβαια, πολιτική είναι η κατάργηση των όποιων κινήτρων για τις δωρεές στα κοινωφελή ιδρύματα, από τη μια μεριά και από την άλλη η φορολόγηση ή ο υπολογισμός τεκμηρίου για δωρεές πάνω από εκατό χιλιάδες (100.000) δραχμές σ' αυτά, παρά τις όποιες τροποποιήσεις έγιναν στο τελευταίο νομοσχέδιο, αλλά δεν ολοκληρώθηκαν. 
'Ηθελα επίσης να επισημάνω ότι η προμήθεια του ευρώ είτε σε κέρματα είτε σε χαρτονομίσματα, θα πρέπει να πραγματοποιηθεί ανέξοδα για τους Έλληνες πολίτες, γιατί τα πιστωτικά ιδρύματα, ναι μεν, θα προμηθευτούν δύο μήνες πριν ατόκως αυτά τα νομίσματα, αλλά θα πρέπει να διασφαλιστεί πως θα καταλήξει στον τελευταίο πολίτη η προμήθεια αυτών των κερμάτων ή χαρτονομισμάτων. Στο παρόν νομοσχέδιο δεν διασφαλίζεται το συμφέρον του απλού πολίτη με την έννοια της ανέξοδης προμήθειας αυτών. Εγώ πραγματικά, θα χαρώ να ακούσω από την Κυβέρνηση ότι θα το διασφαλίσει συγκεκριμένα, μέχρι να ψηφιστεί αυτό το νομοσχέδιο. 
Επίσης, με χαρά πρέπει να επισημάνω ότι οι παρατηρήσεις που έκανε ο κ. Μαντέλης στην επιτροπή, σχετικά με την τροποποίηση του άρθρου 207 και 208 του Ποινικού Κώδικα ελήφθησαν υπόψη σε ό,τι αφορά την εφαρμογή και την ισότητα στην αντιμετώπιση των παραχαρακτών ή των ανθρώπων εκείνων που θα επιχειρήσουν να παραποιήσουν το ευρωπαϊκό νόμισμα από 1.1.2002, δηλαδή το ευρώ.
Επίσης, θα πρέπει να χαιρετήσω, ως μια θετική εξέλιξη, την παρατήρηση που έκανε το κόμμα μας στην επιτροπή, οι στρογγυλοποιήσεις, σε ό,τι αφορά τα έσοδα του κράτους να γίνουν προς τα κάτω, ύστερα από την παρέμβαση του κυρίου Υφυπουργού και τη μετατροπή των ισοτιμιών που είναι προς τα πάνω. Δηλαδή γίνεται προς τα κάτω σε ό,τι αφορά τα έσοδα του κράτους και επειδή ακριβώς δεν μπορεί κανείς να έχει κάθε φορά το κομπιουτεράκι στα χέρια, θα ήθελα να δεσμευτεί για μια ακόμα φορά ο κύριος Υπουργός Εθνικής Οικονομίας που είναι παρών, ότι μέσα από αυτό το νομοσχέδιο δεν επέρχεται καμία επιβάρυνση στους Έλληνες πολίτες και παράλληλα θα ήθελα μερικές διευκρινίσεις -θα τα πούμε, όμως και στα άρθρα- στην περίπτωση των τελών κυκλοφορίας και στην ενοποίηση που γίνεται με το ΤΣΑ και γενικότερα για τα νέα μεγέθη που διαμορφώνονται για τα τέλη κυκλοφορίας των επαγγελματικών κυρίως αυτοκινήτων. 
Για τις υπόλοιπες τεχνικές προσαρμογές στο νομοσχέδιο εμείς δεν έχουμε να πούμε περισσότερα, ωστόσο, ψηφίζουμε το νομοσχέδιο γιατί πιστεύουμε ότι με την ψήφο μας συμβάλλουμε με καλύτερο τρόπο στο να βοηθήσουμε την Κυβέρνηση να βρει το βηματισμό της, που πιστεύουμε ότι τον έχει χάσει και ταυτόχρονα, υπηρετούμε τον εθνικό στόχο που για εμάς είναι η ευρωπαϊκή προοπτική της χώρας.
Ευχαρισ τώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η ειδική αγορήτρια του Κομμουνιστικού Κόμματος κα Κανέλλη, έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. Θα είμαι σύντομη και δεν θα χρειαστώ όλο το χρόνο.
Το νομοσχέδιο αυτό και με το κράτημα των υπολοίπων άρθρων για μια άλλη μέρα -δεν είναι, κατά τη δική μας γνώμη, παρά ένα λειτουργικά τεχνοκρατικό νομοσχέδιο για την προσαρμογή της χώρας σε μια θεμελιώδη βασική πολιτική επιλογή, που ήταν η συμμετοχή μας στη ζώνη ευρώ, στην ΟΝΕ όπως έχουμε συνηθίσει να την ακούμε την Οικονομική και Νομισματική 'Ενωση.
Κύριε Πρόεδρε, ακόμη και στα αρχαία χρόνια και όχι μόνο στη δική μας κουλτούρα, αλλά και σε άλλες κουλτούρες και σε άλλους πολιτισμούς, υπάρχει ένα πανάρχαιο έθιμο που με τον έναν ή τον άλλον τρόπο έχει ως τα σήμερα επιζήσει με διαφορετικές μορφές, πιο σύγχρονες, του 21ου αιώνα. Ακόμα και ο φτωχότερος πολίτης μιας χώρας, ανεξαρτήτως του πώς είχε βρει το θάνατο, από πείνα, από φτώχεια, από αρρώστια ή ως θύμα πολέμου, από γηρατειά, αγωνιζόταν για να περισώσει την αξιοπρέπειά του, να βρει μια μνάν, μια δραχμή για να την έχει στο στόμα να πληρώσει το χάροντα, τα περατατζίδικα. Και θα το βρείτε σε κουλτούρες, εντός εκτός Ευρώπης, λεκάνης Μεσογείου και σε ολόκληρο τον κόσμο.
Για μας, λοιπόν, σήμερα, σε μια σελίδα που όλοι παραδέχονται ότι έχει γυρίσει, σε οικονομικές θεμελιώδεις αλλαγές και καταστροφές που όλοι παραδέχονται ως πραγματικά περιστατικά, σ' έναν κόσμο που τάζει παραδείσους και τους τάζει με οικονομοτεχνικά μέσα, όπως και τώρα ακούσαμε τον εισηγητή της Πλειοψηφίας ότι είναι καταφύγιο, είναι σωτηρία αυτό, δεν είναι ούτε καταφύγιο ούτε σωτηρία. Είναι ένα τεχνοκρατικό νομοσχέδιο λειτουργικό κατ' άλλους, κατά τη Νέα Δημοκρατία έπρεπε να είχε έρθει νωρίτερα, κατά την Κυβέρνηση ορθώς ήρθε μετά από ένα χρόνο, εμείς διαφωνώντας με τη βασική επιλογή που τη θεωρούμε και αποδεικνύεται δυστυχώς με την καθημερινότητα ολοένα και πιο αντιλαϊκή, να συμφωνήσουμε και να ψηφίσουμε για λόγους αρχής την τεχνική του του αν τα περατατζίδικα, για την άλλη πλευρά, θα είναι σε ευρώ ή σε δραχμές, καθώς καταλαβαίνετε είναι ιδεολογικώς και πολιτικώς ασυνεπές. Το κόμμα μας δεν φημίζεται για την ασυνέπειά του, αντιθέτως θα έλεγε κανείς ότι η κυβερνητική του πολιτική, τουλάχιστον σε ό,τι αφορά την Ευρωπαϊκή Ένωση, ακόμα και τη Δύση, ακόμα και την εμπόλεμο πλέον Δύση -διότι το ανήκομεν εις τη Δύση έχει εξελιχθεί σε εμπόλεμη Δύση- δεν διακρίνεται για μια πολιτικοιδεολογική συνέπεια αντιμετώπισης αυτών των επιλογών. 'Άλλαξαν πολλά και χρειάζεται μια επικοινωνιακή πολιτική για να εμφανιστεί ένα πιο ανθρώπινο πρόσωπο. Ξέρετε, ανθρώπινο πρόσωπο στη βαρβαρότητα είναι πολύ δύσκολο να υπάρξει και πάντως δεν το παρέχει αυτό εδώ το νομοσχέδιο ως διαδικασία.
Ο τρόπος με τον οποίο θα πρέπει να προσαρμοστούν οι πολίτες στο ευρώ δεν πρόκειται, ακόμη και αν γίνει πανάκριβη, καλοπληρωμένη από τις Βρυξέλλες επικοινωνιακή πολιτική, δεν πρόκειται να τον κάνει να αισθανθεί καλύτερα ούτε την ώρα της φορολογίας ούτε την ώρα της μεταβίβασης των ακινήτων ούτε την ώρα του πληρώματος της τιμής της βενζίνης. Και για εμάς αυτό αποτελεί θεμελιώδη πολιτική. Οι τιμές των καυσίμων -με μια στοιχειώδη και να μην τις παραπέμψει κανείς στις παγκόσμιες τρομακτικές αλλαγές- της θέρμανσης και της βενζίνης ήδη συζητιέται -τουλάχιστον δεν διαψεύστηκε- και ενδεχομένως να καταλήξουμε σε εποχή διαφαινόμενης, επερχόμενης ύφεσης σε πρώτο ή σε δεύτερο στάδιο, να γίνουν και ημερήσιες. Όταν, λοιπόν, στον πολίτη αυτής της χώρας του λένε ότι είναι Ευρωπαίος ότι τώρα θα έχει καταφύγιο, ότι έχει κάπου να σταθεί στη Ζώνη, θα αισθανθεί σίγουρος, τον έχουν ζώσει με τη ζώνη και θα αισθανθεί καλά. 'Εχει απεμπολήσει κυριαρχικά δικαιώματα, έχει απεμπολήσει τον κεντρικό έλεγχο των δημοσιονομικών του ζητημάτων, ακόμα και τις βαλίτσες του. Στις Βρυξέλλες απευθύνεται για να τις βρει. 'Όταν ταξιδεύει με ό,τι και να ταξιδεύει, όταν τις χάσει, στις Βρυξέλλες θα πάει. Δεν τον έκαναν αυτόν τον πολίτη ευτυχισμένο στην πλειονότητά του. Για ποια πλειονότητα θέλετε να μιλήσω. Για τα δυόμισι εκατομμύρια που ζουν κάτω από τα όρια της φτώχειας; Θα μετράνε με ευρώ τη φτώχεια; Τι να ψηφίσουμε εμείς να μετράμε με ευρώ; Μικρή σημασία πολιτικά έχει. Θα μπορούσαμε να μετράμε και σ' ένα νόμισμα καινούριο που μπορεί, ενδεχομένως, επελαύνουσας μιας παγκόσμιας άκρας δεξιάς, να εφευρεθεί και ένα άλλο νόμισμα. Εδώ έχουν εφευρεθεί τόσα και τόσα πράγματα. Παράπλερες απώλειες, έχουν εφευρεθεί πόλεμοι -ειρηνικοί πόλεμοι- διότι δεν είναι ακριβώς πόλεμοι, αλλά είναι ειρήνη. Τώρα είμαστε μπροστά και στον τρόμο της τρομοκρατίας. Δεν ξέρουμε, λοιπόν, γιατί έγινε μια απόπειρα και στην επιτροπή από την εισηγητή της Πλειοψηφίας -είναι αλήθεια με πιο κατεβασμένους τόνους- να μιλήσει για το ανθρώπινο πρόσωπο της Κυβέρνησης.
Μα, το ανθρώπινο πρόσωπο της Κυβέρνησης πρέπει να είναι ζωγραφισμένο στο ευρώ και έτσι θα γίνει πιο κατανοητό ως ανθρώπινο πρόσωπο της Κυβέρνησης;
Για να δούμε σε κοινωνίες κέρδους και βασικής πολιτικής καπιταλιστικής επιλογής; Είχαμε το τραγικό τρομοκρατικό χτύπημα στις ΗΠΑ. Μετά από πόσες μέρες είχαμε εκατόν εβδομήντα έξι χιλιάδες απολύσεις; Ούτε τρεις μέρες. Επαναλαμβάνω, είχαμε εκατόν εβδομήντα έξι χιλιάδες απολύσεις, γιατί ως γνωστόν ο καλύτερος τρόπος για να παρηγορηθείς, να ξετρομοκρατηθείς και να αντιμετωπίσεις τους τρομοκράτες είναι ένας απολυμένος και άνεργος. Αυτό είναι το πρόσωπο της βασικής πολιτικής επιλογής. Όσο και να θελήσει κάποιος ειδικά σήμερα, πια στην αυγή του 21ου αιώνα, να ταυτίζει θεμελιωδώς τον καπιταλισμό και μάλιστα έτσι όπως εξελίσσεται πια σε ανώτερα και τεχνολογικώς ανώτερα στάδια, με τη δημοκρατία, θα του είναι δύσκολο. 
Είχαμε πολύ πρόσφατα παραδείγματα πατριωτικών επενδύσεων και πατριωτικών απολύσεων. Γιατί; Το είδαμε να συμβαίνει σε ένα κόσμο στον οποίο ανήκουμε ευρύτερα, που του παρέχουμε πληθώρα δυνατοτήτων να αντιμετωπίσει τα ζητήματα. 
Συστρατευόμαστε. Συστρατευόμαστε σε ευρώ. Θαυμάσια. Θα έχουμε βάλει και το Ρήγα Φεραίο. Οι άλλοι θα βάλουν κάποιον δικό τους ήρωα. Δεν ξέρουμε αύριο το πρωί, έτσι όπως εξελίσσεται ο κόσμος, μπορεί να δούμε και τέρατα γιατί έχουμε συνηθίσει μετά το Β' Παγκόσμιο Πόλεμο πάρα πολλές φορές τέρατα να τα βλέπουμε να ηρωποιούνται, να παύουν να είναι τέρατα και να μπαίνουν αύριο το πρωί σε νομίσματα, να γίνονται προτομές, να γίνονται συνομιλητές, να αλλάζουν οι απόψεις, ΕΟΚ και ΝΑΤΟ το ίδιο συνδικάτο και ξαφνικά δεν είναι συνδικάτο, είναι ένωση, είναι ζώνη, είναι καταφύγιο, είναι βοήθεια, είναι παράδεισος! Μα, έχουμε ακούσει και άλλα. Ακούσαμε και κάτι άλλο. Το ακούσαμε πολύ πρόσφατα εκ στόματος του κυρίου Υπουργού. Ένα εργαλείο, λέγει, είναι το χρηματιστήριο. Μετά ήλθαν οι εκλογές και δεν είναι εργαλείο το χρηματιστήριο. Ήταν μια ολόκληρη πολιτική επιλογή το χρηματιστήριο. Και μετά ήταν μια ολόκληρη καταστροφή το χρηματιστήριο. Αλλά όταν έγινε η καταστροφή και αναδιανεμήθηκε ένας τεράστιος πλούτος, το εργαλείο απλώς έχει αλλάξει χέρια. Με τι αλλάζει χέρια; Με ολόκληρη οικονομική πολιτική περνάει σε κεντρικές μορφές εξουσίας. Εκχώρηση κυριαρχικών δικαιωμάτων είναι και το νόμισμα και η ικανότητα συγκρότησης μορφής, τοποθέτησης, στοχοθεσίας και επάνδρωσης του στρατού. Αυτά είναι βασικά χαρακτηριστικά της εθνικής ιεραρχίας. Τα έχουμε εκχωρήσει όλα με ελπίδα, με προσδοκία. Και θα συμμεριστούμε τι; Τι συμμεριζόμαστε; Μήπως είναι μόνο ελληνικό πρόβλημα ή μήπως είναι μόνο αμερικανικό πρόβλημα, μια και μιλούμε για τη Δύση και μιλάμε για το ευρώ. Φέτος θα έχει πεντακόσιες χιλιάδες απολύσεις η βιομηχανία. Προαναγγελθείσες απολύσεις πού; Στην Ευρωπαϊκή Ένωση, στον παράδεισο!
Δεν θέλω να σας κουράσω. Είναι γνωστή η θέση. Το πρόβλημα είναι τι θέση θα κρατήσει ο καθένας μας από δω και μπρος. Όχι ποιο νόμισμα. Γιατί σ' έναν κόσμο που συνεχώς αλλάζει, η εμμονή σε ορισμένες πολιτικές μπορεί να αποδειχθεί κατά περίπτωση είτε σωτήρια είτε καταστροφική. Η τιμολόγησή της ούτως ή άλλως έπεται. Γι' αυτούς όλους τους λόγους θα το καταψηφίσουμε κατ' αρχήν, κατ' άρθρον, στο τέλος και στον αιώνα. 
ΠΡΟΕΔΡΕΥΩΝ (Κωνσταντίνος Γείτονας): Γενική καταψήφιση, λοιπόν...
Ο κ. Λαφαζάνης έχει το λόγο ως Κοινοβουλευτικός Εκπρόσωπος του Συνασπισμού της Αριστεράς και της Προόδου.
ΠΑΝΑΓΙΩΤΗΣ ΛΑΦΑΖΑΝΗΣ: Νομίζω, κύριε Πρόεδρε, ότι η σημερινή συζήτηση δεν ήταν αφιερωμένη στο ευρώ, στις συνέπειές του, στις παρενέργειές του και στον τρόπο που πορεύεται η σημερινή Ελλάδα μέσα στην Ευρώπη και η ίδια η Ευρώπη. Αλλά είδα, τουλάχιστον από την πλευρά των δύο εισηγητών του ΠΑΣΟΚ και της Νέας Δημοκρατίας, περίπου με έναν τόνο διθυραμβικό να γίνεται ένας εξωραϊσμός περίπου της σημερινής κατάστασης και σχεδόν να θέλουν να μας εμφανίσουν το ευρώ ως πανάκεια για τη λύση όλων των κοινωνικών και οικονομικών προβλημάτων της χώρας μας και ως μονόδρομο και αδιέξοδο για να αντιμετωπίσουμε όσα ήδη δεν έχουμε αντιμετωπίσει στο μέλλον.
Δεν ξέρω αν έχουν οι προηγούμενοι ομιλητές συναίσθηση των περιστάσεων που διανύει ο σημερινός κόσμος. Δεν ξέρω αν υπάρχει συναίσθηση της κρίσης που διανύει ο νεοφιλελεύθερος παγκοσμιοποιημένος -εν πάση περιπτώσει, ψευδοπαγκοσμιοποιημένος κατά τη γνώμη μου- καπιταλισμός. Δεν ξέρω αν έχουν αντιληφθεί ότι μιλάμε για ένα νόμισμα, το οποίο από τότε που εγκαθιδρύθηκε έχει διακυμανθεί προς τα κάτω πολύ χειρότερα από αυτήν την έρημη τη δραχμή μας. Δεν ξέρω αν βλέπουν καθημερινά τις νομισματικές αναταράξεις που συμβαίνουν στον πλανήτη και που κόβουν την ανάσα σε εκατομμύρια θα έλεγα απλούς ανθρώπους που βλέπουν από τη μια μέρα στην άλλη να χάνουν πολλά λεφτά και να τα αντλούν κερδοσκόποι. Δεν ξέρω αν έχουν συναίσθηση ότι το ευρώ αντί για σταθερότητα όταν έχουμε αυτήν την ανεξέλεγκτη ασύδοτη δράση των αχόρταγων κεφαλαιαγορών, δεν προσφέρει δυστυχώς το θώρακα που αυτοί ελπίζουν που μας εξήγησαν εδώ αλλά γίνεται εφαλτήριο για νέου είδους ασύλληπτα παιχνίδια κερδοσκοπικού χαρακτήρα τα οποία πληρώνουν συνήθως οι φτωχότεροι αυτοί, που δεν έχουν τη δύναμη και τη δυνατότητα να ανταπεξέλθουν στο συνολικό παιχνίδι. Επομένως νομίζω ότι κάποιοι πάνε να κάνουν σε αυτήν την Αίθουσα ένα μικρό πάρτι λίγο θλιμμένο βέβαια αλλά πάνω σε ερείπια. Και τα ερείπια τα βλέπουμε γύρω μας. Δεν είναι μόνο η Νέα Υόρκη και η Ουάσινγκτον, τα ερείπια των δύο μεγάλων πύργων. Τα ερείπια μας ζώνουν όλους πλέον. Βλέπουμε τα χρηματιστήρια να έχουν καταρρεύσει κυριολεκτικά. 
Τι μας λέγατε, κύριοι του ΠΑΣΟΚ και της Νέας Δημοκρατίας: "Τα χρηματιστήρια είναι αυτά τα οποία κατανέμουν ορθολογικά τους συντελεστές παραγωγής, διατηρούν τις ισορροπίες στην αγορά, βοηθούν τον επενδυτή να βάλει κάπου τις αποταμιεύσεις του για να έχει οφέλη". Που είναι όλα αυτά τα παραμύθια, τα έπεα πτερόεντα, όταν υπάρχει αυτή η λεηλασία σε αυτήν τη χώρα, απίστευτη λεηλασία των μικροεπενδυτών, που και με τη δική σας προτροπή και ιδιαίτερα της Κυβέρνησης πήγαν στη Σοφοκλέους για να πλουτίσουν από τη μια μέρα στην άλλη. Και όταν βλέπουμε αυτό το σώριασμα των χρηματιστηρίων παγκοσμίως πλέον, το σκάσιμο αυτής της μέγα-σαπουνόφουσκας, της υπερτιμιμένης κατάστασης που είχαν οδηγήσει η κερδοσκοπία και οι τάσεις αυτές των κεφαλαιαγορών να δημιουργούν προσδοκίες από τις οποίες την κατάλληλη στιγμή, βοηθούντων και άλλων πραγμάτων φυσικά στην κατάλληλη στιγμή, να αντλούν οι επιτήδειοι τεράστια οφέλη και να ζημιώνονται οι πολλοί; Αυτά όλα δεν νομίζω ότι είναι πράγματα τα οποία επιτέλους πρέπει όχι με τη δική μας λογική αλλά και ακόμα αν θέλετε και με τη δική σας λογική να μη σας προβληματίσουν πλέον. Γι αυτό, λιγότερη αλαζονεία, λιγότερος εξωραϊσμός και περισσότερη συναίσθηση των καταστάσεων που διανύουμε. Και ο δρόμος μέσα στο ευρώ της Ελλάδας και της ελληνικής οικονομίας και του ελληνικού λαού, αν δεν αλλάξουν πολλά πράγματα σε αυτήν τη χώρα και στην Ευρώπη, μπορεί να αποδειχθεί πάρα πολύ δύσκολος. Ήδη αποδεικνύεται δύσκολος. Δεν θέλω να μιλήσω για το πώς μπήκε η Ελλάδα στο ευρώ. Δεν είμαστε κατ' ανάγκη αντίθετοι σε ένα ενιαίο ευρωπαϊκό νόμισμα. Αλλά ένα ενιαίο ευρωπαϊκό νόμισμα για να μπορούσε να σταθεί, έπρεπε να συνοδεύεται με τις αντίστοιχες οικονομικές και κοινωνικές πολιτικές σε ευρωπαϊκό επίπεδο, τις αντίστοιχες πολιτικές ενοποιητικής διαδικασίας. Να συνοδευόταν με μεγάλη ανακατανομή πλούτου στο πλαίσιο της Ευρωπαϊκής Ένωσης, με ένα άλλο πρόσωπο για την Ευρώπη. Και επίσης έπρεπε να βαδίζαμε προς το ευρώ με άλλες πολιτικές.
Εδώ βλέπουμε έναν πανηγυρισμό για το ευρώ, όταν αυτή η χώρα μπαίνοντας στο ευρώ, βλέπουμε να έχει τη μεγαλύτερη ανεργία που είχε ποτέ από τον πόλεμο και μετά. Πρέπει να βλέπει κανείς τα πράγματα πολύ μυωπικά από τη νομισματική πολιτική και μόνο για να αγνοεί αυτό το κοινωνικό μέγεθος. 
Εδώ βλέπουμε επίσης την ίδια ώρα που υπάρχουν αυτές οι θλιμμένες, θα έλεγα φωνές, εξωραϊσμού του ευρώ, οι κοινωνικές ανισότητες να έχουν φθάσει σ' αυτήν τη χώρα στο μεγαλύτερο δυνατό σημείο που γνωρίσαμε τουλάχιστον από την Μεταπολεμική Περίοδο και μετά. Και αυτά βγαίνουν αδιάσειστα με στοιχεία και όχι με στοιχεία του οποιουδήποτε. Είναι στοιχεία τα οποία δίνει επισήμως η ελληνική Κυβέρνηση και καταγράφει η Ευρωπαϊκή 'Ενωση. Την ίδια ώρα έχουμε τη μεγαλύτερη υπερσυσσώρευση πλούτου σ' αυτήν τη χώρα. 
Σας είπα ότι γνωρίσαμε τη μεγαλύτερη λεηλασία αυτήν την περίοδο στο δρόμο για το ευρώ μέσω του χρηματιστηρίου εκατομμυρίων Ελλήνων πολιτών από λίγους κερδοσκόπους που θησαύρισαν από την πτώση και την κατάρρευση του χρηματιστηριακού δείκτη.
'Όλα αυτά δεν είναι για να πανηγυρίζουμε. Εγώ θα περίμενα να άκουγα μερικές φωνές ανησυχίας, προβληματισμού για το τι πρέπει να κάνουμε και το τι πρέπει να αλλάξουμε και στην ελληνική πολιτική και στην πορεία της χώρας και στην ελληνική οικονομία για να πάμε καλύτερα στην μετά ευρώ εποχή. Και θα περίμενα να ακούσω τι πρέπει να κάνουμε για να αλλάξουμε πολλά πράγματα στην Ευρωπαϊκή Ένωση που δεν πάνε καθόλου καλά. Ίσως να επιδεινωθούν και ίσως να γνωρίσουμε τραγωδίες που ούτε καν μπορούμε να υποψιαστούμε με τα φιλοπόλεμα μάλιστα κηρύγματα των Ηνωμένων Πολιτειών που δυστυχώς προσυπογράφονται ευκόλως και από την ελληνική Κυβέρνηση. Και μη μου πείτε τι λέτε προφορικώς ή τι λέτε διακηρυκτικώς στον ελληνικό λαό. Τι υπογράφετε, τι συνυπογράφετε, τι εγκρίνετε, τι επικροτείτε σε ένα επίπεδο που έχει αξία, το διεθνές επίπεδο, στους οργανισμούς και τους θεσμούς που συμμετέχει διεθνώς η χώρα, όπως το ΝΑΤΟ και η Ευρωπαϊκή Ένωση, αυτά έχουν αξία.
Δε θα συνεχίσω. Σας είπα ότι δεν θα μιλούσα καθόλου γι' αυτά τα θέματα, διότι δεν είναι και της ώρας. Το νομοσχέδιο δεν αφορά την επιλογή της Ελλάδας στο δρόμο για την ΟΝΕ και το ευρώ, όπως τουλάχιστον έχει καταγραφεί σε ευρωπαϊκό επίπεδο και όπως το αποφάσισε με τις επιλογές της η Κυβέρνηση να κινηθεί σ' αυτήν την κατεύθυνση. Αλλά ήμουν υποχρεωμένος να κάνω κάποιες νύξεις, έστω και σκόρπιες, έστω και επιγραμματικές, έστω και ανολοκλήρωτες για καίρια θέματα της εποχής μας και της πορείας της χώρας μας, ιδιαίτερα μέσα στην Ευρώπη, τα οποία νομίζω ότι θα έπρεπε να επανατοποθετηθούν από όλους. Και θα έλεγα ότι θα έπρεπε να προβληματίσουν τους πάντες, ανεξαρτήτως πολιτικών και ιδεολογικών κατευθύνσεων. Αλλά εδώ βλέπω μία μακαριότητα, έναν εφησυχασμό, μία απεριόριστη, όχι δικαιοσύνη που λέει ο κ. Μπους, αλλά επανάπαυση, μακαρία επανάπαυση. Αλλά να μη φθάσει κάποτε να πούμε, μακαρία η μνήμη για ορισμένα πράγματα τα οποία θα είναι δυσάρεστα και δεν τα βλέπουμε, ενώ είναι εμφανή στον ορίζοντα.
Πέραν αυτού, το νομοσχέδιο δεν είναι καθόλου τεχνικό και τεχνοκρατικό, όπως επιχειρεί τουλάχιστον από την πλευρά της η Κυβέρνηση να το εμφανίσει. Είναι άκρως πολιτικό. Και αυτό διότι, κύριε Υπουργέ, με το νομοσχέδιό σας δεν κάνετε μία απλή στρογγυλοποίηση, μία λογιστική μετατροπή των δραχμών σε ευρώ, αλλά στην ουσία αναπροσαρμόζετε όλο το φορολογικό σύστημα της χώρας στο όνομα της μετατροπής των δραχμών σε ευρώ. Το είπα και στην επιτροπή. Ζήτησα από τον κύριο Υπουργό, αντί να μας διαβεβαιώνει για νούμερα και αριθμούς και στρογγυλοποιήσεις, να μας φέρει ακριβώς ποια θα ήταν η μετατροπή των δραχμών σε ευρώ με τη στρογγυλοποίηση και ποια είναι αυτή που κάνει, ώστε να κρίνουμε και να συγκρίνουμε.
Αν θέλατε να κάνετε μια στρογγυλοποίηση, κύριε Υπουργέ και κύριε Υφυπουργέ, δεν θα είχατε να κάνετε τίποτε άλλο παρά να εφαρμόσετε το νόμο 2644/2000, εάν θυμάμαι καλά, με το μετατροπέα, λέγοντας ότι με τη λογική του μετατροπέα αναπροσαρμόζονται όλοι οι φορολογικοί συντελεστές, τα κλιμάκια κλπ. Δεν το κάνατε αυτό, αλλά κάνετε "στρογγυλοποίηση" ένα προς ένα των συντελεστών των κλιμακίων. Στην ουσία είναι αναπροσαρμογή. 
Δεν μπόρεσα να κάνω όλα τα παραδείγματα για να βγάλω συμπέρασμα. Είναι μια τεράστια δουλειά. Την έκαναν οι υπηρεσίες του Υπουργείου. Δεν την εμφανίζετε στη Βουλή, παρ΄όλο που σας ζητήθηκε. Είμαι όμως υποχρεωμένος κάποια παραδείγματα να τα θέσω υπόψη σας, για να μη νομίζετε ότι μπορούν κάποιοι, έστω και αθέλητα, θα έλεγα, να υποτιμούν βάναυσα τη νοημοσύνη μας. 
Σας είπα, κύριε Υφυπουργέ, γιατί έλειπε ο κύριος Υπουργός, δεν μου έκανε την τιμή να είναι παρών στη συζήτηση στην επιτροπή, ότι για το φόρο στο πετρέλαιο κίνησης και στο πετρέλαιο θέρμανσης, δεν κάνετε στρογγυλοποίηση. Επιβάλλετε νέα φορολογία. Σας το εξήγησα με αριθμούς. Ο φόρος κατά χιλιόλιτρο από ογδόντα τρεις χιλιάδες (83.000) πάει περίπου ογδόντα τρεις πεντακόσιες, ένα πεντακοσάρικο παραπάνω. Αυτό δεν είναι στρογγυλοποίηση, είναι ενάμισι και πλέον ευρώ. Προφανώς δεν δικαιολογείται αυτό από λογική στρογγυλοποίησης.
Επίσης, το ίδιο συμβαίνει με το φόρο στο πετρέλαιο θέρμανσης. Από ογδόντα τρεις χιλιάδες (83.000) το "στρογγυλοποιείτε" στις ογδόντα τρεις πεντακόσιες (83.500). Το πεντακοσάρικο αυτό έχει μεγάλη αξία, γιατί μιλάμε και για το πετρέλαιο κίνησης, αλλά κυρίως για το πετρέλαιο θέρμανσης. Αφότου ψηφιστεί το νομοσχέδιο με το πεντακοσάρικο αυτό, θα εισπράξετε αρκετά δισεκατομμύρια, διότι το πετρέλαιο θέρμανσης θα αγοράζεται από τον ελληνικό λαό. Και θα αγοράζεται για να προμηθευτεί για τις ανάγκες του χειμώνα. Θέλετε να εισπράξετε στον προϋπολογισμό σας και κάνετε αυτήν τη στρογγυλοποίηση, στην ουσία μετατροπή, σε βάρος του απλού καταναλωτή, γιατί ο απλός καταναλωτής παίρνει πετρέλαιο θέρμανσης και όχι κάποια ελίτ της ελληνικής κοινωνίας.
Σας ζήτησα να το αλλάξετε. Είναι ένα από τα πολλά που σας ανέφερα. Δεν το αλλάξατε και μου είπατε ότι έχουμε το μικρότερο φόρο σε όλη την Ευρώπη. Εάν έχουμε το μικρότερο φόρο σε όλη την Ευρώπη, να το συζητήσουμε. Εάν θέλετε να αναπροσαρμόσετε το φόρο, επίσης να το συζητήσουμε, άλλοι να συμφωνήσουν και άλλοι να διαφωνήσουν, όμως δεν μπορείτε να λέτε ότι αναπροσαρμόζετε το φόρο σε ένα νομοσχέδιο που μετατρέπει τις δραχμές σε ευρώ. Αυτό δεν μπορείτε να το κάνετε. 
Επίσης, δεν μπορείτε να κάνετε και άλλα παραδείγματα που σας ανέφερα για τα τεκμαρτά και καθαρά κέρδη με τα οποία φορολογούνται ορισμένες ομάδες επαγγελματιών. Στο όνομα της στρογγυλοποίησης πήρατε αμπάριζα και αρχίζετε από τους ταξιτζήδες και φθάνετε μέχρι τους πλανόδιους μικροπωλητές, μέχρι τα πούλμαν, τα ενοικιαζόμενα δωμάτια κλπ και στην ουσία αντί για στρογγυλοποίηση, τους βάζετε παραπάνω φόρους, αναπροσαρμόζετε τη φορολογία. Εάν θέλετε έχω εδώ ένα προς ένα όλα τα νούμερα για να τα διασταυρώσουμε και να δούμε εάν γίνεται αυτό το πράγμα ή δεν γίνεται.
Δεν ξέρω τι γίνεται με το σύνολο. Σας είπα ότι ενδεικτικά έκανα κάποια πράγματα. Κάποια πράγματα που σας είπα στην επιτροπή τα αλλάξατε για τα τεκμήρια όσον αφορά στα αυτοκίνητα κλπ και φέρατε τη στρογγυλοποίηση. Άλλα που είπα δεν τα αλλάζετε. Έλεγχο πλήρη δεν μπορώ να κάνω. Κατάθεση της αυστηρής στρογγυλοποίησης δεν μας φέρατε και δεν μπορούμε να βγάλουμε συμπέρασμα.
Επίσης, θα ήθελα να σημειώσω ότι οι δραχμές μετατρέπονται σε ευρώ. Ωραία! Τι σχέση έχει όμως με τη μετατροπή δραχμών σε ευρώ να μας φέρνετε διάταξη μέσα στη μετατροπή αυτή με την οποία κάνετε προείσπραξη των τελών κυκλοφορίας αυτοκινήτων; Τα τέλη κυκλοφορίας του 2002 τα μεταφέρετε για να τα εισπράξετε από το Νοέμβρη και μέχρι 15 Δεκεμβρίου του 2001. 
Τι σχέση έχει η μετατροπή του ευρώ με την προείσπραξη το 2001 τελών που έπρεπε να τα εισπράξετε το 2002. Δεν πάει καλά ο προϋπολογισμός σας. Είναι δυνατόν στο όνομα της μετατροπής των δραχμών σε ευρώ να κολλάτε αυθαίρετα μία διάταξη που δεν τη βάζετε ούτε στην εισηγητική έκθεση; Τι τακτική είναι αυτή; Γιατί εγκαινιάζετε μία τέτοια πρακτική, για προεισπράξεις πάσης φύσεως; Προεισπράττετε έσοδα από δημόσιες επιχειρήσεις, για να μπαλώσετε τρύπες στον προϋπολογισμό. 
Στην επιτροπή σας είπα ότι σκέπτεστε να προεισπράξετε οκτακόσια δισεκατομμύρια κοινοτικών πόρων που δεν έχουν δοθεί για να τους εντάξετε στον προϋπολογισμό του 2001, πάλι με ζημία του δημόσιου συμφέροντος. Και δεν ξέρουμε αν θα δοθούν αυτοί οι πόροι από την Κοινότητα. Τώρα κάνατε και προείσπραξη των τελών κυκλοφορίας. Πρέπει να μας δώσετε μία απάντηση. Αυτό που ελέχθη ότι οι τράπεζες θα έχουν φόρτο εργασίας λόγω του ευρώ τους δύο πρώτους μήνες του 2002 και γι' αυτό δεν μπορούν να τα εισπράξουν δεν στέκει διότι όπως γίνεται τώρα η είσπραξη δεν χρειάζεται παρά ένας υπάλληλος σε κάθε τραπεζικό υποκατάστημα για να γίνει η είσπραξη των τελών κυκλοφορίας. Ακόμη και αν αυτό είναι ένα βάρος γιατί δεν το μεταφέρετε στους επόμενους μήνες του 2002, αφού πρόκειται για τέλη του 2002; 
Έρχομαι τώρα στο θέμα του προεφοδιασμού. Προεφοδιάζονται οι τράπεζες από την Τράπεζα της Ελλάδος με τραπεζογραμμάτια ή κέρματα. Ρώτησα τον κ. Δρυ στην επιτροπή, αν αυτό θα γίνει με πίστωση και αν η επιστροφή θα γίνει εντόκως ή όχι. Ο κ. Δρυς τότε δεν ήξερε. Εγώ κατάλαβα, δεν ξέρω πώς, ότι μου είπε εντόκως. Έρχεται τώρα ο κύριος Υπουργός και μας λέει ατόκως. Πώς θα γίνει αυτό; Μιλάμε για ποσά πενήντα ή εξήντα τρισεκατομμυρίων. Δηλαδή οι τράπεζες θα παρακρατούν τα ευρώ που θα τους έχει δώσει η Τράπεζα της Ελλάδος μετά την 1.1.2002 και αυτή η παρακράτηση θα είναι άτοκη; 
Προσπάθησε να το δικαιολογήσει αυτό λέγοντας ότι οι τράπεζες έχουν κόστος. Είναι δυνατόν να το λέτε αυτό; Και αν ακόμη το θέσουμε σ΄ αυτήν τη λογιστική βάση, να μας πείτε τι κόστος θα έχουν οι τράπεζες από τη μετατροπή των δραχμών σε ευρώ και τι όφελος θα έχουν από την παρακράτηση ρευστότητας της τάξεως του εξήντα τρισεκατομμυρίων για δύο μήνες ή και αν δώσετε παράταση για τρεις ή τέσσερις μήνες. Πρέπει να μας το πείτε αυτό για να κάνουμε τις συγκρίσεις. Δεν είναι δυνατόν να δίνει λεφτά η Τράπεζα της Ελλάδος χωρίς να παίρνει τόκο. 
Πώς θα κάνουν τον προεφοδιασμό οι τράπεζες προς τις επιχειρήσεις; Θα τον κάνουν το ίδιο άτοκα; Μου είπατε άτοκα. Αλλά αν αυτό το "άτοκα" δεν το βάλετε στο νομοσχέδιο, θα προεφοδιάζονται οι τράπεζες ατόκως από την Τράπεζα Ελλάδος, θα παρακρατούν τα χρήματα μαζί με τις δραχμές τους επί αρκετό χρονικό διάστημα. Μετά εντόκως θα προεφοδιάζουν τις επιχειρήσεις και έτσι θα έχουν διπλό όφελος. Αυτά δεν μπορείτε να τα προσπερνάτε και να λέτε ότι πρόκειται για τεχνικά θέματα. 
Οφείλετε να μας δώσετε πειστικές και κατανοητές απαντήσεις και εξηγήσεις. Νομίζω ότι οι διαδικασίες έχουν αξία και όταν ο Υπουργός απαντά εδώ δεν μπορεί να λέει "έτσι θα κάνω", γιατί το "έτσι θα κάνω" είναι μία κουβέντα. Ουδείς αμφισβητεί την αξιοπιστία του Υπουργού. Το θέμα είναι τι λέει ο νόμος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανδρεουλάκος έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Άκουσα τους θριαμβικούς τόνους τόσο του κυρίου εισηγητού της Πλειοψηφίας όσο και από την ανάγνωση των Πρακτικών των δύο Υπουργών που παρέστησαν στην Επιτροπή Οικονομικών Υποθέσεων, γύρω από το μεγάλης σημασίας επίτευγμα της εισόδου μας στην ευρωζώνη. 
Νομίζω ότι η Κυβέρνηση θα έπρεπε να τηρήσει χαμηλότερους τόνους ως προς τη σημασία αυτού του γεγονότος, διότι η φάση της ευρωπαϊκής ολοκλήρωσης από πλευράς της Ελλάδος είναι φυσικό επακόλουθο του γεγονότος ότι η χώρα ενετάχθη κατ' έτος 1979 στην τότε Ε.Ο.Κ. Εάν δεν είχαμε τότε ενταχθεί στην Ε.Ο.Κ. θα είχαμε χάσει το τρένο της εντάξεώς μας στην ευρωπαϊκή οικογένεια. 
Θέλω να θυμίσω ότι στην πανηγυρική τότε τελετή που έγινε στο Ζάππειο ο ιδρυτής του κυβερνώντος κινήματος απέσχε. Όπως επίσης το κυβερνών κόμμα και τότε κόμμα της Αξιωματικής Αντιπολιτεύσεως, κατά την πανηγυρική συνεδρίαση της Βουλής το 1980 πάλι απεχώρησε. 
Για ένα κόμμα, λοιπόν, το οποίο έχει τηρήσει τόσο ανεύθυνη στάση σε ένα ζήτημα κολοσσιαίας εθνικής σημασίας, καλό θα είναι οι τόνοι που χρησιμοποιεί για μεγάλο επίτευγμα εισόδου μας στην ΟΝΕ, θα πρέπει να είναι χαμηλοί, εάν θέλουμε να είμαστε σοβαροί.
Όσον αφορά τώρα το συζητούμενο νομοσχέδιο, όπως συρρικνώθηκε, δύσκολα μπορεί κανείς να μην ταχθεί υπέρ της υπερψηφίσεώς του. Είναι καθαρά ένα νομοσχέδιο τεχνικών προσαρμογών, για να μπορέσουμε να διεξέλθουμε χωρίς προβλήματα τη μετάβαση από τη δραχμή στο ευρώ. 
Έχω όμως να κάνω ορισμένες παρατηρήσεις και επισημάνσεις οι οποίες εστιάζονται πρώτον, στο χρόνο απαλλαγής. 
Βλέπω κατ' αρχήν ότι εισάγετε, κύριε Υπουργέ, δύο προθεσμίες. Για μεν τα κέρματα βάζετε μία διετία για δυνατότητα ανταλλαγής, από 1η Μαρτίου του 2002 μέχρι 1η Μαρτίου 2004. Για τα χαρτονομίσματα βλέπω μία μεγάλη προθεσμία δέκα ετών. 
Γνωρίζουμε τι γίνεται με τα ναρκωτικά, τα οποία συλλαμβάνει η αστυνομική αρχή και γνωρίζουμε πάρα πολύ καλά ότι μεγάλες ποσότητες αντί να καταστρέφονται, περνάνε στο εμπόριο. Είναι κοινό μυστικό. Αντιλαμβάνεσθε, λοιπόν, με την απόσυρση των χαρτονομισμάτων σε δραχμές και με την ευχέρεια ανταλλαγής μετά από δέκα χρόνια τι μπορεί να συμβεί. 
Όταν οι κίνδυνοι στο χαρτονόμισμα είναι πολύ μεγαλύτεροι από το κέρμα, δεν αντιλαμβάνομαι αυτήν τη διαφορά προθεσμιών. Δεν ξέρω τι κάνει η Ευρωπαϊκή Ένωση σ' αυτό το θέμα, αλλά εδώ είναι Ελλάδα. Εδώ θα αναπτυχθούν κυκλώματα. Εδώ δεν ελέγχεται τίποτα ουσιαστικά. Χρήμα πολύ, ολόκληρα πακέτα, τρισεκατομμύρια θα αποσυρθούν, αλλά θα περιέλθουν στα χέρια επιτηδείων και θα έρθουν μετά από δέκα χρόνια -δεν ξέρω ποια θα είναι η Κυβέρνηση τότε- και θα θησαυρίσουν. Αυτό το ενδεχόμενο θα πρέπει να το αντιμετωπίσουμε εάν δεν θέλουμε να θρηνήσουμε.
Δεύτερον, έρχομαι στις συμβάσεις προεφοδιασμού. Δεν έχουν χρονικό ορίζοντα. Εδώ θα πρέπει να βάλουμε μία προθεσμία η οποία κατά την άποψή μου πρέπει είναι η 1η Ιανουαρίου 2002. Από κει και πέρα οι απαιτήσεις της Κεντρικής Τράπεζας έναντι των πιστωτικών ιδρυμάτων και των ΕΛ.ΤΑ. να είναι τοκοφόρες. Είναι τεράστια τα ποσά και δεν βάζετε χρονικό ορίζοντα. 
Από τη μελέτη των σχετικών διατάξεων δεν προκύπτει ούτε το "ατόκως". Δηλαδή το γράμμα του νόμου επιτρέπει τα μεν πιστωτικά ιδρύματα να παίρνουν ατόκως από την Κεντρική Τράπεζα, αλλά να τα διοχετεύουν στα φυσικά πρόσωπα και τις επιχειρήσεις επωφελώς, με τόκο. 
Λέτε ότι οι συμβάσεις προεφοδιασμού με τραπεζογραμμάτια και κέρματα ευρώ δεν υπόκεινται σε οποιασδήποτε φύσεως εισφορά ή τέλος υπέρ του δημοσίου ή τρίτων καθώς και σε κάθε είδους άμεση ή έμμεση φορολογική επιβάρυνση. Για το μέγιστο ζήτημα της τοκοφορίας δεν λέτε τίποτα.
Επίσης, δεν αναφέρετε πουθενά ότι δεν θα υπάρχει ούτε επιβάρυνση εκ προμηθείας; Διότι ξέρουμε οι Τράπεζες πώς χρησιμοποιούν την προμήθεια: Σαν ένα πρόσθετο επιτόκιο. 
Ακόμη θέλω να κάνω και μία άλλη επισήμανση στο άρθρο 3 για τις ελληνικές παραστάσεις. Καμία διαφωνία δεν έχω για τα πρόσωπα ή για τα σύμβολα. Θέλω όμως να επισημάνω μία αδικία στην περίπτωση που στο κέρμα των πενήντα λεπτών απεικονίζεται η μορφή του Ελευθερίου Βενιζέλου. Να τιμηθεί ο Ελευθέριος Βενιζέλος, αν και η άποψή μου είναι ότι δεν ανήκει ακόμα σε όλους, δεν είναι σαν τον Χαρίλαο Τρικούπη. Τείνει να ανήκει σε όλους και σ' όλες τις παρατάξεις. Όμως, αν θέλουμε να είμαστε ρεαλιστές, ακόμα δεν ανήκει σ' όλους. Αν θέλουμε όμως να το παραβλέψουμε, θα έπρεπε να τιμηθεί κι ένας μάρτυρας της πολιτικής ζωής του τόπου, η φυσιογνωμία του σοφού και πανεπιστήμονος και μεγάλου πολιτικού, του Δημητρίου Γούναρη. Μην ξεχνάμε ότι έπεσε θύμα δικαστικής δολοφονίας και κάποτε πρέπει αυτό το ζήτημα να το αντιμετωπίσει η Βουλή, γιατί το κατηγορητήριο, αν το έχετε διαβάσει, κύριε Πρόεδρε, και η καταδικαστική απόφαση του εκτάκτου στρατοδικείου...
ΠΡΟΕΔΡΕΥΩΝ (Κωνσταντίνος Γείτονας): Μην ανοίξουμε τις σελίδες της ιστορίας τώρα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: ... καταδίκασε με το εξής κατάπτυστο διατακτικό, ας το ακούσουν οι συνάδελφοι: Ότι εκ προθέσεως πέντε μεγάλες πολιτικές φυσιογνωμίες -μεταξύ των οποίων και ο Δημήτριος Γούναρης, Πρωθυπουργός ένα διάστημα- επεδίωξαν την ήττα του ελληνικού λαού, για να χαθεί η Μικρά Ασία.
ΠΡΟΕΔΡΕΥΩΝ (Κωνσταντίνος Γείτονας): Δεν με διευκολύνετε, τελειώστε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Ήθελα, λοιπόν, ή να μην τιμηθεί ο Ελευθέριος Βενιζέλος ή το σπουδαιότερο, καλύτερο και ενωτικότερο, να τιμήσετε και το Δημήτριο Γούναρη.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Εθνικής Οικονομίας.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, δεν έχω την πρόθεση να πάω στο 1922. Θα μιλήσω για το παρόν και το μέλλον, που είναι το περισσότερο ενδιαφέρον και ουσιαστικό στην παρούσα συζήτηση.
Θέλω να σημειώσω ότι το συζητούμενο νομοσχέδιο, αν και πολύ απλό στη δομή του και, όπως ελέχθη, δεν έχει και πολύ ουσιαστικό περιεχόμενο σε ό,τι αφορά τις συγκεκριμένες διατάξεις, γιατί είναι τεχνικού κυρίως περιεχομένου, δεν παύει να είναι όμως ένα ιστορικό νομοσχέδιο.
Γιατί είναι το τέλος της δραχμής, ενός νομίσματος που με τον ένα ή τον άλλον τρόπο υπηρέτησε το έθνος για εκατόν ογδόντα χρόνια και η αντικατάστασή του με το ευρώ, ένα νόμισμα ισχυρό νόμισμα, ένα νόμισμα παγκόσμιας εμβέλειας, με το οποίο πλέον θα εξοπλιστεί η εθνική μας οικονομία. Άρα είναι μια ιστορική συνεδρίαση για ένα ιστορικό νομοσχέδιο και πιστεύω ότι όλοι θα πρέπει να έχουμε συνείδηση αυτής της συγκυρίας. 
Το δεύτερο είναι ότι με αυτό το νομοσχέδιο ολοκληρώνεται, η νομοθετική προετοιμασία μετάβασης της χώρας μας στο ευρώ. Ήδη περάσαμε το νόμο 2842/2000 που έγινε το πρώτο ουσιαστικό βήμα και με αυτό το νομοσχέδιο ολοκληρώνουμε όλες τις νομοθετικές διαδικασίες οι οποίες χρειάζονται για να προχωρήσουμε στο ευρώ την 1η Ιανουαρίου 2002. 
Σε ό,τι αφορά το νομοσχέδιο, στα άρθρα 1 με 8 περιγράφονται με λεπτομέρεια, πιστεύω, οι διαδικασίες αντικατάστασης της δραχμής από το ευρώ. Ο εισηγητής κ. Βαθειάς αλλά και οι άλλοι εισηγητές αναφέρθηκαν εκτενώς στα άρθρα αυτά και τους χρόνους οι οποίοι προβλέπονται, δεν θέλω να επανέλθω. Στο μόνο που θέλω να επιστήσω την προσοχή της Εθνικής Αντιπροσωπείας είναι στο άρθρο εκείνο με το οποίο αυστηροποιούνται οι διατάξεις εκείνες του Ποινικού Κώδικα σε ό,τι αφορά την παραποίηση και τη νόθευση νομισμάτων. Είναι σημαντική διάταξη. Αποτέλεσε αντικείμενο μιας πολύ μακράς μελέτης από ειδικούς με τη συμμετοχή της Τραπέζης Ελλάδος. Γίνεται εναρμόνιση με τις νομοθεσίες οι οποίες ισχύουν στην υπόλοιπη Ευρωπαϊκή Ένωση και πιστεύω ότι είναι σημαντικό βήμα για την πάταξη κάθε μορφής παρανομίας σε ό,τι αφορά την παραχάραξη νομισμάτων, οι οποίες παρανομίες μπορεί να προσλάβουν πολύ μεγαλύτερη έκταση σε σχέση με τη δραχμή, ακριβώς γιατί η Ελλάδα θα χειρίζεται ένα νόμισμα μεγάλης παγκόσμιας εμβέλειας, το οποίο θα είναι κίνητρο, για πολλούς απατεώνες σε ό,τι αφορά τέτοια θέματα νόθευσης και παραχάραξης. 
Θέλω να προσθέσω τώρα μια παρένθεση ιστορικού χαρακτήρα σε ό,τι αφορά τη δημιουργία του νέου νομίσματος σε ό,τι αφορά την Ελλάδα. 
Αγαπητοί συνάδελφοι, στο Ευρωπαϊκό Συμβούλιο του Δεκεμβρίου 1995 καθορίστηκαν οι διαδικασίες εκείνες δημιουργίας του νέου νομίσματος. Πώς θα είναι το νέο νόμισμα, σε τι γραφή θα αναγράφονται οι διάφορες ενδείξεις, τα θέματα της εθνικής όψης κλπ. Εκεί δόθηκε μια πολύ σκληρή μάχη για την Ελλάδα, η οποία βεβαίως είχε προηγηθεί σε πολλές συνεδριάσεις του Συμβουλίου ΕΚΟΦΙΝ για το αν θα αναγράφεται το ευρώ στην ελληνική γραφή. Και εδώ να σημειώσω ότι ήταν μια πολύ δύσκολη μάχη. Γιατί τότε η Ελλάδα, το 1995, απείχε πάρα πολύ από το να είχε εξασφαλίσει τις συνθήκες και τα κριτήρια της Συνθήκης του Μάαστριχτ. Θα έλεγα ότι ελάχιστοι μέσα στην Ευρωπαϊκή Ένωση αλλά και μέσα στη χώρα πίστευαν ότι αυτή η διαδικασία θα κατέληγε σε θετικό αποτέλεσμα. Επιπλέον, η Ελλάδα ήταν και παραμένει μια πολύ μικρή χώρα σε σχέση με τις υπόλοιπες χώρες της Ευρωπαϊκής Ένωσης. Αντιπροσωπεύουμε μόνο το 2% του Ακαθάριστου Εγχωρίου Προϊόντος της Ευρωπαϊκής Ένωσης. 
Δώσαμε, λοιπόν, μια πολύ σκληρή μάχη σε διαδοχικές συνεδριάσεις του Συμβουλίου ΕΚΟΦΙΝ και τελικά στο Ευρωπαϊκό Συμβούλιο της Μαδρίτης του Δεκεμβρίου του 1995 και πετύχαμε το αποτέλεσμα το ευρώ να αναγράφεται στα χαρτονομίσματα που θα κυκλοφορήσουν σε όλον τον κόσμο σε ελληνική γραφή ισοδύναμη με τη λατινική γραφή. Αυτό πιστεύω ότι είναι ένα πολύ μεγάλο κέρδος για την Ελλάδα, για το κύρος της Ελλάδας, διότι ένα νόμισμα το οποίο θα είναι ισοδύναμο ουσιαστικά του δολαρίου, θα είναι επίσης ισοδύναμο σε ό,τι αφορά την ελληνική γραφή. Ήταν μια μεγάλη νίκη για την Ελλάδα, για την οποία θα ήθελα να ενημερώσω την Εθνική μας Αντιπροσωπεία.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Όσον αφορά τώρα τα άρθρα 9 με 27, είναι σαφή, στρογγυλοποιούν προς τα κάτω. Θέλω εδώ να σημειώσω ότι αυτή η αρχή τηρείται με ευλάβεια σε όλες τις περιπτώσεις. Και αναφέρω ενδεικτικά το παράδειγμα που έδωσε ο κ. Λαφαζάνης σε ό,τι αφορά τη μετατροπή της τιμής του φόρου του πετρελαίου θέρμανσης από δραχμές σε ευρώ. Δεν καταλήγει σε περισσότερες δραχμές με βούληση της Κυβέρνησης. Η Ελλάδα είναι στο χαμηλότερο όριο φόρου πετρελαίου θέρμανσης σε ευρώ και τώρα και εδώ και δύο χρόνια. 
Η μετατροπή της ισοτιμίας του φόρου σε ευρώ, που είναι στο χαμηλότερο όριο, σε δραχμές πριν από ένα χρόνο είχε γίνει με ισοτιμία τριακόσιες τριάντα οκτώ δραχμές, γιατί αυτή ήταν τότε η τρέχουσα ισοτιμία αγοράς. Τώρα που μπήκαμε στη ζώνη ευρώ, είμαστε αναγκασμένοι να μετατρέψουμε τα ευρώ σε δραχμές, όσο χρειάζεται με την τελική οριστική ισοτιμία, που είναι 340,75 δραχμές, που δίνει ένα αντίτιμο σε δραχμές πράγματι ελαφρώς ανώτερο από αυτό που είχαμε. 
Αλλά δεν μπορούμε να κάνουμε διαφορετικά, γιατί είμαστε στο χαμηλότερο όριο σε ευρώ το οποίο επιτρέπει η Ευρωπαϊκή Ένωση. Λυπούμαστε γι' αυτήν την οριακή επιβάρυνση, αλλά δεν γίνεται αλλιώς. Έχετε δίκιο εάν θέλετε τυπικά, αλλά δεν έχετε δίκιο ούτε ουσιαστικά, ούτε πολιτικά, και ανάλογες είναι οι απαντήσεις που θα δοθούν από τον κ. Φωτιάδη στην κατ΄ άρθρον συζήτηση σε ό,τι αφορά τις άλλες μετατροπές. Βούληση της Κυβέρνησης είναι να περάσει ένα ισχυρό μήνυμα στην αγορά, ότι οι στρογγυλοποιήσεις θα γίνονται προς τα κάτω. Σε καμία περίπτωση δεν πρέπει να γίνονται προς τα πάνω για να δώσουμε την αφορμή για κερδοσκοπία ή αισχροκέρδεια. Και το δημόσιο συνολικά απ΄ όλες τις μετατροπές χάνει περίπου δέκα δισεκατομμύρια δραχμές τα οποία ωφελείται ο καταναλωτής. Πιστεύω ότι είναι μια σημαντική κίνηση η οποία ελπίζω ότι θα προσδιορίσει πιθανώς και το στίγμα της μετατροπής σε ευρώ στην ιδιωτική αγορά. Σε κάθε περίπτωση η Ελλάδα διαθέτει υπηρεσίες, διαθέτει το Σώμα Δίωξης Οικονομικού Εγκλήματος το οποίο θα χτενίσει την αγορά. Ήδη έχει ξεκινήσει το επόμενο εξάμηνο για να εξασφαλίσει ότι θα αποτραπούν τέτοιες κερδοσκοπικές ενέργειες ή απόπειρες αισχροκέρδειας και κερδοσκοπίας. 
Τώρα σε ό,τι αφορά την προετοιμασία εισαγωγής για το ευρώ, έχει τρία σκέλη αυτή η προετοιμασία: 
Το πρώτο σκέλος είναι το νομοθετικό το οποίο ολοκληρώνεται με τη σημερινή συνεδρίαση. Δεν έχουμε άλλο νομοθετικό μέτρο να πάρουμε πέρα από αυτό το οποίο πήραμε και το οποίο είναι όλες αυτές οι διατάξεις για την αντικατάσταση της δραχμής σε συμπλήρωση με τις προηγούμενες διατάξεις τις οποίες περάσαμε με το νόμο 2842. 
Το δεύτερο σκέλος της διαδικασίας αφορά την τεχνική μετατροπή. Είναι ουσιαστικά η μετατροπή των μηχανογραφικών συστημάτων σε τράπεζες, χρηματιστήρια, δημόσιο, αλλά και μεγάλες επιχειρήσεις από δραχμές σε ευρώ. Θέλω εδώ να ενημερώσω την Εθνική Αντιπροσωπεία ότι η Ελλάδα, όπως προέκυψε και από την ενημέρωση που είχα προχθές την άτυπη Σύνοδο του ΕΚΟΦΙΝ στη Λιέγη του Βελγίου, είναι μεταξύ των χωρών που έχει προχωρήσει πολύ ικανοποιητικά σε αυτές τις διαδικασίες. Όλα τα μεγάλα μηχανογραφικά συστήματα σήμερα στη χώρα μας λειτουργούν σε ευρώ. Το δημόσιο χρέος είναι σε ευρώ, ο προϋπολογισμός καταρτίζεται σε ευρώ, θα ψηφιστεί σε ευρώ. Οι τράπεζες λειτουργούν πλέον σε ευρώ, το χρηματιστήριο λειτουργεί εδώ και ένα χρόνο περίπου σε ευρώ και οι μεγάλες επιχειρήσεις αλλά και πολλές άλλες επιχειρήσεις ήδη λειτουργούν σε ευρώ. Απομένει βεβαίως το πρόβλημα της πλειάδας των μικρομεσαίων επιχειρήσεων, αλλά και εκεί όμως με τη συνδρομή πολλών υπηρεσιών του δημοσίου ολοκληρώνεται αυτή η διαδικασία με αποτέλεσμα η χώρα μας να είναι έτοιμη. Και θα είναι απολύτως έτοιμη την 31η Δεκεμβρίου 2001 για να εισαχθεί το ευρώ χωρίς κανένα απολύτως πρόβλημα. 
Απομένει το μεγάλο θέμα της ενημέρωσης και της πληροφόρησης. Πράγματι εκεί υπάρχει ένα πρόβλημα στο εξής μέτρο, ότι η Ελλάδα μπήκε στην ευρωζώνη δύο χρόνια μετά τους άλλους. Οι άλλοι μπήκαν την 1η Ιανουαρίου 1999, εμείς την 1η Ιανουαρίου 2001. Άρα ο χρόνος εξοικείωσης της ελληνικής κοινής γνώμης με το ευρώ ήταν σύντομος. Το ίδιο βεβαίως ισχύει για τις άλλες νομοθετικές και τεχνικές προετοιμασίες. Όμως σπεύσαμε και ήδη σήμερα και στο νομοθετικό έργο όπως είπα και στην τεχνική προετοιμασία είμαστε σε απόλυτο παραλληλισμό με αυτό που συμβαίνει στις άλλες χώρες. Στην ενημέρωση υπάρχει το γνωστό πρόβλημα της Ελλάδος, ότι ο κόσμος προσεγγίζει τα θέματα προς το τέλος μιας διαδικασίας. Μπαίνουμε ήδη στην τρίτη φάση της μεγάλης ενημερωτικής εκστρατείας. Υπάρχει η χρηματοδότηση από την Ευρωπαϊκή Ένωση, προσθέτουμε και εθνικούς πόρους για να κάνουμε μια μεγάλη και εντατική προσπάθεια το τελευταίο αυτό τρίμηνο, να καλύψουμε τα ενδεχόμενα κενά τα οποία υπάρχουν. Σε όλες τις χώρες υπάρχουν κενά ενημέρωσης, αλλά βεβαίως και στην Ελλάδα. Και εμείς έχουμε την επιπλέον ιδιομορφία ότι έχουμε λόγω της γεωγραφίας πολλές ορεινές απομακρυσμένες περιοχές, έχουμε πολλά νησιά ιδιαίτερα στο Αιγαίο που είναι μικρά και υπάρχει δυσκολία πρόσβασης στην πληροφόρηση. Άρα δεν μπορούμε να σταθούμε σε κλασικά μέσα επικοινωνίας όπως είναι η τηλεόραση, τα Μέσα Μαζικής Επικοινωνίας. Πρέπει να επιστρατεύσουμε και άλλες μεθόδους. Και οι άλλες μέθοδοι είναι η μετακίνηση κλιμακίων ενημέρωσης επιτόπου. Αυτό θα γίνει με το λεγόμενο ευρωφορτηγό το οποίο θα διασχίσει όλη την Ελλάδα και θα σταματάει σε χωριά, σε καφενεία για να μοιράζει υλικό και να ενημερώνει για το ευρώ και με άλλες ανάλογες διαδικασίες. Στα ΚΑΠΗ για παράδειγμα θα έχουμε μία ειδική προσέγγιση για τα άτομα της τρίτης ηλικίας. Στα νησιά θα αναληφθούν συγκεκριμένες ενημερωτικές εκστρατείες. Επίσης χρησιμοποιούμε τους διάφορους συνδέσμους και συλλόγους και στις μικρομεσαίες επιχειρήσεις και στους βιοτέχνες, τους οποίους συνδέσμους εφοδιάζουμε με υλικό για να επικοινωνήσουν οι ίδιοι με τα μέλη τους και να περάσουν στην αναγκαία πληροφόρηση για τη χρησιμοποίηση του ευρώ. Χρηματοδοτήσαμε και την ΠΑΣΕΓΕΣ και τη ΓΣΕΕ και πολλούς άλλους συλλόγους και τους εξοπλίσαμε με υλικό για να προχωρήσουν σ' αυτήν την ενημέρωση. 
Εκτιμώ ότι στο τέλος του χρόνου θα έχουμε έναν επαρκή βαθμό ενημέρωσης. Και θέλω να σας βεβαιώσω ότι αυτό είναι κάτι το οποίο απασχολεί την Κυβέρνηση. Δεν θεωρούμε αυτονόητο ότι όλα θα λειτουργήσουν από πλευράς ενημέρωσης στην εντέλεια. Θα παρακολουθούμε το θέμα με μετρήσεις της εξοικείωσης της κοινής γνώμης για το ευρώ και αναλόγως θα προσαρμόζουμε την επικοινωνιακή εκστρατεία. Γιατί ουδείς επικοινωνιολόγος μπορεί εκ των προτέρων να προβλέψει πόσο αποτελεσματική θα είναι αυτή η εκστρατεία. Πρέπει να την μετράμε σε τακτική βάση και αναλόγως να διοχετεύουμε και πόρους, αλλά και να αναλαμβάνουμε συγκεκριμένες πρωτοβουλίες, για να είμαστε σίγουροι ότι η ενημέρωση για το ευρώ θα φτάσει παντού, σε ολόκληρη την επικράτεια και σε όλες τις ομάδες του πληθυσμού και ιδιαίτερα στην τρίτη ηλικία, αλλά και τους κατοίκους των ορεινών χωριών και των απομακρυσμένων περιοχών, οι οποίοι έχουν ανάγκη μίας σωστής πρόσβασης σ' αυτήν τη συγκεκριμένη πληροφόρηση.
Έρχομαι τώρα σε κάποια γενικότερα θέματα τα οποία τέθηκαν και με την ευκαιρία να ενημερώσω την Εθνική Αντιπροσωπεία και για τα αποτελέσματα της ατύπου συνόδου του ΕΚΟΦΙΝ στη Λιέγη του Βελγίου, σε ό,τι αφορά τη σημερινή διεθνή συγκυρία, διότι και αυτή συναρτάται με τη συμμετοχή μας στην ΟΝΕ και νομίζω ότι θα έχει κάποιο ενδιαφέρον.
Κατ' αρχήν σε ό,τι αφορά την ενταξιακή διαδικασία, θα ήθελα να θυμίσω στην Εθνική Αντιπροσωπεία ότι το 1994 ουσιαστικά με την κατάθεση του Προγράμματος Σύγκλισης της ελληνικής οικονομίας, κανείς εδώ, στην Ελλάδα, ούτε και στο εξωτερικό πίστευε ότι η Ελλάδα θα μπορούσε να καλύψει μέσα σε έξι χρόνια την τεράστια απόσταση που τη χώριζε από την εκπλήρωση των κριτηρίων του Μάαστριχτ.
Θέλω να θυμίσω ότι μόνο το έλλειμμα του κρατικού προϋπολογισμού της Γενικής Κυβέρνησης ήταν τότε 13,9% και σε σημερινές δραχμές -για να έχουμε μία αίσθηση των αριθμών- επτά τρισεκατομμύρια δραχμές. Σήμερα, μετά τη δημοσιονομική εξυγίανση στην οποία προχωρήσαμε, το έλλειμμα αυτό έχει εξαφανιστεί με τους ίδιους ορισμούς του 1993, και υπάρχει ένα μικρό πλεόνασμα της τάξης των διακοσίων δισεκατομμυρίων δραχμών.
Αυτή η τεράστια δημοσιονομική εξυγίανση αποτέλεσε και το κλειδί όχι μόνο της ένταξης της χώρας στην ΟΝΕ, αλλά και μίας άλλης διαδικασίας που απαντά και στο θέμα της πραγματικής σύγκλισης: της διαδικασίας της επιτάχυνσης της ανάπτυξης της ελληνικής οικονομίας.
Και εδώ θέλω να πω το εξής: Εκπλήσσομαι πραγματικά, όταν ακούω ότι η Ελλάδα δεν έχει πετύχει την πραγματική σύγκλιση. Μα, αν υπάρχει κάτι ιδιαίτερα θετικό στη διαδικασία ένταξης στην ΟΝΕ, αγαπητοί συνάδελφοι της Νέας Δημοκρατίας, είναι ότι συνδύασε την ονομαστική με την πραγματική σύγκλιση. Και πώς μετράται η πραγματική σύγκλιση; Η πραγματική σύγκλιση μετράται από έναν απλό δείκτη: πόσο υπερέχει ο ρυθμός ανάπτυξης μίας οικονομίας σε σχέση με τον μέσο όρο της Ευρωπαϊκής Ένωσης, στην οποία μετέχει. Και τα τελευταία έξι χρόνια είναι η μόνη περίοδος στην εικοσαετία συμμετοχής μας στην ευρωπαϊκή οικονομική κοινότητα, από το 1981 έως σήμερα, που ο ρυθμός ανάπτυξης της ελληνικής οικονομίας ήταν υψηλότερος σε σχέση με την Ευρωπαϊκή Ένωση, για έξι συνεχή χρόνια, από το 1995 έως σήμερα, με αποτέλεσμα αυτή η εξαετία να είναι η μόνη περίοδος που προχώρησε η πραγματική σύγκλιση.
Αυτή είναι η αριθμητική στατιστική πραγματικότητα. Αν τώρα εσείς έρχεστε και διαψεύδετε τους απλούς αριθμούς και λέτε ότι δεν έγινε η πραγματική σύγκλιση, τότε δεν υπάρχει έδαφος συνεννόησης.
Ασφαλώς, η ολοκλήρωση της πραγματικής σύγκλισης, δηλαδή η κάλυψη ολόκληρης της απόστασης και η επίτευξη του 100% του μέσου εισοδήματος της Ευρώπης, θα χρειαστεί κάποιο χρόνο. Αλλά από το 1995 μέχρι το 2001 είναι η μόνη περίοδος που ο δείκτης σύγκλισης αυξήθηκε. Με άλλα λόγια, η απόσταση που μας χώριζε από την Ευρωπαϊκή Ένωση έχει σε κάποιο βαθμό καλυφθεί. Σε όλα τα προηγούμενα χρόνια, περιλαμβανομένης και της οκταετίας του ΠΑΣΟΚ και της δικής σας κυβερνήσεως, δεν προχώρησε πράγματι.
Αλλά η ουσία είναι ότι από το 1995 μέχρι το 2001 είναι η μόνη περίοδος -είναι αυταπόδεικτα αυτά τα πράγματα, δεν χρειάζεται να τα αναλύσω- όπου ο ρυθμός ανάπτυξης της ελληνικής οικονομίας υπερέβη ουσιαστικότατα το ρυθμό ανάπτυξης της Ευρωπαϊκής Ένωσης με αποτέλεσμα να είναι η μόνη περίοδος που προχώρησε η πραγματική σύγκλιση.
Και αυτό είναι κατ' εξοχήν ορατό το 2000 και το 2001. Γιατί το 2000 η ελληνική οικονομία αναπτύχθηκε με 4,3% έναντι κοντά στο 3% της Ευρωπαϊκής Ένωσης. Και το 2001, ακόμη και μετά την προσαρμογή των προβλέψεων λόγω της κρίσης, θα αναπτυχθούμε με περίπου 4,5% έναντι ρυθμού ανάπτυξης της Ευρωπαϊκής Ένωσης χαμηλότερου του 2%. Άρα φέτος όχι απλώς έχουμε για έκτη συνεχή χρονιά ταχύτερη ανάπτυξη σε σχέση με την Ευρωπαϊκή Ένωση -και άρα συγκλίνουμε- αλλά έχουμε ρυθμό ανάπτυξης υπερδιπλάσιο από την Ευρωπαϊκή Ένωση.
Πρέπει να εμπεδώσετε αυτούς τους αριθμούς. Να εμπεδώσετε, δηλαδή, το απλό αριθμητικό και στατιστικό γεγονός, ότι μια οικονομία συγκλίνει προς τις άλλες όταν αναπτύσσεται ταχύτερα. Θα σας το πω πιο απλά για να το καταλάβετε. Ας υποθέσετε ότι έχουμε δύο αυτοκίνητα. Ένα είναι στο Βόλο και το άλλο στην Αθήνα και πρέπει και τα δύο να φθάσουν στη Θεσσαλονίκη. Πράγματι το ελληνικό αυτοκίνητο είναι πίσω από το ευρωπαϊκό, είναι στην Αθήνα, αλλά τρέχει τώρα το ελληνικό αυτοκίνητο για πρώτη φορά την τελευταία εικοσαετία με υπερδιπλάσια ταχύτητα από το ευρωπαϊκό. Αν το ευρωπαϊκό αυτοκίνητο τρέχει με ογδόντα χιλιόμετρα, εμείς τώρα τρέχουμε με εκατόν ογδόντα χιλιόμετρα. Είναι η σχέση, για να το κάνω ακόμα πιο απλά, μεταξύ ρυθμού ανάπτυξης 4,5% και 1,8% που θα έχει η Ευρωπαϊκή Ένωση. Άρα, αν διατηρήσουμε αυτήν την υπεροχή από χρόνο σε χρόνο στο ρυθμό ανάπτυξης μεταξύ 2% και 4% ή 1,5% και 3,5% ή 2,5% και 5%, το οποίο προσδοκούμε και νομίζω θα έχουμε με βάση την πολιτική που ασκούμε, τότε το ελληνικό αυτοκίνητο θα φθάσει το ευρωπαϊκό αυτοκίνητο ενδεχομένως λίγο πριν από τη Θεσσαλονίκη. 
Αυτή, λοιπόν, είναι η απλή πραγματικότητα. Πρέπει να την εμπεδώσετε, γιατί αυτά τα θέματα δεν είναι υψηλή οικονομική θεωρία, είναι θέματα απλής αριθμητικής, τα οποία κατανοούν όχι μόνο πρωτοετείς φοιτητές της οικονομικής, αλλά και τα παιδιά του δημοτικού. Άρα, η ελληνική οικονομία συγκλίνει με την ευρωπαϊκή οικονομία σήμερα. Πρέπει να το εμπεδώσετε, να το κατανοήσετε και να το αναπαράγετε με το δικό σας ιδιαίτερο τρόπο, γιατί μόνο στη βάση αυτή μπορούμε να συζητήσουμε. Είναι άλλο θέμα, αν εσείς θέλετε να τρέχουμε όχι με εκατόν ογδόντα χιλιόμετρα αλλά με διακόσια είκοσι. Αυτό να το συζητήσουμε. Αλλά όχι ότι δεν συγκλίνουμε σήμερα. Συγκλίνουμε γιατί έχουμε υπερδιπλάσιο ρυθμό ανάπτυξης της ελληνικής οικονομίας σε σχέση με την ευρωπαϊκή για έκτη συνεχή χρονιά υψηλότερο και τα τελευταία δύο χρόνια υπερδιπλάσιο. Και αν θέλετε, να το αναλύσουμε γιατί έγινε αυτό. Γιατί επίσης μια κακόπιστη κριτική της ελληνικής οικονομικής επιτυχίας είναι και αυτό ότι δήθεν έγινε από τους πόρους της Ευρωπαϊκής Ένωσης. Αυτό είναι ψέμα. Αν δείτε και τους πίνακες που θα καταθέσουμε στον προϋπολογισμό, οι κοινοτικοί πόροι σαν ποσοστό του ΑΕΠ είναι σταθεροί για δεκαέξι χρόνια. Από το 1985 μέχρι το 2001 κυμαίνεται στο 3,5% -4% . Μάλιστα κατά σύμπτωση είναι υψηλότερα το 1993, όταν ο ρυθμός ανάπτυξης της ελληνικής οικονομίας ήταν αρνητικός μείον 1,6% . Άρα, οι κοινοτικοί πόροι δεν έχουν συμβάλει ουσιαστικά στην επιτάχυνση της οικονομικής ανάπτυξης, γιατί υπήρχαν και όταν υπήρχε στασιμότητα, ακόμα και πτώση του ΑΕΠ. 
(Θόρυβος από την πτέρυγα της Νέας Δημοκρατίας)
Ηρεμήστε. Ασφαλώς τώρα υπάρχει καλύτερη αξιοποίηση των πόρων, γιατί έχουμε κάνει πολύ καλύτερο σχεδιασμό και πραγματικά υλοποιούμε έργα υποδομής ουσιαστικά και έτσι επιτυγχάνουμε καλύτερες αποδόσεις. Όμως δεν είναι αυτή η εξήγηση. Να σας πω ποια είναι η εξήγηση; Είναι απλούστατη και πρέπει να το κατανοήσουμε όλοι μας αυτό. Η βασική εξήγηση είναι ότι η ανάπτυξη της Ελλάδας επιταχύνθηκε από περίπου 1% που ήταν για είκοσι χρόνια σε ρυθμούς 4%, 4,5% που κινείται σήμερα . Είναι η δημοσιονομική εξυγίανση. Τι σημαίνει αυτό; Σημαίνει ότι το κράτος για να καλύψει τα τεράστια ελλείμματα που είχε επί μια εικοσαετία που ήταν περίπου 12%, 13%, 14% του ΑΕΠ, δανειζόταν περίπου επτά τρισεκατομμύρια δραχμές το χρόνο. Αφαιρούσε ουσιαστικά το κράτος από την οικονομία για να καλύψει τα δικά του ελλείμματα. Η δημοσιονομική εξυγίανση που εξάλειψε αυτά τα ελλείμματα και τα μετέτρεψε τώρα σε μικρά πλεονάσματα, ουσιαστικά τι έκανε; Απέδωσε σε ετήσια βάση επτά τρισεκατομμύρια δραχμές στην ιδιωτική οικονομία. Και τι έγινε στην ιδιωτική οικονομία; Μέσα από τη μείωση των ελλειμμάτων έπεσε ο πληθωρισμός , αυξήθηκαν τα πραγματικά εισοδήματα, η αγοραστική δύναμη των εργαζομένων και αυξήθηκε και η ιδιωτική κατανάλωση. Άρα, αυτός ήταν ο βασικός παράγοντας που κινήθηκε η οικονομία. Και παράλληλα έπεσαν τα επιτόκια από το 28% στο 6% και κινήθηκαν οι ιδιωτικές επενδύσεις. Άρα, η απόδοση επτά τρισεκατομμυρίων δραχμών, περίπου 14% του εθνικού εισοδήματος σε ετήσια βάση από το κράτος στην ιδιωτική οικονομία, ιδιωτικές επενδύσεις και ιδιωτική κατανάλωση, είναι αυτό που κίνησε την εθνική οικονομία και πετύχαμε αυτούς τους εξαιρετικά υψηλούς ρυθμούς ανάπτυξης τώρα, οι οποίοι εξηγούν και τη διαδικασία της πραγματικής σύγκλισης.
Παράλληλα βεβαίως, να μην υποβαθμίζω και τη σημασία και του Κοινοτικού Πλαισίου Στήριξης που αξιοποιήθηκε καλύτερα σε σχέση με το παρελθόν, λόγω σωστού σχεδιασμού και βεβαίως των μεγάλων διαρθρωτικών αλλαγών ιδιαίτερα στις τηλεπικοινωνίες και τις τράπεζες, που δημιούργησαν ανταγωνιστικές συνθήκες και έτσι και αυτές συνέβαλαν πολύ, μέσα από τις απελευθερώσεις και τις ιδιωτικοποιήσεις, στην επιτάχυνση της οικονομικής ανάπτυξης. 
Αυτό όμως το οποίο πρέπει να εμπεδώσετε -και παρακαλώ πολύ να το εμπεδώσετε για να υπάρχει ένα κοινό έδαφος διαλόγου- είναι ότι η ελληνική οικονομία τώρα συγκλίνει πραγματικά με την ευρωπαϊκή με ραγδαίους ρυθμούς. Το πρόβλημα δεν είναι το τώρα, το πρόβλημα είναι να διατηρήσουμε αυτούς τους ρυθμούς πραγματικής σύγκλισης έως το τέλος της δεκαετίας για να φθάσουμε πραγματικά όπως λέμε όλοι μας, κοντά στο 100% του μέσου εισοδήματος της Ευρώπης περί το 2010. Αυτός είναι ο εθνικός στόχος και πιστεύω ότι όλα τα κόμματα έχουν υποχρέωση να καταθέτουν προτάσεις, και εμείς ως Κυβέρνηση να εφαρμόζουμε πολιτικές, που οδηγούν στη διατήρηση της σημερινής αναπτυξιακής υπεροχής. Αλλά μη νομίζετε ότι είναι εύκολο αυτό. Χρειάζεται συνεχής προσπάθεια και στις διαρθρωτικές αλλαγές και κυρίως στην δημοσιονομική πειθαρχία και τη σταθερότητα, αλλά αυτά είναι πράγματα τα οποία θα επαναλάβουμε στη συζήτηση του προϋπολογισμού.
Τώρα δύο λόγια για τη Λιέγη. Στη Λιέγη ήταν μια άτυπη Σύνοδος του Συμβουλίου ΕΚΟΦΙΝ με τη συμμετοχή των κεντρικών τραπεζιτών. Ήταν και ο κ. Ντόϊζεμπεργκ βεβαίως, ο πρόεδρος της Ευρωπαϊκής Κεντρικής Τράπεζας, ήταν και ο κ. Σόλμπες, ο Ευρωπαίος Επίτροπος, και είχαμε μια ευκαιρία να συζητήσουμε τις εξελίξεις και τις προοπτικές της παγκόσμιας, της αμερικανικής και της ευρωπαϊκής οικονομίας. 
Τρία συμπεράσματα εξήχθησαν από τη συζήτηση αυτή. Το πρώτο συμπέρασμα είναι ότι η απάνθρωπη τρομοκρατική επίθεση που δέχθηκαν οι Ηνωμένες Πολιτείες πριν από δύο εβδομάδες θα έχει αρνητικές συνέπειες στην παγκόσμια, την αμερικανική και ευρωπαϊκή οικονομία, βραχυχρόνια. Το οποίο σημαίνει ότι για τους επόμενους μήνες προβλέπεται ότι θα υπάρξει μια κάμψη στους ρυθμούς ανάπτυξης και στην Ευρώπη και την Αμερική και στον κόσμο λόγω ακριβώς του σοκ που υπέστη κυρίως η ιδιωτική κατανάλωση αλλά και οι επενδύσεις από το τρομοκρατικό αυτό γεγονός, από την τρομοκρατική αυτή επίθεση. 
Όμως, σε ό,τι αφορά την Ευρωπαϊκή Ένωση -και έρχομαι στο δεύτερο συμπέρασμα- οι θεμελιώδεις δυνάμεις της Ευρωπαϊκής Ένωσης παραμένουν σε καλή κατάσταση λόγω της δημοσιονομικής εξυγίανσης η οποία έχει προηγηθεί, αλλά και των αλλαγών που έχουν συντελεστεί, με αποτέλεσμα αυτά τα τρομοκρατικά γεγονότα υπό τις παρούσες συνθήκες -δηλαδή υπό την αίρεση ότι η πολιτική και στρατιωτική παρέμβαση στην οποία θα προχωρήσουν οι Ηνωμένες Πολιτείες δεν θα προκαλέσει περαιτέρω αποσταθεροποιητικές συνέπειες- δεν θα επηρεάσουν τα γεγονότα αυτά τις μεσοπρόθεσμες προοπτικές της ευρωπαϊκής οικονομίας.
Άρα, εάν τα πράγματα εξελιχθούν με σύνεση και υπευθυνότητα ιδιαίτερα από πλευράς των Ηνωμένων Πολιτειών, η πρόβλεψη είναι ότι προς το τέλος του 2002 θα υπάρξει τάση αποκατάστασης υψηλότερων ρυθμών ανάπτυξης στην Ευρωπαϊκή 'Ενωση και κατ' επέκταση σε όλες τις χώρες της Ευρωπαϊκής Ένωσης.
Με βάση αυτά τα δύο συμπεράσματα το τρίτο συμπέρασμα, το οποίο προέκυψε από τη συζήτηση αυτή, είναι ότι δεν υπάρχει λόγος αναθεώρησης του συμφώνου σταθερότητας και ανάπτυξης στο μέτρο που οι πλεονασματικοί προϋπολογισμοί στους οποίους στοχεύει είναι αναγκαίοι για την εξακολούθηση της οικονομικής ανάπτυξης σε μακροχρόνια βάση. Και θέλω εδώ να δηλώσω στην Εθνική Αντιπροσωπεία, ότι αυτή η στήριξη του συμφώνου σταθερότητας και ανάπτυξης έγινε και με παρέμβαση της ελληνικής αντιπροσωπείας, γιατί, όπως γνωρίζετε, αποτελεί βαθύτερο πιστεύω δικό μου ως Υπουργού Εθνικής Οικονομίας και Οικονομικών τα τελευταία οκτώ χρόνια, ότι η διατήρηση της δημοσιονομικής πειθαρχίας και σταθερότητας είναι το βασικότερο όπλο που διαθέτει μια οικονομία για να προχωρεί και να επιτυγχάνει. Άρα, εμείς είμαστε υπέρ της διατήρησης των πλεονασματικών προϋπολογισμών τους οποίους επιτύχαμε για πρώτη φορά φέτος μετά από πολλά χρόνια.
Τώρα, σε ό,τι αφορά την εξέλιξη της ελληνικής οικονομίας, η ελληνική οικονομία αντιμετωπίζει την κρίση αυτή με περίσκεψη, όπως όλες οι χώρες, αλλά με μια εσωτερική εμπιστοσύνη. 
Και την αντιμετωπίζει με μια εσωτερική εμπιστοσύνη για τρεις λόγους τους οποίους θέλω να αναφέρω. Ο πρώτος λόγος είναι η ίδια η συμμετοχή μας στην ευρωζώνη. Εάν δεν είχαμε επιτύχει την έγκαιρη ένταξη στην ΟΝΕ, όπως το είχαμε σχεδιάσει το 1994 που ξεκινήσαμε την προσπάθεια αυτή, και ήταν σήμερα έρμαιη η μικρή μας δραχμή των κερδοσκοπικών πιέσεων, της θύελλας από τις διεθνείς κρίσεις, βεβαίως διαφορετική θα ήταν τύχη της εθνικής μας οικονομίας. Θα είχαμε μετά βεβαιότητας συναλλαγματική κρίση, υποτίμηση της δραχμής, έξαρση του πληθωρισμού, συρρίκνωση της αγοραστικής δύναμης των εργαζομένων στασιμότητα, ανεργία, μια σειρά από δυσάρεστες συνέπειες, όπως είχε συμβεί πολλές φορές στο παρελθόν. Ευτυχώς, επειδή αυτή η Κυβέρνηση πέτυχε το στόχο της ΟΝΕ, παρά τις Κασσάνδρες, στους χρόνους που είχε προσδιορίσει έχουμε σώσει ουσιαστικά την οικονομία κυριολεκτικά από αυτές τις μεγάλες περιπέτειες. 
Ο δεύτερος λόγος που μας επιτρέπει να αντιμετωπίζουμε την κατάσταση αυτή με μια εσωτερική εμπιστοσύνη και αυτοπεποίθηση είναι ότι έχουμε εξασφαλίσει συνθήκες ισχυρής ανάπτυξης. 
Τι σημαίνει αυτό; Σημαίνει ότι η Ελλάδα μπαίνει στην κρίση αυτή, με ρυθμό ανάπτυξης γύρω στο 4,5%. Άρα οποιαδήποτε κάμψη και αν συμβεί στο ρυθμό ανάπτυξης, πάλι θα είμαστε σε επίπεδο δυο φορές πιο ψηλό από την υπόλοιπη Ευρωπαϊκή Ένωση. Η Ευρωπαϊκή Ένωση είναι ζήτημα αν αναπτυχθεί φέτος με 1,8%. Άρα εμείς και λίγο να πέσουμε από το 4,6%, είμαστε ακόμα πολύ υψηλότερα από την Ευρωπαϊκή Ένωση. Άρα και φέτος, υπό οποιεσδήποτε συνθήκες, όχι απλώς θα προχωρήσουμε στην πραγματική σύγκλιση, αλλά θα διευρύνουμε μάλλον την αναπτυξιακή μας υπεροχή, διότι το πιθανότερο είναι να πέσει περισσότερο η ανάπτυξη στην Ευρώπη σε σχέση με την Ελλάδα. Το ίδιο θα συμβεί και το 2002, γιατί εμείς έχουμε και πολλές ενδογενείς πηγές ανάπτυξης.
Τέλος, επειδή ακριβώς έχουμε προνοήσει με μια σώφρονα δημοσιονομική πολιτική να δημιουργήσουμε πλεονάσματα στον προϋπολογισμό της γενικής κυβέρνησης, έχουμε αυτά τα αποθέματα που επαυξάνουν τη δύναμη αντίστασης που διαθέτουμε απέναντι στις πιέσεις από τις διεθνείς κρίσεις.
Άρα χρειάζεται περίσκεψη. Ασφαλώς πρέπει να υπάρχει ανησυχία στο μέτρο που τα πράγματα είναι ακόμα αβέβαια, αλλά θέλω να γνωρίζει η Εθνική Αντιπροσωπεία ότι η Κυβέρνηση αυτή, με την εξασφάλιση της ένταξης στην ΟΝΕ, με την εξασφάλιση συνθηκών ισχυρότατης οικονομικής ανάπτυξης και με τους πλεονασματικούς προϋπολογισμούς που έχει διαμορφώσει, έχει εξοπλίσει τη χώρα με τα αναγκαία όπλα για να αντιστέκεται σε οποιαδήποτε κρίση. 
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, δε θα ήθελα να ξεκινήσω με κάτι δυσάρεστο τη συζήτηση αυτού του νομοσχεδίου, αλλά νομίζω ότι έχω υποχρέωση να επισημάνω τον ανοίκειο τρόπο με τον οποίο απευθύνθηκε στη Βουλή ο Υπουργός Εθνικής Οικονομίας. Μας είπε τρεις φορές να εμπεδώσουμε ορισμένα αυτονόητα πράγματα, αυτός που στην επαγγελματική του σταδιοδρομία ως οικονομολόγος άλλαξε απόψεις τουλάχιστον τρεις φορές.
Έχουμε εμπεδώσει, κύριε Υπουργέ και το τι γίνεται και το πώς δουλεύει η οικονομία. Δε χρειαζόμαστε μαθήματα εδώ. Είναι Εθνική Αντιπροσωπεία και πρέπει να μας αντιμετωπίζετε με σεβασμό. Και τα παραδείγματα που χρησιμοποιήσατε είναι τουλάχιστον απλοϊκά. Το ύφος αυτό, νομίζω, ότι δεν αρμόζει σε Υπουργό που απευθύνεται στην Εθνική Αντιπροσωπεία.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Και μάλιστα νεκροθάφτη του χρηματιστηρίου. 
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτά που σας επισημάναμε και σας επισημαίνουμε χρόνια τώρα είναι στοιχεία τα οποία τον τελευταίο τουλάχιστον καιρό έχουν γίνει κτήμα όλου του ελληνικού λαού. Όλος ο ελληνικός λαός βλέπει ότι η ανεργία στην Ελλάδα την τελευταία επταετία ανέβηκε, όταν σε όλες τις χώρες της Ευρωπαϊκής Ένωσης η ανεργία έπεφτε με ραγδαίους ρυθμούς. Όλος ο ελληνικός λαός εμπέδωσε ότι η διαδικασία της ένταξης της Ελλάδας στην ΟΝΕ είχε μεγάλα θύματα, όχι μόνο τους φορολογουμένους, αλλά και εκείνους που σας πίστεψαν και σε άκαιρο, σε άσχημο χρόνο πήγαν και επένδυσαν τις οικονομίες τους στο χρηματιστήριο, γιατί εσείς τους εξωθήσατε να επενδύσουν στο χρηματιστήριο εκείνη την εποχή με τις προβλέψεις που κάνατε με εντελώς επιπόλαιο τρόπο. 
Νομίζω λοιπόν ότι τα μαθήματα δεν σας αρμόζουν. Πρέπει να καθήσετε με περίσκεψη να σκεφθείτε, τι ζημιά έχετε κάνει σε μεγάλα στρώματα του ελληνικού λαού με την πολιτική σας και με τις επιπόλαιες προβλέψεις σας και να μην έρχεσθε εδώ να κάνετε μαθήματα στην Εθνική Αντιπροσωπεία. Αυτό όσον αφορά το ύφος.
Ας έλθουμε τώρα στην ουσία. Δεν υπάρχει καμία αμφιβολία για μας ότι η ένταξη της Ελλάδας στην ΟΝΕ ήταν μια αυτονόητη εξέλιξη στα πλαίσια της ευρωπαϊκής πορείας, μιας πορείας που ξεκίνησε με πρωτοβουλία του αείμνηστου Κωνσταντίνου Καραμανλή, ο οποίος και τη συμφωνία σύνδεσης υπέγραψε το 1961, μετά από διαπραγματεύσεις που έκανε και την προσπάθεια της ένταξης της Ελλάδας στην ΕΟΚ ξεκίνησε τότε, αμέσως μόλις γύρισε το 1974 με πολύ δύσκολες διαπραγματεύσεις και κόντρα σε ένα κλίμα και εσωτερικό, αλλά και ευρωπαϊκό, το οποίο έλεγε ότι η Ελλάδα είναι ανέτοιμη για να εισέλθει στην ΕΟΚ και αποδείχτηκε πόσο δίκιο είχε με το να επιδιώξει να μπούμε από τους πρώτους στην ΕΟΚ τότε, από τις νότιες τουλάχιστον χώρες.
Και η κυβέρνηση του Κωνσταντίνου Μητσοτάκη, πάλι κόντρα και στους Ευρωπαίους, αλλά και στο εσωτερικό πολιτικό κλίμα, υπέγραψε τη Συνθήκη του Μάαστριχτ, διαπραγματεύθηκε, δηλαδή, τη Συνθήκη για την Ευρωπαϊκή Ένωση και ξεκίνησε τη διαδικασία αυτή που μας οδήγησε σήμερα να είμαστε σε θέση να υιοθετήσουμε το ευρώ. 
Αυτό ήταν το αυτονόητο. Θα έπρεπε η Ελλάδα που μπήκε στην Ε.Ο.Κ. το 1980, με απλές διαδικασίες, όταν η Ε.Ο.Κ. μετεξελίχθηκε σε Ευρωπαϊκή Ένωση, να μπορέσει να συμμετάσχει. 
Γιατί δυσκολευθήκαμε; Δυσκολευθήκαμε γιατί μεσολάβησε η οκταετία, οι δύο κυβερνήσεις του ΠΑΣΟΚ κατά τη δεκαετία του '80. Γι' αυτό δυσκολευθήκαμε. Διότι εκείνη την οκταετία ακολουθήσαμε μία πολιτική του λεγόμενου τρίτου δρόμου, την οποία προσυπέγραφε τότε και ο σημερινός Υπουργός Εθνικής Οικονομίας ως Υπουργός και Υφυπουργός των τότε κυβερνήσεων. Διότι δεν πρέπει να ξεχνάμε ότι υπήρχαν πολιτικές ευθύνες και για εκείνη την εποχή, που σήμερα τόσο εύκολα αποκηρύσσει την πολιτική της δεκαετίας του '80. Μα, ο κ. Παπαντωνίου ήταν Υπουργός εκείνων των κυβερνήσεων και Οικονομικός Υπουργός, Αναπληρωτής, Υφυπουργός. Είχε πολιτικές ευθύνες για εκείνες τις επιλογές που έγιναν τότε, που έρχεται να μας κάνει σήμερα μαθήματα για τα δημοσιονομικά ελλείμματα και το πόσο επιζήμια είναι.
Εκείνη η πολιτική οδήγησε σε δύο υποτιμήσεις του εθνικού νομίσματος. Εκείνη η πολιτική οδήγησε σε μία συνεχή διολίσθηση του εθνικού νομίσματος, σε συνεχή πληθωρισμό -δεν πρέπει να τα ξεχνάμε- σε κρυφά και φανερά ελλείμματα. Και δυστυχώς σήμερα επαναλαμβάνεται αυτή η πολιτική, δηλαδή να έχουμε δύο λογαριασμούς, τα φανερά ελλείμματα και τα έμμεσα ή κρυφά ελλείμματα και χρέη. Και οδήγησε βεβαίως, όταν ξεκίνησε πια η διαδικασία του ενιαίου νομίσματος και είχε γίνει κυβέρνηση η Νέα Δημοκρατία, σε μία πάρα πολύ δύσκολη προσπάθεια να ισορροπήσουμε το βαπόρι το οποίο κλυδωνιζόταν εκείνη την εποχή. Και το ισορροπήσαμε το βαπόρι. 
Δυστυχώς, όμως, δεν υπήρξε ο χρόνος να δούμε τα αποτελέσματα. Και τα ευμενή αποτελέσματα των επιλογών που έκανε τότε η Κυβέρνηση της Νέας Δημοκρατίας ακριβώς για να εξυγιάνει την οικονομία -το ασφαλιστικό, να μειώσει τα ελλείμματα, να φέρει στο επίσημο δημόσιο χρέος όλο εκείνο τον κυκεώνα του δημοσίου χρέους που υπήρχε εκτός των λογαριασμών του δημοσίου- όλη εκείνη η προσπάθεια, απέδωσε σταδιακά. 
Εγώ δεν είμαι από εκείνους που λένε ότι η σημερινή Κυβέρνηση, οι κυβερνήσεις των τελευταίων χρόνων δεν έκαναν τίποτα. Ποτέ δεν το είπαμε αυτό. Αυτό που είπαμε ήταν ότι ακολούθησαν μία πολιτική η οποία ήταν στρεβλή, μία πολιτική η οποία ήταν καθαρά εισπρακτική. Έβαζαν, δηλαδή, φόρους επί χρόνια -και αυτό οπωσδήποτε επιβράδυνε την ανάπτυξη της οικονομίας- αντί να υπάρχει περιορισμός των δαπανών. Και οι διαρθρωτικές αλλαγές περιορίστηκαν στις λεγόμενες μετοχοποιήσεις, δηλαδή πάλι ένα εισπρακτικό μέσο. Πουλούσαμε μετοχές δημοσίων επιχειρήσεων στο Χρηματιστήριο χωρίς να αλλάζει ούτε ο τρόπος διοίκησης των επιχειρήσεων, ούτε οι συνθήκες λειτουργίας των συγκεκριμένων αγορών ούτε να εισάγεται ο ανταγωνισμός. Επί χρόνια γινόταν αυτό. Τώρα τελευταία άρχισαν να γίνονται κάποια δειλά βήματα προς την κατεύθυνση που τόσα χρόνια εμείς επισημαίνουμε.
Και επειδή αναφέρθηκε με τόσο έντονο τρόπο στη λεγόμενη πραγματική σύγκλιση, θέλω να πω τα εξής: Κοιτάξτε, το να τρέξεις ένα, δύο χρόνια, δεν είναι τόσο δύσκολο. Το θέμα είναι να μπορείς να τρέχεις στη διαδρομή του χρόνου για να πετύχεις τη σύγκλιση. Και επειδή έφερα ένα παράδειγμα για το αυτοκίνητο, τι να το κάνουμε όταν έχουμε μείνει πίσω από τους άλλους, και αρχίζουμε να πατάμε φουλ το γκάζι, αλλά δεν είμαστε βέβαιοι ότι έχουμε αρκετή βενζίνη για να τους φθάσουμε στον προβλεπόμενο χρόνο;
Δεν φθάνει, κύριε Υπουργέ, να τρέξει το αυτοκίνητο για ένα, δύο χρόνια, για μία μικρή περίοδο, πιο γρήγορα για να τους φθάσουμε. Πρέπει να τρέξουμε για πολλά χρόνια. Και το ζητούμενο είναι το εξής: Είναι διατηρήσιμη αυτή η πολιτική ή θα έχουμε προβλήματα μόλις πάψουν οι κοινοτικοί πόροι, μόλις φύγει η προοπτική των Ολυμπιακών Αγώνων; Έχουμε μία σειρά από αβεβαιότητες μπροστά μας στα χρόνια που έρχονται. Και το ζήτημα είναι αν έχουμε ετοιμάσει την οικονομία για να αντιμετωπίσει αυτές τις δυσκολίες. 
Και πάλι θέλω να επαναλάβω ότι για εμάς είναι μεγάλη επιλογή και πολύ μεγάλη εθνική υπόθεση το ότι σήμερα είμαστε ισότιμο μέλος της Ευρωπαϊκής Ένωσης. Και ψηφίζουμε και αυτό το νομοσχέδιο επί της αρχής, όπως έχουμε ψηφίσει και άλλα νομοσχέδια που έχουν να κάνουν με την ευρωπαϊκή μας πορεία, ακριβώς διότι θέλουμε να σηματοδοτήσουμε αυτή την ταύτισή μας με τους στόχους αυτούς, που ήταν και δικοί μας στόχοι. Εμείς θεωρούμε ότι είμαστε οι πρωτοπόροι σε αυτήν την ευρωπαϊκή πορεία.
Δεν έχουμε τίποτα να ζηλέψουμε, ούτε να αντιμετωπίσουμε από τη σημερινή Κυβέρνηση. Η σημερινή Κυβέρνηση έκανε κάποια βήματα τα τελευταία χρόνια -της τα αναγνωρίζουμε- τα οποία είχαν πολύ μεγάλο κόστος. Είχαν θύματα και τα θύματα του Χρηματιστηρίου είναι ένα παράδειγμα. Οι άνεργοι είναι ένα άλλο παράδειγμα. Διότι, όπως έκανε δημιουργική λογιστική στους λογαριασμούς του δημοσίου η Κυβέρνηση αυτή για να παρουσιάσει τους πλασματικούς προϋπολογισμούς, ως πλεονασματικούς, σήμερα αποδεικνύεται και μάλιστα από καταγγελίες των υπαλλήλων της στατιστικής υπηρεσίας ότι η ίδια πρακτική πάει να εφαρμοστεί και στα στοιχεία για την ανεργία, όπου δεν έγινε έρευνα ουσιαστική για τα εν λόγω στοιχεία και βγήκε η Κυβέρνηση να θριαμβολογήσει ότι πρώτη φορά πέφτει λίγο η ανεργία, και πριν περάσει λίγος χρόνος βγήκαν οι ίδιοι πάλι της στατιστικής υπηρεσίας και είπαν ότι η έρευνα δεν έγινε. Και τρέχει τώρα ο γενικός γραμματέας της στατιστικής υπηρεσίας, ο οποίος έχει οριστεί από το σημερινό Υπουργό και είναι στενός του συνεργάτης -και ήταν και πρωτομάστορας στη διαδικασία της δημιουργικής λογιστικής- να λέει ότι παρά τις ευρωπαϊκές διαδικασίες θα κάνουμε τώρα έρευνα, το καλοκαίρι του 2001. Ξεκίνησε αυτή η έρευνα για τα στοιχεία του Δεκεμβρίου του 2000. Δηλαδή ενώ οι διαδικασίες της Ευρωπαϊκής Ένωσης λένε ότι πρέπει να ρωτήσεις τα μέλη του δείγματος αν ήταν άνεργοι την προηγούμενη εβδομάδα, εμείς θα ρωτήσουμε το καλοκαίρι του 2001 να θυμηθούν αν ήταν άνεργοι το Δεκέμβριο του 2000, παρά τις διαδικασίες τις ευρωπαϊκές για τις οποίες τόσες φορές μας έχει πει.
Η δημιουργική λογιστική δυστυχώς και το μασάζ των αριθμών, κύριε Υπουργέ, σας έχει γίνει δεύτερη φύση. Είναι επικίνδυνο για τη χώρα τα στοιχεία που διαθέτουμε να μην είναι αξιόπιστα. Και είναι επικίνδυνο, όχι μόνο γιατί διεθνώς μας κάνει αναξιόπιστους αυτή η κατάσταση, αλλά και γιατί δεν ξέρουμε καν τι μας γίνεται και όταν δεν ξέρεις τι σου γίνεται, δεν μπορείς να ακολουθήσεις και τη σωστή πολιτική. Γι αυτό έχει πολύ μεγάλη σημασία, τώρα που μπαίνουμε στην ΟΝΕ, τους λογαριασμούς του δημοσίου και γενικά τα στοιχεία που αποτυπώνουν την κατάσταση της οικονομίας να τα φέρουμε σε κάποιο λογαριασμό. Δεν επιτρέπεται να έχουμε τριτοκοσμικού τύπου στατιστικά στοιχεία, αν θέλουμε να κάνουμε μια σωστή πολιτική, να ξέρουμε τι συμβαίνει στην οικονομία, να ξέρουμε τι μέτρα πρέπει να πάρουμε για να αντιμετωπίσουμε συγκεκριμένες καταστάσεις. Διότι τα στατιστικά στοιχεία είναι σε κάποιο βαθμό καθρέπτης της οικονομίας με τις ατέλειες που έχουν, σε καμία περίπτωση όμως δεν πρέπει να χρησιμοποιούνται για λόγους πολιτικής προπαγάνδας και να διορθώνονται για λόγους πολιτικής προπαγάνδας.
Επίσης ένα άλλο στοιχείο για το θέμα της πραγματικής σύγκλισης, επειδή ανέφερε ο Υπουργός για μεγάλη επιτυχία, επί επτά χρόνια έχουμε πραγματική σύγκλιση κλπ. Μόνο την τελευταία διετία έχουμε υψηλότερους ρυθμούς ανάπτυξης από την Ευρωπαϊκή Ένωση. Τα προηγούμενα χρόνια από το 1994 μέχρι το 1999 κατά μέσο όρο ο ρυθμός ανάπτυξης που είχαμε ήταν λίγο χαμηλότερος από το μέσο όρο της Ευρωπαϊκής Ένωσης και αρκετά χαμηλότερος και από την Ιρλανδία και από την Πορτογαλία και από την Ισπανία που είναι οι τρεις χώρες με τις οποίες μας αρέσει να συγκρινόμαστε. Είναι οι φτωχότερες χώρες της Ευρωπαϊκής 'Ενωσης, οι χώρες που έχουν ανάγκη να πετύχουν την πραγματική σύγκλιση. Χαρακτηριστικά να αναφέρω, ότι η Ιρλανδία είχε ρυθμούς ανάπτυξης κατά μέσο όρο γύρω στο 8% με 9% τα τελευταία οκτώ, εννέα χρόνια, όταν εμείς είχαμε κατά μέσο όρο κάτω από 3%. Και επειδή τα στοιχεία τα τελευταία δεν είναι οριστικά, κύριε Υπουργέ -τα στοιχεία για το 2001 είναι προβλέψεις και έχουν πολύ μεγάλο βαθμό αβεβαιότητας- εγώ θα έλεγα να περιμένουμε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Είναι οριστικά.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι οριστικά, κύριε Υπουργέ, ξέρετε ότι είναι εκτιμήσεις. Το ξέρετε καλύτερα από εμένα αυτό. Αυτό, λοιπόν, που πρέπει να κάνουμε, είναι να περιμένουμε λίγο. Μη θριαμβολογείτε τόσο έντονα πια, επειδή δύο χρόνια πήγαμε γρηγορότερα. Εμείς ευχόμαστε να πάμε δέκα και δεκαπέντε χρόνια γρηγορότερα και μάλιστα με ταχύτερους ρυθμούς από το 4% και το 4,5%, γιατί έχουμε μεγάλη διαδρομή να καλύψουμε. Ο αγώνας, όμως, αυτός της πραγματικής σύγκλισης, δηλαδή να φτάσουμε το βιοτικό επίπεδο των Ευρωπαίων, είναι ένας αγώνας πολλών χρόνων και χρειάζεται να αλλάξουμε πολλά στην πολιτική μας για να έχουμε μεγάλες επιτυχίες σε αυτό τον αγώνα, όπως έκαναν οι Ιρλανδοί τους οποίους φτάσατε στο σημείο να τους λοιδορείτε κάποια στιγμή. Αντί να πείτε τι πρέπει να μάθουμε από τους Ιρλανδούς που τα κατάφεραν τόσα χρόνια, είχαν ρυθμούς ανάπτυξης 9% και η ανεργία τους κατέρρευσε κυριολεκτικά τα τελευταία χρόνια, φτάσατε στο σημείο να τους λοιδορείτε, ότι δήθεν δεν ικανοποιούν τα κριτήρια του συμφώνου σταθερότητας ή δεν θυμάμαι τι άλλο είχε πει ο Πρωθυπουργός, πριν από λίγο καιρό, μιλώντας στη γενική συνέλευση του ΣΕΒ όπου του έγινε έντονη κριτική και έτσι αποστασιοποιήθηκε.
Από την Ιρλανδία μπορούμε να πάρουμε μαθήματα για το πώς κάνεις την οικονομία σου πιο ανταγωνιστική, μαθήματα για το πώς μπορείς να προσελκύσεις ξένες επενδύσεις, που είμαστε ουραγοί στην προσέλκυση ξένων επενδύσεων και είναι μεγάλο δυστύχημα για την Ελλάδα να μην μπορεί να προσελκύσει μεγάλες άμεσες ξένες επενδύσεις. 
Τα τελευταία χρόνια η μεγαλύτερη προσέλκυση ξένων επενδύσεων ήταν τότε με την απελευθέρωση των τηλεπικοινωνιών, το πρώτο βήμα που είχε γίνει τότε με την κινητή τηλεφωνία, που το είχε κάνει η κυβέρνηση της Νέας Δημοκρατίας. Έκτοτε μια άλλη μεγάλη επένδυση ήλθε στη χώρα στη Χαλκιδική, η επένδυση για το χρυσό, η οποία κινδυνεύει λόγω και κυβερνητικής ολιγωρίας να μας δυσφημίσει σε όλο τον κόσμο. Και μια χώρα που δεν είναι χώρος υποδοχής ξένων επενδύσεων στο σημερινό παγκοσμιοποιημένο περιβάλλον, θα έχει προβλήματα. Και θα έχει προβλήματα πιο μακροχρόνιου χαρακτήρα. Και πρέπει να δούμε τι κάνουμε γι' αυτά. Τι κάνουμε για τις ελληνικές εξαγωγές που είναι στάσιμες τόσα χρόνια, που δεν έχουν το ρυθμό αύξησης που πρέπει. Τι κάνουμε για τον τουρισμό που δείχνει σημάδια κόπωσης. Και τι θα κάνουμε τώρα που είμαστε σε μια διεθνή κατάσταση πιο δύσκολη γιατί δεν πρέπει να ξεχνάμε ότι τα τελευταία επτά χρόνια ήταν μια χρυσή περίοδος για τη διεθνή οικονομία. Είχαμε μεγάλους ρυθμούς ανάπτυξης στις ΗΠΑ, μεγάλους ρυθμούς ανάπτυξης στην Ευρώπη, μείωση της ανεργίας, απελευθέρωση αγορών. Ήταν μια πολύ καλή εποχή. Είχε να κάνει και με το γεγονός ότι είχαμε εισαγωγή νέων τεχνολογιών και πολλούς άλλους παράγοντες. Σήμερα μπαίνουμε σε πιο δύσκολα νερά και το έχω ξαναπεί στον κύριο Υπουργό. Υπήρχαν ήδη τάσεις για ύφεση στη διεθνή οικονομία. Μετά απ' αυτό το αποτρόπαιο τρομοκρατικό χτύπημα οι τάσεις αυτές θα ενισχυθούν, δεν υπάρχει καμία αμφιβολία, βραχυχρόνια. Βεβαίως βραχυχρόνια είναι τα προβλήματα, αλλά το βραχυχρόνιο μπορεί να είναι και ένα και δύο χρόνια. Δεν είναι λίγος χρόνος. Και αυτοί που έχασαν τις δουλειές τους, όπως πολύ σωστά επισημάνθηκε και από την πλευρά της Αριστεράς, λόγω αυτής της βραχυχρόνιας κατάστασης, έχουν χάσει πραγματικά τη δουλειά τους. Το ότι θα κλείσουν αεροπορικές εταιρείες, το ότι ασφαλιστικές εταιρείες έχουν προβλήματα, το ότι οι τράπεζες μπορεί να αντιμετωπίσουν προβλήματα, μπορεί να είναι βραχυχρόνιο, μπορεί να είναι και μακροχρόνιο. Δεν μπορούμε εύκολα και με ελαφρότητα να πούμε ποιες θα είναι οι συνέπειες απ' αυτό το τρομοκρατικό χτύπημα και τι αλλαγές θα γίνουν και στο σύστημα της παγκοσμιοποίησης και γενικότερα στην Ευρώπη και στις ΗΠΑ. Πρέπει εδώ να είμαστε λιγάκι προσεκτικοί. Βεβαίως τα θεμελιώδη δεδομένα της οικονομίας δεν αλλάζουν, αλλά θα αλλάξουν αρκετά πράγματα. Και δεν ξέρουμε κατά πόσο θα επανέλθουμε σ' αυτούς τους ρυθμούς που είχαμε τα τελευταία χρόνια. Εμείς χάσαμε ευκαιρίες αυτά τα χρόνια. Και τώρα που πρέπει να κάνουμε πράγματα, το διεθνές περιβάλλον δεν είναι τόσο καλό. Αυτά για την οικονομία, επειδή ο κύριος Υπουργός έδωσε πολύ μεγάλη έμφαση και μίλησε και μ' αυτόν τον ανοίκειο τρόπο στην Εθνική Αντιπροσωπία. 
Να έρθω τώρα σε ορισμένα συμπληρωματικά στοιχεία αναφορικά με το νομοσχέδιο. Το πρώτο που θέλω να πω είναι ότι είχαμε ζητήσει στην επιτροπή από τον κύριο Υπουργό έναν πλήρη συγκριτικό κατάλογο των αναπροσαρμογών που είχαν γίνει. Μας έδωσε ένα μερικό κατάλογο. Νομίζω ότι δεν ήταν πλήρης εκείνος ο κατάλογος που μας δώσατε. Και αποδείχτηκε από τον κατάλογο που μας έδωσε -γιατί μόλις μας έδωσε τον κατάλογο άλλαξε και τα στοιχεία- ότι η Κυβέρνηση -δεν ξέρω αν ήταν η Κυβέρνηση ή υπηρεσιακοί παράγοντες- για πενταροδεκάρες -γιατί για πενταροδεκάρες επρόκειτο- είχαν κάνει τις αναπροσαρμογές προς τα πάνω. Δηλαδή εις βάρος του φορολογουμένου και του καταναλωτού. Ενώ, δηλαδή, η Κυβέρνηση έβγαινε στα Μέσα Μαζικής Ενημέρωσης και έλεγε ότι οι επιχειρήσεις πρέπει να στρογγυλοποιήσουν προς τα κάτω και να μην κάνουν κερδοσκοπία, η ίδια η κυβέρνηση όταν έφερε αυτό το νομοσχέδιο στην επιτροπή είχε κάνει όλες τις αναπροσαρμογές προς τα πάνω, όλες οι στρογγυλοποιήσεις είχαν γίνει προς τα πάνω. Και μετά από την πίεση που ασκήσαμε και ζητήσαμε πλήρη συγκριτικό κατάλογο, τότε μας έφερε το συγκριτικό κατάλογο και σ' αυτό το συγκεκριμένο κατάλογο άλλαξε τότε τις στρογγυλοποιήσεις προς τα κάτω. Αυτό, έστω και αν έγινε έτσι είναι θετικό. Αν το έκαναν υπηρεσιακοί παράγοντες, κύριε Υπουργέ, εγώ θα ήθελα να τιμωρηθούν. Εάν δεν το πήρατε χαμπάρι ότι αυτό το έκαναν υπηρεσιακοί παράγοντες, τότε υπάρχει πολιτική ευθύνη ότι ήρθατε εδώ να μας ξεγελάσετε. Αλλά, τέλος πάντων, σ' αυτό το ζήτημα με τους καταλόγους που δώσατε στη δημοσιότητα εγώ είμαι ικανοποιημένος με το ότι όλες οι αναπροσαρμογές είναι προς τα κάτω. Θέλω, όμως, ρητή δέσμευση ότι αυτό συμβαίνει παντού στο νομοσχέδιο. Δεν είναι δυνατόν να περιμένετε από τους Βουλευτές να πάρουν ένα κομπιουτεράκι και να αρχίσουν να κάνουν υπολογισμούς. Γι' αυτό θα ήθελα αν είναι δυνατόν και τώρα στη δευτερολογία σας να μας δώσετε πλήρη συγκριτικό κατάλογο τι ίσχυε μέχρι τώρα και τι θα ισχύει με την ψήφιση του νομοσχεδίου. Ζητήστε από τους υπαλλήλους να αρχίσουν να κάνουν τώρα τις αναπροσαρμογές για όλα τα στοιχεία, αν δεν τα έχουν κάνει. Είμαι βέβαιος ότι τα έχουν κάνει και τα έχουν και πρέπει να μας τα δώσουν. Αυτό είναι το ένα. 
Έρχομαι τώρα σε ένα άλλο ζήτημα -δεν θα μιλήσω και στα άρθρα σε πολύ μεγάλη έκταση- το ζήτημα που αφορά την ανταλλαγή των νομισμάτων. Εδώ θέλω να αναφερθώ σε αυτό που είπε και ο κ. Ανδρεουλάκος, όσον αφορά το χρόνο της ανταλλαγής. Δέκα χρόνια εγώ τα θεωρώ πάρα πολλά. Δεν νομίζω ότι υπάρχει ντιρεκτίβα από την Ευρωπαϊκή Ένωση, επί δέκα χρόνια να δεχόμαστε χαρτονομίσματα σε δραχμές και να τα ανταλλάσσουμε με ευρώ. Είναι πάρα πολλά. Και αν αναπτυχθούν πραγματικά κυκλώματα, τα οποία θα οικειοποιηθούν τα αποσυρόμενα χαρτονομίσματα σε μεγάλες ποσότητες, αυτά τα κυκλώματα θα έχουν πολύ περισσότερο χρόνο και πολύ μεγαλύτερη ευκολία να διοχετεύσουν αυτές τις δραχμές, που υποτίθεται ότι έχουν αποσυρθεί στην αγορά και να κερδοσκοπίσουν εις βάρος όλου του κοινωνικού συνόλου. Λοιπόν, εδώ τους δίνουμε το χρόνο τουλάχιστον να το κάνουν. 
Δεν έχω πειστεί ακόμα γιατί χρειάζεται να τους δώσουμε τόσο χρόνο, γιατί χρειάζεται δέκα χρόνια. Μήπως κάποιος δεν σηκώσει το στρώμα του για δέκα χρόνια και ξαφνικά το σηκώσει μετά από εννιά χρόνια και βρει από κάτω δραχμές που είχε βάλει; Δεν μπορώ να το πιστέψω ότι αυτός είναι ο λόγος που έχουμε μία δεκαετία. Γι' αυτό, ή θα πρέπει να μας δώσετε μία πειστική εξήγηση του τι γίνεται εδώ ή θα πρέπει αυτός ο χρόνος να συντομευτεί. Αυτό είναι το ένα ζήτημα, στο οποίο εγώ τουλάχιστον δεν έχω πειστεί ακόμη.
Είπατε ότι αυτή ήταν η τελευταία νομοθετική πρωτοβουλία για την εισαγωγή του ευρώ. Εγώ το σημειώνω. Αν κάτι διαπιστώσετε ότι το έχετε ξεχάσει, με αυτές τις δεσμεύσεις που μας δίνετε εδώ τόσο εύκολα, εκτίθεσθε. Ελπίζω ότι πράγματι δεν θα μας φέρετε άλλη μέχρι το τέλος του χρόνου νομοθετική ρύθμιση για την εισαγωγή του ευρώ. Προσεκτικά το λέω, αλλά δεν το αποκλείουμε, από όσα αντιλαμβάνομαι κάτι μπορεί να σας ξεφύγει. Μη δίνετε τόσο εύκολα αυτού του είδους τις δεσμεύσεις. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. Θα χρησιμοποιήσω ένα μέρος της δευτερολογίας μου για την ενημέρωση. Έστω και αργά πρέπει να γίνει αυτή η ενημέρωση. Θέλω να επισημάνω ότι η διαδικασία της ενημέρωσης για το ευρώ σε καμία περίπωση δεν πρέπει να γίνει...
ΠΡΟΕΔΡΕΥΩΝ (Κωνσταντίνος Βρεττός): Κύριε Αλογοσκούφη, δεν έχει ένα μέρος της δευτερολογίας. Ούτε έχετε και δευτερολογία. Έχετε χρόνο είκοσι λεπτά. Πείτε μου να σας δώσω δύο-τρία λεπτά ακόμη. 
ΓΕΩΡΓΙΟΣ ΑΛΟΓΟΣΚΟΥΦΗΣ: Δώστε μου δύο λεπτά, κύριε Πρόεδρε. Τελειώνω. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
ΣΤΕΦΑΝΟΣ ΜΑΝΟΣ: Μπορώ να σας διακόψω για ένα δευτερόλεπτο;
ΓΕΩΡΓΙΟΣ ΑΛΟΓΟΣΚΟΥΦΗΣ: Ορίστε.
ΣΤΕΦΑΝΟΣ ΜΑΝΟΣ: Πρόσεξα μία αποστροφή του λόγου του κυρίου Υπουργού. Μίλησε για την εμμονή του στο σύμφωνο σταθερότητος. Εγώ προσωπικά το χαιρετίζω αυτό και αναρωτιέμαι ποια είναι η θέση της Νέας Δημοκρατίας επ' αυτού. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Καλά, τώρα, αυτό θέλει μισή ώρα...
ΓΕΩΡΓΙΟΣ ΑΛΟΓΟΣΚΟΥΦΗΣ: Όχι, ένα λεπτό. 
Για την ενημέρωση εγώ θα ήθελα να επισημάνω το εξής. Να απαντήσω και στον κ. Μάνο, άλλωστε ήταν το τελευταίο στοιχείο που ήθελα να αναφέρω, οπότε κρούετε ανοιχτές θύρες. 
Λέω το εξής: Η ενημέρωση που πρέπει να γίνει σε καμία περίπτωση δεν πρέπει να γίνει ευκαιρία για επαίσχυντη κυβερνητική προπαγάνδα, όπως είδαμε με την ενημέρωση για τα ευρωπαϊκά έργα. Αυτό θέλω να το επισημάνω, γιατί σήμερα ο Υπουργός με την ομιλία του εμένα δεν με έχει πείσει καθόλου ότι δεν θα χρησιμοποιηθεί η διαδικασία της ενημέρωσης για το ευρώ ως κυβερνητική προπαγάνδα. Και θα το παρατηρήσουμε και θα το καταγγείλουμε αν είναι.
Τώρα για τη θέση της Νέας Δημοκρατίας. Κύριε Μάνο, εμείς θεωρούμε και, κύριε Υπουργέ -είχαμε άλλωστε και μία δημόσια αντιπαράθεση με τον Υπουργό για το συγκεκριμένο αυτό ζήτημα από τις στήλες οικονομικού περιοδικού- εμείς θεωρούμε ότι το σύμφωνο σταθερότητας, όπως είναι σήμερα, είναι εξαιρετικά άκαμπτο. Και θεωρούμε ότι οι κανόνες που πρέπει να υπάρχουν είναι κανόνες που πρέπει να υπάρχουν για τα διαρθρωτικά ελλείμματα και όχι για τα κυκλικά ελλείμματα. Διότι σε μια περίοδο ύφεσης, όπως αυτή που μπαίνει η διεθνής οικονομία, πάρα πολλοί αντιλαμβάνονται ότι με τους άκαμπτους αυτούς κανόνες η Ευρώπη δεν έχει την ευελιξία να αντιμετωπίσει τη μείωση της ζήτησης. Εμείς δεν θεωρούμε ότι υπάρχει περιθώριο για δημοσιονομική χαλάρωση στην Ελλάδα, διότι τα στοιχεία για τους προϋπολογισμούς είναι πλαστά και ενώ εμφανίζονται πλεονασματικοί, στην πραγματικότητα είναι ελλειμματικοί και μάλιστα έντονα ελλειμματικοί, διότι υπάρχει κρυφό χρέος, προεξοφλήσεις, προεισπράξεις, προμέτοχα κλπ.
Αλλά ότι υπάρχει περιθώριο για κάποια πιο ευέλικτη δημοσιονομική πολιτική σε ευρωπαϊκό επίπεδο, κάτι τέτοιο θα βοηθούσε την Ελλάδα. Γι' αυτό η θέση μας δεν είναι τόσο άκαμπτη όσο είναι η θέση που ανέπτυξε ο κύριος Υπουργός. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Θα ήθελα να επισημάνω, κύριε Πρόεδρε, ότι στη συζήτηση που έγινε στην Επιτροπή Οικονομικών Υποθέσεων σε καμία περίπτωση δεν έγιναν αυτά τα οποία είπε ο κ. Αλογοσκούφης σε σχέση με τις τιμές είτε στρογγυλοποίηση η οποία υπήρχε προς τα κάτω και εις βάρος του καταναλωτικού κοινού και με παρέμβαση της Νέας Δημοκρατίας. Αυτό δεν υφίσταται. Ουσιαστικά τέθηκε ότι θα έπρεπε αυτό να προσεχθεί σε κάτι το οποίο είχε διαμορφωθεί εξαρχής. Δεν πρέπει να λέμε πράγματα τα οποία δεν συμβαίνουν. Συμφώνησε στην κατεύθυνση αυτή την οποία εμείς είχαμε προσδιορίσει σε όλη τη διαδικασία. Και η κατεύθυνση αυτή δεν ήταν μεταξύ δύο και τριών τιμών, διότι το ύψος των δέκα δισεκατομμυρίων που διαμορφώνει η προς τα κάτω ουσιαστικά -αυτό που είπα και στην εισήγησή μου- και η διαδικασία όπου είναι τα αφορολόγητα να είναι προς τα πάνω και στην επιτροπή έδωσα τα παραδείγματα των τέκνων στα αφορολόγητα συγκεκριμένα και με στοιχεία, αυτό θέλω να καταγραφεί, διότι δεν είναι δυνατόν να καταγράφονται παραπλανητικές απόψεις ή διαθέσεις και επιθυμίες οι οποίες έχουν σχέση με την πραγματικότητα. Εάν υπήρχε κάποιο λάθος υπηρεσιακού παράγοντα, οριακό αυτό το οριακό λάθος γι' αυτό έρχεται στις επιτροπές για να διορθώνονται κάποια πράγματα. Εξάλλου δύο -τρία είχαμε επισημάνει και εμείς όταν κάναμε τον έλεγχο στη διαδικασία αυτή. Εδώ μιλάμε για χιλιάδες χιλιάδων αριθμούς και δεν είναι δυνατόν το ένα εκατομμυριοστό να αποτελεί στοιχείο πολιτικής τάσης στο ελληνικό Κοινοβούλιο. 
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, πέστε και για τα άρθρα κάποιες παρατηρήσεις.
ΙΩΑΝΝΗΣ ΒΑΘΕΙΑΣ: Τώρα θα μιλούσα για τα άρθρα.
Όσον αφορά το άρθρα, πιστεύω ότι έχουν προσδιοριστεί. Έχουμε τα άρθρα 1 έως 8 όπου προσδιορίζουμε με ακρίβεια την εισαγωγή από το ευρώ στο άρθρο 1, την περιγραφή και την κυκλοφορία με ακριβή τρόπο, την έκδοση των κερμάτων του ευρώ στο άρθρο 2, στο άρθρο 3 έχουμε αναλυτικά τις εθνικές παραστάσεις. Και πιστεύω ότι οι εθνικές παραστάσεις αυτές είναι στην κατεύθυνση πραγματικά της ιστορίας μας ως έθνος και όσον αφορά αυτό που απεικονίζεται και δείχνουμε τη σύγχρονη ελληνική εμπορική ναυτιλία, τη μορφή του Ρήγα Φεραίου του Βελεστινλή, τη μορφή του Ιωάννη Καποδίστρια, τη μορφή του Ελευθερίου Βενιζέλου και τη μορφή της θεάς Αθηνάς, το μεγάλο σύμβολο όπως και μορφή όσον αφορά την αρχαία Σπάρτη με την ελληνική δημοκρατία.
Το άρθρο 4 στην παραγωγή και την κοπή των κερμάτων ευρώ. Έχουμε την ανταλλαγή των αποσυρομένων νομισμάτων και εδώ θα ήθελα να ξαναπώ ότι το θέμα της δεκαετίας έχει τεθεί για να είμαστε εναρμονισμένοι σε σχέση με το άρθρο 68 της Τραπέζης της Ελλάδος, διότι διαφορετικά θα θέλαμε πολύ μεγάλες τροποποιήσεις και δεν θα μπορούσε να λειτουργήσει η διαδικασία, αλλά δεν μπορώ να κατανοήσω με πόση ευκολία τέθηκε στο ελληνικό Κοινοβούλιο ότι είναι δυνατόν από τις αποσύρσεις και τις καταστροφές να μην υπάρχει καταστροφή, αλλά να επανέρχονται τα τραπεζογραμμάτια στην κυκλοφορία στην Ελλάδα.
Αυτό πραγματικά θέλω να το τεκμηριώσει η Νέα Δημοκρατία, γιατί δεν είναι δυνατόν να το λέμε, διότι δεν μπορεί να συμβεί. Οι διαδικασίες αποσύρσεων και καταστροφής είναι τόσο συγκεκριμένες και με τέτοιες διαδικασίες ασφάλειας, που δεν επιδέχεται καμία αμφισβήτηση. Μάλιστα είπα και στην ομιλία μου ότι όλη αυτή η διαδικασία είναι μια διαδικασία όπου καλούμε όλους για να κάνουν τις ανταλλαγές, διότι διαφορετικά δεν υπάρχει νόημα κάποιος να κρατάει τραπεζογραμμάτια στο σπίτι. Και αυτό πιστεύω ότι αν κάποιος το αναλύει σήμερα, όπως έχουν αλλάξει τα συναλλακτικά ήθη στην Ελλάδα, τα θέματα είναι τελείως διαφορετικά από αυτά που υπήρχαν τα παλαιότερα χρόνια. Έχουμε τις μεταβατικές διατάξεις στο άρθρο 7 και στο άρθρο 8 την τροποποίηση και τη συμπλήρωση των διατάξεων για την προστασία του νομίσματος και τη μετατροπή των ποσών. 
Εδώ υπάρχει συμπλήρωση του Ποινικού Κώδικα και με τον τρόπο αυτό καλύπτει όλη τη διαδικασία σε σχέση με την άρτια λειτουργία και προστασία της κυκλοφορίας του ενιαίου νομίσματος του ευρώ.
Από το άρθρο 9 μέχρι το 11 και όλα τα άρθρα μέχρι το 27 έχουμε συγκεκριμένες ρυθμίσεις, έχουμε τις ρυθμίσεις φορολογίας εισοδήματος. Κι εδώ από το άρθρο 9 μέχρι το 12 είναι διαδικασίες όπου φαίνεται οι αλλαγές οι οποίες υπάρχουν στα αφορολόγητα. Και αυτό καταγράφεται. Και μάλιστα συγκεκριμένα υπάρχουν και κάποια ποσά από φορολογίες λαχείων ή οτιδήποτε άλλο, τα οποία είχαν να αναπροσαρμοστούν από το 1982. Με την ευκαιρία αυτού του νομοσχεδίου υπάρχει μια σημαντικότατη αναπροσαρμογή, όπως σημαντική αναπροσαρμογή υπάρχει και σε άλλες κατηγορίες, όπως σε σχέση με κληρονόμους, διαδικασίες που φαίνεται στην καταγραφή που είχαμε αναπροσαρμογές από το 1984 ότι με αυτήν την ευκαιρία έχουμε τριπλασιασμό των συγκεκριμένων ποσών όπου είχαν δεκαεπτά χρόνια να γίνουν οι συγκεκριμένες αλλαγές και στη φορολογία του εισοδήματος και σε αυτά τα οποία προσδιορίζονται στα συγκεκριμένα άρθρα. 
Από εκεί και πέρα στο άρθρο 14 έχουμε τις ρυθμίσεις στη φορολογία μεγάλης ακίνητης περιουσίας. Εδώ υπάρχει στρογγυλοποίηση όσο το δυνατόν με ακρίβεια. Έχουμε τη φορολογία κεφαλαίου και κάνουμε και την ανάλυση τι συμβαίνει από την 1η Ιανουαρίου 2002. 
Στο άρθρο 16 έχουμε τις ρυθμίσεις στο φόρο προστιθέμενης αξίας, όπως και μια σειρά ρυθμίσεις στον Κώδικα Βιβλίων και Στοιχείων, τις ρυθμίσεις θεμάτων δημοσίων εξόδων, συναφείς ρυθμίσεις με θέματα δημοσίων εσόδων. Είναι κατά σειρά τα άρθρα τα οποία περιγράφονται στο νομοσχέδιο. 
Στο άρθρο 20 έχουμε την ανάλυση των τελών κυκλοφορίας με την ενσωμάτωση σε αυτά των εισφορών ΤΣΑ και τελών χαρτοσήμου.
Στο άρθρο 21 έχουμε τις ρυθμίσεις των ελεγκτικών διαδικασιών και διοικητικών και ποινικών κυρώσεων, όπου υπάρχει συγκεκριμένη ανάλυση η οποία γίνεται με αντιστοιχήσεις ακριβώς, στρογγυλοποιήσεις ή αναπροσαρμογές όπου έχουμε προσδιορίσει και τροποποιήσεις νόμων μέχρι το άρθρο 27. 
Πιστεύω ότι όλη αυτή η διαδικασία είναι διαδικασία από τις σημαντικότερες. Πιστεύω ότι και στο επίπεδο των άρθρων η ανάλυση είναι και τεκμηριωμένη και νομοτεχνικά και με τον τρόπο εκείνο που δίνουμε τη διάσταση της σοβαρότατης προσπάθειας η οποία έχει γίνει. Πιστεύω ότι από τη συζήτηση που έγινε και επί της αρχής διαφάνηκε ότι υπάρχει μια αδυναμία να υπάρξει αντιπολιτευτικό λόγος και σε μία πορεία σημαντική της ελληνικής οικονομίας τηρουμένων των εθνικών αναλογιών των διεθνών σε πολύ σημαντικό βαθμό αλλά και όλης της προετοιμασίας η οποία έχει γίνει μέχρι σήμερα. 
Γι' αυτόν το λόγο πιστεύω ότι και επί των άρθρων πρέπει να γίνει η ψήφιση για να ολοκληρώσουμε και τη σημερινή διαδικασία.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αδάμ Ρεγκούζας, εισηγητής της Νέας Δημοκρατίας, έχει το λόγο.
Κύριε Ρεγκούζα, εάν δεν διαφωνείτε και εσείς να μπείτε και στα άρθρα.
ΑΔΑΜ ΡΕΓΚΟΥΖΑΣ: Ναι, κύριε Πρόεδρε, δεν υπάρχει καμία διαφωνία.
Θα ήθελα να αναφερθώ και εγώ πριν μπω στα άρθρα σε αυτά που είπε ο κύριος Υπουργός.
Με ενόχλησε και εμένα η λέξη "εμπέδωση" που δεν ταιριάζει βεβαίως στο Κοινοβούλιο, σε Βουλευτές που μπορεί να έχουν τις διαφωνίες τους, αλλά όμως έχουν και γνώση και άποψη. 
Δεν θα αποφύγω τον πειρασμό να πω ότι ο κύριος Υφυπουργός Εθνικής Οικονομίας εμπέδωσε την ευρωπαϊκή προοπτική της χώρας και τον ευρωπαϊσμό τώρα τελευταία γι' αυτό, αναγκάζεται να προβαίνει σε πλειοδοσίες ευρωπαϊσμού; Εάν είναι έτσι, αυτό είναι μία θετική εξέλιξη. Αλλά εμείς έχουμε παραμείνει χρόνια τώρα σταθεροί σε αυτήν την πορεία. Δεν είπαμε άλλα χθες και άλλα σήμερα. Λέμε πάντα τα ίδια και είμαστε μάλιστα και ιδιαίτερα συνεπείς.
Τώρα θα ήθελα να το συνδυάσω λίγο με αυτό που είπε ο εισηγητής της Πλειοψηφίας, ότι η Νέα Δημοκρατία δεν έχει αντιπολιτευτικό λόγο. ΄Ε, λοιπόν, να σας πούμε ξεκάθαρα ότι οι ανένδοτοι αγώνες ανήκαν σε μία άλλη εποχή. Εμείς δεν είμαστε οπαδοί του ανένδοτου αγώνα. Είμαστε οπαδοί μιας εποικοδομητικής κριτικής που μπορεί να βοηθήσει, μπορεί να σπρώξει -και αυτό επιδιώκουμε- την Κυβέρνηση στο σωστό δρόμο να λύσει προβλήματα που η ίδια συσσωρεύει. Εάν και αυτό δεν μπορεί να εκτιμηθεί από την πλευρά της Κυβέρνησης ή της Πλειοψηφίας, είναι δικό της πρόβλημα. Ο ελληνικός λαός όμως βιώνει προβλήματα και τα προβλήματα του ελληνικού λαού δεν επιδέχονται ούτε ωραιοποιήσεων ούτε αφέσεων αμαρτιών άνευ όρων.
Ο ελληνικός λαός γνωρίζει, καταγράφει, συσσωρεύει και θα απαντήσει βεβαίως, παρά τις όποιες αλλοιώσεις της εικόνας που προσπαθεί να κάνει η Κυβέρνηση και όχι να σκύψει πραγματικά με ενδιαφέρον στην πολιτική.
Τώρα να έρθουμε και στα δικά μας, στο νομοσχέδιο. Κάνατε τις βελτιώσεις, τις στρογγυλοποιήσεις προς τα κάτω. Μην καθόμαστε τώρα να κάνουμε αντιπαραθέσεις αυτού του είδους. Το τεκμήριο για τους επτά ίππους ήταν 4.900 ευρώ και πήγε 4.800. Εδώ είναι η εισηγητική έκθεση. Το δεύτερο ποσό από 6.200 που ήταν στην εισηγητική έκθεση πήγε στο 6.100. Όλα προς τα κάτω είναι. Μη λέτε, λοιπόν, ότι η επισήμανσή μας δεν είχε ανταπόκριση ή δεν λειτούργησε στο να προφυλάξει και την ίδια την Κυβέρνηση τελικά. Μπορεί να είναι μικρά τα ποσά αλλά επί της ουσίας υπάρχει πρόβλημα. 
Δεν απήντησε ο κύριος Υπουργός για το διάστημα που το επισήμανε και ο κ. Αλογοσκούφης, για τα δέκα χρόνια στο άρθρο επτά, γι' αυτά τα μεγάλα διαστήματα που δίνεται η δυνατότητα να εξαργυρώνονται τα χαρτονομίσματα κλπ.
Ο κ. Αλογοσκούφης δεν το έκανε από αντιπολιτευτική μιζέρια αυτό. Το τόνισε νομίζω με γλαφυρό τρόπο και ο κ. Ανδρεουλάκος, το τι γίνεται με τα ναρκωτικά. Επισημαίνουμε ότι υπάρχει τέτοιος κίνδυνος. Δεν υπάρχουν παραδείγματος χάρη μηχανές που να σφραγίζουν όλα τα χαρτονομίσματα με μία ένδειξη. Δεν μας λέτε τι διαδικασίες θα έχει η επιτροπή για να εκτιμήσουμε τα δέκα χρόνια εάν είναι πολλά ή λίγα. Εκ πρώτης όψεως τουλάχιστον φαίνεται ότι είναι πολλά. Δεν μας δίνετε μία πειστική απάντηση, γιατί αφού δεν υπάρχει μία ευρωπαϊκή ντιρεκτίβα να επιβάλει κάτι τέτοιο. Στο κάτω-κάτω όποιοι ξεχαστούν στα δέκα χρόνια, εκατό χιλιάδες φορές ας ξεχαστούν. 
Επισημάναμε τη θετική αναμόρφωση της διάταξης στο άρθρο 8 για την αλλαγή του 208 και 209 του Ποινικού Κώδικα. Να πούμε τι; Ένα σωρό διατάξεις στο άρθρο 9 μετατρέπονται από δραχμές σε ευρώ. Να αρχίσουμε να λέμε τις διαφωνίες μας; Είναι πάρα πολλές. Το είπαμε και στη συζήτηση επί της αρχής. 
Η αποδοχή του νομοσχεδίου δεν έχει ταυτόχρονη αποδοχή σε πολλές απ' αυτές τις διάσπαρτες διατάξεις του νομοσχεδίου που αναδύουν πολιτική και κυρίως εκείνες που θίγουν ευαίσθητες κοινωνικές ομάδες.
Mια διευκρίνιση επίσης: Θα ήθελα να μας πει ο κύριος Υπουργός ή ο κύριος Υφυπουργός για τα τέλη κυκλοφορίας και ειδικότερα για τη σπουδή της Kυβέρνησης να προαγοραστούν τα τέλη κυκλοφορίας των Ι.Χ. αυτοκινήτων από το Νοέμβριο μέχρι 14 Δεκεμβρίου. Η απάντηση που έδωσε ο κύριος Υφυπουργός στην επιτροπή ότι δήθεν θα μπερδευτεί ο πολίτης να τα αγοράσει σε ευρώ, δεν είναι πειστική. Μα, όλα δεν θα μετατραπούν από 1.1.2002 σε ευρώ; Αν δεν τα αγοράσει, να προσαρμοστούν κι αυτά. Ποια είναι η διαφορά; Όμως, ο στόχος της Κυβέρνησης δεν είναι αυτός.
Πρώτον, τα απολογιστικά στοιχεία για τη συζήτηση του προϋπολογισμού θα είναι μέχρι τον Αύγουστο. Στη συνέχεια θα έχουμε υπερεκτιμήσει τα έσοδα των τεσσάρων επόμενων μηνών για να δημιουργήσουμε μια πολιτική ευφορία στη συζήτηση του προϋπολογισμού, ενώ γνωρίζουμε ότι τα έσοδα δεν θα έχουν την ίδια πορεία που θα έχουν μέχρι τέλος Αυγούστου, γιατί γνωρίζουμε ότι φέτος οι δηλώσεις έχουν εκκαθαριστεί πιο νωρίς, επομένως οι εισπράξεις έχουν γίνει πιο νωρίς. Αντίθετα, θα είναι ελλειμματικοί οι τέσσερις μήνες. 'Ομως στο επίπεδο των εκτιμήσεων θα είναι υπερεκτιμημένα αυτά τα μεγέθη, όπως συνήθως κάνει η Κυβέρνηση, με αποτέλεσμα, η συζήτηση ακόμα και στον προϋπολογισμό να γίνεται σε άλλη βάση. Η Κυβέρνηση το κάνει συστηματικά αυτό, όχι μόνο στα μεγέθη αυτά. Όταν πρόκειται να κάνει εκτιμήσεις, δημιουργεί μια ευφορία υπερεκτιμήσεων και όταν τα απολογιστικά στοιχεία έρχονται και καταγράφουν την ανακολουθία αυτής της πολιτικής, η Κυβέρνηση προσπαθεί να τα αγνοήσει με τη δημιουργική λογιστική. 
Παραδείγματος χάριν, μιλάει η Κυβέρνηση για πλεονασματικό προϋπολογισμό -και τον προηγούμενο χρόνο κατά κόρον- σαν μια αναγκαιότητα για το Σύμφωνο σταθερότητας της Ευρωπαϊκής 'Ενωσης, αλλά ουσιαστικά αλλοιώνει τα στοιχεία, όταν δεν βάζει 1,5 τρισεκατομμύριο επιστροφές φόρων, που δεν τα λογιστικοποιεί, δεν τα ενταλματοποιεί. Δαπάνες στα νοσοκομεία, που μας τις εμφάνιζε ο κ. Σημίτης στη Θεσσαλονίκη ως κοινωνικό πακέτο. Πόροι για δεδουλευμένες δαπάνες, που δεν είχαν προβλεφθεί στον προϋπολογισμό τον προηγούμενο χρόνο, εμφανίζονται σαν δαπάνες προς την υγεία, με αποτέλεσμα ο δείκτης να είναι αυξημένος, να επαίρεται η Κυβέρνηση ότι είναι κοινωνικά ευαίσθητη στον τομέα της υγείας. Με τέτοιες αλλοιώσεις ή τέτοιες ανόμοιες συγκρίσεις σαν αυτές που έκανε ο Υπουργός Εθνικής Οικονομίας πριν λίγο, στο επίπεδο των απολύτων αριθμών, είτε του πληθωρισμού που υπήρχε τη δεκαετία του '90 είτε του ρυθμού ανάπτυξης, προσπαθεί να πείσει κι εμάς για την παραπλάνηση, που ούτως ή άλλως, έχει σε εξέλιξη προς την ελληνική κοινωνία. 
Τέτοιες συγκρίσεις, κύριε Υπουργέ, ούτε στο πρώτο έτος των οικονομικών σχολών δεν γίνονται. Οι περισσότεροι Βουλευτές, που έχουν και μια οικονομική παιδεία, δεν μπορούν να ακούν τέτοια πράγματα και βεβαίως εσείς επιλέξατε να παραπλανείτε τους πολίτες με αυτόν τον τρόπο. Εμάς δεν πρόκειται ούτε να μας πείσετε ούτε να μας παραπλανήσετε ούτε να μας κάνετε τέτοιου είδους μαθήματα. 
Το άρθρο 12 αναφέρεται στις αντικειμενικές αξίες. Δράττομαι της ευκαιρίας να ζητήσω μια δέσμευση από τον Υπουργό Εθνικής Οικονομίας εδώ. Βλέπουν το φως της δημοσιότητας ειδήσεις ότι θα αυξηθούν οι αντικειμενικές αξίες και μάλιστα σε αγροτικές περιοχές. Το επιχείρημα από το Υπουργείο Οικονομικών είναι ότι κάποιοι από τους δήμους ζήτησαν μειώσεις αντικειμενικών αξιών, αλλά διαπιστώθηκε ότι όχι μόνο δεν υπάρχουν μειώσεις, αλλά υπάρχουν αυξήσεις σε σχέση με τη διαμόρφωση των τιμών αγοράς. Ως αιτιολογία, εκεί που οι δήμοι ζητούσαν μειώσεις, έρχεται το Υπουργείο Οικονομικών να εξαγγείλει αυξήσεις των αντικειμενικών αξιών. Πού θα πάει όλη αυτή η ιστορία; 
Μια κουβέντα για το φόρο της λεγόμενης μεγάλης ακίνητης περιουσίας, γιατί εδώ γίνεται μεγάλη σπέκουλα. Το γνωρίζετε κι εσείς ότι ο Φόρος Ακίνητης Περιουσίας έχει καταντήσει να είναι λαϊκός φόρος. Να απομονώσουμε τη μεγάλη περιουσία και να τη φορολογήσουμε, μάλιστα με λιγότερο κόστος, όμως να μη μετατρέψουμε το λαϊκό φόρο σε μεγάλη ακίνητη περιουσία και μάλιστα ένα φόρο που δεν αποδίδει στην πραγματικότητα τίποτα στο Υπουργείο Οικονομικών. 
Αντίθετα δημιουργεί τεράστια προβλήματα.
Θα ήθελα επίσης στο άρθρο 20 να γίνει μία διευκρίνιση. Γιατί δεν μας δίνετε τα μεγέθη που ενοποιείτε; Ενοποιείτε τέλη κυκλοφορίας, ενοποιείτε ΤΣΑ, ενοποιείτε χαρτόσημα. Δώστε μας έναν πίνακα για να ξέρουμε τι κάνετε. Γιατί δεν μας τον δίνετε; Πώς στη συνέχεια εμείς να μη σας λέμε ότι προσπαθείτε να αποκρύψετε κάποια πράγματα;
Με αφορμή το άρθρο 21 για τους συνοπτικούς ελέγχους εμείς σας έχουμε πει ότι έπρεπε να κάνετε μια πιο έγκαιρη τομή στο φορολογικό σύστημα. Εσείς τη αφήνετε για το 2003. Επειδή είναι προεκλογικός χρόνος προσπαθείτε να κάνετε εξαγγελίες και να σκορπίσετε προς την ελληνική κοινωνία πολιτική την οποία δεν θα κληθείτε ποτέ να την εφαρμόσετε. Προσπαθείτε να υπονομεύσετε δηλαδή και το οικονομικό αύριο της χώρας, αρκεί μόνο να εξυπηρετήσετε τις προεκλογικές σας ανάγκες. 
Πείτε μας λοιπόν από τώρα εάν στο επίπεδο των φορολογικών ελέγχων θα κάνετε συνοπτικούς ελέγχους. Θα βγάλετε κάποια απόφαση περαίωσης; Εάν δεν κάνετε κάτι τέτοιο -το είχα πει και στον κύριο Υφυπουργό στην επιτροπή- θα αφήσετε να παραγραφούν αυτές οι απαιτήσεις του δημοσίου από τους 'Ελληνες πολίτες; 'Εχει την πρακτική και την πολιτική του αξία αυτό. 
Γνωρίζω ότι οι αποφάσεις αυτές δεν δημιουργούν φορολογική συνείδηση στους πολίτες. Σας ρωτώ όμως: Θα αφήσετε να παραγραφούν ή θα αρχίσετε τις νέες παρατάσεις παραγραφής, όπως έχετε κάνει και σε πάρα πολλά πράγματα μέχρι σήμερα; Είναι ενδιαφέρον να ακούσουμε την άποψή σας επ' αυτού.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
Κύριε Λαφαζάνη, έχουμε πει να συζητήσουμε και τα άρθρα κυρίως στη δευτερολογία.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως.
Εγώ δεν θα επιχειρήσω να σχολιάσω γενικά την ομιλία του κυρίου Υπουργού. Δεν ξέρω εάν αυτή είναι η ώρα για μια συζήτηση για το ευρώ, πάντως μου έκανε εντύπωση μία φράση του κυρίου Υπουργού, την οποία δεν μπορώ παρά να την επικαλεσθώ για να πω δυο λόγια. Είπε ο κύριος Υπουργός ότι αυτός και η Κυβέρνησή του έχουν σώσει την ελληνική οικονομία.
Κύριε Υπουργέ, μη σώζετε άλλο τόσο πολύ αυτήν την ελληνική οικονομία, γιατί από το σώσιμο κάποιοι θα φθάσουν στα έσχατα όρια της εξαθλίωσης στην ελληνική κοινωνία, εκτός εάν δεν έχετε επαφή με μεγάλα τμήματα του ελληνικού πληθυσμού. 'Οταν λέτε ότι σώσατε την ελληνική οικονομία, δεν επιχειρήσατε καν να απαντήσετε σε αιτιάσεις για την τεράστια, εκρηκτική, καλπάζουσα ανεργία. Δεν είπατε τίποτα για τις αβυσσαλέες ανισότητες, οι οποίες μεγεθύνονται. Δεν είπατε τίποτα για τη νέα φτώχεια, η οποία σαρώνει πάνω από το 25% του ελληνικού πληθυσμού, ο οποίος ακούει το ευρώ και τις τυμπανοκρουσίες σας χωρίς να αντιλαμβάνεται τι λέτε, διότι μπορεί η Ελλάδα να εντάσσεται στο ευρώ και ο άλλος να βλέπει τη ζωή του να χειροτερεύει κάθε μέρα.
'Ενα στοιχείο, μιας και αναφέρθηκε σε αριθμούς, θα ήθελα να πω στον κύριο Υπουργό, για να σταματήσει επιτέλους να εμπαίζει το Κοινοβούλιο και επιλεκτικά να χρησιμοποιεί αριθμούς και μάλιστα λογιστικής τάξης. Το εμπορικό ισοζύγιο της χώρας κάθε χρόνο πηγαίνει από το κακό στο χειρότερο. Πέρσι είχαμε μείωση σε απόλυτο αριθμό εξαγωγών. Φέτος συνεχίζεται αυτό. Σύμφωνα με τα πρώτα στοιχεία που μας εδόθησαν έχουμε απόλυτη μείωση των εξαγωγών μας, ιδιαίτερα προς την Ευρωπαϊκή 'Ενωση. Ξέρετε που κατάντησε η σωτηρία της ελληνικής οικονομίας; Να έχουμε εξαγωγές ως Ελλάδα σήμερα στην Ευρωπαiκή 'Ενωση αντίστοιχες με αυτές του Λουξεμβούργου. Συνεχίστε να σώζετε έτσι την ελληνική οικονομία και θα δείτε "σεισμικές δονήσεις" να επέρχονται το επόμενο διάστημα.
Πέραν αυτών, θα μπω σε κάποια συγκεκριμένα άρθρα στα οποία δεν απάντησε ο κύριος Υπουργός στην ομιλία του, παρ' όλο που ετέθησαν ορισμένοι προβληματισμοί και κριτικές για πολλά από αυτά.
Κατ' αρχήν στο άρθρο 7 για τον άτοκο προεφοδιασμό, χαρίζετε δεκάδες δισεκατομμύρια στις τράπεζες. Γιατί το κάνετε αυτό; Αν οι τράπεζες έχουν κόστος για τη μετατροπή των δραχμών σε ευρώ, να μας πείτε ποιο είναι. Να μας πείτε πόσα τρισεκατομμύρια θα πάρουν και τι σημαίνει η παρακράτησή τους για ένα μήνα ατόκως. Λέτε ότι θα τα επιστρέψουν σε τρεις δόσεις σε ευρώ. Γιατί δεν το βάζετε αυτό στο νομοσχέδιο; Οι τράπεζες εφοδιάζονται από την Τράπεζα της Ελλάδος σε ευρώ σε τακτές ημερομηνίες. Τις βάζετε στο νομοσχέδιο. Την επιστροφή γιατί δεν τη βάζετε στο νομοσχέδιο; Και γιατί είναι άτοκη; Να μας πείτε και το όφελος που θα έχουν οι τράπεζες από την άτοκη ρευστότητα, για να βγάλουμε συμπεράσματα. 
Δεν είναι δυνατόν να γίνονται τέτοια πράγματα, προεφοδιασμός και δώρα δεκάδων δισεκατομμυρίων. Πρέπει να τοποθετηθείτε αυστηρά σε αυτό το θέμα. Ναι, θα τις προεφοδιάσουμε, πότε θα τα επιστρέψουν, με ημερομηνίες δεσμευτικές που θα αναγράφονται στο νομοσχέδιο. Αν είναι άτοκα, όπως λέτε, γιατί θα τα πάρουν άτοκα; Ποιο είναι το κόστος μετατροπής τους; Εν πάση περιπτώσει, λέτε ότι οι τράπεζες θα δίνουν στις επιχειρήσεις ατόκως. Ποιος το εγγυάται αυτό; Εσείς; Έχετε δει τράπεζες να δίνουν λεφτά ατόκως; Μπορεί η Τράπεζα της Ελλάδος και σεις να είστε γενναιόδωροι προς τα τραπεζικά ιδρύματα και να τους δίνετε ρευστότητα σε ευρώ ατόκως. Αμφιβάλλω όμως αν οι τράπεζες, χωρίς να είναι κατοχυρωμένο στο νόμο, θα δώσουν άτοκα έστω κι ένα ευρώ σε επιχείρηση, που θα επιστραφεί μετά την 1.1.2002. 
Στο άρθρο 7, παράγραφος 7, έχουμε πλήρη παράδοση εξουσιών του Υπουργείου Οικονομικών για να μεταβάλει κατά το δοκούν από την 1.1.2002 χρηματικά ποσά, παράβολα και πρόστιμα είτε αυτά προέρχονται από κανονιστικές είτε από δικονομικές διατάξεις. Είναι δυνατόν να υπάρχει τέτοια εξουσιοδότηση εν λευκώ, να αυξάνετε χωρίς νόμο χρηματικά ποσά οιασδήποτε φύσεως; Αύριο εσείς μπορεί να αρχίσετε να αυξάνετε τα πάντα, χωρίς νόμους. Πού πάει η Βουλή όταν εσείς παίρνετε τέτοια γενική εξουσιοδότηση; Στην επιτροπή σας το είπαμε κι εγώ και ο κ. Μαντέλης ότι αυτό που κάνετε είναι παράνομο. Δεν είναι δημοκρατικό. Υποβαθμίζετε αυθαιρέτως στη Βουλή και τα δικαστήρια. Δεν μπορείτε να λέτε στο πρώτο κεφάλαιο ότι κάνετε προσαρμογές για το ευρώ και να πετάτε στην παράγραφο 7 μια τέτοια εξουσιοδότηση. Λέτε ότι μετά τη στρογγυλοποίηση μπορείτε να κάνετε αυθαιρέτως ό,τι θέλετε. Πού ξανακούστηκε αυτό; Έπρεπε να "είχαν σηκωθεί και οι πέτρες" εδώ μέσα. Όμως, δεν βλέπω αντιδράσεις. Δεν ξέρω γιατί.
Επίσης στο Β' κεφάλαιο εξήγησα ότι δεν γίνεται στρογγυλοποίηση. Αν γινόταν στρογγυλοποίηση θα είχατε ένα άρθρο, το 1, σταθερό μετατροπέα και θα κάνατε τη στρογγυλοποίηση με το σταθερό μετατροπέα, όπως ψηφίσατε σε νόμο όλων των φορολογικών συντελεστών και κλιμακίων. Εσείς όμως κάνετε αναπροσαρμογή συντελεστών και κλιμακίων σε όλο το φορολογικό μας σύστημα. Δηλαδή, φέρνετε εν κρυπτώ ένα νέο φορολογικό νομοσχέδιο και μας λέτε να το ψηφίσουμε στο όνομα της μετατροπής των δραχμών σε ευρώ.
Σας είπα το παράδειγμα με τα καύσιμα. Ο κ.Παπαντωνίου απαντώντας είπε ότι δεσμευόμαστε από την Ευρωπαϊκή Ένωση, δεν μπορούμε να το έχουμε παρακάτω από αυτό που βάζετε, το οποίο με την αναπροσαρμογή που κάνετε είναι 500 δραχμές πάνω. Είπε ότι δεν μπορούμε να το κάνουμε από την Ευρωπαϊκή Ένωση. Δηλαδή παρανόμως είχαμε μέχρι τώρα το φόρο στο πετρέλαιο θέρμανσης και κίνησης; Και είμαστε εκτός του ευρωπαϊκού πλαισίου; Και έρχεσθε τώρα να διορθώσετε το ευρωπαϊκό πλαίσιο; Αλλά αν είναι έτσι τα πράγματα όπως τα λέτε που δεν είναι, τότε χρειάζεται ουσιαστική συζήτηση και όχι να μας λέτε μετατροπή των δραχμών σε ευρώ. Τι μετατροπή των δραχμών σε ευρώ; Αυτό είναι φορολογικό άρθρο άλλης τάξης, άλλης φύσεως και άλλης συζήτησης το οποίο όμως δεν μπορείτε να το περνάτε μέσα από αυτό το νομοσχέδιο όπως και την προείσπραξη των τελών κυκλοφορίας. Αυτό τι είναι; Μετατροπή των δραχμών σε ευρώ είναι η προείσπραξη των τελών κυκλοφορίας; Εβδομήντα δισεκατομμύρια θέλετε να τα βάλετε στον προϋπολογισμό του 2002 . Από πού και έως πού ακούστηκε λογική προείσπραξης τελών του 2002 να γίνεται το 2001; Μη μου πείτε ότι μιλάμε για τρεις-τέσσερις μήνες. Δεν είναι εκεί το θέμα, παρ'όλο που ζημιώνεται λίγο ο πολίτης από αυτό. Και, εν πάση περιπτώσει, ένα κράτος πρέπει να είναι έτοιμο. Δεν μπορεί να συμπεριφέρεται και να λέει "δεν πειράζει, προεισπράττω τρεις - τέσσερις μήνες πιο μπροστά και δεν ελαφρύνω τον πολίτη με το σχετικό ποσό". Το προεισπράττετε στο ακέραιο. Πρέπει να είστε συνεπείς ως κράτος. Δεν το κάνετε. Γιατί το προεισπράττετε; Θα μπορούσατε αν υπάρχει πρόβλημα με τις τράπεζες, που δεν υπάρχει, σας το εξήγησα, να το μεταφέρετε στο επόμενο δίμηνο. Μιλάμε για τέλη κυκλοφορίας του 2002. 
Εγκαινιάζετε μια επικίνδυνη πρακτική προείσπραξης. Την έχετε ξεκινήσει. Τώρα πάτε να προεισπράξετε τέλη του 2002, επόμενου έτους. Με αυτήν τη λογική θα προεισπράξετε αύριο και φόρους επόμενων ετών έτσι που πάτε. 
ΑΔΑΜ ΡΕΓΚΟΥΖΑΣ: Προμέτοχα !
ΠΑΝΑΓΙΩΤΗΣ ΛΑΦΑΖΑΝΗΣ : Προμέτοχα, προέσοδα ! Έχουμε γεμίσει εδώ πέρα με δημιουργικά κατασκευάσματα της νέας εποχής, εκσυγχρονιστικά κατά τα άλλα. Υποθηκεύουμε το μέλλον, τρώμε από το μέλλον, κλείνουμε τις τρύπες του προϋπολογισμού και έχουμε πλεόνασμα! Αυτή η λογική είναι η πιο εύκολη. Έτσι δεν έχει νόημα να συντάσσετε και προϋπολογισμούς με αυτήν τη λογική. Αν μπορείτε κάθε φορά να κάνετε αυτήν τη δουλειά, εισπράξεις μελλοντικές, έσοδα, κέρδη μελλοντικά που δεν υπάρχουν, μετοχοποιήσεις που δεν υπάρχουν, τέλη που πρέπει να εισπραχθούν από τον επόμενο χρόνο, κοινοτικές εισφορές και κοινοτικές συμμετοχές που θα εισπραχθούν, όλα να τα προεισπράττετε και να επιβαρύνεται το δημόσιο γι΄ αυτό, ασφαλώς θα κάνετε προϋπολογισμό. Αλλά είναι λογική αυτή; Και κατηγορούσατε δήθεν άλλες κυβερνήσεις, ακόμη και το παλαιό ΠΑΣΟΚ, ότι ανέπτυσσε την οικονομία με ελλείμματα; Εσείς τρώτε από το μέλλον. Το ίδιο κάνετε ακριβώς. 
Νομίζω λοιπόν ότι σε όλα αυτά θα έπρεπε να υπάρξουν κάποιες πειστικές απαντήσεις, διότι συσσωρεύονται πολλά πράγματα τα οποία κάνουν έναν κόσμο, ο οποίος γνωρίζει κάπως από αριθμούς, από συγκρίσεις αριθμών, από μεταφορές κλπ., να βγαίνει έξω από τα ρούχα του. Και ενοχλείται περισσότερο όταν υπάρχει αυτή η άνεση από την πλευρά του Υπουργείου Εθνικής Οικονομίας, μια άνεση λες και ζούμε σε μια χώρα που μοιράζουμε χρήματα, όταν ο προϋπολογισμός μας έχει αυτά τα εκρηκτικά προβλήματα. Και σας είπα, σεβαστείτε λιγάκι και το μέλλον.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, θα είμαι πολύ σύντομος γιατί η συζήτηση ήταν ουσιαστική και δεν νομίζω ότι δίνει λαβή σε πολλά σχόλια.
Το μόνο γενικότερο σχόλιο που θέλω να κάνω είναι ότι πέρα από τις κορόνες και τον εκνευρισμό του κ. Αλογοσκούφη, που δεν του ταιριάζει, διαπιστώνω ότι η Νέα Δημοκρατία, αν συμπεράνω από τη δευτερολογία του κ. Ρεγκούζα, αρχίζει να κατανοεί και να εμπεδώνει το απλό πραγματικό γεγονός ότι τα τελευταία χρόνια προχωρεί η πραγματική σύγκλιση στη πατρίδα μας με επιταχυνόμενους ρυθμούς.
Ξεκινήσαμε το 1996 με μια αναπτυξιακή περιοχή μικρή στην αρχή, η οποία διευρύνεται και σήμερα έχει φθάσει σε δύο και δυόμισι εκατοστιαίες μονάδες το χρόνο, πράγμα που σημαίνει ότι ξεκινώντας με δείκτη σύγκλισης 63% το 1993 φθάνουμε στο 72% φέτος το 2001 και αν διατηρήσουμε το αναπτυξιακό πλεονέκτημα των δύο ποσοστιαίων μονάδων για δέκα χρόνια, είναι προφανές ότι το 2010 με 2011 θα προσεγγίσουμε το 95% περίπου. Αυτή είναι η πρακτική μας, και τα αποτελέσματα της πολιτικής μας.
Τόσο όσον αφορά τα επιτεύγματα της Νέας Δημοκρατίας θέλω να θυμίσω πως μίλησα για ταχύτητες σύγκλισης προηγουμένως και είπα για εκατόν ογδόντα χιλιόμετρα που τρέχουν τα αυτοκίνητα. Επί Νέας Δημοκρατίας ο ρυθμός ανάπτυξης τα έτη 1990-1993 ήταν 0,6% και το 1993 ήταν αρνητικός μείον 1,6% . Με άλλα λόγια η Νέα Δημοκρατία, σε μεγάλο βαθμό, με την όπισθεν πήγαινε να επιτύχει το στόχο της πραγματικής σύγκλισης. 
Τώρα σε ό,τι αφορά τα ειδικότερα θέματα θα ήθελα να σχολιάσω τρία από αυτά. Πρώτον, αυτών των στρογγυλοποιήσεων. Όσο και να ψάχνει ο κ. Λαφαζάνης η πραγματικότητα είναι ότι στις χιλιάδες των περιπτώσεων που μετατρέπουμε ευρώ σε δραχμές, σε τέλη, σε χαρτόσημα και άλλες επιβαρύνσεις του δημοσίου, η πραγματικότητα είναι ότι η στρογγυλοποίηση γίνεται προς τα κάτω. Οι λίγες δραχμές που αθροίζονται σε κάθε μία από τις χιλιάδες των περιπτώσεων, αθροίζονται σε δέκα δισεκατομμύρια δραχμές προς όφελος του καταναλωτή. 
ΠΑΝΑΓΙΩΤΗΣ ΛΑΦΑΖΑΝΗΣ: Πού το βρήκατε αυτό; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Από τις μελέτες και αναλύσεις που έχουμε. Και αυτό που λέχθηκε σε ότι αφορά την απόφαση της στρογγυλοποίησης είναι απόφαση της Κυβέρνησης και ο έχων την τιμή να σας ομιλεί είναι πρόεδρος της Εθνικής Επιτροπής Ευρώ και σε μια συνεδρίαση πριν από ένα χρόνο είχα δηλώσει τη βούληση και πρόθεση της Κυβέρνησης στην επιτροπή, που εκπροσωπούνται οι παραγωγικές τάξεις, ώστε όλες οι στρογγυλοποιήσεις στο δημόσιο τομέα να είναι προς τα κάτω και να δώσουμε εάν σήμα στον ιδιωτικό τομέα να ακολουθήσει μια ανάλογη τακτική. Αυτό γίνεται είναι και μία ευρωπαϊκή πρακτική και πιστεύω ότι με αυτό το νομοσχέδιο το μήνυμα θα περάσει και στον ιδιωτικό τομέα της οικονομίας, υποβοηθούμενο από ισχυρούς ελέγχους που επιτόπια θα πραγματοποιήσουμε για να εξασφαλίσουμε την αποτροπή φαινομένων κερδοσκοπίας και αισχροκέρδειας. 
Τώρα σε ό,τι αφορά το θέμα της προμήθειας των τραπεζών των χαρτονομισμάτων σε ευρώ αν είναι άτοκη ή όχι, διαπιστώθηκε ότι δεν υπάρχει αναφορά στο νομοσχέδιο που να διασφαλίζει το άτοκο. Η απάντηση είναι πως το άτοκο της μεταφοράς των χαρτονομισμάτων περιλαμβάνεται στη σύμβαση που έχει υπογραφεί μεταξύ της Τραπέζης της Ελλάδος και της Ενώσεως Ελληνικών Τραπεζών. Πράγματι δεν έχει κατοχυρωθεί με το νόμο, αλλά έχει κατοχυρωθεί από τη σύμβαση που έχει υπογραφεί μεταξύ του κ. Παπαδήμου, διοικητού της Τράπεζας της Ελλάδος, και του κ. Καρατζά, ο οποίος είναι πρόεδρος της Ενώσεως Ελληνικών Τραπεζών. 
Τώρα όσον αφορά για τη δεκαετία, είναι προσωπική μου εκτίμηση πως είναι εύλογο χρονικό διάστημα, διότι υπάρχουν περιπτώσεις, σε μεγάλες οικογένειες, που μπορεί κάποια περιουσία να ανακαλυφθεί μετά από κάποιο χρονικό διάστημα. Γιατί να πάει χαμένη, ιδιαίτερα εάν είναι σε μεγάλο ύψος; Επιπλέον αυτές οι προθεσμίες έχουν συμφωνηθεί σε επίπεδο ευρωπαϊκής κεντρικής τράπεζας και των διοικητών των κεντρικών τραπεζών που έχουν συμφωνήσει σε ορισμένες διαδικασίες και σε ορισμένους χρόνους. 
Και θα ήθελα να σημειώσετε ότι αυτός ο χρόνος της δεκαετίας είναι από τους συντομότερους χρόνους. Υπάρχουν χώρες -νομίζω τέσσερις, αλλά μπορώ να το ελέγξω με το διοικητή της Τραπέζης Ελλάδος- που δεν έχουν κανένα όριο στην αλλαγή των εθνικών τους νομισμάτων με το ευρώ. Άρα εμείς είμαστε μάλλον συντηρητικοί στο θέμα αυτό και δεν νομίζω ότι προσφέρεται πραγματικά για μεγάλες ενστάσεις ή επιφυλάξεις.
Καταλήγοντας, αγαπητοί κύριοι συνάδελφοι, θεωρώ ότι η συζήτηση αυτή ήταν μια σημαντική συζήτηση για ένα νομοσχέδιο που ενδεχομένως να έχει πολλές τεχνικές ρυθμίσεις και να μην προσφέρεται για μεγάλη αντιπολίτευση, όμως είναι ένα νομοσχέδιο ιστορικό για τη χώρα. Σήμερα Δευτέρα 24 Σεπτεμβρίου 2001 είναι χαρακτηριστικό ότι είμαστε ενενήντα εννέα ημέρες πριν από την εισαγωγή του ευρώ. Η Εθνική Αντιπροσωπία ψηφίζει κατ' αρχήν και στα άρθρα το νομοσχέδιο εκείνο με το οποίο κλείνει ο κύκλος της δραχμής και αρχίζει ο κύκλος του ευρώ.
Ίσως η μόνη πολιτική δήλωση που αρμόζει σήμερα, αν και γίνεται σε μια διεθνή συγκυρία που, όπως εξήγησα προηγουμένως, είναι μια δύσκολη συγκυρία, είναι ότι είναι πιθανό -και σε κάθε περίπτωση ο ελληνικός λαός το θέλει- η περίοδος του ευρώ, που μπορεί να διαρκέσει όχι μόνο δεκαετίες αλλά αιώνες, να είναι μια ευτυχέστερη συνολικά περίοδος για την ελληνική οικονομία και κοινωνία από την αντίστοιχη περίοδο των εκατόν ογδόντα ετών της δραχμής.
Και πιστεύω ότι υπό την προϋπόθεση ότι η χώρα μας και η ελληνική κοινωνία στηρίξει μια μεγάλη προσπάθεια για τη διαρκή βελτίωση της ανταγωνιστικότητας αλλά και την παράλληλη προώθηση της κοινωνικής συνοχής και αλληλεγγύης, αυτός ο στόχος μιας ευτυχέστερης εξέλιξης τα επόμενα χρόνια τις επόμενες δεκαετίες είναι ένας εφικτός στόχος. Απλά και μόνο θα πρέπει να προσέχουμε ιδιαίτερα το θέμα της σχετικής μας ανταγωνιστικής θέσης με τους άλλους. Δεν μπορούμε να περάσουμε χρόνια ή περιόδους χωρίς να βλέπουμε συστηματικά το θέμα της σχετικής μας ανταγωνιστικής θέσης και το πώς βρισκόμαστε στην κούρσα αυτή με τους Ευρωπαίους εταίρους μας. Πιστεύω, όμως, ότι έχει δημιουργηθεί στη χώρα μας αυτή η ψυχολογία και η νοοτροπία του ανταγωνισμού, την οποία αν κρατήσουμε, παράλληλα με την κοινωνική ευαισθησία και τη συνοχή και αλληλεγγύη, θα βγει σε καλό για όλους και ιδιαίτερα για εκείνες τις κοινωνικές ομάδες που ήταν ιδιαίτερα αδικημένες σε ένα καθεστώς αστάθειας, μεγάλων ελλειμμάτων και πολύ υψηλού πληθωρισμού. Αυτό το καθεστώς ανήκει πλέον στο παρελθόν. Μπαίνουμε σε ένα καθεστώς πλεονασμάτων, χαμηλού πληθωρισμού και -θέλω να ελπίζω- ισχυρής ανάπτυξης.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν θέλω να οξύνω πάλι τη συζήτηση. Νομίζω ότι ο Υπουργός στη δευτερολογία του είχε το ύφος που έπρεπε να έχει από την αρχή.
Αυτό που θα ήθελα να ζητήσω είναι μια δέσμευση ότι θα έρθει ο διοικητής της Τράπεζας της Ελλάδος στην επιτροπή για να μας ενημερώσει για τις διαδικασίες της ανταλλαγής. Νομίζω ότι έχουν πολύ μεγάλη σημασία -προκύπτει από τη σημερινή συζήτηση- οι διαδικασίες της ανταλλαγής. Πρέπει να εξασφαλίσουμε ότι δεν θα υπάρξουν κυκλώματα απατεώνων που θα πλουτίσουν από αυτήν τη διαδικασία της ανταλλαγής. Και δεν είναι βεβαίως ότι με τις ρυθμίσεις είμαστε πλήρως κατοχυρωμένοι. Ας ελπίσουμε ότι στην πράξη έχουν ληφθεί όλα τα μέτρα.
ΠΡΟΕΔΡΕΥΩΝ (Κωνσταντίνος Βρεττός): Δεν βλέπω να υπάρχει άλλος ομιλητής.
Συνεπώς κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Οικονομίας: "Κυκλοφορία τραπεζογραμματίων και κερμάτων ευρώ, και φορολογικές ρυθμίσεις για την εισαγωγή του ευρώ".
Ερωτάται το Τμήμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Εθνικής Οικονομίας: "Κυκλοφορία τραπεζογραμματίων και κερμάτων ευρώ, και φορολογικές ρυθμίσεις για την εισαγωγή του ευρώ" έγινε δεκτό κατά πλειοψηφία επί της αρχής.
Εισερχόμαστε στην ψήφιση των άρθρων.
Ερωτάται το Τμήμα: Γίνεται δεκτό το άρθρο 1, όπως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό κατά πλειοψηφία, όπως έχει.
Ερωτάται το Τμήμα: Γίνεται δεκτό το άρθρο 2 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 4, όπως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό κατά πλειοψηφία, όπως έχει.
Ερωτάται το Τμήμα: Γίνεται δεκτό το άρθρο 5, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 6, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 7, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 8, όπως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό κατά πλειοψηφία, όπως έχει.
Ερωτάται το Τμήμα: Γίνεται δεκτό το άρθρο 9, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 10,όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 12, όπως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 13, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 14, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 15, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 16, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 17, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 18, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 19, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 19 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 20, όπως τροποποιήθηκε από τον κύριο Υπουργό.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 20 έγινε δεκτό κατά πλειοψηφία,όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 21, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 21 έγινε δεκτό κατά πλειοψηφία,όπως έχει.
Ερωτάται το Τμήμα: Γίνεται δεκτό το άρθρο 22, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 22 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 23, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 23 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 24, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 24 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 25, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 25 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 26, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 26 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 27, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 27 έγινε δεκτό κατά πλειοψηφία, όπως έχει.
Ερωτάται το Τμήμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό και το οποίο θα αναριθμηθεί ως άρθρο 28;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Το ακροτελεύτιο άρθρο έγινε δεκτό κατά πλειοψηφία, όπως τροποποιήθηκε από τον κύριο Υπουργό και θα αναριθμηθεί ως άρθρο 28. 
Συνεπώς το νομοσχέδιο του Υπουργείου Εθνικής Οικονομίας "Κυκλοφορία τραπεζογραμματίων και κερμάτων ευρώ και φορολογικές ρυθμίσεις για την εισαγωγή του ευρώ" έγινε δεκτό κατά πλειοψηφία, κατ' αρχήν και κατ' άρθρο και η ψήφισή του στο σύνολο αναβάλλεται για άλλη συνεδρίαση.
Έχουν διανεμηθεί τα Πρακτικά της Τετάρτης 12 Σεπτεμβρίου 2001 πρωινής και απογευματινής συνεδρίασης. 
Ερωτάται το Τμήμα: Επικυρούνται;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Τετάρτης 12 Σεπτεμβρίου 2001, πρωινής και απογευματινής συνεδρίασης, επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 21.50', λύεται η συνεδρίαση για αύριο ημέρα Τρίτη 25.9.2001 και ώρα 18.30', με αντικείμενο εργασιών του Τμήματος νομοθετική εργασία: α) ψήφιση στο σύνολο του σχεδίου νόμου του Υπουργείου Πολιτισμού "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις. β) μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης "Τροποποίηση της νομοθεσίας του Συμβουλίου της Επικρατείας και των Διοικητικών Δικαστηρίων".
 
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



