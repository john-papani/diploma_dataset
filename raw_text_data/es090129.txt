(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΟΕ’

Πέμπτη 29 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Θ. Ρουσόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 145ο Δημοτικό Σχολείο Αθηνών, το Πειραματικό Γυμνάσιο Πανεπιστημίου Αθηνών, το 1ο Δημοτικό Σχολείο Ζεφυρίου, το 14ο Γυμνάσιο Πειραιά, το Επαγγελματικό Λύκειο Μουζακίου Καρδίτσας, το 1ο Δημοτικό Σχολείο Βρύας Αχαΐας, το 34ο Δημοτικό Σχολείο Πάτρας, το Γυμνάσιο Λάππα Αχαΐας και φοιτητές από το τμήμα Δημόσιας Διοίκησης του Παντείου, σελ.
4. Ανακοινώνεται ότι στις 2 Φεβρουαρίου 2009 θα διεξαχθεί συζήτηση και λήψη απόφασης επί της προτάσεως του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου για τη σύσταση επιτροπής γενικότερου ενδιαφέροντος με θέμα τη Δημοκρατική Αναδιοργάνωση της Αστυνομίας, σελ.
5. Ανακοινώνεται ότι στις 4 Φεβρουαρίου 2009 θα πραγματοποιηθεί Ειδική Συνεδρίαση της Ολομέλειας της Βουλής αφιερωμένη στη μνήμη του Νικόλαου Πλαστήρα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 30 Ιανουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό της δυτικής Κρήτης από τον προγραμματισμό του Υπουργείου για την ίδρυση Τεχνολογικών Εκπαιδευτικών Ιδρυμάτων κ.λπ., σελ.
β) Προς τον Υπουργό Ανάπτυξης:
i. σχετικά με τις απώλειες ενέργειας και την επιβάρυνση του περιβάλλοντος από τις ηλεκτρικές συσκευές νέας τεχνολογίας κ.λπ., σελ.
ii. σχετικά με τις τροποποιήσεις του νομικού πλαισίου για τους φωτοβολταϊκούς σταθμούς και πάνελ κ.λπ., σελ.
 γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την καθυστέρηση των έργων για την κατασκευή του νέου γηπέδου του ΠΑΟ κ.λπ., σελ.
δ) Προς την Υπουργό Απασχόλησης και Κοινωνικής Προστασίας:
i. σχετικά με την απόλυση εργαζόμενου συνδικαλιστή από την επιχείρηση JUMBO, σελ.
ii. σχετικά με την προστασία των εργαζομένων στην εταιρεία της Frigoglass στην Κάτω Αχαΐα Νομού Αχαΐας, σελ.
iii. σχετικά με την κάλυψη των τροφείων παιδιών αγροτικών οικογενειών για τους βρεφονηπιακούς σταθμούς μέσω της Αγροτικής Εστίας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας: «Μέτρα για την προστασία των ανέργων», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΥΓΕΝΑΚΗΣ Ε., σελ.
ΚΑΛΑΝΤΖΑΚΟΥ Σ., σελ.
ΚΑΛΟΓΙΑΝΝΗΣ Σ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΜΕΛΑ Ε., σελ.
ΜΠΟΥΓΑΣ Ι., σελ.
ΠΙΠΙΛΗ Φ., σελ.
ΣΚΟΥΛΑΚΗΣ Ε., σελ.
ΤΑΛΙΑΔΟΥΡΟΣ Σ., σελ.
ΧΑΪΔΟΣ Χ., σελ.

Β. Επί της πρότασης νόμου του Υπουργείου Απασχόλησης και Κοινωνικής Προστασίας:
ΑΔΡΑΚΤΑΣ Π., σελ.
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΚΑΚΛΑΜΑΝΗΣ Α., σελ.
ΚΑΛΑΝΤΖΑΚΟΥ Σ., σελ.
ΚΑΛΑΝΤΙΔΟΥ Σ., σελ.
ΚΑΝΤΑΡΤΖΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΑΤΖΑΦΕΡΗΣ Γ., σελ.
ΛΕΒΕΝΤΗΣ Α., σελ.
ΜΑΥΡΙΚΟΣ Γ., σελ.
ΜΕΛΑ Ε., σελ.
ΜΠΟΥΖΑΛΗ Π., σελ.
ΠΑΠΟΥΤΣΗΣ Χ., σελ.
ΠΟΛΑΤΙΔΗΣ Η., σελ.
ΠΡΩΤΟΥΛΗΣ Ι., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΟΥΡΛΑΣ Γ., σελ.
ΤΙΜΟΣΙΔΗΣ Μ., σελ.
ΧΑΤΖΗ-ΟΣΜΑΝ Α., σελ.
ΧΡΙΣΤΟΦΙΛΟΠΟΥΛΟΥ Π., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΕ΄
      Πέμπτη 29 Ιανουαρίου 2009
      Αθήνα, σήμερα στις 29 Ιανουαρίου 2009, ημέρα Πέμπτη και ώρα 9.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ελευθέριο Αυγενάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Σύνδεσμος Επαγγελματιών Βιοτεχνών Μήλου ζητεί της στελέχωση της ΔΟΥ Μήλου για να αντιμετωπιστούν προβλήματα λόγω έλλειψης προσωπικού
      2) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία  ο Ναυτικός Όμιλος Τριχωνίδας  ζητεί συμμετοχή στη χρηματοδότηση για την ολοκλήρωση του έργου κατασκευής των Ναυταθλητικών Εγκαταστάσεων του.
      3) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η τροποποίηση των όρων, βάσει των οποίων θα χορηγηθεί το άτοκο δάνειο για τα δημητριακά.
      4) Η Βουλευτής Β΄ Αθηνών κ. ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ κατέθεσε αναφορά με την οποία ο Περιβαλλοντικός- Εκπολιτιστικός  Σύλλογος Κοντοπεύκου Παραδείσου και  ο  Εξωραϊστικός Σύλλογος Πευκακίων ¨Η ΑΝΑΓΕΝΝΗΣΗ¨  Αγίας  Παρασκευής Αττικής ζητούν την ανάκληση απόφασης για ανέγερση γραφείων και καταστημάτων της  «ΑΤΤΙΚΟ ΜΕΤΡΟ ΑΕ» στο χώρο του αμαξοστασίου της Δουκίσης Πλακεντίας.
      5) Ο Βουλευτής Δωδεκανήσου κ. ΑΝΑΣΤΑΣΙΟΣ  ΚΑΡΑΜΑΡΙΟΣ κατέθεσε αναφορά με την οποία  η Ομοσπονδία Αγροτικών - Αλιευτικών Συλλόγων των Παραμεθόριων Νησιών της Περιφέρειας Νοτίου Αιγαίου ζητεί τη στελέχωση του Τελωνείου Καλύμνου.
      6) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  η Κεντρική Συνεταιριστική Ένωση Σύκων και Ξηρών Καρπών << ΣΥΚΙΚΗ >> ζητεί να συμπεριληφθούν στα μέτρα στήριξης των αγροτών και μέτρα υπέρ των συκοπαραγωγών Μεσσηνίας, Λακωνίας και Αρκαδίας.
      7) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  το Τεχνικό Επιμελητήριο Ελλάδας- Τμήμα Βορειοανατολικού Αιγαίου  προτείνει Ειδικό Πλαίσιο Χωροταξικού Σχεδιασμού και Αειφόρου Ανάπτυξης για τον Τουρισμό.
      8) Ο Βουλευτής Ηρακλείου κ. ΕΜΜΑΝΟΥΗΛ  ΣΤΡΑΤΑΚΗΣ  κατέθεσε αναφορά με την οποία  η Πανελλήνια Ένωση Αναπληρωτών Εκπαιδευτικών ζητεί  την αύξηση του ποσοστού μονίμων διορισμών από τους πίνακες αναπληρωτών κ.λπ..
      9) Ο Βουλευτής Κιλκίς κ. ΣΑΒΒΑΣ  ΤΣΙΤΟΥΡΙΔΗΣ  κατέθεσε αναφορά με την οποία  η Διαχείριση Βιομηχανικής Περιοχής Κιλκίς Α.Ε. θέτει προτάσεις για την αντιμετώπιση της οικονομικής κρίσης.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο κ. Μιχαήλ Καφετζάκης ζητεί να του καταβληθεί το εφάπαξ καθώς και τα δύο ταμεία του Δημοσίου (Αρωγής και Πρόνοιας) που του αναλογούν. 
      11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμαρχος Ιεράπετρας Νομού Λασιθίου Κρήτης ζητεί  την άμεση  ικανοποίηση των αιτημάτων των αγροτών.
      12) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Σύλλογος Υπαλλήλων Γενικής Τραπέζης της Ελλάδος ζητεί την ένταξη του ΤΑΠΓΤΕ στο ΕΤΑΤ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 10582/16-4-2008 και 10591/16-4-2008 ερωτήσεις του Βουλευτή κ. Βασιλείου Κεγκέρογλου δόθηκε με το υπ’ αριθμ. 520, 521/8-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των παραπάνω ερωτήσεων παρακαλώ να ενημερώσετε τον αξιότιμο κύριο συνάδελφο για τα ακόλουθα:
      1. Ως προς τα έργα αρμοδιότητας του Υπουργείου Δικαιοσύνης που αφορούν στο Εθνικό Στρατηγικό Πλαίσιο Αναφοράς για το νομό Ηρακλείου και την Κρήτη επισημαίνονται τα εξής:
      Η προετοιμασία της συνολικής πρότασης των αναπτυξιακών έργων που η ελληνική πλευρά επιθυμεί να λάβουν κοινοτική χρηματοδότηση εγκρίθηκε από την Ευρωπαϊκή Επιτροπή το Νοέμβριο του 2007 κατόπιν διαλόγου με το επισπεύδον τη σχετική διαδικασία προπαρασκευής και έγκρισης του ΕΣΠΑ 2007-2013 Υπουργείο Οικονομίας και Οικονομικών. Στη συνέχεια ψηφίστηκε αμέσως ο ν. 3614/2007 σχετικά με τη διαχείριση, τον έλεγχο και την εφαρμογή αναπτυξιακών παρεμβάσεων για την προγραμματική περίοδο 2007-1013.
      Το Υπουργείο Δικαιοσύνης προγραμματίζει σε κεντρικό επίπεδο το σχεδιασμό έργων μηχανοργάνωσης για τις υπηρεσίες αρμοδιότητάς του, για τα οποία θα επιδιωχθεί η εξασφάλιση κοινοτικής χρηματοδότησης. Στο ΕΣΠΑ 2007-2013 έχει συμπεριλάβει ενδεικτικές προτάσεις για την υλοποίηση των έργων αυτών με ενδεικτικό προϋπολογισμό 104.000.000 ευρώ. Επειδή, ωστόσο, οι σχετικές προτάσεις θα λάβουν συγκεκριμένη μορφή ανάλογα με τις προσκλήσεις που θα δημοσιευθούν και τις δράσεις που θα ορισθούν ως επιλέξιμες για χρηματοδότηση, οι υπηρεσίες αρμοδιότητας Υπουργείου Δικαιοσύνης, στις οποίες θα υλοποιηθούν έργα μηχανοργάνωσης, θα προσδιορισθούν τοπικά σε επόμενο στάδιο.
      2. Ως προς τα έργα αρμοδιότητας του Υπουργείου Δικαιοσύνης που αφορούν στο Γ Κοινοτικό Πλαίσιο Στήριξης για το νομό Ηρακλείου και την Κρήτη, επισημαίνονται τα εξής:
      Α. Στο πλαίσιο του έργου «Εγκατάσταση πληροφοριακών συστημάτων και εκσυγχρονισμός υπηρεσιών ποινικού Μητρώου Εισαγγελιών Πρωτοδικών 6 πόλεων (Αθήνα, Πειραιάς, Θεσσαλονίκη, Πάτρα, Ηράκλειο, Βόλος)», συνολικού προϋπολογισμού 9.065.641,57 ευρώ, το οποίο εντάχθηκε στο Επιχειρησιακό Πρόγραμμα «Κοινωνία της Πληροφορίας», εγκαταστάθηκε στην Εισαγγελία Πρωτοδικών Ηρακλείου ολοκληρωμένο πληροφοριακό σύστημα για τον εκσυγχρονισμό και την μηχανοργάνωση των αρχείων του Ποινικού Μητρώου της εν λόγω υπηρεσίας. Το έργο έχει ολοκληρωθεί και η οριστική παραλαβή του έγινε στις 18-10-2006.
      Β. Στο πλαίσιο του έργου «Εκσυγχρονισμός και εγκατάσταση ολοκληρωμένων πληροφοριακών συστημάτων Διοικητικών Δικαστηρίων (Διοικητικά Πρωτοδικεία Αθήνας, Πειραιά, Θεσσαλονίκης, Πάτρας, Ηρακλείου, Ιωαwίνων, Χανίων, Λάρισας, Κομοτηνής, Αλεξανδρούπολης, Σερρών, Καβάλας και Διοικητικά Εφετεία Αθήνας, Θεσσαλονίκης)», συνολικού προϋπολογισμού 5.006.373,25 ευρώ, το οποίο εντάχθηκε στο Επιχειρησιακό Πρόγραμμα «Κοινωνία της Πληροφορίας», και ειδικότερα του υποέργου «Εγκατάσταση Ολοκληρωμένων Πληροφοριακών Συστημάτων σε 11 Διοικητικά Πρωτοδικεία (Πειραιά, Θεσσαλονίκης, Πάτρας, Ηρακλείου, Ιωαννίνων, Χανίων, Λάρισας, Κομοτηνής, Αλεξανδρούπολης, Σερρών, Καβάλας)», προϋπολογισμού 2.951.433,00 ευρώ, εγκαθίσταται στο Διοικητικό Πρωτοδικείο Ηρακλείου ολοκληρωμένο πληροφοριακό σύστημα για τη μηχανοργάνωση της διοικητικής διαδικασίας. Το συνολικό έργο είναι στο στάδιο υλοποίησης και αναμένεται να έχει ολοκληρωθεί έως το τέλος του 2008.
      Τέλος, σημειώνεται ότι δεν υφίστανται έργα του Υπουργείου Δικαιοσύνης που να αφορούν στο Νομό Ηρακλείου, τα οποία δεν προβλέπεται να ολοκληρωθούν στο τρέχον πλαίσιο ή που χρηματοδοτήθηκαν από εθνικούς πόρους και στη συνέχεια εντάχθηκαν στο Γ΄ ΚΠΣ.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      2. Στην με αριθμό 10301/14-4-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ21/151/ΑΣ1212δις/9-5-2008 έγγραφο από την Υπουργό Εξωτερικών η ακόλουθη απάντηση:
      «Σχετικά με την εν θέματι ερώτηση, σας γνωρίζουμε ότι το Εθνικό Πρόγραμμα 2007 της Τουρκίας, στο πλαίσιο του ΙΡΑ, το οποίο έχει εγκριθεί από τον Οκτώβριο παρελθόντος έτους, περιλαμβάνει τριάντα επτά (37) επιμέρους προγράμματα τα οποία αφορούν:
      - πέντε (5) στην «πλήρη ικανοποίηση των πολιτικών κριτηρίων της Κοπεγχάγης», με θέματα τα οποία άπτονται των πολιτικών κριτηρίων και των μεταρρυθμίσεων στη δημόσια διοίκηση,
      - είκοσι οχτώ (28) στην «υιοθέτηση και εφαρμογή του κοινοτικού κεκτημένου», καλύπτοντας δεκατέσσερα κεφάλαια του κοινοτικού κεκτημένου, προκειμένου να καλύψουν το υψηλό κόστος που συνεπάγεται η εναρμόνιση της τουρκικής νομοθεσίας με το κοινοτικό κεκτημένο, κυρίως στους τομείς διαχείρισης συνόρων, μετανάστευσης και πολιτικής visa, όπου ο προς εναρμόνιση όγκος νομοθεσίας είναι πολύ μεγάλος.
      - τέσσερα (4) στην προώθηση του Διαλόγου της Κοινωνίας των Πολιτών ΕΕ-Τουρκίας», με στόχο την προώθηση του πολιτιστικού διαλόγου και την αλληλοκατανόηση των κοινωνιών Τουρκίας και κ-μ ΕΕ.
      Στο πλαίσιο της πρώτης κατηγορίας, υπάρχει το πρόγραμμα «Civic Training for "Mehmetcik" (Conscripts)» το οποίο έχει ως στόχο να καταστήσει τους πολίτες υπεύθυνους και συνειδητοποιημένους στην κοινωνία, με σεβασμό σε θέματα ανθρωπίνων δικαιωμάτων, ισότητας φύλων και δικαιωμάτων γυναικών και παιδιών.
      Η συμφωνία για την άμεση χορηγία θα υπογραφεί με το UNDP, ο οποίος έχει μεγάλη εμπειρία σε θέματα ανθρωπίνων δικαιωμάτων.
      Στο εν λόγω πρόγραμμα ενδεχομένως αναφέρεται το δημοσίευμα της Ερώτησης.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      	3. Στην με αριθμό 4205/10-1-2008 ερώτηση του Βουλευτή κ. Ευάγγελου Αργύρη δόθηκε με το υπ’ αριθμ. Κ.355/37/6-2-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω σχετική ερώτηση που κατέθεσε στη Βουλή των Ελλήνων ο Βουλευτής κ. Βαγγέλης Αργύρης, σχετικά με αιτήματα οικοτεχνικών συνεταιρισμών καπνού για χαμηλή φορολόγηση του καπνού καπνίσματος και των πούρων, σας γνωρίζουμε τα ακόλουθα:
      1. Το φορολογικό καθεστώς των βιομηχανοποιημένων καπνών είναι εναρμονισμένο σε επίπεδο Ευρωπαϊκής Ένωσnς και διέπεται από τις διατάξεις των Οδηγιών 92/12/ΕΟΚ, 92/79/ΕΟΚ, 92/80/ΕΟΚ και 95/59/ΕΚ, όπως έχουν τροποποιηθεί και ισχύουν. Οι Οδηγίες αυτές έχουν ενσωματωθεί στο εθνικό μας δίκαιο με τις διατάξεις του Ν.2960/2001 «Εθνικός Τελωνειακός Κώδικας» (ΦΕΚ 265/Α΄).
      2. Σύμφωνα με τις διατάξεις των άρθρων 94,95 και 97 του Ν.2960/2001, τα πούρα και τα σιγαρίλος αφενός και ο λεπτοκομμένος καπνός που προορίζεται για την κατασκευή χειροποίητων-στριφτών τσιγάρων και τα άλλα καπνά για κάπνισμα αφετέρου, καθώς και τα προϊόντα που εξομοιώνονται με αυτά, ανεξάρτητα από την επεξεργασία τους (δηλ. είτε αυτά είναι χειροποίητα, είτε βιομηχανοποιημένα), φορολογούνται με συντελεστές ειδικού φόρου κατανάλωσης 260% και 59% (επί της κατά χιλιόγραμμο τιμής λιανικής πώλησης), αντίστοιχα, χωρίς να γίνεται διάκριση, για τα προϊόντα του αυτού είδους, ως προς την ποιότητα, την εμφάνιση, την καταγωγή τους (είτε είναι εγχώριας παραγωγής, είτε είναι αλλοδαπής προέλευσης), τα χρησιμοποιούμενα υλικά, τα χαρακτηριστικά των επιχειρήσεων ή οποιοδήποτε άλλο κριτήριο.
      3. Για να καταστεί δυνατή η σύνδεση της καλλιέργειας του καπνού με επιχείρηση μεταποίησης της πρώτης ύλης καπνού σε επεξεργασμένα καπνά, το φυσικό ή νομικό πρόσωπο που επιθυμεί να δραστηριοποιηθεί στον εν λόγω κλάδο, θα πρέπει σύμφωνα με το ισχύον νομικό πλαίσιο (άρθρο 5, Ν.Δ.2946/1954, ΦΕΚ183/Α'/54) να έχει στην κατοχή του εγκαταστάσεις ετήσιας παραγωγικής δυναμικότητας τουλάχιστον 20.000 χιλιόγραμμων ακατέργαστου καπνού και κατάθεση εγγύησης 293.470 ευρώ. Όσον αφορά την διαδικασία αδειοδότησης των μεταποιητικών επιχειρήσεων καπνού, διευκρινίζουμε ότι η διαδικασία έκδοσης της σχετικής άδειας είναι απλή και δεν χρήζει περαιτέρω απλοποίησης.
      Με βάση τα παραπάνω, δεν παρέχεται η δυνατότητα υιοθέτησης διαφορετικών φορολογικών συντελεστών για τα επεξεργασμένα προϊόντα καπνού των οικοτεχνικών συνεταιρισμών καπνού. 
      Ο Υφυπουργός
      ΑΝΤ. ΜΠΕΖΑΣ»
      4. Στην με αριθμό 4662/17-1-2008 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. Γ.Π. 10161/12-2-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ 4662/17-1-2008 ερώτηση που κατατέθηκε στη Βουλή από το Βουλευτή κ. Μ. Βέρρα με θέμα «απεργιακές κινητοποιήσεις Ιατρικού Συλλόγου Πατρών», για θέματα αρμοδιότητάς μας, σας πληροφορούμε τα εξής:
      	Η χρηματοδότηση του ΟΠΑΔ γίνεται σύμφωνα με τον εγκεκριμένο προϋπολογισμό του.
      Σε ό,τι αφορά τις υποχρεώσεις του έναντι των συμβεβλημένων ιατρών. σε πανελλαδικό επίπεδο, ο ΟΠΑΔ, κατά τη διάρκεια του έτους 2007, έχει αποστείλει προς τις Περιφερειακές Υπηρεσίες (ΥΠΑΔ) συνολικά. τριακόσια ογδόντα επτά εκατομμύρια διακόσιες σαράντα χιλιάδες ευρώ (387.240.000.00) Από το ποσό αυτό, δέκα επτά εκατομμύρια, επτακόσιες ογδόντα χιλιάδες ευρώ (17.780.000) εστάλησαν προς τον σκοπό αυτό στην ΥΠΑΔ Αχαΐας.
      Σε ό,τι αφορά το τρέχον έτος (2008), προς αντιμετώπιση των υποχρεώσεών του έναντι των συμβεβλημένων ιατρών στο Νομό Αχαΐας, ο ΟΠΑΔ απέστειλε έως σήμερα στην αρμόδια περιφερειακή του Υπηρεσία (ΥΠΑΔ Αχαΐας) ποσό ύψους πέντε εκατομμυρίων, εκατόν είκοσι χιλιάδων ευρώ (5.120.000,00). Το τελευταίο αυτό επιτροπικό ένταλμα ύψους δύο εκατομμυρίων διακοσίων είκοσι χιλιάδων ευρώ (2.220.000,00) το οποίο απεστάλη στην εν λόγω ΥΠΑΔ στις 28-1-2008, καλύπτει, σύμφωνα με τα στοιχεία του ΟΠΑΔ, τις καταθέσεις λογαριασμών των ιατρών μέχρι τέλος Οκτωβρίου 2007.
      Ο ΟΠΑΔ επεξεργάζεται στοιχεία σχετικά με τις υποχρεώσεις του απέναντι σε όλους τους προμηθευτές του πανελλαδικά και εντός των προσεχών ημερών θα μεταβιβάσει και νέες πιστώσεις στις περιφερειακές του υπηρεσίες.
      Σχετικά με την ανακοστολόγηση των τιμών των ιατρικών πράξεων, σας γνωρίζουμε ότι η αρμόδια υπηρεσία του Υπουργείου Υγείας και Κοινωνικής Αλληλεγγύης έχει προωθήσει για συνυπογραφή Σχέδιο Προεδρικού Διατάγματος Ανακοστολόγησης και Κοστολόγησης Ιατρικών Πράξεων στο Υπουργείο Οικονομίας και Οικονομικών, το οποίο περιλαμβάνει την ανακοστολόγηση αριθμού ιατρικών πράξεων, οι οποίες θεωρούνται οι πλέον βασικές του Π. Δ/τος 157/91 και Διορθώσεις Σφάλματος του 157/91 (ΦΕΚ 62/Α/91 και ΦΕΚ 89/Α/91 αντίστοιχα), καθώς και την κοστολόγηση νέων ιατρικών πράξεων, έπειτα από σχετική εισήγηση του Κεντρικού Συμβουλίου Υγείας (ΚΕΣΥ).
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      5. Στην με αριθμό 4873/22-1-2008 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 8795/12-2-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης αναφορικά με το αντικείμενο που θίγεται στο θέμα και κατόπιν του ανωτέρω (β) σχετικού εγγράφου, σας πληροφορούμε τα εξής:
      Ο οικιστικός χώρος και η οργάνωση - λειτουργία του Οικισμού έχουν παραχωρηθεί στον Δήμο Εχεδώρου. Η Νομαρχία Θεσσαλονίκης για το τρέχον έτος έχει συστήσει Διαχειριστική Επιτροπή στην οποία συμμετέχουν όλοι οι φορείς που εμπλέκονται στα ζητήματα του Οικισμού Αγίας Σοφίας (εκπρόσωποι του Δήμου Εχεδώρου, των οικιστών, της Υπηρεσίας Υγείας και Πρόνοιας κ.λπ.).
      Επίσης η Νομαρχία Θεσσαλονίκης σε συνεργασία με την ΕΥΑΘ Α.Ε. έχει δρομολογήσει λύση για το πρόβλημα ύδρευσης του Οικισμού.
      Συγκεκριμένα, η Νομαρχία πέρα από τις αυστηρές συστάσεις που δεσμεύτηκε να κάνει στους οικιστές για ορθολογική χρήση νερού, έχει κάνει πρόταση για τοποθέτηση ατομικών υδρομέτρων σε κάθε οικίσκο και η ΕΥΑΘ Α.Ε. αποδέχθηκε την κατάθεση αιτήσεων από τους οικιστές χωρίς επιβάρυνση για προηγούμενες οφειλές.
      	Η ΕΥΑΘ Α.Ε. από την πλευρά της έχει προχωρήσει σε ικανοποιητικό βαθμό τις εργασίες για την αποκατάσταση του δικτύου ύδρευσης στον Οικισμό.
      	Κατόπιν των ανωτέρω ενεργειών, έγκειται πλέον στη θέληση των οικιστών να αποκτήσουν ατομικό υδρόμετρο και παροχή νερού όπως κάθε Έλληνας πολίτης.
      Ο Υφυπουργός
      ΑΘΑΝ. ΝΑΚΟΣ»
      6. Στην με αριθμό 4720/18-1-2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β-199/12-2-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθ. πρωτ. 4720/18-01-08 που κατατέθηκε στη Βουλή από τον Βουλευτή κ. Φώτη Κουβέλη, και αφορά στη λειτουργία του Ταχυδρομικού Γραφείου στον Πάνορμο Τήνου, θέτουμε υπόψη σας ότι:
      Το θέμα που θίγεται με την παρούσα ερώτηση ανήκει στις επιχειρησιακές αποφάσεις του Δ.Σ. του ΕΛ.ΤΑ. και στον τρόπο ανάπτυξης, στελέχωσης και λειτουργίας του δικτύου καταστημάτων του.
      	Σύμφωνα με τις διατάξεις του Ν.Δ. 496/70, ο ΕΛΤΑ έχει διοικητική και οικονομική αυτονομία.
      Ως εκ τούτου, αποστέλλουμε συνημμένα το αριθμ. 1.5.4./109/0.25/24-01-08 έγγραφο του Οργανισμού, με το οποίο παρέχεται η σχετική πληροφόρηση.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 1775/12.11.2007 ερώτηση της  Βουλευτού κ. Εύας Μελά  δόθηκε με το υπ’ αριθμ. οικ. 68481/4.12.2007 έγγραφο από τον Yφυπουργό Εσωτερικών, η ακόλουθη απάντηση:
      «Απαντώντας στην ερώτηση 1775/12-11-2007, που κατέθεσαν στη Βουλή οι Βουλευτές κ.κ. Εύα Μελά, Γιώργος Μαυρίκος και Λiλα Kαφαντάρη και αφορά το αντικείμενο του θέματος, σας στέλνουμε φωτοαντίγραφο του Α.Π. 9915/23-11-2007 απαντητικού εγγράφου του Δήμου Ηρακλείου Αττικής, που διαβιβάστηκε στην υπηρεσία μας με το Α.Π Γ.Γ. 4845/23-11-2007 έγγραφο της Περιφέρειας Αττικής, για ενημέρωσή σας.
      Επιπλέον σας γνωρίζουμε ότι με τις διατάξεις του άρθρου 11 του π.δ. 164/2004 (ΦΕΚ 134/Α΄/19-7-2004) δόθηκε η δυνατότητα στους συμβασιούχους των ΟΤΑ και των επιχειρήσεών τους να τακτοποιηθούν σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων αυτών.
      Για τους λοιπούς συμβασιούχους, που δεν πληρούσαν τις προϋποθέσεις των προαναφερόμενων διατάξεων, η μετατροπή της σχέσης εργασίας τους από ιδιωτικού δικαίου ορισμένου χρόνου σε αορίστου χρόνου απαγορεύεται από το άρθρο 103 του Συντάγματος.
      Ωστόσο, σε περίπτωση προκήρυξης αντίστοιχων θέσεων τακτικού προσωπικού από τον οικείο ΟΤΑ ή επιχειρήσεις αυτού μέχρι 31-12-2010, οι συμβασιούχοι που δεν πληρούσαν τις προϋποθέσεις του άρθρου 11 του πδ 164/2004, εφόσον συμμετάσχουν στη διαδικασία πλήρωσης των θέσεων αυτών, δικαιούνται να λάβουν την προσαύξηση κατά 50% του κριτηρίου της εμπειρίας, σύμφωνα με τις διατάξεις της παρ. 3 του άρθρου 11 του ν.3613/2007.
      Σε ό,τι αφορά τη λειτουργία των επιχειρήσεων των ΟΤΑ, σας γνωρίζουμε τα εξής:
      Σύμφωνα με τις διατάξεις του άρθρου 75 του ν. 3464/06, (νέος ΚΔΚ), στις αρμοδιότητες των Δήμων Κοινοτήτων ανήκουν και οι δράσεις που αφορούν τον τομέα της Κοινωνικής Προστασίας και Αλληλεγγύης (παρ. Ιε άρθρο 75, ν. 3464/06).
      Επισημαίνεται, ωστόσο, ότι η Πρωτοβάθμια Αυτοδιοίκηση προσφέρει κοινωνικές υπηρεσίες προς τους δημότες μέσα από μία σειρά δομών με διαφορετική νομική μορφή. Έτσι οι ανωτέρω υπηρεσίες μπορούν να προσφερθούν με τους ακόλουθους τρόπους:
      ~ Υπηρεσία του Δήμου
      ~ Νομικό Πρόσωπο Δημοσίου Δικαίου (Ν.Π.Δ.Δ.) ή Παράρτημα Ν.Π.Δ.Δ.
      του Δήμου
      ~ Υπηρεσία που παρέχεται από μια επιχ/ση ΟΤΑ (Ν.Π.Ι.Δ.), την οποία έχει συστήσει ο ΟΤΑ, ή στην οποία συμμετέχει ο ΟΤΑ.
      Πιο συγκεκριμένα, σύμφωνα με τις διατάξεις της παρ. 1 του άρθρου 254 του ν. 3463/06, οι Δήμοι ή οι Κοινότητες έχουν τη δυνατότητα να συνιστούν δημοτικές ή κοινοτικές κοινωφελείς επιχειρήσεις οι οποίες έχουν ως αντικείμενο αρμοδιότητες που μπορεί κατά το ισχύον θεσμικό πλαίσιο να ασκούν οι υπηρεσίες του Δήμου ή της Κοινότητας. Ο σκοπός των επιχειρήσεων αυτής της μορφής συνίσταται στην οργάνωση λειτουργιών και δραστηριοτήτων και την παροχή υπηρεσιών που, σύμφωνα με τον παραπάνω προσδιορισμό, αφορούν:
      - την κοινωνική προστασία και αλληλεγγύη,
      - την παιδεία, τον πολιτισμό και τον αθλητισμό,
      - το περιβάλλον,
      - την οργάνωση δημoτικής συγκοινωνίας,
      - την εκπόνηση και εφαρμογή προγραμμάτων έρευνας και τεχνολογίας για την ανάπτυξη της περιοχής τους.
      Τέλος, υπενθυμίζουμε ότι, στα πλαίσια της διοικητικής και οικονομικής αυτοτέλειας, την οποία απολαμβάνουν οι ΟΤΑ, σύμφωνα με το Σύνταγμα, είναι στη διακριτική ευχέρειά τους να αποφασίσουν με ποια νομική μορφή θα ασκήσουν τις αρμοδιότητές τους.
      Σε ό,τι αφορά την επιβολή τροφείων, με την αριθμ. 9910/22-2-2005 ( ΦΕΚ Β'296) ΚΥΑ, όπως τροποποιήθηκε και ισχύει, των Υπουργών Εσωτερικών, Δημόσιας Διοίκησης και Αποκέντρωσης και Υγείας και Κοινωνικής Αλληλεγγύης, συγκροτήθηκε στο Υπουργείο μας Ομάδα Διοίκησης Έργου με στόχο τον εκσυγχρονισμό του θεσμικού πλαισίου, τη βελτίωση των όρων λειτουργίας και τη διαμόρφωση των προϋποθέσεων παροχής ποιοτικών υπηρεσιών των δημοτικών παιδικών και βρεφονηπιακών σταθμών προς τους πολίτες. Στα αντικείμενα της ΟΔΕ περιλαμβάνεται, μεταξύ άλλων, και το ζήτημα των τροφείων.
      Η επιβολή τροφείων γίνεται με βάση τις διατάξεις του άρθρου 9 του Πρότυπου Κανονισμού Λειτουργίας των Δημοτικών Παιδικών και Βρεφονηπιακών Σταθμών (ΚΥΑ 16065/22-4-2002, ΦΕΚ Β'497) σύμφωνα με τις οποίες το Διοικητικό Συμβούλιο του νομικού προσώπου μετά από πλήρως τεκμηριωμένη σύμφωνη γνώμη του οικείου ΟΤΑ και η οποία θα είναι σύμφωνη με τον κοινωνικό χαρακτήρα των παρεχόμενων υπηρεσιών, μπορεί να ορίζει κριτήρια επιβολής μηνιαίας οικονομικής εισφοράς (τροφεία) στις οικογένειες των φιλοξενούμενων παιδιών, σύμφωνα με την οικονομική τους δυνατότητα. Με την ίδια απόφασή του, το διοικητικό συμβούλιο ορίζει τις περιπτώσεις των οικογενειών που μπορούν να απαλλαγούν από την καταβολή της οικονομικής εισφοράς, ή που θα καταβάλλουν αυτή μειωμένη.
      Σημειώνεται, τέλος, ότι η απόφαση επιβολής τροφείων εντάσσεται στα πλαίσια της οικονομικής και διοικητικής αυτοτέλειας των ΟΤΑ και των νομικών τους προσώπων.
      Παράλληλα, το Υπουργείο μας χρηματοδοτεί από τους Κεντρικούς Αυτοτελείς Πόρους αποκλειστικά και μόνον τους πρωτοβάθμιους ΟΤΑ της Χώρας, για κάλυψη των λειτουργικών δαπανών των πρώην κρατικών παιδικών και βρεφονηπιακών σταθμών οι οποίοι περιήλθαν στην εποπτεία τους σύμφωνα με τα οριζόμενα στις διατάξεις του άρθρου 12 του Ν.2880/2001, καθώς και αυτές του άρθρου 8 του Ν.3106/2003. Επισημαίνουμε ότι από το τρέχον έτος και εφ' εξής, οι εν λόγω χρηματοδοτήσεις εντάσσονται στην τακτική επιχορήγηση που λαμβάνουν οι δικαιούχοι οργανισμοί.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 8075/14-10-2008 ερώτηση του  Βουλευτή κ. Ιωάννου Διαμαντίδη δόθηκε με το υπ’ αριθμ. Φ90022/27422/2099/5-10-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ. πρωτ. 8075/14.10.2008 ερώτησης. η οποία κατατέθηκε στη Βουλή των Ελλήνων από τον βουλευτή κ. Γιάννη Διαμαντίδη. σχετικά με τη λειτουργία των υγειονομικών Επιτροπών του Ι.Κ.Α. - Ε.Τ.Α.Μ. και το ζήτημα της επανεξέτασης των ατόμων που έχουν υποστεί ακρωτηριασμό. προκειμένου για τη διαπίστωση του απαιτούμενου από τη νομοθεσία ποσοστού αναπηρίας για τη χορήγηση είτε σύνταξης αναπηρίας είτε λοιπών παροχών. σας γνωρίζουμε τα ακόλουθα :
      1. Οι αρμοδιότητες των υγειονομικών Επιτροπών του Ι.Κ.Α. - Ε.Τ.Α.Μ. καθορίζονται από το άρθρο 29 του «Κανονισμού Περί Ασφαλιστικής Αρμοδιότητας και Διαδικασίας Απονομής των Παροχών του ΙΚΑ» (Α.Υ.Ε. 57440/13.1.38 (Φ.Ε.Κ. Β' 33)) και το άρθρο 25. παρ. 2. του ν. 2084/1992 (Φ.Ε.Κ. Α' 165). Σύμφωνα με τις εν λόγω διατάξεις. οι Υγειονομικές Επιτροπές του Ιδρύματος ως έργο τους έχουν τη διαπίστωση της φύσης, των αιτίων, της έκτασης και της διάρκειας της σωματικής ή πνευματικής πάθησης, της βλάβης ή εξασθένησης τoυ ασφαλισμένου ο οποίος αιτείται τη χορήγηση σύνταξης αναπηρίας ή των προβλεπόμενων από τη νομοθεσία επιδομάτων (π.χ. επίδομα παραπληγίας τετραπληγίας ή επίδομα απολύτου αναπηρίας).
      Από τα παραπάνω, λοιπόν, συνάγεται ότι ο καθορισμός της διάρκειας της αναπηρίας των ασφαλισμένων, ανήκει στην αποκλειστική αρμοδιότητα των Υγειονομικών Επιτροπών. Στο πλαίσιο αυτό. ΟΙ Υγειονομικές Επιτροπές αποφαίνονται για ορισμένο χρονικό διάστημα περί της αναπηρίας του ασφαλισμένου. ο οποίος και επαναπέμπεται στην κρίση τους, αμέσως μόλις λήξει το καθορισμένο αρχικά χρονικό διάστημα, προκειμένου για την παράταση ή μη της χορήγησης είτε της σύνταξης αναπηρίας ή των προβλεπόμενων από τη νομοθεσία επιδομάτων.
      2. Ωστόσο. η Διοίκηση του Ι.Κ.Α.-Ε.Τ.Α.Μ., κατανοώντας την ταλαιπωρία που ενδεχομένως υφίστανται βαρειά ανάπηρα και πάσχοντα από μη αναστρέψιμες βλάβες άτομα. κατά τη διαδικασία της παραπομπής τοuς για επανεξέταση, εξέδωσε το με αριθμ. Π51/25/263/10.04.2002 Γενικό Έγγραφο. με το οποίο κοινοποίησε πίνακα σuσυγκεκριμένων παθήσεων. όπου στοuς ασφαλισμένοuς που πάσχουν από αυτές. η διάρκεια της αναπηρίας είναι δuνατό να προσδιορίζεται εφόρου ζωής. κατά την τρίτη (3η) εξέτασή τοuς από την Υγειονομική Επιτροπή. μετά από τέσσερα (4) τουλάχιστον χρόνια σuνεχούς συνταξιοδότησης ή επιδότησης. με την προϋπόθεση ότι η κατάσταση της υγείας τους είναι πλέον βαριά και μη αναστρέψιμη.
      Πέραν αυτού η Διοίκηση του ιδρύματος  εξέδωσε. επιπλέον. το με αριθμ. Π51/13/510/16.05.2006 Γενικό Έγγραφο, στο οποίο περιέχεται πίνακας πέντε (5) παθήσεων που επιφέρουν πολύ βαριές και μη αναστρέψιμες βλάβες. για τις οποίες η αναπηρία καθορίζεται επ' αόριστον. κατά την πρώτη εξέταση από την Α/θμια Υγειονομική Επιτροπή και στη συνέχεια. την Β/θμια Υγειονομική Επιτροπή. Στον πίνακα αuτό περιλαμβάνονται οι πάσχοντες από τις ακόλουθες παθήσεις:
      α) Σύνδρομο Down - αυτισμός - νοητική στέρηση. με ποσοστό αναπηρίας 80% και άνω.
      β) Ακρωτηριασμό άνω ή και κάτω άκρων. με ποσοστό αναπηρίας 80% και άνω.
      Υ) Φωκομέλειες. με ποσοστό αναπηρίας 80% και άνω.
      δ) Νεφρική ανεπάρκεια τελικού σταδίου ή μετά από μεταμόσχευση, με ποσοστό αναπηρίας 80% και άνω.
      ε) Mεταμόσχευση συμπαγών οργάνων. με ποσοστό αναπηρίας 80% και άνω.
      Επομένως, στα άτομα που έχουν υποστεί ακρωτηριασμό με ποσοστό αναπηρίας 80% και άνω, η διάρκεια της αναπηρίας καθορίζεται από την Υγειονομική Eπιτρoπή επ' αόριστον, εφ άπαξ (δηλαδή, κατά την πρώτη εξέταση).
      3. Πέραν των ανωτέρω και σε ό. τι αφορά στις περιπτώσεις της συνταξιοδότησης λόγω αναπηρίας και ανεξαρτήτως κατηγορίας πάθησης. σημειώνουμε ότι, σύμφωνα με την ήδη κείμενη νομοθεσία. η σύνταξη αναπηρίας καθίσταται αυτοδικαίως οριστική (δηλαδή. χωρίς να απαιτείται περαιτέρω επανεξέταση των ασφαλισμένων) εάν συντρέχει μία από τις ακόλουθες προϋποθέσεις:
      Παλαιοί ασφαλισμένοι (δηλαδή υπαγόμενοι στην ασφάλιση οποιουδήποτε φορέα κύριας ασφάλισης, για πρώτη φορά έως και την 31/12/1992).
      α) Οι άνδρες έχουν συμπληρώσει το 60ο έτος της ηλικίας τους και οι γυναίκες το 55ο έχουν συνταξιοδοτηθεί λόγω αναπηρίας συνεχώς για πέντε (5) έτη και έχουν εξεταστεί από τις Υγειονομικές Επιτροπές τουλάχιστον δύο  (2) φορές.
      β) Οι άνδρες έχουν συμπληρώσει το 55ο έτος της ηλικίας τους και οι γυναίκες το 50ο. έχουν συνταξιοδοτηθεί λόγω αναπηρίας συνεχώς για επτά (7) έτη και έχουν  εξεταστεί από τις Υγειονομικές Επιτροπές τουλάχιστον τρεις (3) φορές.
      Υ) Ανεξάρτητα από όριο ηλικίας. εφόσον έχoυv συνταξιοδοτηθεί λόγω αναπηρίας συνεχώς για δώδεκα (12) έτη.
      δ) Ανεξάρτητα από όριο ηλικίας. εφόσον έχουν συνταξιοδοτηθεί λόγω αναπηρίας για είκοσι (20) έτη συνεχώς ή διακεκομμένα και πάντως τα τελευταία τρία (3) έτη συνεχώς.
      Νέοι ασφαλισμένοι (δηλαδή υπαγόμενοι στην ασφάλιση οποιουδήποτε φορέα κύριας ασφάλισης, για πρώτη φορά έως και την 1-01-1993 και εφεξής).
      α) Ο συνταξιούχος έχει συμπληρώσει το 60ο έτος της ηλικίας του και χρόνο συνταξιοδότησης πέντε (5) ετών συνεχώς, κατά την διάρκεια των οποίων υποβλήθηκε  σε δύο (2) τουλάχιστον εξετάσεις από τις οικείες Υγειονομικές Επιτροπές.
      β) Ο συνταξιούχος έχει συμπληρώσει το 55ο έτος της ηλικίας του και χρόνο συνταξιοδότησης επτά (7) ετών συνεχώς. κατά την διάρκεια των οποίων υποβλήθηκε σε τρεις (3) τουλάχιστον εξετάσεις από τις οικείες Υγειονομικές Επιτροπές.
      γ) Ανεξαρτήτως ορίου ηλικίας, εφόσον ο συνταξιούχος έχει συνταξιοδοτηθεί συνεχώς για δώδεκα (12) έτη.
      δ) Ανεξαρτήτως ορίου ηλικίας. εφόσον ο συνταξιούχος έχει συνταξιοδοτηθεί για είκοσι (20) έτη, έστω και διακεκομμένα αλλά πάντως τα τελευταία τρία (3) έτη συνεχώς.
      4. Τέλος σας γνωρίζουμε ότι οι Υγειονομικές Επιτροπές του Ι.Κ.Α. - Ε.Τ.Α.Μ. καθορίζουν τα απαιτούμενα ποσοστά αναπηρίας βάσει του «Κανονισμού Εκτίμησης Βαθμού Αναπηρίας», ο οποίος κυρώθηκε με Υπουργική Απόφαση (με αριθμ. Φ. 21/2361/1993 (Φ.Ε.Κ. Β' 819/07.10.1993). Απόφαση του Υπουργού Υγείας. Πρόνοιας και Κοινωνικών Ασφαλίσεων, όπως ισχύει σήμερα) και, σύμφωνα με το άρθρο 49, του ν. 2084/1992. ισχύει υποχρεωτικά τόσο για το Ι.Κ.Α. - Ε.Τ.Α.Μ. όσο και για όλους τους ασφαλιστικούς οργανισμούς που χορηγούν συντάξεις αναπηρίας (συμπεριλαμβανομένου και του Ο.Γ.Α.)
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      9. 	Στην με αριθμό 10500/15.4.2008 ερώτηση του Βουλευτή κ. Ιωάννη Μαγκριώτη δόθηκε με το υπ΄αριθμ. Φ900α/5837/9630/9.5.2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 10500/15-04-2008 ερώτησης, που κατέθεσε στη Βουλή των Ελλήνων ο Βουλευτής κ. Γιάννης Μαγκριώτης, με θέμα την αξιοποίηση των στρατοπέδων στη Θεσσαλονίκη, σας γνωρίζουμε τα ακόλουθα:
      Το ΥΠ.ΕΘ.Α, κινούμενο στο πλαίσιο του πνεύματος καλής συνεργασίας με τις τοπικές αυτοδιοικήσεις, το οποίο έχει διαμορφωθεί, και συμβάλλοντας αποφασιστικά στην προσπάθεια άμβλυνσης των πράγματι δυσμενών πολεοδομικών συνθηκών του αστικού ιστού της Θεσσαλονίκης, στο πλαίσιο του ν.2745/99 και σε συνεργασία με τις Τοπικές Αυτοδιοικήσεις, τον Οργανισμό Ρυθμιστικού Σχεδίου Θεσσαλονίκης (Ο.Ρ.Σ.Θ.) και τους λοιπούς φορείς, εξέτασε τη δυνατότητα μετεγκατάστασης-αξιοποίησης των στρατοπέδων που βρίσκονται εντός του πολεοδομικού ιστού της Θεσσαλονίκης. Η σχετική μελέτη εκπονήθηκε με μέριμνα του ΟΡΣΘ, από το γραφείο «ΔΟΞΙΑΔΗ» και προέβλεπε την απόδοση στους Δήμους, πέραν των ήδη παραχωρηθέντων χώρων, τεσσάρων στρατοπέδων («ΠΑΥΛΟΥ ΜΕΛΑ»), «Μ. ΑΛΕΞΑΝΔΡΟΥ», «ΖΙΑΚΑ» και «ΦΑΡΜΑΚΗ»), ενώ εξαιρούσε τα στρατόπεδα «ΜΥΣΤΑΚΙΔΗ» και «ΚΑΡΑΤΑΣΙΟΥ», τα οποία θα αξιοποιούνταν στο σύνολό τους επ' ωφελεία του ΥΠ.ΕΘ.Α.
      Ωστόσο, μετά τα προβλήματα που παρουσιάσθηκαν μεταξύ των εμπλεκόμενων φορέων και κυρίως λόγω του υφιστάμενου ιδιοκτησιακού καθεστώτος των εκτάσεων που καθιστούσαν τη μελέτη «ΔΟΞΙΑΔΗ» μη υλοποιήσιμη, το ΥΠ.ΕΘ.Α. προέβη, μέσω Γ.Ε.Σ/ΔΥΠΟ, σε επανεξέταση των σχεδίων αξιοποίησης από μηδενική βάση, σε άμεση και εποικοδομητική συνεργασία με την Τοπική Αυτοδιοίκηση, πρώτου και δεύτερου βαθμού, και την Αναπτυξιακή Εταιρεία ΒΔ Θεσσαλονίκης Α.Ε.
      Το στρατόπεδο «ΠΑΥΛΟΥ ΜΕΛΑ» είναι ιδιοκτησίας ΥΠ.ΕΘ.Α/Τ.ΕΘ.Α, εκτός από μία έκταση 50 περίπου στρεμμάτων που ανήκει στο Δημόσιο, και βρίσκεται στα διοικητικά όρια των Δήμων Σταυρούπολης-Πολίχνης-Νεάπολης της Β.Δ. Θεσσαλονίκης και είναι έκτασης 379.187 τ.μ.. Κατόπιν απόφασης του ΥΠ.ΕΘ.Α., ο Δήμος Σταυρούπολης προχωρά σε γενικό πολεοδομικό σχεδιασμό του στρατοπέδου και στον χαρακτηρισμό των χρήσεων γης, σε άμεση συνεργασία με τη Στρατιωτική Υπηρεσία, επ' ωφελεία του ευρύτερου κοινωνικού συνόλου του Β.Δ. ιστού των Δήμων της Θεσσαλονίκης, με στόχο τη δημιουργία Πρότυπου Μητροπολιτικού Κέντρου. Ο Δήμος έχει δεσμευθεί να χωροθετήσει - με καθορισμό χρήσης και συντελεστών δόμησης - σε συνεργασία με το ΙΚΑ, έκταση τεσσάρων έως πέντε στρεμμάτων για τη δημιουργία νέου καταστήματος. Επίσης, έχει δεσμευθεί να καθορίσει όρους δόμησης τριών οικοδομικών τετραγώνων, έκτασης τριάντα έως σαράντα στρεμμάτων, για την κατασκευή οικισμού ΣΟΑ, πλησίον των ήδη υπάρχοντων. Επιπροσθέτως, σχεδιάζεται η παραμονή στην υπάρχουσα έκταση της Υπηρεσίας Κατασκευής Τεχνητών Μελών η οποία αποτελεί τη μόνη στρατιωτική υπηρεσία για την εξυπηρέτηση των αναπήρων πολέμου.
      Το στρατόπεδο «Μ. ΑΛΕΞΑΝΔΡΟΥ» είναι ιδιοκτησίας του Υπουργείου Οικονομικών (ΔΑΠ/ΚΕΔ), βρίσκεται στα διοικητικά όρια των Δήμων Αμπελοκήπων-Μενεμένης, είναι έκτασης 231 στρ. και αποχαρακτηρίσθηκε στο σύνολό του σε δύο φάσεις, την 06η Σεπτεμβρίου 2005 και την 20η Φεβρουαρίου 2007, δίνοντας στο υπουργείο Οικονομικών τη δυνατότητα να το παραχωρήσει στην Τοπική Αυτοδιοίκηση (Δήμος Αμπελοκήπων), ώστε να αναπτυχθούν σε αυτό διάφορες κοινωνικές δραστηριότητες (αθλητικοί, συνεδριακοί χώροι, χώροι πρασίνου κ.α.). Η Στρατιωτική Υπηρεσία σήμερα περιορίζεται στη χρήση έκτασης περίπου 58 στρεμμάτων, δηλαδή στα ελάχιστα λειτουργικά και ασφαλή όρια διαβίωσης και επιχειρησιακής δράσης. Λόγω του κόστους των εγκαταστάσεων-υποδομών και της φύσεως της αποστολής της υφιστάμενης Μονάδας δεν είναι δυνατή η μετεγκατάστασή της.
      Το στρατόπεδο «ΖΙΑΚΑ», έκτασης 120.937 τ.μ., είναι ιδιοκτησίας Υπουργείου Οικονομικών (ΔΑΠ), βρίσκεται στα διοικητικά όρια των Δήμων Ελευθερίου Κορδελιού-Μενεμένης, στην περιοχή Δενδροποτάμου (εκτός σχεδίου πόλεως), είναι έκτασης 125 στρ. και έχει αποχαρακτηρισθεί πλην μιάς μικρής έκτασης, τεσσάρων περίπου στρεμμάτων, ιδιοκτησίας YΠEΘA/ΤEΘA.
      Το στρατόπεδο «ΠAΠAΚYPIAZΗ» είναι ιδιοκτησίας Υπουργείου Οικονομικών (ΔΑΠ), βρίσκεται στα διοικητικά όρια του Δήμου Ευόσμου, είναι έκτασης 223 στρ., είναι ενεργό και δεν ανήκει στα αποδεσμευόμενα στρατόπεδα. Τμήμα του αποχαρακτηρίσθηκε την 16η Σεπτεμβρίου 2005 υπέρ της Τοπικής Αυτοδιοίκησης. Ειδικότερα, αποχαρακτηρίσθηκαν εκτάσεις 6.800 τ.μ. για τη διάνοιξη της οδού Ιπποδρομίου, με στόχο την ανακούφιση του έντονου κυκλοφοριακού προβλήματος του Δήμου, και εκτάσεις 1.375,48 τ.μ. για την επέκταση των υφιστάμενων αθλητικών υποδομών του Δήμου.
      Το στρατόπεδο «ΦΑΡΜΑΚΗ» σημερινής έκτασης 49 στρ. περίπου, έχει αποδεσμευθεί στο σύνολό του. Εντός της έκτασης του εν λόγω στρατοπέδου πρόκειται να κατασκευασθούν σε αυτό το Διοικητήριο της Περιφέρειας και το Στρατοδικείο Θεσσαλονίκης. Η διαδικασία βρίσκεται σε εξέλιξη σε συνεργασία με την Περιφέρεια Κεντρικής Μακεδονίας και από το ΥΠΕΘΑ αναμένεται η έγκριση του Κτηματολογίου και η προωθούμενη πολεοδομική πρόταση από το Υ.ΠΕ.ΧΩ.Δ.Ε και Δ.Ε..
      Όσον αφορά το στρατόπεδο «ΚΑΡΑΤΑΣΙΟΥ», έκτασης 672 στρ., ιδιοκτησίας ΤΕΘΑ, αυτό ως γνωστόν διεκδικείται από το ΥΠΟΙΚ/ΔΑΠ/ΚΥΔ.
      Πρόσφατα υπεβλήθη από το Υπουργείο Οικονομίας & Οικονομικών απόφαση, η οποία αφορά τη ρύθμιση του ιδιοκτησιακού του καθεστώτος, σύμφωνα με την οποία το σύνολο της ως άνω έκτασης περιέρχεται σε αυτό.
      Την 26η Οκτωβρίου 2005 παραχωρήθηκε προσωρινά κατά χρήση στο Δήμο Πολίχνης και επ' ωφελεία του ευρύτερου κοινωνικού συνόλου έκταση 120 στρεμμάτων για κάλυψη επιτακτικών αναγκών. Η παραχώρηση εκκρεμεί μέχρι την τακτοποίηση του ιδιοκτησιακού καθεστώτος του εν λόγω Στρατοπέδου.
      Ο άλλοτε χώρος της Δ.Ε.Θ., έκτασης 23.195 τ.μ., ιδιοκτησίας YΠ.EΘ.A./Τ.EΘ.A, μετατράπηκε σε πάρκο και χαρακτηρίσθηκε χώρος πρασίνου.
      Την 30η Ιουνίου 2006 παραχωρήθηκε επ' αόριστον στο Δήμο Θεσσαλονίκης με χρησιδάνειο, αποκλειστικά για χρήση ελεύθερου πάρκου-αστικού πρασίνου.
      Τέλος, θεωρούμε χρέος μας να σας υπενθυμίσουμε ότι στους Ο.Τ.Α. Θεσσαλονίκης έχουν παραχωρηθεί κατά το παρελθόν και χωρίς αντάλλαγμα το στρατόπεδο «ΤΣΙΡΟΓΙΑΝΝΗ», έκτασης 31 στρ., για την ανέγερση του νέου Δημαρχιακού Μεγάρου Θεσσαλονίκης και τη στέγαση του Βυζαντινού Μουσείου, και το στρατόπεδο «ΣΤΡΕΜΠΕΝΙΩΤΗ», έκτασης 254 στρ., για την ανέγερση σχολικών και αθλητικών εγκαταστάσεων.
      Από τα παραπάνω προκύπτει σαφώς ότι το ΥΠ.ΕΘ.Α. δεν αξιοποιεί παρά ελάχιστο ποσοστό της συνολικής επιφάνειας των αποδεσμευόμενων στρατοπέδων προκειμένου να καλύψει μέρος των απαιτούμενων πιστώσεων για τη μετεγκατάσταση των Μονάδων, ενώ οι εκτάσεις που έχουν ήδη παραχωρηθεί και αυτές που πρόκειται να παραχωρηθούν, ανέρχονται σε ποσοστό κατά πολύ μεγαλύτερο του ελάχιστου 50%, το οποίο προβλέπει ο ν.2745/99.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      10. Στις με αριθμό 10464/15.4.2008, 10494/15.4.2008 και 10569/16.4.2008 ερωτήσεις των Βουελυτών κυρίων Γ. Σκουλά, Μ. Στρατάκη και Β. Κεγκέρογλου δόθηκε με το υπ΄αριθμ. 7017/4/8253/7.5.2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Γ. Σκουλάς, Μ. Στρατάκης και Β. Κεγκέρογλου, σας γνωρίζουμε ότι, για την κάλυψη μέρους των κενών οργανικών θέσεων της Αστυνομικής Διεύθυνσης Ηρακλείου, προκηρύχθηκαν προς πλήρωση, κατά τις τακτικές μεταθέσεις του τρέχοντος έτους, 50 θέσεις αστυνομικών διαφόρων βαθμών και 3 ειδικών φρουρών, ενώ κατά τη θερινή περίοδο ενισχύεται με 5 αστυνομικούς και 130 δόκιμους αστυφύλακες. Περαιτέρω ενίσχυσή της θα γίνει με νέους αστυνομικούς, μετά την έξοδό τους από τις Σχολές. Στο πλαίσιο δε αυτό θα ενισχυθεί και το Αστυνομικό Τμήμα Χερσονήσου. Σε κάθε περίπτωση πάντως προτεραιότητά μας αποτελεί η πληρέστερη στελέχωση των Υπηρεσιών εκείνων, που ως κύρια αποστολή έχουν την αντιμετώπιση της εγκληματικότητας (Υπηρεσίες Ασφαλείας, Τάξεως κ.λπ.). Παράλληλα επιδίωξή μας είναι η αποδέσμευση προσωπικού από αντικείμενα, όπως η διάθεση σε μέτρα τάξεως σε ποδοσφαιρικούς αγώνες κ.λπ., καθώς και από επιτελικές Υπηρεσίες, ώστε αυτό να διατεθεί στην εμφανή αστυνόμευση και γενικότερα στην αντιμετώπιση της εγκληματικότητας.
      Πέραν αυτών, στον προωθούμενο οργανωτικό σχεδιασμό για την αναδιάρθρωση αναδιοργάνωση του συνόλου των Υπηρεσιών της Γενικής Αστυνομικής Διεύθυνσης Περιφέρειας Κρήτης, εκτός των άλλων ρυθμίσεων, προβλέπεται η ίδρυση Τμήματος Ασφαλείας Χερσονήσου, γεγονός το οποίο, σε συνδυασμό με την αναβάθμιση του Αστυνομικού Τμήματος, θα συμβάλει σημαντικά στην αστυνόμευση τόσο της Χερσονήσου όσο και των Μαλίων. Στο σημείο αυτό πρέπει να επισημάνουμε ότι για την επαρκή στελέχωση, τόσο των Υπηρεσιών που θα ιδρυθούν όσο και των υφισταμένων, ώστε να αντεπεξέλθουν αποτελεσματικά στην εκπλήρωση της αποστολής τους, προβλέπεται σημαντική αύξηση του συνολικού αριθμού των οργανικών θέσεων του αστυνομικού προσωπικού και των ειδικών φρουρών της Αστυνομικής Διεύθυνσης Ηρακλείου.
      Σε ό,τι αφορά την αστυνόμευση των περιοχών των Δήμων Μαλίων και Χερσονήσου, σας ενημερώνουμε ότι τα προβλήματα που παρουσιάζονται κατά τη θερινή τουριστική περίοδο (Μάιο - Οκτώβριο) οφείλονται κυρίως στην αντικοινωνική συμπεριφορά ορισμένων νεαρών αλλοδαπών τουριστών, που υπό την επήρεια αλκοόλ προβαίνουν στη διάπραξη φθορών, στη δημιουργία επεισοδίων, στην πρόκληση σωματικών βλαβών κ.ο.κ.. Επίσης, η ποιότητα του τουριστικού προϊόντος που έχουν προωθήσει και πωλούν πολλά τουριστικά γραφεία για τη συγκεκριμένη περιοχή έχει ως κύριο περιεχόμενο τη «νυχτερινή διασκέδαση στα καταστήματα με άφθονο φθηνό αλκοόλ σε περιοχή που τα ήθη είναι χαλαρά και η κοινωνία ανεκτική». Παράλληλα, αρκετές επιχειρήσεις υγειονομικού ενδιαφέροντος της περιοχής, έχουν μεταβάλει τους όρους και τις προϋποθέσεις λειτουργίας τους και οι υπεύθυνοι αυτών, προκειμένου να προσελκύσουν πελάτες λειτουργούν μουσικά όργανα σε υψηλή ένταση και προσφέρουν οινοπνευματώδη ποτά στους νεαρούς τουρίστες, που επισκέπτονται ομαδικά τα καταστήματα αυτά, σε δελεαστικές τιμές.
      Για την αντιμετώπιση της κατάστασης αυτής, αλλά και γενικότερα των πάσης φύσεως αστυνομικών προβλημάτων στις εν λόγω περιοχές, το Αστυνομικό Τμήμα Χερσονήσου, το οποίο κατά τη θερινή περίοδο ενισχύεται με το αναγκαίο αστυνομικό προσωπικό και ο Σταθμός Τουριστικής Αστυνομίας, καθώς και οι λοιπές αρμόδιες Υπηρεσίες της Αστυνομικής Διεύθυνσης Ηρακλείου, καταβάλλουν κάθε δυνατή προσπάθεια, ασκώντας έντονη και συστηματική αστυνόμευση με τη διενέργεια πεζών και εποχούμενων περιπολιών τάξης, ασφάλειας και τροχαίας, σε καθημερινή βάση και καθ'όλο το 24ωρο, καθώς και με ειδικές εξορμήσεις και ελέγχους ατόμων, οχημάτων, καταστημάτων κ.λπ. Παράλληλα, για την αντιμετώπιση θεμάτων ασφαλείας, στελεχώνεται και Γραφείο Ασφαλείας στο Αστυνομικό Τμήμα Χερσονήσου.
      Ο ανωτέρω Υπηρεσίες πραγματοποιούν τακτικές και έκτακτες αστυνομικές επιχειρήσεις, για την αντιμετώπιση της μάστιγας των ναρκωτικών, για ανεύρεση και κατάσχεση ειδών οπλισμού και εκρηκτικών, για παράνομη είσοδο και παραμονή αλλοδαπών, για εκμετάλλευση αλλοδαπών γυναικών, καθώς και γενικούς τροχονομικούς ελέγχους για την πρόληψη των τροχαίων ατυχημάτων. Σημαντική προς την κατεύθυνση αυτή είναι και η συμβολή της Ειδικής Αστυνομικής Υπηρεσίας Δίωξης Εγκληματικότητας (ΕΙΔ.ΑΣ.Υ.Δ.Ε.) και του Τμήματος Αστυνομικών Επιχειρήσεων (Τ.Α.Ε.) Ηρακλείου. Για την αντιμετώπιση των επικίνδυνων τροχονομικών παραβάσεων που οδηγούν στην πρόκληση τροχαίων ατυχημάτων, σημαντική είναι και η συμβολή της Ομάδας Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.), η οποία δραστηριοποιείται και στις εν λόγω περιοχές.
      Ειδικότερα, για την αντιμετώπιση των αυξημένων αναγκών στους Δήμους Χερσονήσου και Μαλίων, κατά τη διάρκεια της θερινής τουριστικής περιόδου του τρέχοντος έτους, στα πλαίσια της Πολιτικής Δημόσιας Τάξης και Ασφάλειας, όπως εξειδικεύεται στο Τριετές Πρόγραμμα Στρατηγικού και Επιχειρησιακού Σχεδιασμού Δράσεων Ελληνικής Αστυνομίας 2008-2010, επαναπροσδιορίστηκαν οι στόχοι και οι προτεραιότητες της οικείας αστυνομικής Υπηρεσίας, με την εκδήλωση σειράς πρόσθετων μέτρων.
      Παράλληλα, ο Σταθμός Τουριστικής Αστυνομίας Χερσονήσου, σε άμεση συνεργασία με τον Ε.Φ.Ε.Τ., τη Διεύθυνση Εμπορίου της Νομαρχιακής Αυτοδιοίκησης Ηρακλείου, τους Ελεγκτές Δημόσιας Υγείας, του Δήμου Χερσονήσου, Ε.Ο.Τ. και λοιπές συναρμόδιες Υπηρεσίες, διενεργούν ελέγχους αρμοδιότητάς τους, ώστε να ικανοποιηθεί το αίτημα παροχής αστυνομικών υπηρεσιών υψηλής ποιότητας. Στο πλαίσιο αυτό, πραγματοποιούνται έλεγχοι στα καταστήματα υγειονομικού ενδιαφέροντος και στις περιπτώσεις που διαπιστώνεται λειτουργία αυτών άνευ αδείας εφαρμόζεται η αυτόφωρη διαδικασία σε βάρος των παραβατών, ενώ παράλληλα ενημερώνονται εγγράφως οι οικείοι Ο.Τ.Α. για την εκδήλωση των προβλεπόμενων ενεργειών αρμοδιότητάς τους.
      Επίσης, με τη συνδρομή και της προαναφερόμενης Ομάδας Ελέγχου και Πρόληψης Τροχαίων Ατυχημάτων Ηρακλείου (Ο.Ε.Π.Τ.Α.), κατά τακτά χρονικά διαστήματα, διενεργούνται έλεγχοι για τη νομιμότητα της κυκλοφορίας των ενοικιαζόμενων οχημάτων και σε βάρος των υπευθύνων των καταστημάτων που ενοικιάζουν τα εν λόγω οχήματα και τα παραχωρούν για οδήγηση σε άτομα που δεν κατέχουν την απαιτούμενη άδεια ικανότητας οδήγησης επιβάλλονται οι προβλεπόμενες κυρώσεις.
      Πέραν αυτών, πρόσφατα (08-02-2008) αξιωματικοί της αρμόδιας Διεύθυνσης του Αρχηγείου Ελληνικής Αστυνομίας, συμμετείχαν στη διάσκεψη της Πρεσβείας της Μεγάλης Βρετανίας, που πραγματοποιήθηκε, με θέμα τον τουρισμό των νέων. Στη διάσκεψη συμμετείχαν, μεταξύ άλλων, εκπρόσωποι των βρετανικών αρχών, ο Δήμαρχος Μαλίων, εκπρόσωποι της Ομοσπονδίας Τουριστικών Πρακτόρων και Βρετανικών Τουριστικών Γραφείων και Εταιρειών και οι Διευθυντές των Βρετανικών Προξενικών Γραφείων στην Ελλάδα. Επισημάνθηκαν τα προαναφερόμενα προβλήματα και προτάθηκαν λύσεις για την αντιμετώπισή τους, καθώς και για την προστασία των τουριστών που επισκέπτονται τη χώρα μας και ιδιαίτερα τις «ευαίσθητες» περιοχές, μεταξύ των οποίων, τα Μάλια και η Χερσόνησος Ηρακλείου.
      Τέλος, για την αντιμετώπιση των προβλημάτων κατά τη θερινή τουριστική περίοδο και πριν την έναρξή της, από την αρμόδια Διεύθυνση του Αρχηγείου Ελληνικής Αστυνομίας εκδίδονται διαταγές προς όλες τις περιφερειακές Υπηρεσίες και φυσικά στην Αστυνομική Διεύθυνση Ηρακλείου για τη δραστηριοποίησή τους και τη διενέργεια εντατικών ελέγχων στις περιοχές της χώρας που παρουσιάζουν τουριστικό ενδιαφέρον, όπως οι περιοχές των Μαλίων και της Χερσονήσου, σε συνεργασία βεβαίως και με τις συναρμόδιες Διευθύνσεις Τουρισμού των Περιφερειών και τους Ο.Τ.Α.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      11. Στην με αριθμό 8721/18-3-2008 ερώτηση των Βουλευτών κυρίων Αθανασίου Πλεύρη και Βαΐτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/675/11-4-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8721/18.3.2008 ερώτησης των Βουλευτών κ.κ. Αθανασίου Πλεύρη και Βαΐτση Αποστολάτου, σύμφωνα με τα στοιχεία που έθεσαν υπόψη μας οι αρμόδιες υπηρεσίες και σε ό,τι αφορά το Υπουργείο Πολιτισμού, σας γνωρίζουμε τα εξής:
      Το Υπουργείο Πολιτισμού ελέγχει την αντισεισμικότητα των δημοσίων κτηρίων στα οποία στεγάζει υπηρεσίες του ή ανήκουν στην ιδιοκτησία του. Ιδιαίτερο ενδιαφέρον έχει επιδείξει στην ανθεκτικότητα των Μουσείων και την αντισεισμική συμπεριφορά τους. Από το 1985 και μετά εφαρμόζεται ο ισχύων αντισεισμικός κανονισμός, ο οποίος συνεχώς βελτιώνεται και επικαιροποιείται.
      Όσον αφορά παλαιότερες κατασκευές, δηλαδή αυτές που έχουν γίνει με αντισεισμικούς κανονισμούς προ του 1985, η Διεύθυνση Εκτέλεσης Έργων Μουσείων και Πολιτιστικών Κτηρίων έχει επέμβει όπου ήτο απαραίτητο (π.χ. Αρχαιολογικό Μουσείο Δελφών, Αρχαιολογικό Μουσείο Θηβών, Αρχαιολογικό Μουσείο Θεσσαλονίκης κ.λπ.) στο πλαίσιο της ανακαίνισης και επισκευής των, με επικαιροποιημένο αντισεισμικό κανονισμό.
      Ο Υπουργός
      ΜΙΧΑΛΗΣ ΛΙΑΠΗΣ»
      12. Στις με αριθμό 10819/18-4-2008 και 10955/21-4-2008 ερωτήσεις των Βουλευτών κυρίων Νικολάου Τσούκαλη, Απόστολου Κατσιφάρα, Ιωάννη Κουτσούκου δόθηκε με το υπ’ αριθμ. 7017/4/8274/12-5-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Ν. Τσούκαλης, Α. Κατσιφάρας και Γ. Κουτσούκος, σε ό,τι μας αφορούν, σας γνωρίζουμε ότι οι πυροσβεστικές Υπηρεσίες όλης της χώρας, σήμερα, εμφανίζουν ελλείμματα σε προσωπικό. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα. Σαφώς, η υπάρχουσα έλλειψη δύναμης δημιουργεί υπηρεσιακές δυσλειτουργίες και γι’ αυτό, από την πρώτη στιγμή της παρουσίας μας στο Υπουργείο, θέσαμε ως προτεραιότητα τη σταδιακή κάλυψη όλων των κενών οργανικών θέσεων του προσωπικού, ώστε να μπορέσει το Σώμα να επιτελέσει την αποστολή του, όπως απαιτεί ο ρόλος του. Ήδη, βρίσκεται σε πέρας διαγωνισμός πρόσληψης 1.260 πυροσβεστών για όλη τη χώρα. Οι υπόλοιπες κενές θέσεις θα πληρωθούν με μελλοντικούς διαγωνισμούς πρόσληψης. Στο πλαίσιο δε αυτό θα αντιμετωπισθεί και το θέμα της περαιτέρω στελέχωσης και των πυροσβεστικών Υπηρεσιών των νομών Αχαΐας και Ηλείας.
      Ενδεικτικά αναφέρουμε ότι στις Πυροσβεστικές Υπηρεσίες της Περιφέρειας Δυτικής Ελλάδας η υπάρχουσα δύναμη κατά τη θερινή περίοδο έτους 2007 ανέρχονταν σε 657 υπαλλήλους, ενώ τον παρελθόντα μήνα Μάρτιο ανέρχονταν σε 609. Αναφορικά με τον αριθμό των υπαλλήλων που αποστρατεύτηκαν σας γνωρίζουμε ότι, κατά το τρέχον έτος έως και τον μήνα Μάρτιο, οι αιτήσεις αποστρατείας πανελλαδικά ανήλθαν στις 92.
      Πέραν αυτών, το έργο των πυροσβεστών ενισχύουν και οι 5.500 πυροσβέστες εποχικής απασχόλησης που επαναπροσλήφθηκαν, ενώ εγκρίθηκαν και τα επί πλέον 22,4 εκατομμύρια ευρώ για την κάλυψη της 8μηνης απασχόλησής τους. Επισημαίνεται ότι, με τις διατάξεις του π.δ. 121/2007, ανανεώθηκε η θητεία του εν λόγω προσωπικού για πέντε (5) χρόνια ακόμα, με δυνατότητα ανανέωσης, ανεξαρτήτως ηλικίας, ενώ και η διάρκεια της υπηρεσίας που θα παρέχουν από πεντάμηνη που ήταν μέχρι το 2007, έγινε οκτάμηνη κατ’ έτος, γεγονός πολύ σημαντικό για το ίδιο το προσωπικό, αλλά και για την αποτελεσματικότητα της Υπηρεσίας.
      Για την πυροπροστασία του νομού Αχαΐας λειτουργούν 4 Πυροσβεστικές Υπηρεσίες στην Πάτρα, στο Π/Α Αράξου, στα Καλάβρυτα και στο Αίγιο, καθώς και 2 Πυροσβεστικά Κλιμάκια στην Ακράτα και Χαλανδρίτσα. Καθ’ όλη τη διάρκεια της αντιπυρικής περιόδου, θα διατίθενται σε επίκαιρα σημεία ένδεκα (11) περιπολικά πυροσβεστικά οχήματα στο στάδιο επικινδυνότητας 1. στο στάδιο 2 αυξάνονται σε 18 και στο σταδίου 3 σε 23, ενώ στελεχώνονται και πέντε (5) πυροφυλάκια, τα οποία σε στάδιο 2 γίνονται επτά (7) για τον εντοπισμό και άμεση αναγγελία της πυρκαγιάς, ώστε να κινητοποιούνται άμεσα οι πυροσβεστικές δυνάμεις. Από πλευράς αεροπυρόσβεσης ο νομός Αχαΐας καλύπτεται από τα εναέρια πυροσβεστικά μέσα, που σταθμεύουν στην Αττική και Ανδραβίδα. Ανάλογα δε με το δείκτη επικινδυνότητας, θα διατίθεται στην περιοχή μικτά εποχούμενα περίπολα, ενώ σε καθημερινή βάση θα ορίζεται επιχειρησιακός αξιωματικός του Πυροσβεστικού Σώματος, για την εποπτεία και άμεση μετάβασή του στον τόπο της πυρκαγιάς.
      Ειδικότερα το δάσος της Στροφυλιάς καλύπτεται επιχειρησιακά από την Πυροσβεστική Υπηρεσία Λεχαινών, η οποία στελεχώνει δύο (2) πυροσβεστικά οχήματα με σκοπό την άμεση επέμβαση τους σε οποιοδήποτε συμβάν λάβει χώρα εντός αυτού, ενώ σε στάδιο 2 διατίθεται ένα (1) επιπλέον υδροφόρο όχημα πλησίον του δάσους και στο στάδιο 3 διατίθενται συνολικά 3 οχήματα εντός του δάσους και 1 πλησίον αυτού. Επιπρόσθετα, η εν λόγω περιοχή καλύπτεται -εποπτεύεται από το πυροφυλάκιο του Koυνoυπελίoυ, ενώ, σύμφωνα με τον επιχειρησιακό σχεδιασμό, σε καθημερινή βάση, θα περιπολεί στη συγκεκριμένη, αλλά και την ευρύτερη περιοχή αξιωματικός της οικείας Υπηρεσίας, με σκοπό την επιτυχέστερη διαχείριση των πυροσβεστικών μέσων, επίγειων και εναέριων σε συντρέχουσα περίπτωση. Σε περίπτωση δε που η πυρκαγιά λάβει διαστάσεις προβλέπεται η ενίσχυση των προαναφερομένων δυνάμεων με επιπλέον δυνάμεις από τις όμορες Υπηρεσίες καθώς και η διάθεση από το Συντονιστικό Κέντρο Δασοπυρόσβεσης εναέριων πυροσβεστικών μέσων.
      Όσον αφορά τα θέματα σχετικά με τον καθαρισμό των δασικών οικοσυστημάτων, σας ενημερώνουμε ότι την 07-04-2008 εξεδόθη εγκύκλιος από τη ΓΓΠΠ «Σχεδιασμός και δράσεις Πολιτικής Προστασίας για την αντιμετώπιση δασικών πυρκαγιών», με την οποία τίθενται σε έγκαιρο συναγερμό όλοι οι εμπλεκόμενοι φορείς για την αντιμετώπιση καταστροφών και καταστάσεων έκτακτης ανάγκης που ενδέχεται να προκληθούν από δασικές πυρκαγιές. Καθορίζονται, μεταξύ άλλων, έργα, δράσεις και μέτρα πρόληψης και ετοιμότητα που αφορούν: τα προγράμματα εκτέλεσης έργων και εργασιών αντιπυρικής προστασίας σε δάση και δασικές εκτάσεις προς διευκόλυνση του έργου της καταστολής, τα προγράμματα μείωσης του κινδύνου πρόκλησης πυρκαγιάς και προστασίας από επερχόμενη πυρκαγιά με απομάκρυνση μέρους ή του συνόλου της βλάστησης γύρω από υποδομές και περιοχές ιδιαίτερης αξίας, τα μέτρα πρόληψης για την αποφυγή πρόκλησης πυρκαγιάς στην ύπαιθρο από τη λειτουργία χώρων εναπόθεσης αστικών απορριμμάτων που ανήκουν στους ΟΤΑ, τα μέτρα πρόληψης για την αποφυγή εκδήλωσης πυρκαγιάς από την εκτέλεση γεωργικών και άλλων εργασιών, την ενημέρωση του κοινού για τη λήψη μέτρων πρόληψης και προστασίας από κινδύνους που προέρχονται από δασικές πυρκαγιές, την έκδοση ημερήσιου χάρτη πρόβλεψης κινδύνου πυρκαγιάς, την προληπτική απαγόρευση της κυκλοφορίας οχημάτων και παραμονής εκδρομέων σε εθνικούς δρυμούς, δάση και περιοχές ειδικής προστασίας και τη συμμετοχή εθελοντικών οργανώσεων σε δράσεις επιτήρησης δασών.
      Πέραν αυτών, πρέπει να επισημάνουμε ότι υπογράφηκε από τον Υφυπουργό Εσωτερικών κ. Α. Νάκο χρηματοδότηση ύψους 35 εκατ. ευρώ για δράσεις πυροπροστασίας, των πρωτοβάθμιων ΟΤΑ., καθώς και των Αναπτυξιακών Συνδέσμων της χώρας, για το τρέχον έτος. Το ποσό αυτό είναι τo μεγαλύτερο που έχει δοθεί ποτέ για το σκοπό αυτό και σχεδόν διπλάσιο από το ποσό που δόθηκε για πρώτη φορά το 2003 (18,2 εκατ. ευρώ). Οι ΟΤΑ υποχρεούνται να χρησιμοποιήσουν το ποσό αυτό σε δράσεις πρόληψης πυροπροστασίας. Επίσης από το πρόγραμμα «Θησέας» χρηματοδοτούνται και βρίσκονται σε εξέλιξη έργα ύψους 8 εκατ. ευρώ που άπτονται της πυροπροστασίας της χώρας.
      Τέλος σας πληροφορούμε ότι, για τα θέματα του επιχειρησιακού σχεδιασμού της αντιπυρικής περιόδου και της λειτουργίας των πυροσβεστικών Υπηρεσιών της χώρας, ενημερώθηκε η Εθνική Αντιπροσωπεία με το 7017/4/8110 από 17-04-2008 έγγραφό μας σε απάντηση ερωτήσεων Βουλευτών, μεταξύ των οποίων και των 9872/08-04-2008 και 10225/11-04-2008 ερωτήσεων, που κατέθεσαν οι εκ των ερωτώντων Βουλευτών κ.κ. Γ. Κουτσούκος και Ν. Τσούκαλης, αντίστοιχα. Επίσης, για τα θέματα της πυροπροστασίας της χώρας, ενημερώθηκε η Εθνική Αντιπροσωπεία και την 18-04-2008 από τον κ. Πρωθυπουργό, κατά τη συζήτηση της 847/53/15-04-2008 επίκαιρη ς ερώτησης, που κατέθεσε η Πρόεδρος της Κοινοβουλευτικής Ομάδας του ΚΚΕ κ. Α. Παπαρήγα.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     13. Στην με αριθμό 4998/23-1-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 11110/ΙΗ/11-2-2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 4998/23-1-08, την οποία κατέθεσε ο Βουλευτής κ. Μανόλης Στρατάκης σχετικά με τη στήριξη της Ανώτατης Εκπαίδευσης, σας γνωρίζουμε τα ακόλουθα:
        Το ΥΠΕΠΘ με στόχο την παροχή ουσιαστικής και ποιοτικής Δημόσιας Ανώτατης Εκπαίδευσης προβαίνει σε σειρά ρυθμίσεων και νομοθετημάτων, ώστε να διασφαλίζεται ο χαρακτήρας της λειτουργίας της:
        Ι. ΝΟΜΟΘΕΣΙΑ ΑΕΙ και ΤΕΙ
        Οι μεταρρυθμιστικές πρωτοβουλίες για την Ανώτατη Εκπαίδευση (2004-2007) είχαν ως γνώμονα τη διασφάλιση των προϋποθέσεων συμμετοχής των ελληνικών ΑΕΙ στον Ευρωπαϊκό Χώρο Ανώτατης Εκπαίδευσης. Για το λόγο αυτό, εφαρμόστηκαν οι κυριότεροι στόχοι της διαδικασίας της Μπολόνια και συγκεκριμένα, θεσπίστηκε ένα σύστημα διασφάλισης της ποιότητας, το Ευρωπαϊκό Σύστημα Μεταφοράς και Συσσώρευσης Πιστωτικών Μονάδων (ECTS) και το Παράρτημα Διπλώματος, κατοχυρώθηκε η δυνατότητα διοργάνωσης προγραμμάτων δια βίου μάθησης από τα ΑΕΙ και ενισχύθηκε η αυτοδιοίκηση των ιδρυμάτων.
        Οι μεταρρυθμίσεις της περιόδου 2004-2007 περιέχουν ρυθμίσεις ανάλογες με πρόσφατες αλλαγές, οι οποίες εφαρμόστηκαν για τα ΑΕΙ σε ευρωπαϊκό επίπεδο.
        Ειδικότερα, το νομοθετικό έργο για την Ανώτατη Πανεπιστημιακή Εκπαίδευση την Περίοδο 2004-2007 έχει ως εξής:
        1. Με το Ν. 3255/2004 (ΦΕΚ 138 Α) ιδρύονται νέα Τμήματα σε Πανεπιστήμια και ΤΕΙ και καθιερώνονται κοινά μεταπτυχιακά με ξένα πανεπιστήμια.
        2. Με το Ν. 3282/2004 (ΦΕΚ 208 Α) ρυθμίζονται θέματα που αφορούν στις μετεγγραφές εσωτερικού στα ιδρύματα της Ανώτατης Εκπαίδευσης.
        3. Με το Ν. 3374/2005 (ΦΕΚ 189 Α) ρυθμίζονται θέματα της αξιολόγησης των ανωτάτων εκπαιδευτικών ιδρυμάτων, και θεσμοθετούνται το Παράρτημα Διπλώματος και το Σύστημα Μεταφοράς και Συσσώρευσης των Πιστωτικών Μονάδων.
        4. Με το Ν. 3328/2005 (ΦΕΚ 80 Α) καταργείται το ΔΙΚΑΤΣΑ και δημιουργείται ο «Διεπιστημονικός Οργανισμός Αναγνώρισης τίτλων Ακαδημαϊκών και Πληροφόρησης» και καθιερώνεται νέο σύστημα αναγνώρισης τίτλων σπουδών αλλοδαπής, σύμφωνα με την Ευρωπαϊκή νομοθεσία.
        5. Με το Ν. 3391/2005 (ΦΕΚ 240 Α) ιδρύεται το Διεθνές Πανεπιστήμιο της Ελλάδος με έδρα τη Θεσσαλονίκη.
        6. Με το Ν. 3369/2005 (ΦΕΚ 171 Α) θεσμοθετούνται φορείς δια βίου μάθησης στην Ανώτατη Εκπαίδευση.
        7. Με το Ν. 3549/2007 (ΦΕΚ 69 Α') ενισχύεται η διοικητική και οικονομική αυτοδιοίκηση των ΑΕΙ, παράλληλα με εγγυήσεις για την κοινωνική λογοδοσία των ιδρυμάτων. Καθιερώνεται η καθολική συμμετοχή στις εκλογές για την ανάδειξη των οργάνων διοίκησης των ΑΕΙ. Ενισχύεται η διαφάνεια στη διαδικασία εκλογής μελών ΔΕΠ και λαμβάνονται μέτρα στήριξης των φοιτητών.
        Εξάλλου, το νομοθετικό έργο της περιόδου 2004-2007 για τα ΤΕΙ περιλαμβάνει τα εξής: 
        1. το Ν. 3404/2005, ο οποίος ρυθμίζει θεσμικά θέματα των Ιδρυμάτων του Τεχνολογικού Τομέα Ανώτατης Εκπαίδευσης
        2. το Ν. 3549/2007, με τον οποίο διασφαλίστηκε πλήρως ο χαρακτήρας των ΤΕΙ ως Ανώτατων Εκπαιδευτικών Ιδρυμάτων κατά την έννοια του άρθρου 16 του Συντάγματος.
        Ειδικότερα, σχετικά με θέματα εκπαιδευτικού και λοιπού προσωπικού ΤΕΙ:
        - Εξασφαλίστηκαν το 2004 από το ΥΠΕΠΘ, 600 πιστώσεις για προκήρυξη θέσεων μόνιμου εκπαιδευτικού προσωπικού με προοπτική τετραετίας για την κάλυψη των εκπαιδευτικών αναγκών των Ιδρυμάτων.
        - Από τις πιστώσεις αυτές πραγματοποιήθηκαν ήδη περίπου 340 διορισμοί, ενώ εκκρεμούν οι διαδικασίες από μέρους των Ιδρυμάτων για την πλήρωση των υπολοίπων.
        - Με το νόμο 3404/05 συστάθηκαν επιπλέον 600 νέες οργανικές θέσεις τακτικού εκπαιδευτικού προσωπικού ΤΕΙ, 200 νέες οργανικές θέσεις Ειδικού Τεχνικού Προσωπικού και 200 νέες οργανικές θέσεις διοικητικού προσωπικού, οι οποίες και κατανεμήθηκαν στα Ιδρύματα με την Υπουργική Απόφαση 2457/Ε5/10-1-2006.
        - Με το Π.Δ. 164/2004 συστάθηκαν 365 θέσεις διοικητικού προσωπικού με σχέση εργασίας αορίστου χρόνου, από τις οποίες μέχρι σήμερα καλύφθηκαν οι 325.
        Σχετικά με τα επαγγελματικά δικαιώματα αποφοίτων:
        Συνολικά στα ΤΕΙ λειτουργούν 93 ειδικότητες. Το ΥΠΕΠΘ έθεσε σε προτεραιότητα την έκδοση των επαγγελματικών δικαιωμάτων των Τμημάτων ΤΕΙ που εκκρεμούσαν για δεκαετίες. Συγκρότησε, ανά Τομέα, Eιδικές Επιστημονικές Επιτροπές, προκειμένου να διαμορφώσουν εισηγήσεις για τα Επαγγελματικά Δικαιώματα, προς το αρμόδιο κατά νόμο όργανο, το Συμβούλιο Ανώτατης Τεχνολογικής Εκπαίδευσης (ΣΑΤΕ) του Εθνικού Συμβουλίου Παιδείας (ΕΣΥΠ).
        Μέχρι σήμερα έχουν εκδοθεί Προεδρικά Διατάγματα για καθορισμό των επαγγελματικών δικαιωμάτων για 59 εξ αυτών, εκ των οποίων οι δέκα (10) εντός του έτους 2006, ενώ εκκρεμούσαν για πάρα πολλά χρόνια επαγγελματικά δικαιώματα 33 ειδικοτήτων.
        Σχετικά με Μεταπτυχιακά Προγράμματα Σπουδών ΤΕΙ:
        Με το Ν. 2916/2001 προβλέφθηκε ότι τα Τμήματα ΤΕΙ μπορούν να συμπράττουν στη λειτουργία Προγραμμάτων Μεταπτυχιακών Σπουδών (ΠΜΣ) με Τμήματα Πανεπιστημίων εσωτερικού ή ομοταγών εξωτερικού.
        Σε υλοποίηση των ανωτέρω διατάξεων εγκρίθηκαν με υπουργικές αποφάσεις και λειτουργούν σήμερα:
        - 32 προγράμματα μεταπτυχιακών σπουδών, σε σύμπραξη ΤΕΙ με Πανεπιστήμια του. εσωτερικού και
        - 16 προγράμματα μεταπτυχιακών σπουδών, σε σύμπραξη ΤΕΙ με Πανεπιστήμια του εξωτερικού.
        Ακόμη, στο επικείμενο νομοσχέδιο για τις μεταπτυχιακές σπουδές προβλέπεται η δυνατότητα των ΤΕΙ για αυτόνομα μεταπτυχιακά προγράμματα.
        Σχετικά με την Έρευνα στα ΤΕΙ
        Με τον Νόμο 3004/2005, δόθηκε η δυνατότητα στα ΤΕΙ να διεξαγάγουν εφαρμοσμένη έρευνα, κάτι που αποτελούσε πάγιο αίτημα των Ιδρυμάτων, μέσα στο πλαίσιο της ακαδημαϊκής τους ολοκλήρωσης.
        Επιπλέον, μέσα στο πλαίσιο του Προγράμματος Αρχιμήδης 11, εγκρίθηκαν 250 ερευνητικά προγράμματα για τα ΤΕΙ.
        ΙΙ. ΧΡΗΜΑΤΟΔΟΤΗΣΗ
        Αυξήθηκε σε ετήσια βάση και σε πραγματικούς αριθμούς η χρηματοδότηση της εκπαίδευσης. Η αυξημένη χρηματοδότηση, παράλληλα με την εφαρμογή των μεταρρυθμίσεων, δημιουργούν τις συνθήκες για ένα ποιοτικό δημόσιο εκπαιδευτικό σύστημα, προσανατολισμένο στις προκλήσεις της κοινωνίας της γνώσης και της παγκοσμιότητας.
        Ειδικότερα, για την Ανώτατη Εκπαίδευση ο Κρατικός Προϋπολογισμός 2008 ενισχύει τη χρηματοδότηση Πανεπιστημίων και ΤΕΙ τόσο ως προς το 2007, όσο και σωρευτικά ως προς το 2004. Αυξήθηκαν οι πόροι για λειτουργικές δαπάνες των πανεπιστημίων, για τα πανεπιστημιακά συγγράμματα, για τη φοιτητική μέριμνα καθώς και για τις λειτουργικές δαπάνες των ΤΕΙ.
        Με τον κατάλληλο συνδυασμό αυξημένης χρηματοδότησης και απαραίτητων μεταρρυθμίσεων, το ΥΠΕΠΘ ανταποκρίνεται με έμπρακτο και ουσιαστικό τρόπο στις προσδοκίες των πολιτών για ένα καλύτερο δημόσιο εκπαιδευτικό σύστημα και ταυτόχρονα, διασφαλίζονται καλύτερες προοπτικές προόδου για όλους τους νέους στη χώρα μας.
        Ο Υφυπουργός
        ΣΠΥΡΙΔΩΝ ΤΑΛΙΑΔΟΥΡΟΣ»
      14. Στην με αριθμό 9340/31-3-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 46971/24-4-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9340/31-3-2008 ερώτηση που κατατέθηκε στη Βουλή από το Βουλευτή κ. Γ. Σκουλά με θέμα «Τεράστια τα οικονομικά προβλήματα του Ευαγγελισμού και άλλων Νοσοκομείων», σας γνωρίζουμε τα εξής:
      1. Σύμφωνα με τις διατάξεις του ν. 2889/2001 (άρθρο 1 παράγραφος 4) το σύνολο της κινητής και ακίνητης περιουσίας των αποκεντρωμένων μονάδων (νοσοκομεία, κλπ) περιήλθε στα ΠεΣΥ και οι αποκεντρωμένες μονάδες εξακολούθησαν να έχουν την αποκλειστική χρήση και διαχείριση των περιουσιακών τους στοιχείων.
      2. Με το ν. 3329/2005 (άρθρο 1 παράγραφος 5) η κυριότητα της περιουσίας περιήλθε στο Ελληνικό Δημόσιο και τα Νοσοκομεία διατήρησαν την αποκλειστική χρήση και διαχείριση αυτής. Στις αρμοδιότητες εξάλλου του Διοικητή του Νοσοκομείου αναφέρεται: «Yπoβάλλει στο ΔΣ προτάσεις για την αξιοποίηση των περιουσιακών στοιχείων του Νοσοκομείου, καθώς επίσης και την εκποίησή τους» (άρθρο 7 παράγραφος 8 εδάφιο 22). Αντίστοιχα το ΔΣ του Νοσοκομείου: «Εγκρίνει τις προτάσεις για την αξιοποίηση των περιουσιακών στοιχείων του Νοσοκομείου και υποβάλλει στο Διοικητή της Υγειονομικής Περιφέρειας εισήγηση για την εκποίησή τους» (άρθρο 7 παράγραφος 6 εδάφιο 13). Το ΔΣ της ΥΠΕ: «Εγκρίνει, με την επιφύλαξη των διατάξεων του άρθρου 109 του Συντάγματος, τη σκοπιμότητα των αποφάσεων των οργάνων διοίκησης των φορέων για την εκποίηση περιουσιακών στοιχείων» (άρθρο 3 παράγραφος 8 εδάφιο 12).
      3. Με τις διατάξεις του ν. 3370/2005 (άρθρο 50 παράγραφος 1) η κυριότητα της περιουσίας περιέρχεται στις ΥΠΕ.
      4. Το Νομικό Συμβούλιο του Κράτους με την αρ. 88/2006 γνωμοδότησή του απεφάνθη ότι τα Νοσοκομεία μετά τις ρυθμίσεις των νόμων 3329/2005 και 3370/2005 διατηρούν το δικαίωμα χρήσης και διαχείρισης της περιουσίας που είχε περιέλθει στα καταργηθέντα ΠΕΣΥΠ και ήδη έχει περιέλθει στις ΥΠΕ.
      5. Με τις διατάξεις του ν. 3527/2007 (άρθρο 3 παράγραφος 3) η περιουσία των συγχωνευόμενων ΥΠΕ περιέρχεται με διαπιστωτική πράξη από τον Υπουργό Υγείας και Κοινωνικής Αλληλεγγύης στις προκύπτουσες ΥΠΕ, ενώ δύναται να περιέλθει με Υπουργική Απόφαση του Υπουργού Υγείας και Κοινωνικής Αλληλεγγύης στα νομικά πρόσωπα που ανήκε πριν την εφαρμογή του ν. 2889/2001. Οι διατάξεις του άρθρου 7 του ν. 3329/2005 δεν έχουν τροποποιηθεί ενώ η αρμοδιότητα του εδαφίου 12 της παραγράφου 8 του άρθρου 3 ανήκει στον Διοικητή της Υγειονομικής Περιφέρειας. Από την 1η ΥΠΕ Αττικής διενεργήθηκε μελέτη καταγραφής, καταμέτρησης, αξιολόγησης και αξιοποίησης των ακινήτων που η κυριότητά τους περιήλθε σε αυτή. Το πόρισμα της μελέτης στάλθηκε στα Νοσοκομεία με σχετικές επισημάνσεις κυρίως σε ότι αφορά τα μη προσδιορίσιμα ακίνητα, προκειμένου να διευθετηθεί οριστικά το νομικό ζήτημα του ιδιοκτησιακού τους καθεστώτος.
      ΄Οσον αφορά τις περαιτέρω ενέργειες αναμένεται η έκδοση της διαπιστωτικής πράξης μετά την αποστολή των σχετικών στοιχείων από το ΓΝΑ « Eυαγγελισμός » στην αρμόδια ΥΠΕ.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      15. Στην με αριθμό 9771/9-4-2008 ερώτηση του Βουλευτή κ. Κων/νου Αϊβαλιώτη δόθηκε με το υπ’ αριθμ. 50733/5-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9771/09- 04-2008 ερώτηση, που κατατέθηκε στη Βουλή από τον Βουλευτή κ. Αϊβαλιώτη σχετικά με τον έλεγχο ουσιών που χορηγούνται σε αθλητές, σας γνωρίζουμε ότι:
      Ο ΕΟΦ είναι αρμόδιος φορέας για την κυκλοφορία φαρμάκων, συμπληρωμάτων διατροφής, καλλυντικών και άλλων προϊόντων.
      Για την κυκλοφορία τους ανάλογα με την κατηγορία, οι υπεύθυνοι κυκλοφορίας, καταθέτουν στοιχεία για την έγκριση όπως είναι τα φάρμακα η γνωστοποιούν την κυκλοφορία τους όπως γίνεται για τα συμπληρώματα διατροφής μεταξύ των οποίων είναι και τα τρόφιμα για την καταβολή μυϊκής προσπάθειας για αθλητές.
      Την ευθύνη της ποιότητας έχουν οι υπεύθυνοι κυκλοφορίας, ενώ ο ΕΟΦ διενεργεί δειγματοληπτικούς εργαστηριακούς ελέγχους είτε τακτικούς είτε έκτακτους, οι οποίοι έχουν κατασταλτικό χαρακτήρα. Μεταξύ των ελέγχων είναι η διερεύνηση ύπαρξης απαγορευμένων ουσιών (π.χ. αναβολικών ή ναρκωτικών ουσιών).
      Υπάρχουν και τρόποι διακίνησης των παραπάνω προϊόντων (Internet, coyrrier κ.ά.), για τους οποίους ο ΕΟΦ δεν έχει τη δυνατότητα να ασκήσει έλεγχο.
      Στη νομοθεσία δεν αναφέρεται η κατηγορία των «πρωταθλητών» για την οποία ισχύουν άλλες διατάξεις, αρμόδιο δε για αυτές είναι το Εθνικό Συμβούλιο Καταπολέμησης Ντόπινγκ.
      Τέλος, η συνταγογράφηση φαρμάκων η άλλων ουσιών σε αθλητές είναι θέμα του θεράποντος ιατρού, σύμφωνα με τις εγκεκριμένες πάντοτε ενδείξεις.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»)
      ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα συζητηθεί η με αριθμό 438/26-1-2009 δεύτερη επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κυρίου Εμμανουήλ Σκουλάκη προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό της δυτικής Κρήτης από τον προγραμματισμό του Υπουργείου για την ίδρυση Τεχνολογικών Εκπαιδευτικών Ιδρυμάτων κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Κύριε Υπουργέ, την ίδρυση νέων σχολών ΑΕΙ-ΤΕΙ αποφάσισε πρόσφατα το Υπουργείο Παιδείας για την περίοδο 2009-2010, αποκλείοντας ωστόσο από τον προγραμματισμό του το Νομό Χανίων και την ίδρυση του ΤΕΙ δυτικής Κρήτης.
      Επειδή η δημιουργία ενός ανεξάρτητου ΤΕΙ στην δυτική Κρήτη με έδρα τα Χανιά και κέντρα ανάπτυξης το Ρέθυμνο και την Κίσσαμο αποτελεί διακηρυγμένη θέση και πολυετή επιδίωξη όλων των φορέων και των πολιτών των Νομών Χανίων και Ρεθύμνου, 
      Επειδή η διαδικασία ίδρυσης του ΤΕΙ δυτικής Κρήτης έχει «παγώσει» ανεξήγητα από την Κυβέρνηση της Νέας Δημοκρατίας, αν και το σχετικό προεδρικό διάταγμα ίδρυσης αυτού είχε σταλεί από την πρώην Υπουργό Παιδείας κ. Γιαννάκου πριν τις εκλογές του 2007 στο Συμβούλιο της Επικρατείας το οποίο το ανέπεμψε στο ΥΠΕΠΘ για νέα οικονομοτεχνική μελέτη και μελέτη σκοπιμότητας και βιωσιμότητας,
      Επειδή η πολιτική ηγεσία του Υπουργείου Παιδείας είναι βαθύτατα εκτεθειμένη απέναντι στην κοινή γνώμη Χανίων και Ρεθύμνου, δεδομένου ότι με δηλώσεις τους οι αρμόδιοι Υπουργοί (Γιαννάκου-Στυλιανίδης) είχαν δεσμευτεί κατ’ επανάληψη για την ίδρυση του ΤΕΙ δυτικής Κρήτης, ερωτάσθε:
      1. Γιατί αποκλείστηκε από τον σχεδιασμό του Υπουργείου Παιδείας η ίδρυση του ΤΕΙ δυτικής Κρήτης;
      2. Τι πρόκειται να πράξει η πολιτική ηγεσία του ΥΠΕΠΘ προκειμένου να επανορθώσει την παράλειψή της προωθώντας ξανά την πρόταση δημιουργίας του εν λόγω ΤΕΙ το οποίο αποτελεί αίτημα του συνόλου των φορέων και των πολιτών της δυτικής Κρήτης;».
      Στην επίκαιρη ερώτηση του κ. Σκουλάκη θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κυρία Πρόεδρε.
      Μετά την απόφαση του Συμβουλίου της Επικρατείας του 2007 με το υπ’ αριθμόν 238/2007 πρακτικό με την οποία αποφάσισε να απόσχει από την περαιτέρω επεξεργασία του σχεδίου, δημοσιεύτηκε ο ν. 3549/2007 ο οποίος τροποποίησε τις προϋποθέσεις ίδρυσης ΤΕΙ. Ο νόμος αυτός περιέλαβε διάταξη σύμφωνα με την οποία θα πρέπει να υπάρχουν απαραιτήτως ειδικές μελέτες σκοπιμότητας και βιωσιμότητας καθώς και οικονομοτεχνική μελέτη που να ανταποκρίνεται στις προδιαγραφές των αντίστοιχων πρότυπων μελετών. Μέσα σ’ αυτήν την μελέτη πρέπει να υπάρχει εξειδίκευση των γνωστικών αντικειμένων των τμημάτων τα οποία πρόκειται να ιδρυθούν, οι τομείς, τα γνωστικά αντικείμενα των τομέων, τα ενδεικτικά προγράμματα σπουδών, οι προοπτικές επαγγελματικής αποκατάστασης των αποφοίτων. Πρέπει να περιλαμβάνει στοιχεία για τις απαραίτητες υποδομές για τη λειτουργία των ιδρυμάτων, την ύπαρξη αιθουσών διδασκαλίας, εργαστηρίων, βιβλιοθηκών, την εκτίμηση του κόστους λειτουργίας, τον γενικότερο σχεδιασμό του ιδρύματος, τους ειδικότερους επιστημονικούς και ακαδημαϊκούς λόγους που συνιστούν σκόπιμη τη δημιουργία ενός νέου ΤΕΙ ή τμημάτων. Αυτά τα στοιχεία είναι απαραίτητα προκειμένου η ολομέλεια του Συμβουλίου Ανώτατης Τεχνολογικής Εκπαίδευσης να αξιολογεί και να συνεκτιμά τις προτάσεις και να διατυπώνει γνώμες τεκμηριωμένες επιστημονικά.
      Εν όψει λοιπόν αυτής της ρύθμισης και της απόφασης του Συμβουλίου της Επικρατείας του 2007, η αρμόδια διεύθυνση του Υπουργείου Παιδείας τόσο προφορικά όσο και γραπτά με το υπ’ αριθμόν 97447/Ε5/22-7-2008 έγγραφό της προς το ΤΕΙ Κρήτης αλλά και προς το παράρτημα Χανίων ζήτησε να υποβληθούν οι απαραίτητες εκ του νόμου προτάσεις, μελέτες, καθώς και η μελέτη σκοπιμότητας και βιωσιμότητας προκειμένου να υποβάλει εκ νέου την πρόταση στο αρμόδιο Συμβούλιο Ανώτατης Τεχνολογικής Εκπαίδευσης για να διαμορφωθεί το σχέδιο προεδρικού διατάγματος.
      Μέχρι σήμερα ούτε το ΤΕΙ Κρήτης, ούτε το παράρτημα Χανίων έχουν υποβάλει προς την αρμόδια υπηρεσία του Υπουργείου την απαιτούμενη εκ του νόμου ειδική μελέτη σκοπιμότητας και βιωσιμότητας καθώς και πλήρη οικονομοτεχνική μελέτη, όπως απαιτείται πλέον με το νέο ν. 3549/2007. 
Όταν υποβληθεί, μπορεί να προωθηθεί η πρόταση στο Συμβούλιο Ανώτατης Τεχνολογικής Εκπαίδευσης για την ίδρυση του νέου ΤΕΙ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υφυπουργέ.
      Το λόγο έχει ο ερωτών Βουλευτής κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, δεν κατάλαβα καλά από την απάντηση του Υφυπουργού εάν τελικά θα γίνει το ΤΕΙ δυτικής Κρήτης ή δεν θα γίνει. Θα του θυμίσω κάτι που το ξέχασε μάλλον. Ήταν παρών το Φεβρουάριο του 2005 στη σύσκεψη του Υπουργείου Παιδείας με Υπουργό την κ. Γιαννάκου, με παρουσία των τότε τεσσάρων Βουλευτών και του τότε νομάρχη, όταν παρουσιάστηκε η πρόταση. Υιοθετήθηκε από την Υπουργό. Το Σεπτέμβριο του 2005, μετά από αποστολή επίσημης πρότασης από τον τότε νομάρχη για την ίδρυση μεσογειακού Τ.Ε.Ι., η κ. Γιαννάκου ανακοίνωσε την έναρξη διαδικασίας ίδρυσης του ΤΕΙ το Σεπτέμβριο του 2005. Κύριε Υφυπουργέ, ξέρετε πόσα χρόνια έχουν περάσει από τότε; 
      Είπατε τώρα ότι άλλαξε ο νόμος ο οποίος σας υποχρεώνει να γίνει νέα οικονομοτεχνική μελέτη βιωσιμότητας και σκοπιμότητας. Δηλαδή στείλατε μετά από τρία χρόνια το προεδρικό διάταγμα χωρίς καμμία μελέτη; Γιατί απέρριψε της Κισσάμου και δεν απέρριψε τα άλλα οκτώ που ανακοινώσατε προχθές, Σέρρες, Καβάλα, Τρίκαλα, την περιοχή σας, Καρδίτσα, Σπάρτη, Άγιος Νικόλαος και Ιεράπετρα; Γιατί δεν απερρίφθησαν αυτά; Δηλαδή το tabula rasa ισχύει μόνο για το Καστέλι και ξεκινάμε από μηδενική βάση; Για όνομα του Θεού!
      Κυρία Πρόεδρε, θέλω να ξεκαθαριστεί εδώ ότι η μη ανακοίνωση του ΤΕΙ, δημιουργεί μεγάλη απογοήτευση στο λαό της περιοχής. Είχε έρθει ο κ. Στυλιανίδης τον Ιούνιο του 2008 και μέσα στη νομαρχία, ενώπιον όλων των φορέων, ανακοίνωσε την ίδρυση και τη διαδικασία ολοκλήρωσης του Προεδρικού Διατάγματος και την υπογραφή του από τον Πρόεδρο της Δημοκρατίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Πήγαμε στην Αθήνα και τον είδα και εγώ και η κυρία Δήμαρχος Κισσάμου. Είχε έρθει προηγουμένως ο Γενικός Γραμματέας -τα ξέρετε, κύριε Υφυπουργέ- στο Καστέλι και πήγαμε στη Μητρόπολη και ήταν ο Δήμαρχος εκεί, οι φορείς και προτείναμε χώρους να στεγαστεί το ΤΕΙ. Και έρχεστε μετά από τέσσερα χρόνια και μας λέτε αυτά για νέα οικονομοτεχνική μελέτη;
      Και να σας πω και κάτι; Ποιος θα σας την κάνει τη μελέτη; Και τώρα δεν κάνετε τη δουλειά σας σωστά. Ξέρω ότι εστάλη το χαρτί αυτό στο ΤΕΙ, αλλά ποιος φορέας θα κάνει την επίσημη πρόταση, ποια ομάδα εργασίας; Το ΤΕΙ Κρήτης; Ε, λοιπόν, δεν πρόκειται να γίνει ποτέ, γιατί το ξέρετε αυτό -δεν θέλω να πω περισσότερα πράγματα. 
      ΠΡΟΕΔΡΕΥΟΥΣΑ (Βέρα Νικολαϊδου): Κύριε Σκουλάκη, έχει τελειώσει ο χρόνος σας. 
       ΕΜΜΑΝΟΥΗΛ ΣΚΟΥΛΑΚΗΣ: Ποια είναι η ομάδα εργασίας που θα κάνει την πρόταση; Θα συμμετέχουν οι φορείς καθόλου; Η νομαρχία δεν έχει ιδέα γι’ αυτήν τη διαδικασία. 
      Εν πάση περιπτώσει, δεσμευθείτε ότι θα ξαναέρθουμε στο Υπουργείο. Να μας καλέσετε τους Βουλευτές, το νομάρχη, τη δήμαρχο της περιοχής και όποιους άλλους εμπλέκονται να αποφασίσουμε συγκεκριμένα πράγματα, να προτείνουμε και από εκεί και πέρα ό,τι νομίζετε κάνετε.
      ΠΡΟΕΔΡΕΥΟΥΣΑ (Βέρα Νικολαΐδου):  Ο κύριος Υφυπουργός έχει το λόγο για δύο λεπτά για να δευτερολογήσει.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Φοβάμαι ότι ο κύριος συνάδελφος δεν έχει κατανοήσει ορισμένα πράγματα και γι’ αυτό θα τα επαναλάβω. Το ΣΑΤΕ είχε συνέλθει το 2005. Το 2005 υπεβλήθη με τον παλαιό νόμο στο Συμβούλιο της Επικρατείας το σχέδιο για την ίδρυση του ΤΕΙ.
      ΕΜΜΑΝΟΥΗΛ ΣΚΟΥΛΑΚΗΣ: Στην απάντησή σας μου λέτε ότι υπεβλήθη το 2007. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Το 2005 έγινε το ΣΑΤΕ, το 2007 το Συμβούλιο της Επικρατείας απέρριψε την πρόταση. 
      Εν τω μεταξύ ήρθε νέος νόμος και νομίζω ότι θα συμφωνήσετε πως πρέπει να τηρούμε τους νόμους και να μην τους παραβαίνουμε. Τα πανεπιστήμια και τα ΤΕΙ με βάση το άρθρο 16 του Συντάγματος έχουν το αυτοδιοίκητο και αυτά είναι αρμόδια να προτείνουν είτε το ΤΕΙ –το είπα και πριν- είτε το παράρτημα. Ουδείς άλλος είναι αρμόδιος.
      Έχω εδώ και θα καταθέσω και στα Πρακτικά το έγγραφο που έχουμε στείλει τόσο στο ΤΕΙ Κρήτης όσο και στο παράρτημα των Χανίων. Αυτοί είναι οι αρμόδιοι. Ούτε η νομαρχία είναι, ούτε ο δήμος, ούτε οι φορείς ούτε κανείς άλλος. 
      (Στο σημείο αυτό ο Υφυπουργός Παιδείας κ. Σπυρίδων Ταλιαδούρος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Στο αρμόδιο ακαδημαϊκό τμήμα του ΤΕΙ έχουμε αυτοδιοίκηση. Λειτουργεί ΤΕΙ στην Κρήτη. Εάν δεν θέλει, είναι δικό του θέμα, δεν μπαίνουμε εμείς στην ανεξαρτησία των ιδρυμάτων και την αυτοδιοίκηση. Το ΤΕΙ θα αποφασίσει ή το παράρτημα, έστω αυτό, να στείλει…
      ΕΜΜΑΝΟΥΗΛ ΣΚΟΥΛΑΚΗΣ: Αυτά δεν μας τα είπατε τότε στο Υπουργείο. Ήσασταν παρών, κύριε Υπουργέ.
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε συνάδελφε. Αφήστε τον Υπουργό να ολοκληρώσει.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Τα λέει ο νόμος. Τα στείλαμε και γραπτώς. Είτε αρέσει είτε δεν αρέσει, αυτή είναι η διαδικασία. Να την ακολουθήσετε για να προχωρήσει.
      ΕΜΜΑΝΟΥΗΛ ΣΚΟΥΛΑΚΗΣ: Αυτά δεν μας τα είπατε τότε και περιμένουμε αδίκως τέσσερα χρόνια.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, εάν δεν σας ικανοποιεί η απάντηση, έχετε το δικαίωμα –το ξέρετε καλύτερα απ’ όλους μας- να επανέλθετε.
      Επόμενη είναι η με αριθμό 439/26.1.2009 πρώτη επίκαιρη ερώτηση πρώτου κύκλου της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Ανάπτυξης, σχετικά με τις απώλειες ενέργειας και την επιβάρυνση του περιβάλλοντος από τις ηλεκτρικές συσκευές νέας τεχνολογίας κ.λπ.. 
      Το περιεχόμενο της επίκαιρης ερώτηση της κ. Πιπιλή έχει ως εξής:
      «Η πιο βασική οδηγία για τον περιορισμό της σπατάλης από τα νοικοκυριά της ηλεκτρικής ενέργειας άρα και της μείωσης των εκπομπών των καταστροφικών για το περιβάλλον ρύπων είναι: να μην αφήνουμε καμμία ηλεκτρική συσκευή στο σπίτι ή στο γραφείο πόσω μάλλον στα δημόσια κτήρια σε κατάσταση αναμονής, αυτό που λέμε σε σύγχρονα ελληνικά stand by. Τα ίδια συνιστώ κι εγώ χρόνια από τις ραδιοφωνικές και τηλεοπτικές μου εκπομπές και τα εφαρμόζω, όπως στις μέρες μας πράττουν και πολλοί ευαισθητοποιημένοι πολίτες.
      Μία άλλη βασική αρχή για την εξοικονόμηση ενέργειας, είναι η επιλογή σύγχρονης τεχνολογίας ηλεκτρικών συσκευών που μάλιστα διαφημίζουν τις ευεργετικές για την προστασία του περιβάλλοντος ιδιότητες. Προσφάτως αγόρασα δύο τηλεοράσεις LCD όπου έκπληκτη ανακάλυψα, μετά από πολύ ψάξιμο, ότι δεν κλείνουν ποτέ. Πρέπει να τις βγάζω συνέχεια από την πρίζα. Αρκεί να δείτε τις δύο τηλεοράσεις που έχουν τοποθετηθεί στο Εντευκτήριο της Βουλής για να καταλάβετε τι εννοώ. Έκανα η ίδια έρευνα σε καταστήματα ηλεκτρικών συσκευών και σε αντιπροσωπείες εισαγωγής, όπου εκεί ανακάλυψα με έκπληξη ότι «έβγαλα λαβράκι».
      Με δεδομένο ότι η Ελλάδα είναι αποκλειστικά χώρα εισαγωγής δεκάδων χιλιάδων τηλεοράσεων, ερωτάται ο κύριος Υπουργός:
      1. Τι μέτρα πρόκειται να λάβει το Υπουργείο για τη συμμόρφωση των εταιρειών;
      2. Σκοπεύει ο Υπουργός να ενημερώσει τη σύνοδο των ομολόγων του στην Ευρωπαϊκή Ένωση, ώστε να βγει νέα οδηγία που να επιβάλει τη συμμόρφωση των εταιρειών;»
      Στην επίκαιρη ερώτηση της κ. Πιπιλή θα απαντήσει ο Υφυπουργός Ανάπτυξης κ. Μπούγας.
      Έχετε το λόγο, κύριε Υφυπουργέ.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ευχαριστώ, κυρία Πρόεδρε.
      Κυρία συνάδελφε, είναι βεβαίως σε όλους γνωστή η ευαισθησία σας σχετικά με ζητήματα προστασίας του περιβάλλοντος. Την ευαισθησία μάλιστα αυτή καταδεικνύει και η σημερινή σας ερώτηση. Πρέπει να πω ότι η προστασία του περιβάλλοντος πρέπει να αποτελεί μέριμνα καθημερινή και υπόθεση όλων μας, διότι όλοι μπορούμε να συνεισφέρουμε προς αυτήν την κατεύθυνση με απλές καθημερινές ενέργειες.
      Τώρα, για το ζήτημα της εξοικονόμησης ενέργειας το οποίο τίθεται και στην ερώτησή σας, πρέπει να σας πω ότι σε όλους τους τομείς αποτελεί ουσιαστική παράμετρο της ενεργειακής, αλλά και περιβαλλοντικής πολιτικής του Υπουργείου, καθώς υπηρετεί ένα διττό στόχο: αφ΄ενός την ορθολογική διαχείριση των ενεργειακών μας πόρων και αφ’ ετέρου την προστασία του περιβάλλοντος.
      Η Κυβέρνηση έχει υιοθετήσει, όπως γνωρίζετε, τον ευρωπαϊκό στόχο για την εξοικονόμηση ενέργειας 20% έως το 2020 και έχει λάβει προς αυτήν την κατεύθυνση μια σειρά μέτρων. Ειδικά για τα κτήρια του δημόσιου τομέα, με κοινή υπουργική απόφαση, η οποία υπεγράφη και ισχύει από τον Ιούνιο του 2008, έχει υιοθετηθεί μια σειρά μέτρων, όπως είναι η μείωση της άεργου ισχύος των ηλεκτρικών καταναλώσεων, η προληπτική, τακτική και λεπτομερής συντήρηση των κλιματιστικών εγκαταστάσεων, η τήρηση προτύπων CEN για τον καθορισμό των επιθυμητών και επιτρεπόμενων επιπέδων στη θερμοκρασία και το φωτισμό και η αντικατάσταση των λαμπτήρων με ενεργειακά αποδοτικότερους. 
      Επιπλέον, από την έναρξη ισχύος της κοινής υπουργικής απόφασης οι προμήθειες αγαθών -προκειμένου για το δημόσιο τομέα- που δεν συμφωνούν με τις προδιαγραφές και τα πρότυπα που σας ανέφερα και εξειδικεύονται στην ΚΥΑ, δεν θεωρούνται δημόσια δαπάνη και δεν εγκρίνονται με τη διαδικασία που προβλέπει ο νόμος από τις αρμόδιες υπηρεσίες δημοσιονομικού ελέγχου.
      Περαιτέρω, με τον πρόσφατο νόμο 3661/2008 ενσωματώσαμε στο εθνικό μας δίκαιο την κοινοτική οδηγία 91/2002 για την ενεργειακή απόδοση των κτηρίων και εντός των επόμενων ημερών πρόκειται να υπογραφεί ο Κανονισμός Ενεργειακής Αποδοτικότητας των Κτηρίων και το Μητρώο Επιθεωρητών Ενέργειας.
    Το Υπουργείο Ανάπτυξης –μπαίνω τώρα ειδικότερα στην ερώτησή σας- συμπεριλαμβάνει στις ενημερωτικές του προσπάθειες θέματα εξοικονόμησης ενέργειας και ορθολογικής χρήσης των ηλεκτρικών συσκευών, όπως η θέση του εκτός κατάστασης αναμονής «stand by». Είναι δε χαρακτηριστικό ότι για πρώτη φορά το καλοκαίρι του 2008 σημειώθηκε πτώση της αιχμής του φορτίου μετά από πολλά χρόνια συνεχούς ανόδου. 
    Όσον αφορά στις τηλεοράσεις τις οποίες αναφέρετε στην ερώτησή σας, θα ήθελα να πω ότι στην αγορά, όπως και προσωπικά διαπίστωσα, γιατί έκανα μία πολύ μικρή έρευνα χθες, υπάρχει μία ποικιλία τεχνικών τύπων και δυνατοτήτων θέσεως της συσκευής εκτός λειτουργίας ή σε κατάσταση αναμονής. Μεταξύ άλλων υπάρχουν και συσκευές οι οποίες τίθενται σε κατάσταση αδρανούς αναμονής, οι οποίες ναι μεν δεν σβήνουν εντελώς, αλλά σε αυτήν την κατάσταση καταναλώνουν σημαντικά μικρότερη ποσότητα ενέργειας -είναι περίπου 0,02W- χωρίς αυτό να σημαίνει ότι αντιμετωπίζεται πλήρως το πρόβλημα, διότι εάν πολλαπλασιάσουμε με τα εκατομμύρια των συσκευών, αντιλαμβάνεστε ότι η κατανάλωση είναι πολύ μεγάλη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Τελειώνω, κυρία Πρόεδρε.
    Για τον οικολογικό σχεδιασμό των προϊόντων που καταναλώνουν ενέργεια, πρέπει να σας πω ότι έχει θεσπιστεί η οδηγία 32/2005. Επίκειται δε άμεσα η ενσωμάτωσή της στο εθνικό μας δίκαιο με την έκδοση προεδρικού διατάγματος. Με αυτήν, καθορίζονται νέες απαιτήσεις οικολογικού σχεδιασμού των προϊόντων, προκειμένου να συμβάλουν στην προστασία του περιβάλλοντος.
    Τελειώνω με την εξής φράση. Έως τώρα το κύριο βάρος σε ό,τι αφορά τις συσκευές, τις οποίες αναφέρετε στην ερώτησή σας, διδόταν στην ασφάλεια. Τώρα δίδουμε και μία άλλη διάσταση και με την εθνική και με την κοινοτική νομοθεσία, αυτήν της προστασίας του περιβάλλοντος, δηλαδή την περιβαλλοντική διάσταση, η οποία είναι εξίσου σημαντική.
    Ευχαριστώ, κυρία Πρόεδρε
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υπουργέ.
    Το λόγο έχει η κ. Πιπιλή.
    ΦΩΤΕΙΝΗ ΠΙΠΙΛΗ: Κυρία Πρόεδρε, πιστεύω ότι δεν έχει ξανασυμβεί αυτό που συνέβη πριν από την έναρξη της συζήτησης, να πηγαίνει δηλαδή η ερωτώσα Βουλευτής με τον αρμόδιο Υφυπουργό στο Εντευκτήριο της Βουλής και να ελέγχουμε τις τηλεοράσεις. Έχουμε κάνει, βέβαια, έρευνα, ιδίως εγώ, για να καταθέσω αυτήν την επίκαιρη ερώτηση. 
    Κυρία Πρόεδρε, μου κάνει εντύπωση -γι’ αυτό και αναφέρθηκα προς το Υπουργείο Ανάπτυξης και όχι προς το Υπουργείο Περιβάλλοντος- γιατί, όταν υπάρχει παγκόσμια τάση και νομοθεσία να μην αφήνουμε εμείς οι καταναλωτές ποτέ τις τηλεοράσεις, τα ραδιόφωνα, τα κομπιούτερς ή οποιαδήποτε ηλεκτρική συσκευή στην κατάσταση αναμονής, αιφνιδίως η καινούργια τεχνολογία, η οποία, εννοείται, υπόσχεται λιγότερη κατανάλωση, λιγότερους άρα ρύπους, λιγότερη άρα καταστροφή του περιβάλλοντος, δεν κάνει το οφειλόμενο. Τουλάχιστον, μπορούν να ενημερώσουν τον καταναλωτή ότι ξέρετε, αυτή η γκάμα των δεκάδων μοντέλων των σύγχρονων θηριωδών τηλεοράσεων δεν κλείνει ποτέ, που σημαίνει, κυρία Πρόεδρε, και κάτι που έχει να κάνει και με τη δημόσια υγεία. 
    Εγώ το ανακάλυψα με την καινούργια τηλεόραση στην κρεβατοκάμαρά μου, η οποία, επειδή είναι μεγάλη, είναι τοποθετημένη ψηλά. Νομίζω ότι το κάνουμε πάρα πολλοί άνθρωποι πλέον. Φαντασθείτε ότι όλη τη νύχτα δέχομαι υποχρεωτικά και την ακτινοβολία. Πολλαπλασιάστε το επί εκατομμύρια συσκευές, για να δείτε ότι μία τυχαία παρατηρητικότητα έχει να κάνει και με τη δημόσια υγεία, αλλά και με την προστασία του περιβάλλοντος.
    Επειδή πολλές φορές οι Βρυξέλλες μας μαλώνουν εμάς τους Έλληνες, είναι ευκαιρία, κύριε Υπουργέ, τώρα που θα πάτε με τους ομολόγους σας στις Βρυξέλλες –γιατί η Ελλάδα δεν κατασκευάζει ηλεκτρονικά είδη- να τους θέσετε το θέμα, ώστε η Ελλάδα να είναι το πρότυπο χώρας που ανάγκασε την παγκόσμια βιομηχανία ηλεκτρονικών ειδών να είναι πιο συνεπής προς τις υποχρεώσεις της προς το περιβάλλον.
    Ευχαριστώ πολύ. 
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κυρία συνάδελφε.
    Το λόγο έχει ο Υφυπουργός Ανάπτυξης κ. Μπούγας.
    ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κυρία Πρόεδρε, με τις παρατηρήσεις που έκανε η συνάδελφος μου δίδει την ευκαιρία να πω ορισμένα πράγματα, πλέον αυτών που είπα, σε ό,τι αφορά και την εθνική και την κοινοτική νομοθεσία, αλλά και την προσπάθεια που γίνεται. 
    Κυρία συνάδελφε, πρέπει να πω ότι στο πλαίσιο της οδηγίας «Εco-design» πρόκειται να εκδοθούν μέτρα εφαρμογής της από την Ευρωπαϊκή Επιτροπή, με στόχο την κάλυψη όλων των προϊόντων που καταναλώνουν ενέργεια. Η τήρηση, δε, των οριζόμενων στο κάθε μέτρο εφαρμογής προδιαγραφών θα αποδεικνύεται με σχετική σήμανση, η οποία θα είναι υποχρεωτική και θα τίθεται σε όλες τις συσκευές προς ενημέρωση των καταναλωτών.
     Οι τηλεοράσεις στις οποίες κάνατε ειδική αναφορά συγκαταλέγονται στα προϊόντα υψηλής προτεραιότητας για την Ευρωπαϊκή Ένωση για τα οποία αναμένεται η θέσπιση άμεσων μέτρων εφαρμογής εντός του 2009. Ειδικά για την κατάσταση αναμονής προβλέπεται από την οδηγία η έκδοση ιδιαίτερου μέτρου, σχετικά με τη μείωση των ενεργειακών απωλειών όλων των προϊόντων που τίθενται σε τέτοια κατάσταση. Με αυτόν τον τρόπο, όπως επίσης με την ενσωμάτωση της οδηγίας 32/2005 στην ελληνική έννομη τάξη και την υιοθέτηση των εφαρμοστικών μέτρων που θα ακολουθήσουν θα διασφαλιστεί η συμμόρφωση όλων των παραγωγών ηλεκτρικών συσκευών άρα και των τηλεοράσεων στις νέες προδιαγραφές και απαιτήσεις οικολογικού σχεδιασμού. 
     Παράλληλα το Υπουργείο Ανάπτυξης συμμετέχει ενεργά στο σχεδιασμό του σχετικού Κοινοτικού Δικαίου και στο πλαίσιο αυτό θα αξιοποιήσουμε τις παρατηρήσεις τις οποίες κάνατε. Ήδη συμμετέχουμε στο σχεδιασμό μιας νέας οδηγίας, η οποία αφορά στα προϊόντα τα οποία καταναλώνουν ενέργεια, με σκοπό τη θέσπιση αυστηρότερων προδιαγραφών. Στις προθέσεις μας ως νέας πολιτικής ηγεσίας του Υπουργείου Ανάπτυξης, είναι να προωθήσουμε και σε ευρωπαϊκό επίπεδο, συμμετέχοντας σε όλα τα σχετικά φόρα, τη θέσπιση ακόμα πιο αυστηρών προδιαγραφών, με στόχο τη μεγαλύτερη ασφάλεια των προϊόντων, αλλά και την προστασία του περιβάλλοντος. Το Υπουργείο Ανάπτυξης έχει ήδη δεσμεύσει τους αναγκαίους πόρους και σχεδιάζουμε την υλοποίηση συγχρηματοδοτούμενου από την Ευρωπαϊκή Ένωση προγράμματος για την απόσυρση ενεργοβόρων συσκευών και την αντικατάστασή τους από νέες συσκευές καλύτερης και μικρότερης ενεργειακής κατανάλωσης. 
     ΠΡΟΕΔΡΕΥΩΝ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα Άνω Δυτικά Θεωρεία  παρακολουθούν τη συνεδρίαση αφού προηγουμένως ξεναγήθηκαν στους χώρους του Μεγάρου της Βουλής σαράντα τέσσερις μαθητές και μαθήτριες και δυο συνοδοί-δάσκαλοι από το 145ο Δημοτικό Σχολείο Αθηνών. 
     Η Βουλή σας καλωσορίζει και σας εύχεται καλή πρόοδο.
     (Χειροκροτήματα απ’ όλες τις πτέρυγες της Βουλής)
     Θα συνεχίσουμε τώρα με την πρώτη επίκαιρη ερώτηση δευτέρου κύκλου την υπ. αριθμόν 445/26.1.2009 του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Ανάπτυξης, σχετικά με τις τροποποιήσεις του νομικού πλαισίου για τους φωτοβολταϊκούς σταθμούς και πάνελ κ.λπ.. 
     Το περιεχόμενο της επίκαιρης ερώτησης του κ. Αυγενάκη έχει ως εξής:
     «Η θέσπιση του ν. 3468/2006 δημιούργησε το κατάλληλο θεσμικό πλαίσιο για την παραγωγή ενέργειας από αιολικούς και φωτοβολταϊκούς σταθμούς, το οποίο ενισχύθηκε από το πρόσφατα ψηφισθέν σχετικό νομοσχέδιο. Παρά τις θετικές αυτές εξελίξεις, υπάρχουν ακόμη σημαντικά εκκρεμή ζητήματα και προβλήματα σχετικά με την αδειοδότηση, εγκατάσταση και λειτουργία φωτοβολταϊκών σταθμών και πάνελ, τα οποία μπορούν να συνοψιστούν στα εξής: α) την αποσαφήνιση του πνεύματος του ν. 3468/06 ότι δεν απαιτείται για τις λήψεις εξαιρέσεων για φωτοβολταϊκά συστήματα άδεια εγκατάστασης και λειτουργίας, β) τη διατήρηση του ποσοστού αναπροσαρμογής στο 75% του τιμαρίθμου, κατά τις προβλέψεις του ν. 3468/06, γ) τη δυνατότητα μεταβίβασης άδειας σε θυγατρική που υπάρχει συμμετοχή της μητρικής για διευκόλυνση ένταξης στον αναπτυξιακό νόμο, δ) το «κλείδωμα» της τιμής με τη σύμβαση του ΔΕΣΜΗΕ ή τη Δ.Ε.Η. και όχι με την ολοκλήρωση του έργου ώστε να μπορεί να γίνει η χρηματοδότηση από τα πιστωτικά ιδρύματα, ε) την αποκλιμάκωση της τιμής πώλησης μετά την 31/12/2010, καθώς το υπόλοιπο μη διασυνδεδεμένο δίκτυο δεν έχει παραλάβει ακόμα εξαιρέσεις-άδειες από τη ΡΑΕ και τέλος στ) στην εφαρμογή ενιαίων κανόνων, την ενημέρωση και συντονισμό των αρμοδίων υπηρεσιών της Δημόσιας Διοίκησης.
     Κατόπιν των ανωτέρω, ερωτάται ο αρμόδιος Υπουργός:
     1.Ποιος είναι ο σχεδιασμός για την πραγματοποίηση συγκεκριμένων τροποποιήσεων του σχετικού νομικού πλαισίου προκειμένου να ρυθμιστούν εκκρεμή ζητήματα και να επιλυθούν προβλήματα σχετικά με την αδειοδότηση, εγκατάσταση και λειτουργία φωτοβολταϊκών σταθμών και πάνελ;»
     Στην επίκαιρη ερώτηση του κ. Αυγενάκη θα απαντήσει ο Υφυπουργός Ανάπτυξης κ. Μπούγας.
     ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε συνάδελφε, η επίκαιρη ερώτησή σας αλλά και η εποικοδομητική συμμετοχή σας κατά τη συζήτηση και ψήφιση του πρόσφατου νομοσχεδίου, καταδεικνύει το ενδιαφέρον σας για το τόσο κρίσιμο ζήτημα των ανανεώσιμων πηγών ενέργειας. Όπως και εσείς στην ερώτησή σας σημειώνετε, ο ν. 3468/2006, που ψηφίστηκε όταν Υπουργός Ανάπτυξης ήταν ο κ. Σιούφας, νυν Πρόεδρος της Βουλής, απετέλεσε την πρώτη και ουσιαστική συστηματική προσπάθεια που είχε γίνει ποτέ στη χώρα μας για την προώθηση και αξιοποίηση των ανανεώσιμων πηγών ενέργειας. 
      Ήταν μία εξαιρετική νομοθετική πρωτοβουλία της Κυβέρνησης, η οποία αντιμετώπισε τη σοβαρή μέχρι τότε υστέρηση της χώρας μας σε αυτόν τον τομέα.
      Πρέπει δε να πω, ότι μετά την εφαρμογή του νόμου παρήχθησαν σημαντικά και μετρήσιμα αποτελέσματα, καθώς η εγκατεστημένη ισχύς των Ανανεώσιμων Πηγών Ενέργειας υπερτριπλασιάστηκε σε λιγότερο από τέσσερα χρόνια. Ήταν 440 MW το 2004 και σήμερα είναι περισσότερη από 1.400 ΜW. Υπάρχει μια σειρά ευνοϊκών ρυθμίσεων που γίνονται με το νόμο αυτό, τις οποίες, αν έχω χρόνο, θα αναφέρω στη δευτερολογία μου.
      Χάριν, όμως, σε αυτόν προκλήθηκε ένα ιδιαίτερα υψηλό ενδιαφέρον για τα φωτοβολταϊκά και κατατέθηκαν περισσότερες από επτά χιλιάδες αιτήσεις, οι οποίες αντιστοιχούν σε 3.700 MW, όταν το πρόγραμμα που είχε ανακοινωθεί αφορούσε, όπως γνωρίζετε 500 MW στο διασυνδεδεμένο σύστημα. Πρόσφατα, την περασμένη βδομάδα, όπως προείπα, κυρία Πρόεδρε, ψηφίσαμε τη σχετική τροποποίηση του νόμου, προκειμένου να αντιμετωπίσουμε το θέμα της πληθώρας των αιτήσεων με την ικανοποίηση, όσο το δυνατόν, περισσότερων αιτήσεων, ώστε να συμμετάσχουν στο σύστημα, όσο το δυνατόν, περισσότεροι φωτοβολταϊκοί σταθμοί. 
      Βάσει του νόμου αυτού θεσμοθετήθηκε η υπέρβαση του υφιστάμενου προγράμματος και η εξέταση του συνόλου των αιτημάτων. Αυτό γίνεται με συγκεκριμένο χρονοδιάγραμμα, το οποίο προβλέπεται στο νόμο, έως 31.12.2009. Η αδειοδότηση γίνεται σταδιακά, ώστε να μην επηρεάζονται τα επενδυτικά σχέδια. Προβλέπεται νέα τιμολόγηση και επεκτείνεται η ισχύς των συμβάσεων για είκοσι έτη. Επιπλέον, με τη νέα ρύθμιση, προβλέπεται η τοποθέτηση φωτοβολταϊκών συστημάτων σε στέγες και με ΚΥΑ που ετοιμάζεται, θα απλοποιηθεί η αδειοδοτική διαδικασία. 
      Κυρία Πρόεδρε, υπάρχουν μια σειρά ερωτημάτων στα οποία θέλω να απαντήσω συγκεκριμένα και θα παρακαλούσα να μου δώσετε λίγο περισσότερο χρόνο.
      ΠΡΟΕΔΡΕΥΟΥΣΑ (Βέρα Νικολαΐδου): Υπάρχει και η δευτερολογία σας.
       ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Θέλω, λοιπόν, να απαντήσω στα ερωτήματα με σαφήνεια, έτσι ώστε να καλυφθεί και ο συνάδελφος που θέτει την ερώτηση.
    Όσον αφορά το πρώτο ερώτημα, πρέπει να παρατηρήσω ότι με το άρθρο 8, παράγραφος 8, του ν. 3468/06 για σταθμούς παραγωγής ηλεκτρικής ενέργειας από ΑΠΕ που εξαιρούνται από την υποχρέωση λήψης άδειας παραγωγής, κατά τα οριζόμενα στο άρθρο 4 του νόμου, δεν απαιτείται η λήψη άδειας εγκατάστασης και λειτουργίας.
    Όσον αφορά το δεύτερο ερώτημά σας, το ποσοστό αναπροσαρμογής της τιμής της ηλεκτρικής ενέργειας, η οποία παράγεται από φωτοβολταϊκούς σταθμούς ήταν και στο ν. 3468, 25% και όχι 75%. Το ίδιο ποσοστό αναπροσαρμογής προβλέπεται και με την ψηφισθείσα τροποποίηση του νόμου, η οποία έγινε πρόσφατα. Η νέα ρύθμιση προβλέπει επίσης ότι αν η τιμή που προκύπτει είναι μικρότερη της μέσης οριακής τιμής του συστήματος του προηγούμενου έτους, κατά 30% έως 50%, η τιμολόγηση γίνεται με την οριακή τιμή προσαυξημένη κατ’ αυτά τα ποσοστά, κατά περίπτωση.
    Τώρα, συνεχίζω με το τρίτο ερώτημά σας. Το «κλείδωμα» της τιμής γίνεται με τη σύμβαση πώλησης, ενώ η δυνατότητα ενδοομιλητικής μεταβίβασης της άδειας, δεν προβλέπεται, όπως αναφέρεται στη ρύθμιση. Είναι ωστόσο κάτι το οποίο το εξετάζουμε, το μελετάμε στο Υπουργείο και θα εξεταστεί πάντα με γνώμονα την ορθολογική λειτουργία της αγοράς και την αποτροπή καταχρηστικών αγοραπωλησιών των αδειών, κάτι το οποίο αντιλαμβάνεστε ότι οφείλουμε να διασφαλίσουμε.
    Η τιμή πώλησης της παραγόμενης ηλεκτρικής ενέργειας από φωτοβολταϊκούς σταθμούς αποκλιμακώνεται σταδιακά από το Φεβρουάριο του 2009 και μετά. Οι προσφερόμενες τιμές, κύριε συνάδελφε, είναι ελκυστικές οποτεδήποτε και αν συμβληθεί ο τυχόν ενδιαφερόμενος παραγωγός ενέργειας από φωτοβολταϊκά συστήματα, ώστε τυχόν έναρξη της αποκλιμάκωσης δύο χρόνια αργότερα να μην είναι χρήσιμη.
    Κυρία Πρόεδρε, για να μην κάνω περαιτέρω κατάχρηση του χρόνου, το επόμενο ερώτημα θα το απαντήσω στη δευτερολογία μου.
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
    Το λόγο έχει ο ερωτών Βουλευτής κ. Αυγενάκης.
    ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κυρία Πρόεδρε.
    Κύριε Υπουργέ, επιτρέψτε μου πριν ξεκινήσω την τοποθέτησή μου να σας ευχαριστήσω για την πληροφόρηση που μας δώσατε. Νομίζω πως το αναγνωρίζουμε όλοι μας και είναι σίγουρο πως το αναγνωρίζουν και οι πολίτες, ότι τα βήματα που έχουν γίνει πρόσφατα για την προώθηση της πράσινης ενέργειας στη χώρα μας είναι γενναία. Η νομοθεσία για τους φωτοβολταϊκούς σταθμούς υπάρχει πλέον και είναι καλή. Δεν μπορώ να  μην αναγνωρίσω, όμως, από την άλλη ότι πρέπει να ρυθμιστούν ορισμένα προβλήματα που θα προκύψουν από την εφαρμογή του προσφάτως ψηφισθέντος νομικού πλαισίου από τη λειτουργία της ίδιας της αγοράς.
    Δεδομένο είναι επίσης ότι η νομοθεσία, αλλά και το πνεύμα των νόμων μερικές φορές παρερμηνεύονται από τη Δημόσια Διοίκηση. Επιτρέψτε μου να αναφερθώ σύντομα σε δύο-τρία συγκεκριμένα παραδείγματα.
      Πρώτον, ολοένα και πιο συχνά αναφέρεται από ενδιαφερόμενους επενδυτές ότι κάθε αρμόδια αρχή θέτει τα δικά της προβλήματα, κάνει τη δικιά της ερμηνεία του νόμου. Παραδείγματος χάριν οι υπάλληλοι των αρμόδιων υπηρεσιών νομαρχιών και γραφείων πολεοδομίας ζητούν άλλα δικαιολογητικά και άλλα έγγραφα για τη λήψη εξαίρεσης στη Βόρεια Ελλάδα και άλλα για την Κρήτη, ειδικά όταν στην Κρήτη, όπως γνωρίζετε και εσείς εξάλλου, κύριε Υπουργέ, υπάρχουν ήδη χίλιοι τριακόσιοι επενδυτές και μεγάλο ενδιαφέρον στον τομέα της ενέργειας.
      Γνωρίζετε επίσης, κύριε Υπουργέ, ότι συχνά οι υπάλληλοι στις δημόσιες υπηρεσίες αγνοούν ή θέλουν να αγνοούν ότι για εξαιρέσεις έως και 150 KW κατά το νόμο δεν χρειάζεται πολεοδομική άδεια αλλά μόνο θεώρηση των σχεδίων αλλά ούτε και ειδική περιβαλλοντική μελέτη όπως καθορίζουν και οι σχετικές ΚΥΑ, ενώ τρίτον, κατά την εγκατάσταση φωτοβολταϊκών συστημάτων σε γεωργικές γαίες, που δεν είναι χαρακτηρισμένες δια νόμου ή προεδρικού διατάγματος ή ΦΕΚ, οι κατά τόπους αρμόδιες επιτροπές προβαίνουν σε αυτοψίες, τις χαρακτηρίζουν ως γαίες υψηλής παραγωγικότητας, χωρίς καθορισμένα κριτήρια και ως εκ τούτου γνωμοδοτούν αρνητικά για την εγκατάσταση φωτοβολταϊκών σταθμών με εξαίρεση.
      Συνεπώς, κύριε Υπουργέ, κρίνω αναγκαίο να αφουγκραστούμε τις ανάγκες της αγοράς και προκειμένου να προχωρήσουμε το πολύ καλό κατά τα άλλα νομικό πλαίσιο πρέπει να ληφθούν άμεσα ορισμένα μέτρα τροποποίησης. 
      Συγκεκριμένα όπως σημειώνω και στο κείμενο της επίκαιρης ερώτησής μου πρέπει, πρώτον, να αποσαφηνιστεί το πνεύμα του νόμου 3468/2006, ότι δηλαδή δεν απαιτείται για τις λήψεις εξαιρέσεων για φωτοβολταϊκά συστήματα άδεια εγκατάστασης και λειτουργίας. Δεύτερον, να διατηρηθεί το ποσοστό αναπροσαρμογής στο 75% του τιμαρίθμου κατά τις προβλέψεις του ν.3468/2006. Τρίτον, να υπάρχει δυνατότητα μεταβίβασης άδειας -και παρακαλώ προσέξτε το αυτό- είτε από φυσικό πρόσωπο σε εταιρεία, που θα παραμένει βασικός μέτοχος το φυσικό πρόσωπο, είτε μεταβίβαση σε θυγατρική που υπάρχει συμμετοχή της μητρικής για διευκόλυνση ένταξης στον αναπτυξιακό νόμο. Τέταρτον, να κλειδώνει η τιμή με τη σύμβαση της ΔΕΣΜΗΕ ή της ΔΕΗ και όχι με την ολοκλήρωση του έργου ώστε να μπορεί να γίνει χρηματοδότηση από τα πιστωτικά ιδρύματα. Πέμπτον, να υπάρχει αποκλιμάκωση της τιμής πώλησης μετά την 31-12-2010, καθώς το υπόλοιπο μη διασυνδεδεμένο δίκτυο δεν έχει παραλάβει ακόμα εξαιρέσεις. Και έκτον, κύριε Υπουργέ, -είναι παράκληση αυτό αν θέλετε- να ενημερωθούν και να συντονιστούν οι αρμόδιες υπηρεσίες της Δημόσιας Διοίκησης και να εφαρμοστούν ενιαίοι κανόνες ώστε να μην αποφασίζουν οι αρμόδιες υπηρεσίες με δύο μέτρα και δύο σταθμά. Ο νόμος είναι ενιαίος και δεν εφαρμόζεται πλέον βάση των διαθέσεων του κάθε αρμόδιου παράγοντα.
      Ελπίζω, κύριε Υπουργέ, να έχετε κάτι να μας πείτε σχετικά με τις προτεινόμενες προτάσεις μας. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Ανάπτυξης κ. Μπούγας.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Στα ζητήματα που τίθενται και αναφέρομαι από το ένα έως το πέμπτο σκέλος της ερώτησης, νομίζω ότι απάντησα, ποια δηλαδή είναι η ρύθμιση και η αντίληψη της κυβέρνησης, αλλά επιχείρησα και μια ερμηνευτική προσέγγιση στα ζητήματα που έθεσε ο κύριος συνάδελφος και είπα επιπλέον τι προβλέπει μέχρι σήμερα η νομοθεσία.
      Στο έκτο ερώτημα που αναφέρεται στην εφαρμογή των ενιαίων κανόνων, πρέπει να πω ότι οι κανόνες παραγωγής ηλεκτρικής ενέργειας, κύριε συνάδελφε, μέσω ανανεώσιμων πηγών τίθενται κατά τρόπο σαφή και ενιαίο για όλους, τόσο από την εθνική όσο και από την ευρωπαϊκή νομοθεσία. Ασφαλώς μπορεί να υπάρχουν -και δε λέγω ότι δεν υπάρχουν -ζητήματα ερμηνειών των σχετικών διατάξεων και από την αγορά αλλά και από τη Διοίκηση. Και είναι φυσικό, όπως σε κάθε τομέα, να υπάρχουν τέτοιου είδους διαφορετικές ερμηνευτικές προσεγγίσεις. 
      Αν λοιπόν συμβαίνει κάτι τέτοιο και διακυβεύεται η ίση αντιμετώπιση ομοειδών περιπτώσεων από τη διοίκηση, θέλω να σας διαβεβαιώσω ότι το Υπουργείο Ανάπτυξης είναι σε ετοιμότητα προκειμένου να παράσχει κάθε οδηγία και διευκόλυνση για την άμεση διευθέτηση των ζητημάτων και την ενιαία ερμηνεία και εφαρμογή των διατάξεων. 
      Πρέπει να πω, κυρίες και κύριοι συνάδελφοι, ότι στόχος της Κυβέρνησης είναι η περαιτέρω διείσδυση των ΑΠΕ στο ενεργειακό μείγμα της χώρας και η υλοποίηση του εθνικού στόχου για 20% εγκατεστημένης ισχύος μέσω ΑΠΕ έως το 2020. Για αυτό προωθούμε το ειδικό χωροταξικό πλαίσιο για τις ΑΠΕ και γι’ αυτό παρεμβαίνουμε νομοθετικά όπου απαιτείται για τη δημιουργία ενός σταθερού επενδυτικού περιβάλλοντος στον κρίσιμο για τον ενεργειακό εφοδιασμό της χώρας τομέα. Αυτός ο στόχος, υπαγόρευσε και την πρόσφατη τροποποίηση του ν.3468/2006 προκειμένου όσα προβλήματα εμφανίστηκαν και εντοπίστηκαν να θεραπευτούν και να απλοποιηθούν οι σχετικές διαδικασίες για την αδειοδότηση. 
     Εάν, επαναλαμβάνω, από την εφαρμογή και του νόμου που πρόσφατα ψηφίσαμε προκύψει η ανάγκη τυχόν βελτιωτικών παρεμβάσεων σε μία δυναμική για την οικονομία αγορά, όπως είναι η αγορά ενέργειας από ανανεώσιμες πηγές, είμαστε διατεθειμένοι -και σε συνεννόηση με σας, κύριε συνάδελφε, αλλά και με οποιονδήποτε άλλο συνάδελφο έχει να προτείνει οτιδήποτε εποικοδομητικό με σκοπό τη βελτίωση του υφιστάμενου νομοθετικού πλαισίου- να εξετάσουμε το ενδεχόμενο αλλαγών. Και βέβαια, υπάρχει και η αρμόδια επιτροπή, η οποία προβλέπεται σχετικά...
     ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε Υπουργέ. 
     ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Τελειώνω, κυρία Πρόεδρε. 
     Είναι επιφορτισμένη με την παρακολούθηση και την εισήγηση των αλλαγών οι οποίες κρίνονται αναγκαίες. Ευχαριστώ, κυρία Πρόεδρε. 
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Ο Βουλευτής της Νέας Δημοκρατίας κ. Θεόδωρος Ρουσόπουλος ζητεί ολιγοήμερη άδεια απουσίας στο εξωτερικό. Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια. 
     Θα συζητηθεί η με αριθμό 449/26-1-2009 τέταρτη επίκαιρη ερώτηση πρώτου κύκλου του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους  Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την καθυστέρηση των έργων για την κατασκευή του νέου γηπέδου του ΠΑΟ κ.λπ..
     Το περιεχόμενο της επίκαιρης ερώτησης του κ. Αλαβάνου έχει ως εξής: 
     «Στην απόφαση (αριθμός 57/2009) του Συμβουλίου της Επικρατείας, για αναστολή εργασιών στο Εμπορικό Κέντρο ιδιοκτησίας «Μπάμπης Βωβός Διεθνής Τεχνική» στον Ελαιώνα, αναφέρεται ότι:
     «η αναστολή εκτελέσεως των προσβαλλομένων πράξεων ουδόλως εμποδίζει την πρόοδο της διαδικασίας για την έκδοση των αναγκαίων διοικητικών πράξεων που ο νόμος προβλέπει για τη δημιουργία υπερτοπικού πόλου στο Ο.Τ. 45-46-50» (βλέπε σελίδα 33, 34). 
     Επιπρόσθετα είναι γνωστό ότι η οικοδομική άδεια για το νέο γήπεδο του ΠΑΟ στο Ο.Τ. 45-46-50 εκδίδεται από τη Διεύθυνση Οικοδομικών και Κτηριοδομικών Κανονισμών του ΥΠΕΧΩΔΕ, σύμφωνα με το ν. 3481 (άρθρο 12, παράγραφος 3, εδάφιο β΄). Επίσης με τη ΚΥΑ (23/12/2008) έχει εγκριθεί η Στρατηγική Μελέτη Περιβαλλοντικών Επιπτώσεων, για το Ο.Τ. 45-46-50. Και τέλος ήδη πληρούνται όλες οι προϋποθέσεις για την έκδοση άδειας εκσκαφών και αντιστηρίξεων για το νέο γήπεδο του ΠΑΟ στον Ελαιώνα. Με δεδομένα τα ανωτέρω,
     ερωτώνται οι κύριοι Υπουργοί:
     Γιατί καθυστερεί η έκδοση της άδειας εκσκαφών και αντιστηρίξεων, που αποτελεί την ουσιαστική έναρξη των εργασιών για την ανέγερση του νέου γηπέδου; 
     Γιατί καθυστερεί και πότε προβλέπεται να ολοκληρωθεί η διαδικασία κατάθεσης και έγκρισης των υπολειπομένων μελετών σχετικά με την οικοδομική άδεια του νέου γηπέδου, διαδικασία η οποία αποτελεί υποχρέωση του Δήμου Αθηναίων και της Ευρωπαϊκής Ένωσης (Διπλή Ανάπλαση Α.Ε.» σύμφωνα με την από 26-02-2008 Σύμβαση μεταξύ ΠΑΕ ΠΑΟ με το Δήμο Αθηναίων και την Ε.Ε.Σ. (άρθρο 4, παράγραφοι 2, 3 και 6); 
     Τι πρόκειται ναι κάνουν για την άμεση κατάθεση, έλεγχο και έγκριση των υπολειπομένων μελετών ώστε να μην υπάρξει περαιτέρω καθυστέρηση στην έγκριση της οικοδομικής άδειας του νέου γηπέδου, με δεδομένο ότι από τις δηλώσεις του Δημάρχου Αθηναίων συνάγεται ότι δεν προτίθεται να υλοποιήσει την ανωτέρω υποχρέωση άμεσα;».
     Στην επίκαιρη ερώτηση του κ. Αλαβάνου θα απαντήσει ο Υφυπουργός ΠΕΧΩΔΕ κ. Καλογιάννης. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Πρόεδρε, θα ήθελα το λόγο επί του Κανονισμού. 
     ΠΡΟΕΔΡΕΥΟΥΣΑ (Βέρα Νικολαΐδου): Έχετε το λόγο για ένα λεπτό. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Συγγνώμη που σας διέκοψα. Απλώς δεν ήθελα να αρχίσει ο Υφυπουργός. 
     Το άρθρο 129 παράγραφος 3 αναφέρει ότι στις ερωτήσεις μας απαντά ο Υπουργός και ότι μόνο ο Υπουργός που καλείται για δεύτερη φορά μέσα στην ίδια εβδομάδα μπορεί να εξουσιοδοτήσει άλλον Υπουργό ή άλλον Υφυπουργό. Η επίκαιρη ερώτησή μας αναφέρεται σε ένα μεγάλο θέμα. Απασχολεί πάρα πολύ κόσμο στην Αθήνα. Ο αρμόδιος Υπουργός κ. Σουφλιάς -χωρίς να υποτιμώ καθόλου το έργο και τις αρμοδιότητες του Υφυπουργού- φρόντισε ο ίδιος να παρέμβει και να πάρει θέση σ' αυτό το επίμαχο θέμα στο Συμβούλιο της Επικρατείας και σήμερα κρύβεται. Είναι η στιγμή που πρόσωπο με πρόσωπο θα ακούσουν οι φίλοι του Παναθηναϊκού και οι Αθηναίοι πολίτες τις θέσεις κάθε πλευράς. 
      Και όταν ο Υπουργός που παρεμβαίνει με κάθε τρόπο μέχρι τώρα προκειμένου να διασωθεί το έργο του κ. Βωβού απουσιάζει ενώ είναι εδώ, ενώ ασχολείται με μια σειρά άλλα θέματα όπως τα αγροτικά, ενώ η επίκαιρη ερώτηση απευθύνεται και σε δεύτερο Υπουργό, στον κ. Παυλόπουλο, λόγω των ευθυνών του Δημάρχου Αθήνας, βλέπουμε ότι η Κυβέρνηση ακολουθεί πολιτική φυγομαχίας. Είναι ντροπή αυτό που γίνεται κατά τη γνώμη μου. Εμείς παρ’ όλα αυτά θα μείνουμε εδώ, θα μείνουμε εδώ για να φανεί η αλήθεια και γιατί σεβόμαστε όλον αυτόν τον κόσμο, ο οποίος αγαπάει μία ομάδα και θέλει μία λύση στο θέμα του γηπέδου του. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Πρόεδρε, θα απαντήσει ο Υφυπουργός για το ζήτημα που θέσατε. 
      Κύριε Υφυπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Επιτρέψτε μου κατ’ αρχάς να πω, αγαπητέ και σεβαστέ κύριε Πρόεδρε, ότι δεν τίθεται κανένα θέμα φυγομαχίας, όπως είπατε. Δεύτερον, δεν κρύβεται κανένας Υπουργός. Επιτρέψτε μου να πω, πριν ξεκινήσω να δώσω απάντηση στα ερωτήματα τα οποία θέσατε, ότι το ΥΠΕΧΩΔΕ ελάχιστη αρμοδιότητα έχει για τα συγκεκριμένα ερωτήματα. Ίσως θα έπρεπε να καταθέσετε, χωρίς αυτό να το εκλάβετε ως σύσταση, μία ερώτηση μόνο προς τον Υπουργό Εσωτερικών, διότι τα θέματα ουσιαστικά αφορούν την Τοπική Αυτοδιοίκηση. 
      Συγκεκριμένα, επί του πρώτου ερωτήματος για την έκδοση άδειας εκσκαφών, γνωρίζετε καλά, κύριε Πρόεδρε, ότι ο ν. 3481/2006, ο οποίος μεταξύ άλλων καθορίζει και τα σχετικά με τη δημιουργία υπερτοπικών πόλων αθλητισμού, αναψυχής και πολιτισμού στο Δήμο της Αθήνας, αναφέρει ότι οι οικοδομικές άδειες για την κατασκευή οποιωνδήποτε έργων, δομικών παρεμβάσεων ή διαμορφώσεων κοινοχρήστων χώρων στο οικοδομικό τετράγωνο 45-46-50 χορηγούνται από τις αρμόδιες πολεοδομικές υπηρεσίες και όχι από το ΥΠΕΧΩΔΕ. Μόνο οι οικοδομικές άδειες των αθλητικών εγκαταστάσεων χορηγούνται από την αρμόδια υπηρεσία, τη Διεύθυνση Οικοδομικών και Κτηριοδομικών Κανονισμών του ΥΠΕΧΩΔΕ. Μέχρι σήμερα ο σχετικός φάκελος δεν έχει κατατεθεί στο Υπουργείο. Αμέσως μόλις κατατεθεί, σας διαβεβαιώ ότι το Υπουργείο με τον πιο γρήγορο ρυθμό θα προχωρήσει στην έκδοση της σχετικής οικοδομικής άδειας. 
      Σε ό,τι αφορά το δεύτερο και το τρίτο ερώτημα, γνωρίζετε επίσης πολύ καλά, κύριε Πρόεδρε, ότι οι ενέργειες οι οποίες πρέπει να γίνουν για την κατάθεση του φακέλου δεν αφορούν στο ΥΠΕΧΩΔΕ, αλλά στο Δήμο της Αθήνας. Σύμφωνα με όλα τα στοιχεία τα οποία έχουμε και την ενημέρωση από το Δήμο της Αθήνας, ο δήμος κινείται με πολύ γρήγορους ρυθμούς σε αυτήν την κατεύθυνση. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Το λόγο έχει ο ερωτών κ. Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Πρόεδρε, εγώ ευχαριστώ τον Υπουργό, διότι νομίζω ότι η απάντησή του βοηθάει πάρα πολύ τον κόσμο ο οποίος ανησυχεί να καταλάβει τι ακριβώς γίνεται. 
      Να πω, κύριε Υπουργέ, κατ’ αρχάς ότι ναι, συμφωνώ, είναι πολύ σωστό αυτό που είπατε ότι το θέμα περισσότερο είναι του Υπουργού Εσωτερικών, διότι εδώ αυτός που βάζει εμπόδιο στην οικοδόμηση του γηπέδου του Παναθηναϊκού είναι ο Δήμος της Αθήνας και είναι συγκεκριμένα ο Δήμαρχος της Αθήνας, ο οποίος αποδεικνύεται πλέον ότι δεν ενδιαφέρεται για το γήπεδο του Παναθηναϊκού, αυτό είναι το κάλυμμα, ενδιαφέρεται να γίνει η επιχείρηση-μεγαθήριο, το οποίο προσβάλλει όλη αυτήν την περιοχή, του κ. Βωβού και έχει συνδέσει, ως μη όφειλε, την υπόθεση του γηπέδου με την υπόθεση του εμπορικού κέντρου. Αυτό που βγαίνει και από την απάντησή σας -και παρακαλώ να το επιβεβαιώσετε- και από τις δηλώσεις, είδα ότι έκανε δηλώσεις χθες ο Υπουργός, ότι το γήπεδο μπορεί να γίνει ανεξάρτητα από το τι θα γινόταν με το εμπορικό κέντρο, από τη στιγμή που ο Δήμος της Αθήνας και ο Δήμαρχος της Αθήνας σταματήσει αυτήν την εκβιαστική τακτική, δηλαδή να λέει «δεν θα γίνει το γήπεδο, αν δεν λυθεί το θέμα του κ. Βωβού». Επομένως, υπάρχουν ευθύνες του Υπουργού Εσωτερικών, ο οποίος έπρεπε να ήταν εδώ. Γιατί είστε εσείς; Γιατί είναι το Υπουργείο ΠΕΧΩΔΕ, εάν η Κυβέρνηση θεωρεί ότι πιο σημαντική είναι η αρμοδιότητα του Υπουργού Εσωτερικών; Διότι έχουμε έναν Δήμαρχο, ο οποίος έχει καταγγελθεί απ’ όλες τις δικαστικές ενώσεις, ο οποίος προσβάλλει τη νομιμότητα και ο οποίος εκβιάζει.
Γιατί δεν είναι ο Υπουργός Εσωτερικών κ. Παυλόπουλος εδώ; Γιατί δεν είναι κάποιος συνάδελφός σας, αν αυτό είναι το μείζον; 
      Τώρα για το 	ΥΠΕΧΩΔΕ: Έχετε ευθύνες εσείς. Υπάρχει το master plan. Υπάρχει η έγκριση του master plan από τον Οργανισμό της Αθήνας. Υπάρχει η προσωρινή απόφαση του Συμβουλίου Επικρατείας που λέει: «η αναστολή εκτελέσεως των προσβαλλομένων πράξεων ουδόλως εμποδίζει την πρόοδο της διαδικασίας για την έκδοση των αναγκαίων διοικητικών πράξεων που ο νόμος προβλέπει για τη δημιουργία του υπερτοπικού πόλου, δηλαδή του γηπέδου». Και σας ρωτώ, κύριε Υπουργέ, για να ξέρω. Έχετε υπογράψει, έχει υπάρξει η υπουργική απόφαση που να εγκρίνει τις θέσεις του Οργανισμού Αθήνας, προκειμένου να υπάρξει πια η άνετη κίνηση του θέματος της οικοδόμησης του γηπέδου χωρίς να υπάρχουν τέτοια εμπόδια;
      Επίσης σας ρωτάω: Γιατί δεν εγκρίνετε την άδεια εκσκαφών και αντιστηρίξεων, που έχει σχέση με τη διεύθυνση οικοδομικών και κτηριοδομικών κανονισμών του ΥΠΕΧΩΔΕ; Και θέτω μια ερώτηση: Σας έχει ζητήσει ο Δήμαρχος της Αθήνας άδεια για εκσκαφές και αντιστηρίξεις και να είναι η συνεδρίαση της Βουλής τέτοια ώστε από σήμερα να ξεκινήσει αυτή η διαδικασία του γηπέδου; 
	Καταλήγοντας, κύριε Υπουργέ, θέλω να συνοψίσω το ερώτημά μου στο εξής: Στο βαθμό που σας έρχονται από το Δήμο της Αθήνας, όπως πλέον επιτρέπει η προσωρινή απόφαση του Συμβουλίου της Επικρατείας που λέει ότι δεν υπάρχει κανένα πρόβλημα για το γήπεδο, ανεξάρτητα του τι θα γίνει με το εμπορικό κέντρο, το ΥΠΕΧΩΔΕ, στο βαθμό που εξαρτάται από το ίδιο, θα εγκρίνει -εφόσον βέβαια υπάρχουν όλα τα αναγκαία τεχνικά στοιχεία- όλες αυτές τις διαδικασίες για να προχωρήσει το γήπεδο από σήμερα;
	Ευχαριστώ πολύ. 
	ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ. 
      Το λόγο έχει ο Υφυπουργός κ. Καλογιάννης. 
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
	Κατ’ αρχάς θέλω να τονίσω ότι το ΥΠΕΧΩΔΕ με τη συγκεκριμένη ρύθμιση που έκανε προωθεί, αγαπητέ κύριε Πρόεδρε, τη διπλή ανάπλαση στο Βοτανικό και στην Λεωφόρο Αλεξάνδρας, μια ρύθμιση η οποία πιστεύουμε ότι πραγματικά είναι μείζονος σημασίας για την πόλη της Αθήνας.
	Θα πρέπει να πω ότι ο Δήμος της Αθήνας έχει καταθέσει, και έχει εγκριθεί ήδη από το ΥΠΕΧΩΔΕ, τη στρατηγική μελέτη περιβαλλοντικών επιπτώσεων της διπλής ανάπλασης: Βοτανικού - Λεωφόρου Αλεξάνδρας. Επίσης ο Δήμος της Αθήνας έχει εκπονήσει το master plan, έχει καταθέσει το σχέδιο των γενικών διατάξεων των έργων που πρόκειται να γίνουν στις δυο περιοχές, και στον Βοτανικό και στη Λεωφόρο Αλεξάνδρας, και το σκέλος που αφορά στο Βοτανικό έχει εγκριθεί από το ΥΠΕΧΩΔΕ. Εγκρίνεται και το σκέλος που αφορά στο γήπεδο της Λεωφόρου Αλεξάνδρας. Ακολουθεί η περιβαλλοντική αδειοδότηση έτσι ώστε αμέσως στη συνέχεια να εκδοθεί η οικοδομική άδεια του γηπέδου. 
	Σε ό,τι αφορά το θέμα της έκδοσης άδειας εκσκαφών απάντησα και στην πρωτολογία μου. Είναι αυτονόητο ότι μόλις ο φάκελος κατατεθεί στο ΥΠΕΧΩΔΕ και είναι πλήρης, το ΥΠΕΧΩΔΕ θα κινήσει τη διαδικασία για την έκδοση των σχετικών αδειών, σύμφωνα με όσα προβλέπονται στη νομοθεσία. 
      Ευχαριστώ πολύ, κυρία Πρόεδρε. 
	ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. 
      Προχωρούμε στη με αριθμό 446/26-1-2009 τρίτη επίκαιρη ερώτηση του πρώτου κύκλου της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά, προς τους Υπουργούς Απασχόλησης και Κοινωνικής Προστασίας και Εσωτερικών, σχετικά με την απόλυση εργαζόμενου συνδικαλιστή από την επιχείρηση «JUMBO».
	 Η επίκαιρη ερώτηση της κ. Μελά έχει ως εξής:
      «Η αλυσίδα καταστημάτων «JUMBO» στις 10/12/08 προβαίνει σε απόλυση του εργαζόμενου Νικολόπουλου Νίκου, τρεις μέρες μετά την πανεργατική απεργία, με αφορμή τη συνδικαλιστική του δράση στο υποκατάστημα της Βούλας, όπου εργαζόταν με σύμβαση αορίστου χρόνου. 
      Μετά από παρέμβαση του Συλλόγου Εμποροϋπαλλήλων και των δυνάμεων του Πανεργατικού Αγωνιστικού Μετώπου η απόλυση ακυρώθηκε και ο συνδικαλιστής επέστρεψε στα καθήκοντά του. 
	Η εργοδοσία δεν μένει με σταυρωμένα χέρια. Πρόσωπο (τα στοιχεία του οποίου είναι γνωστά) που συνδέεται με τα συμφέροντα και τις δραστηριότητες της επιχείρησης «JUMBO», μαζί με δύο άγνωστα πρόσωπα που το συνοδεύουν, επιχειρεί, με όχι ευκαταφρόνητο ποσό, και με απειλές για τη ζωή του ίδιου του εργαζόμενου και της οικογένειάς του να τον εξαγοράσει και να τον τρομοκρατήσει. (Ο συνδικαλιστής μαζί με το σωματείο έχει προχωρήσει σε καταγγελία στον εισαγγελέα για το περιστατικό).
	Η αποφασιστική στάση του συνδικαλιστή φέρνει τη νέα απόλυσή του από την επιχείρηση στις 12/01/09.
	Μετά τα παραπάνω, 
	Ερωτώνται οι κύριοι Υπουργοί:
      1. Αν θα παρέμβει άμεσα το αρμόδιο Υπουργείο για την ανάκληση της παράνομης και τρομοκρατικής απόλυσης του συνδικαλιστή;
      2. Τι συγκεκριμένα μέτρα θα πάρουν τα συναρμόδια Υπουργεία για να διερευνηθεί πλήρως η υπόθεση, να αποδοθούν ευθύνες στην εργοδοσία και στους μηχανισμούς που επιστρατεύει με στόχο την ίδια τη ζωή και την αξιοπρέπεια των αγωνιζόμενων εργαζομένων;»
	Στην επίκαιρη ερώτηση της κ. Μελά θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
      Κυρία συνάδελφε, το ΣΕΠΕ σε περιπτώσεις, όπως αυτή που αναφέρεστε στην ερώτησή σας, αντιδρά άμεσα, προκειμένου να διευθετήσει με αποτελεσματικό τρόπο τις εργατικές διαφορές, θέτοντας σε προτεραιότητα βεβαίως τα δικαιώματα των εργαζομένων. 
      Θα ήθελα να σας πω τα γεγονότα, όπως μου τα έχει μεταφέρει το ΣΕΠΕ. Την Παρασκευή 15 Ιανουαρίου 2009 πραγματοποιήθηκε έλεγχος από Επιθεωρητές του Τμήματος Κοινωνικής Επιθεώρησης Παλλήνης και Διεύθυνσης Κοινωνικής Επιθεώρησης Ανατολικής Αττικής στο υποκατάστημα της επιχείρησης «JUMBO» που βρίσκεται στο 2ο χιλιόμετρο Βάρης-Κορωπίου στη Βάρη Αττικής, αναφορικά με την καταγγελία σύμβασης του μισθωτού κ. Νικολόπουλου.
      Ο συγκεκριμένος μισθωτός απασχολήθηκε στην επιχείρηση από 5.9.2008 ως πωλητής με σύμβαση μερικής απασχόλησης αορίστου χρόνου. Έγινε έλεγχος του βιβλίου νεοπροσλαμβανόμενου προσωπικού, στο οποίο ήταν καταχωρημένη η πρόσληψη του εργαζόμενου, της ατομικής σύμβασης όρων μερικής απασχόλησης και του πίνακα προσωπικού. 
      Όπως δήλωσαν οι υπεύθυνοι στην επιχείρηση, τόσο κατά τη διενέργεια του ελέγχου όσο και με γραπτές εξηγήσεις που προσκομίστηκαν στο ΣΕΠΕ 16.1.2009 και σε συζήτηση την ίδια μέρα με το διευθυντή του υποκαταστήματος κ. Έκτορα Μπουλαξίζη, στις 10 Δεκεμβρίου 2008 ο συγκεκριμένος μισθωτός απολύθηκε λόγω πλημμελούς εκτέλεσης των καθηκόντων του και καθυστερημένης προσέλευσής του στην εργασία.
      Κατόπιν συνάντησης εκπροσώπων του Συλλόγου Εμποροϋπαλλήλων Αθήνας με τον αντιπρόεδρο της εταιρείας κ. Παπαευαγγέλου, η συγκεκριμένη καταγγελία σύμβασης ανακλήθηκε. 
      Όμως, ο εργαζόμενος απολύθηκε εκ νέου στις 12.1.2009. Επειδή κατά την ημέρα της απόλυσής του αρνήθηκε να υπογράψει την καταγγελία σύμβασης, αυτή του κοινοποιήθηκε με δικαστικό επιμελητή, ο οποίος λόγω απουσίας του κ. Νικολόπουλου, τη θυροκόλλησε στην οικία του 12.1.2009 και το ποσό της νόμιμης αποζημίωσης κατατέθηκε στο Ταμείο Παρακαταθηκών και Δανείων. 
      Το ποσό που αναλογεί στις δεδουλευμένες αποδοχές μηνός Ιανουαρίου 2009, στην αναλογία επιδόματος αδείας και στην αποζημίωση αδείας, θα κατατεθεί στον τραπεζικό λογαριασμό του κ. Νικολόπουλου στις 10.2.2009, λόγω του ότι βάσει των ατομικών συμβάσεων όρων απασχόλησης η εξόφληση αποδοχών έκαστου μήνα πραγματοποιείται στις 10 του επόμενου. 
      Στη δευτερολογία μου, επειδή το κύριο μέρος της επίκαιρης ερώτησής σας έχει να κάνει με τη συνδικαλιστική του δράση, θα σας πω και για τις πληροφορίες που έχουμε γι’ αυτό το θέμα. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Το λόγο έχει η ερωτώσα Βουλευτής κ. Μελά. 
      ΠΑΝΑΓΙΩΤΑ - ΕΥΑ ΜΕΛΑ: Ευχαριστώ, κυρία Πρόεδρε. 
      Το ζήτημα που έχει προκύψει με τον εργαζόμενο στα πολυκαταστήματα «JUMBO» αναδεικνύει δύο θέματα. Το ένα είναι η τεράστια ευθύνη της κυβερνητικής πολιτικής συνολικά που στηρίζει την εργοδοσία στο πλαίσιο της γενικότερης αντιλαϊκής πολιτικής, πολιτικής συρρίκνωσης των δικαιωμάτων των εργαζομένων και αφήνει την εργοδοσία –στη συγκεκριμένη περίπτωση τα πολυκαταστήματα «JUMBO»- να προχωρά με μεθόδους νονών της νύχτας κυριολεκτικά σε βάρος των εργαζομένων μέσα στους τόπους δουλειάς. 
      Εδώ δεν έχουμε μια απλή περίπτωση απόλυσης. Έχουμε μια περίπτωση να φυλακιστεί εργαζόμενος μέσα στην καντίνα, να απειληθεί για τον εαυτό του και για την οικογένειά του. Προσπάθησαν να τον χρηματίσουν, βάζοντας μπροστά του 50.000 ευρώ που, προς τιμήν του, δεν τα πήρε. Τον εκβίασαν ότι έπρεπε να τα πάρει και να υπογράψει την παραίτησή του. 
      Στη συνέχεια, στις 13 του μήνα, σε κινητοποίηση του συνδικάτου, ομολόγησαν αυτοί που έκαναν τον εκβιασμό ότι τον έκαναν –το ομολόγησαν δημόσια- καθώς και για λογαριασμό ποίου τον έκαναν. 
      Έχουμε καταθέσει, κυρία Υπουργέ –και πήγα κι εγώ προσωπικά- στον Εισαγγελέα τριάντα πέντε σελίδες μήνυση με μάρτυρες που απαριθμούν ακριβώς όλα τα γεγονότα. Πιστεύουμε ότι η Κυβέρνηση οφείλει να πάρει μέτρα. Το ζήτημα είναι ότι αυτή τη στιγμή διώκεται η συνδικαλιστική δράση. 
      Στις 10 Δεκεμβρίου, που μας είπατε ότι ο εργαζόμενος άργησε να πάει στη δουλειά του, υπήρχε απεργία, κυρία Υπουργέ και το αναφαίρετο δικαίωμα της απεργίας υλοποίησε ο εργαζόμενος. Αυτό ήθελε να χτυπήσει η εργοδοσία. 
      Θα πει κάποιος «μα, καλά, του έδωσαν 50.000 ευρώ για να παραιτηθεί, τη στιγμή που με μία απόλυση με 800 ευρώ θα τελείωνε η ιστορία;». Ήθελαν, λοιπόν, να του βάλουν μπροστά αυτό το τεράστιο δίλλημα, να κατασυκοφαντήσουν τους αγώνες, να εκφυλίσουν το συνδικαλιστικό κίνημα και να αποτρέψουν το συνδικαλισμό. Αυτό είναι το ζήτημα.
      Η Κυβέρνηση για μας είναι εκτεθειμένη.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αν μου επιτρέπετε, για μισό δευτερόλεπτο ακόμα, θα πω ότι είναι εκτεθειμένη και για έναν πρόσθετο λόγο. Το περασμένο Σάββατο σ΄ όλα τα «JUMBO» της χώρας, κυρία Υπουργέ, έγιναν συμβολικοί αποκλεισμοί των εισόδων από το Συνδικάτο των Εμποροϋπαλλήλων Αθήνας και το ΠΑΜΕ. Ήμουν μάρτυρας σε αυτήν την κατάσταση. Παντού οι αστυνομικές δυνάμεις έσπευσαν, ως υπάλληλοι της εργοδοσίας, να προασπίσουν το δικαίωμα του «JUMBO» στην πελατεία. 
      Το δεύτερο είναι ότι είχαμε και δύο συλλήψεις εμποροϋπαλλήλων έξω από το «JUMBO» του Ταύρου. Κρατήθηκαν οι άνθρωποι με τη διαδικασία του αυτόφωρου στο Αστυνομικό Τμήμα Ταύρου και οφείλω να σας πω ότι η Κυβέρνησή σας είναι γενικότερα εκτεθειμένη, γιατί επιχειρήσαμε να μιλήσουμε και με τον Εισαγγελέα ακόμα το πρωί του Σαββάτου, γιατί ήταν αβάσιμες οι κατηγορίες, οι οποίες είχαν υποβληθεί και υπήρξε άρνηση να μιλήσει και με Βουλευτές. 
      Τέλος, να πω ότι μετά τη μαζική αντίδραση των εργαζομένων –και αυτό είναι το δίδαγμα αυτής της ιστορίας- μετά τη μαζική προσέλευση του κόσμου έξω από το αστυνομικό τμήμα και μετά την πίεση που ασκήθηκε, η εκπρόσωπος της εταιρείας απέσυρε τη μήνυση, γιατί ήταν όντως αβάσιμη, είχε ψευδείς κατηγορίες και προέβαιναν οι εργαζόμενοι σε αντιμήνυση και έτσι αφέθησαν το βράδυ ελεύθεροι. Αυτό, λοιπόν, αφήνει εκτεθειμένη συνολικά την Κυβέρνηση με την αντιλαϊκή της πολιτική.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ ευχαριστώ.
      Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, μπορεί να διαφωνούμε πολιτικά, αλλά νομίζω ότι κανείς μας δεν έχει την πρόθεση να καταστρατηγήσει τα δικαιώματα των εργαζόμενων.
      ΠΑΝΑΓΙΩΤΑ-ΕΥΑ ΜΕΛΑ: Τριάντα πέντε σελίδες μηνυτήρια αναφορά, κυρία Υπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Μου κάνουν εντύπωση όλα αυτά τα στοιχεία που παραθέτετε και δεν μπορώ να τα πιστέψω. Πραγματικά θα κάνουμε περαιτέρω έρευνα, γιατί σας λέω ειλικρινά, γι’ αυτό μου έκανε εντύπωση -και στην ερώτησή σας δεν αναφέρεστε σε τέτοια γεγονότα- ότι κατ’ αρχάς έχουν γίνει πολλοί έλεγχοι στη συγκεκριμένη επιχείρηση.
      Το δεύτερο είναι ότι οι υπεύθυνοι της επιχείρησης έχουν δηλώσει στο ΣΕΠΕ ότι ο κ. Νικολόπουλος δεν έχει γνωρίσει στους υπεύθυνους τα έως και σήμερα στοιχεία για τη συνδικαλιστική του ιδιότητα. Στην επιχείρηση δεν υπάρχει Σωματείο Εργαζομένων …
      ΠΑΝΑΓΙΩΤΑ-ΕΥΑ ΜΕΛΑ: Υπάρχει, κυρία Υπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): … ενώ λόγω της απόλυσής του, ο κ. Νικολόπουλος δεν βρισκόταν στο χώρο εργασίας κατά τη διενέργεια του ελέγχου, ώστε το Σώμα Επιθεώρησης Εργασίας να έχει και τις δικές του απόψεις για το εν λόγω θέμα.
      Έως και σήμερα δεν έχει υπάρξει στο ΣΕΠΕ καμμία καταγγελία από τον κ. Νικολόπουλο, ούτε έχει αιτηθεί τη διενέργεια εργατικής διαφοράς. Συνεπώς, δεν μπορούμε να ελέγξουμε, εάν πράγματι προστατεύεται βάσει των διατάξεων του ν. 1264/82. 
      Γι’ αυτό μου κάνουν τόσο μεγάλη εντύπωση όλες αυτές οι πληροφορίες που δίνετε σήμερα και ειλικρινά σας λέω ότι θα μιλήσω με τον Ειδικό Επιθεωρητή του ΣΕΠΕ, γιατί το θέμα χρήζει περαιτέρω έρευνας. Αλλά είναι εντυπωσιακό ότι το ΣΕΠΕ, που είναι το κατ’ εξοχής ελεγκτικό όργανο, δεν έχει κανενός είδους ενόχληση, καταγγελία και από τον κ. Νικολόπουλο.
      Να πω επίσης, ότι εσείς εγκαλείτε την Κυβέρνηση με ένα γενικότερο τρόπο, μεταξύ των άλλων για ένα θέμα που προέκυψε με τον Εισαγγελέα. Αλλά γι’ αυτό δεν ευθύνεται η Κυβέρνηση, ούτε γνωρίζω τι μπορεί να συνέβη την ημέρα της απεργίας σε σχέση με την αστυνομία και πάρα πολλά από αυτά τα στοιχεία που μου δίνετε πραγματικά μου προξενούν κατάπληξη.
      Ένα είναι γεγονός, ότι το ΣΕΠΕ και συστηματικούς ελέγχους κάνει και με επιτυχία λύνει εργατικές διαφορές και κυρίως προασπίζεται τα δικαιώματα των εργαζομένων στον εργασιακό τους χώρο.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι δύο μαθήτριες και μαθητές και δύο συνοδοί-καθηγητές από το Πειραματικό Γυμνάσιο του Πανεπιστημίου Αθηνών.
      Η Βουλή σας καλωσορίζει και σας εύχεται καλή πρόοδο.
      (Χειροκροτήματα απ΄ όλες τις πτέρυγες της Βουλής)
      Συνεχίζουμε με τη με αριθμό 447/26.1.2009 τρίτη επίκαιρη ερώτηση του δεύτερου κύκλου του  Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την προστασία των εργαζομένων στην εταιρεία της «frigoglass» στην Κάτω Αχαϊά Νομού Αχαΐας. 
      Το κείμενο της επίκαιρης ερώτησης έχει ως εξής:
      «Η εταιρεία της «frigoglass» απείλησε τους εργαζόμενους της επιχείρησης στο εργοστάσιο της Κάτω Αχαϊάς Νομού Αχαΐας να αποδεχτούν τη μείωση του προσωπικού κατά εκατόν είκοσι εργαζόμενους (από τους διακόσιους δέκα στους ενενήντα), με τη μέθοδο της «εθελουσίας» εξόδου, διαφορετικά θα προχωρήσει σε μαζικές απολύσεις.
      Η «frigoglass» αξιοποιώντας τη διεθνή οικονομική κρίση του καπιταλιστικού συστήματος επιδιώκει την επιτάχυνση των επιχειρηματικών της αναδιαρθρώσεων με μοναδικό στόχο τη μεγέθυνση της κερδοφορίας.
      Η «frigoglass» είναι μία πολυεθνική επιχείρηση η οποία επιχειρηματικά δραστηριοποιείται σε τέσσερις ηπείρους και δεκατρείς χώρες, έχει παραγωγικές μονάδες σε δέκα χώρες. Μέσα στο 2008 ολοκλήρωσε ένα μεγάλο επενδυτικό πρόγραμμα ύψους 54,6 εκατομμυρίων ευρώ για τη δημιουργία εργοστασίου στην Ινδία και για την ενίσχυση της παραγωγικής δυναμικότητας του εργοστασίου στη Ρωσία. Τα επόμενα επενδυτικά της σχέδια προβλέπουν την επέκταση των επιχειρηματικών της δραστηριοτήτων στην Αμερική. Με την υλοποίηση του παραπάνω επενδυτικού σχεδίου επιδιώκει τη μετατόπιση της παραγωγικής δραστηριότητας στην Ασία και τον ταυτόχρονο περιορισμό της στη Νορβηγία, Ελλάδα και Πολωνία. Σ’ αυτό το πλαίσιο εντάσσεται και η δραστική μείωση του προσωπικού της στο εργοστάσιο της Κάτω Αχαϊάς.
      Είναι φανερό ότι η επιχείρηση προχωρεί στους παραπάνω σχεδιασμούς αξιοποιώντας το διαμορφωμένο νομοθετικό πλαίσιο που της επιτρέπει να εκβιάζει ωμά τους εργαζόμενους. Για την εξέλιξη αυτή τεράστιες ευθύνες έχουν τόσο η σημερινή Κυβέρνηση της Νέας Δημοκρατίας όσο και οι προηγούμενες κυβερνήσεις αλλά και τα κόμματα του ευρωμονόδρομου.
      Ερωτώνται οι κύριοι Υπουργοί τι μέτρα προτίθενται να πάρουν για να αποτρέψουν τον ωμό εκβιασμό της επιχείρησης και να διασφαλίσουν το σύνολο των θέσεων εργασίας;» 
      Στην επίκαιρη ερώτηση του κ. Καραθανασόπουλου θα απαντήσει επίσης η Υφυπουργός Απασχόλησης και Κοινωνικής Προστασίας κ. Καλαντζάκου.
      Ορίστε, κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Έχω την τιμητική μου σήμερα, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου):  Απ’ ό,τι φαίνεται, ναι, κυρία Υφυπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Θα είμαι από το πρωί μέχρι το μεσημέρι, κυρία Πρόεδρε.
      Κύριε συνάδελφε, θα σας πω και λίγο το ιστορικό, γιατί έχω ήδη απαντήσει σε μία ερώτηση για τη συγκεκριμένη επιχείρηση. Όπως ξέρετε, αυτό για το οποίο θέλω να σας ενημερώσω είναι ότι την προηγούμενη Παρασκευή οι εργαζόμενοι ζήτησαν να πραγματοποιηθεί στο Υπουργείο Απασχόλησης και Κοινωνικής Προστασίας τριμερής συμφιλιωτική συνάντηση. Μου ζήτησαν οι ίδιοι οι εργαζόμενοι την προηγούμενη Παρασκευή η συνάντηση να γίνει αυτήν την Παρασκευή σε συγκεκριμένη ώρα που έθεσαν και πάλι οι εργαζόμενοι. Θα πραγματοποιηθεί ακριβώς εκείνη την ώρα στο γραφείο μας στο Υπουργείο, για να μάθουμε τι ακριβώς συμβαίνει.
      Απλώς, θέλω να σας πω ότι μόλις λάβαμε την ενημέρωση ότι υπήρξε κάποιο πρόβλημα στη «frigoglass», την ώρα που ξεκινούσε πρόγραμμα εθελουσίας εξόδου, διότι αρχικώς όλοι μιλούσαν για απολύσεις και εμείς, όπως ξέρετε, δεν εγκρίνουμε ομαδικές απολύσεις και ο νόμος είναι αυτός ο οποίος είναι. 
      Αμέσως το ΣΕΠΕ πήγε στην επιχείρηση για να κάνει έλεγχο. Οι εγκαταστάσεις της επιχείρησης τη συγκεκριμένη ημέρα, στις 20 Ιανουαρίου, ήταν κλειστές λόγω της αναστάτωσης που μόλις είχε δημιουργηθεί. Να σας τονίσω ότι στις 16 Ιανουαρίου η επιχείρηση είχε αναρτήσει στον πίνακα ανακοινώσεων πρόσκληση προς τους εργαζόμενους για εθελούσια έξοδο και οι ενδιαφερόμενοι σύμφωνα με την ανακοίνωση αυτή θα έπρεπε να υποβάλουν μέχρι τις 9 του μηνός τη σχετική αίτηση, αν ήθελαν να συμμετάσχουν σ’ αυτήν την εθελούσια έξοδο, η οποία αφορούσε εκατόν είκοσι άτομα. 
      Η εταιρεία, απ’ ό,τι διαπιστώσαμε κάνοντας τον έλεγχο, είχε προσφέρει σε κάθε εργαζόμενο το διπλάσιο της νόμιμης αποζημίωσης και επιπλέον μισθούς έξι μηνών. Ο προϊστάμενος του εργατικού δυναμικού της επιχείρησης μαζί με τον αναπληρωτή του επισκέφθηκαν την ίδια μέρα τα γραφεία της Περιφερειακής Διεύθυνσης Κοινωνικής Επιθεώρησης Δυτικής Ελλάδας στην Πάτρα και επιβεβαίωσαν ότι όντως η εταιρεία προχωράει στην εθελούσια έξοδο. 
      Αυτά είναι τα στοιχεία που έχουμε προς στιγμήν. Νομίζω πως αύριο θα έχουμε μια πιο καθαρή εικόνα και στη δευτερολογία μου θα μπορέσω να σας δώσω και κάποια επιπλέον στοιχεία που αφορούν το Υπουργείο Οικονομίας και Οικονομικών. Θα ακούσω και εσείς τι έχετε να πείτε και, αν χρειάζεται, θα προσθέσω και κάτι. 
      ΠΡΟΕΔΡΕΥΟΥΣΑ (Βέρα Νικολαΐδου):  Ευχαριστώ.
      Το λόγο έχει ο ερωτών Βουλευτής κ. Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε. 
      Κατ’ αρχάς, επιτρέψτε μου να κάνω ένα γενικότερο σχολιασμό. Υπάρχει ένα βασικό συμπέρασμα που αναδεικνύει τη ρεαλιστικότητα και αναγκαιότητα της πρότασης του ΚΚΕ, ότι οι εργαζόμενοι, εφόσον θέλουν να διασφαλίσουν την εργασία τους, να αναβαθμίσουν τα εργασιακά τους δικαιώματα, να έχουν αποδοχές οι οποίες να ικανοποιούν τις σύγχρονες και βασικές τους ανάγκες, να έχουν ολοκληρωμένο σύστημα δημόσιας, δωρεάν κοινωνικής ασφάλισης, χρειάζεται να στοχεύσουν και να ανατρέψουν, πρώτα απ’ όλα, τη δική σας πολιτική και, δεύτερον, τα βασικά και συγκεντρωμένα μέσα παραγωγής να γίνουν λαϊκή περιουσία. 
      Γιατί το λέω αυτό; Γιατί εδώ πέρα καταρρίπτονται μια σειρά μύθοι. Πρώτον έχουμε να κάνουμε με μια πολυεθνική, η οποία ξεκίνησε την παραγωγική της δραστηριότητα από την Κάτω Αχαγιά στα μέσα της δεκαετίας του ’80. Είναι συνδεδεμένη ως θυγατρική μιας ακόμη πιο μεγάλης πολυεθνικής, της «COCA COLA» «3E». Ελέγχονται και οι δυο από τον Όμιλο Δαυίδ. Σύμφωνα με δημοσιεύματα, αποτελεί την πρώτη ή δεύτερη σε παγκόσμιο επίπεδο επιχείρηση παραγωγής επαγγελματικού ψυκτικού υλικού. Επέκτεινε στις αρχές της δεκαετίας του ’90 –δηλαδή το 1993-94- τη δραστηριότητά της και έφθασε να έχει σε δεκατρείς χώρες δέκα εργοστάσια. Γιατί έγινε τότε αυτή η επέκταση; Γιατί εδώ προϋπήρξε η Συνθήκη του Μάαστριχτ. Την κάνει αυτήν την επέκταση, για να έχει μεγαλύτερα κέρδη. Και γι’ αυτό υπάρχουν ευθύνες από τα κόμματα που αποδέχθηκαν τη Συνθήκη του Μάαστριχτ και τις κυβερνήσεις που στηρίζουν αυτή τη Συνθήκη. 
      Δεύτερο ζήτημα: Είναι πρόσχημα η κρίση, γιατί έκανε το 2008 μια τεράστια επένδυση, που στοχεύει στη μεταφορά της παραγωγικής δραστηριότητας στις ασιατικές χώρες, γιατί έχουν φθηνότερο εργατικό δυναμικό. Από την άλλη πλευρά, αποτελεί ψεύδος ότι αυτό το εργοστάσιο αποτελεί την κορωνίδα της επιχείρησης. Είναι η κορωνίδα της επιχείρησης. Για ποιο λόγο; Γιατί στο χώρο αυτό εκπαιδεύονται εργαζόμενοι της επιχείρησης απ’ όλες τις γωνιές του κόσμου. Οι εκπαιδευτές δεν μπορεί να μην είναι παραγωγικότεροι από τους εκπαιδευόμενους και να μην έχουν μεγαλύτερη τεχνογνωσία. Άρα, και τεράστια παραγωγική δραστηριότητα έχει.
      Τρίτο ζήτημα: Εκμεταλλεύεται την «κατεδάφιση» των εργασιακών δικαιωμάτων με το νομοθετικό πλαίσιο που έχει δημιουργηθεί. Για παράδειγμα, εκβιάζει και εξαγοράζει συνειδήσεις. Οι εθελούσιες έξοδοι –ξέρετε πολύ καλά- είναι καλυμμένες απολύσεις. Από τη στιγμή που λέει στον άλλο: «θα σου δώσω αποδοχές δυόμισι χρόνων ή διαφορετικά θα σε απολύσω», τον οδηγεί ακριβώς στο να αποδεχθεί αυτό το πράγμα. Και άμα για ένα διάστημα υπήρχε πρόβλημα παραγωγικότητας, τα δυόμισι χρόνια τα οποία πληρώνει θα μπορούσε να τα είχε μέσα στο εργοστάσιο. Του πληρώνει δυόμισι χρόνια αποδοχές. Απ’ αυτήν την άποψη, λοιπόν, αξιοποιεί τις ανατροπές στις εργασιακές σχέσεις. Και επειδή δεν θα φαίνονται ως απολύσεις, θα μπορεί να προσλάβει ευέλικτο εργατικό δυναμικό πολύ φθηνό, όταν θα έχει μεγαλύτερη παραγωγική ζήτηση. 
      Εμείς θέλουμε να τοποθετηθείτε σε δυο συγκεκριμένα ζητήματα, κυρία Υπουργέ, γιατί ξέρουμε πολύ καλά ότι δεν μπορείτε να αποτρέψετε αυτήν την κατάσταση. Από τη στιγμή που είστε υπέρμαχοι της ελεύθερης αγοράς, είστε υπέρμαχοι του κεφαλαιοκρατικού συστήματος. Από τη στιγμή που η περιοχή εκείνη είναι και σεισμόπληκτη και πυρόπληκτη και έχει όλα τα κακά του κόσμου, γιατί, λοιπόν, να μη θεωρήσει το Υπουργείο σας τις εθελούσιες εξόδους ομαδικές απολύσεις και να τις απαγορεύσει και, δεύτερον, να καταργήσει για την περιοχή εκείνη τη δυνατότητα του 2% των απολύσεων που έχουν οι μεγάλες επιχειρήσεις. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Καραθανασόπουλε.
      Ορίστε, κυρία Καλαντζάκου, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, κατ΄ αρχάς, θα ήθελα να απαντήσω σ΄ ένα από τα ερωτήματά σας, ότι σύμφωνα με στοιχεία του ολοκληρωμένου πληροφοριακού συστήματος του Υπουργείου Οικονομίας και Οικονομικών, η εταιρεία «Frigoglass» δεν έχει υπαχθεί στις διατάξεις του ισχύοντος νόμου του ν. 3299/2004 ή των προηγούμενων επενδυτικών νόμων και, επομένως, δεν υπέχει τις υποχρεώσεις που ορίζονται στις υποχρεώσεις των νόμων αυτών. Αυτό το αναφέρω  ενημερωτικά. 
      Εγώ δεν γνωρίζω ούτε το μέγεθος ούτε το εύρος της «Frigoglass» ούτε το επιχειρησιακό τους σχέδιο ούτε ποιοι είναι οι λόγοι που την οδήγησαν να μεγαλώσει και να πάει και στο εξωτερικό. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεν θέλει κίνητρα. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Το να μεγαλώσει μια επιχείρηση δεν είναι κακό, γι’ αυτούς που πιστεύουν στην ελεύθερη οικονομία. Αντιθέτως, δημιουργούνται θέσεις εργασίας σε περισσότερες χώρες. 
      Γιατί οδηγείται η εταιρεία να κάνει αυτό; Νομίζω πως θα έχουμε πολύ καλύτερη εικόνα. Δεν είναι δική μας δουλειά να υποθέσουμε τι έχει οδηγήσει σ΄ αυτό την εταιρεία. Θα τα μάθουμε όλα αυτά την Παρασκευή. 
      Θα ήθελα να πω -γιατί ερωτήθηκα και από άλλο συνάδελφο, ο οποίος το παρουσίασε ότι η εταιρεία κλείνει- ότι αυτή τη στιγμή δεν υπάρχει ενημέρωση ότι η εταιρεία κλείνει.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Καθόλου. Ίσα-ίσα, επεκτείνεται.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Χαίρομαι που το λέτε, γιατί άλλος συνάδελφος έλεγε ότι κλείνει άλλη μία επιχείρηση στην Αχαΐα, το συγκεκριμένο δηλαδή εργοστάσιο. Δεν έχουμε καμμία τέτοια ενημέρωση ούτε καν από τον έλεγχο του ΣΕΠΕ. Περισσότερα θα μπορέσουμε να πούμε την Παρασκευή, όταν θα ξέρουμε τι συμβαίνει. 
      Η αλήθεια είναι ότι υπάρχει παγκόσμια οικονομική κρίση και βάλλονται πολλοί κλάδοι της οικονομίας. Η κυβερνητική προσπάθεια είναι να μην αυξηθεί η ανεργία και να δημιουργηθούν θέσεις εργασίας. Σε μια κρίσιμη παγκόσμια οικονομική κατάσταση, η οποία πραγματικά υπάρχει, δεν είναι αποκύημα της φαντασίας κανενός, το βλέπω και από τα Συμβούλια Υπουργών, εμείς έχουμε πολιτικές για να μπορούμε να έχουμε τα λιγότερα δυσμενή αποτελέσματα και να ενισχύσουμε τους ρυθμούς ανάπτυξης. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου):  Ευχαριστώ κι εγώ, κυρία Υπουργέ. 
      Η με αριθμό 442/26-01-2009 πέμπτη επίκαιρη ερώτηση πρώτου κύκλου της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εθνικής Παιδείας και Θρησκευμάτων, σχετικά με τους διορισμούς εκπαιδευτικών κ.λπ., δεν θα συζητηθεί λόγω κωλύματος του κυρίου Υπουργού και συνεπώς διαγράφεται.
      Η με αριθμό 450/26-01-2009 τέταρτη επίκαιρη ερώτηση δεύτερου κύκλου της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Πολιτισμού, σχετικά με την επίλυση του προβλήματος των συμβασιούχων του Υπουργείου κ.λπ., δεν θα συζητηθεί λόγω κωλύματος του κυρίου Υπουργού και συνεπώς διαγράφεται.
      Η με αριθμό 443/26-01-2009 πέμπτη επίκαιρη ερώτηση δεύτερου κύκλου του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Πολιτισμού, σχετικά με τη δημιουργία Μουσείου στην οικία του Παύλου Μελά στην Κηφισιά κ.λπ., επίσης δεν θα συζητηθεί λόγω κωλύματος του κυρίου Υπουργού και συνεπώς διαγράφεται. 
      Συνεχίζουμε με την με αριθμό 441/26-01-2009 δεύτερη επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Χρήστου Χάιδου προς την Υπουργό Απασχόλησης και Κοινωνικής Προστασίας, σχετικά με την κάλυψη των τροφείων παιδιών αγροτικών οικογενειών για τους βρεφονηπιακούς σταθμούς μέσω της Αγροτικής Εστίας. 
      Το περιεχόμενο της επίκαιρης ερώτησης του κ. Χάιδου έχει ως εξής:
      «Η αλλαγή στο καθεστώς λειτουργίας των δημοτικών βρεφονηπιακών σταθμών, οι νέες προϋποθέσεις και οι αυστηροί όροι ένταξης των παιδιών σε αυτούς μέσω της χρηματοδότησης των τροφείων από την Εργατική Εστία και η μείωση των κονδυλίων προς τους ΟΤΑ γι’ αυτή τη δράση, υποχρεώνουν τους δήμους είτε να τους κλείσουν είτε να συνεχίσουν τη λειτουργία τους, καλύπτοντας εξ ιδίων πόρων τα μεγάλα οικονομικά ελλείμματά τους. 
      Επειδή αυτή η δυσμενής κατάσταση γίνεται δραματική για τους βρεφονηπιακούς σταθμούς της περιφέρειας, όπου η συντριπτική πλειοψηφία των παιδιών αποκλείονται από αυτή την κάλυψη και για να μην κλείσουν οι παιδικοί σταθμοί τουλάχιστον των μεγάλων και ζωντανών αγροτικών δήμων και κινδυνεύσουν να μείνουν όλα τα παιδιά χωρίς φύλαξη, λύση θα αποτελούσε η χορήγηση των τροφείων των παιδιών αγροτικών οικογενειών βρεφονηπιακούς σταθμούς από την Αγροτική Εστία, έτσι όπως προβλέπεται από την παράγραφο 5 του άρθρου 29 του ν. 3232/2004 στο ίδιο ποσό με την Εργατική Εστία. 
      Ερωτάται η κυρία Υπουργός:
      Προτίθεται η Κυβέρνηση να ενεργοποιήσει τη ρύθμιση που προβλέπει την κάλυψη των τροφείων των αγροτόπαιδων για τη φύλαξή τους σε παιδικούς σταθμούς από την Αγροτική Εστία;».
      Στην επίκαιρη ερώτηση του κ. Χάιδου θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου. 
      Συνεχίζεται η τιμητική σας, κυρία Υπουργέ. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Σας το είπα, κυρία Πρόεδρε, είναι η μέρα μου σήμερα. 
      Κατ΄αρχάς, κύριε συνάδελφε, να ξεκαθαρίσουμε κάποια πράγματα. Το πρόγραμμα του Υπουργείου Απασχόλησης και Κοινωνικής Προστασίας δεν έγινε για να δημιουργήσει αποκλεισμούς. Αφήστε την ερώτηση που κάνετε. Ας πάμε στον κείμενο της ερώτησης. Εδώ δόθηκε μάχη για να μπορέσουμε μέσα στο επιχειρησιακό μας πρόγραμμα να εντάξουμε δράση συμφιλίωσης επαγγελματικής με οικογενειακή ζωή και να στηρίξουμε γυναίκες, οι οποίες είναι μέσα στην αγορά εργασίας –θέλουν να δουλεύουν περισσότερους μήνες- να μπορούν πραγματικά να συμμετέχουν ενεργά. Και γι’ αυτό είναι στοχευμένη η προσπάθεια. Δεν έγινε για να αποκλείσουμε. Έγινε γιατί, όπως ξέρετε –και έχουμε απαντήσει σε αρκετές ερωτήσεις εδώ- αυτό το συγκεκριμένο πρόγραμμα των 280.000.000, που καλύπτει περισσότερες από δεκαπέντε χιλιάδες γυναίκες σε όλη την Ελλάδα και έχει χαρακτηριστικά εξατομικευμένης παρέμβασης. Εμείς επιδοτούμε τη θέση του παιδιού, επιδοτώντας τη συγκεκριμένη γυναίκα-εργαζόμενη. Και γι΄αυτό χρησιμοποιήθηκε η Εργατική Εστία. Μέσα όμως από την ερώτησή σας δημιουργούνται διάφορες ενδεχομένως παρεξηγήσεις. Η Εργατική Εστία χρησιμοποιήθηκε ως ο φορέας, ο οποίος θα υλοποιήσει το πρόγραμμα με ποιο σκεπτικό; Πρώτον, να δημιουργήσουμε ένα βιώσιμο σύστημα στο σύστημα των βρεφονηπιακών σταθμών.
     Το δεύτερο είναι η τεχνογνωσία από τα ευρωπαϊκά προγράμματα να μείνει στη χώρα, στο κράτος. Θα μπορούσε κάποιος ενδεχομένως να χρησιμοποιήσει και κάποιον άλλον φορέα. Αλλά νομίζω ότι η Εργατική Εστία έχει αποδείξει όλα αυτά τα χρόνια την πολύ καλή της λειτουργία. Έχει ένα δίκτυο βρεφονηπιακών σταθμών στη χώρα. Οι πολίτες την εμπιστεύονται. Βρίσκεται παντού, σε όλη την επικράτεια. Άρα, θα ήταν πιστεύω η καλύτερη επιλογή για να μπορεί να υλοποιήσει ένα τέτοιο πρόγραμμα. 
     Να επισημάνω ότι το δικαίωμα συμμετοχής στην πρόσκληση εκδήλωσης του ενδιαφέροντος που δημοσιεύτηκε από τον Οργανισμό Εργατικής Εστίας, είχαν φυσικά και οι γυναίκες που απασχολούνταν στον αγροτικό τομέα. Όπως χαρακτηριστικά αναφέρεται στην  πρόσκληση, άρθρο 31 παράγραφος γ΄, μια από τις κατηγορίες στις οποίες δίνεται δικαίωμα συμμετοχής είναι οι εργαζόμενες γυναίκες στην Ελλάδα, μισθωτές, αυτοαπασχολούμενες, αυτοαπασχολούμενες στον πρωτογενή τομέα. Να αναφέρω χαρακτηριστικά ότι οι αγρότισσες που απασχολούνται στον πρωτογενή τομέα μπόρεσαν να συμμετάσχουν στο πρόγραμμα, με βάση βεβαίως και τα κριτήρια τα οποία υπήρχαν. 
     Δεχθήκαμε, λοιπόν, όλες τις άμεσα ασφαλισμένες στον ΟΓΑ, αλλά και όλες αυτές που ξεκίνησαν να μετατρέπουν την έμμεση ασφάλιση σε ασφάλιση στον ΟΓΑ, διότι υπήρχαν και πολλές γυναίκες που είχαν έμμεση ασφάλιση. Και μιλώ για το δικό μας πρόγραμμα, όχι για το συνολικό πρόγραμμα της χώρας για τους βρεφονηπιακούς σταθμούς. Δηλαδή αυτές που είχαν το χαρτί του ανταποκριτή, είχαν το δικαίωμα συμμετοχής στο πρόγραμμά μας. 
     Άρα, εμείς ως Υπουργείο Απασχόλησης και Κοινωνικής Προστασίας λάβαμε υπ’ όψιν μας τη σημαντικότητα αυτής της κατηγορίας. Ξέρετε εξάλλου ότι εκπροσωπώ και εγώ νομό της περιφέρειας έναν αγροτικό κυρίως νομό. Εμείς δείξαμε την ευαισθησία μας ως  προς αυτό το κομμάτι. 
     Το συνολικό θέμα της χρηματοδότησης των σταθμών όλης της χώρας είναι ένα θέμα που το χειρίζεται αποκλειστικά το Υπουργείο Εσωτερικών. Για τα διάφορα θέματα που μπορεί να προκύπτουν με τις χρηματοδοτήσεις, έχει ήδη ξεκινήσει ένας πολύ εποικοδομητικός διάλογος μεταξύ του Υπουργείου Εσωτερικών και της ΚΕΔΚΕ ακριβώς για διάφορα θέματα οικονομικής φύσεως που είναι άσχετα όμως με το πρόγραμμα του Υπουργείου Απασχόλησης και Κοινωνικής Προστασίας. 
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Χάϊδος.
     ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε.
     Κυρία Υφυπουργέ, δεν μου απαντήσατε στο συγκεκριμένο ερώτημα που έθεσα, αν προτίθεστε να στηρίξετε τους παιδικούς σταθμούς των δήμων της υπαίθρου, των αγροτικών δήμων, μέσω της κάλυψης των τροφείων των αγροτόπαιδων και από την Αγροτική Εστία, έτσι όπως ο νόμος επιτρέπει. Μιλάμε για ένα θέμα το οποίο άπτεται ενός μείζονος εθνικού ζητήματος, της υπογεννητικότητας, της γήρανσης του πληθυσμού, της εγκατάλειψης της υπαίθρου και της αστυφιλίας. Η λειτουργία των  παιδικών σταθμών αλλά και των άλλων κοινωνικών δομών των αγροτικών δήμων που σήμερα δοκιμάζονται, είναι απαραίτητη προϋπόθεση για να αντιμετωπιστούν αυτά τα προβλήματα. 
     Συζητούμε σε μια περίοδο που η οικονομική δυσπραγία και η ανέχεια στον αγροτικό κόσμο επιδεινώνεται λόγω της κατάρρευσης των τιμών όλων των αγροτικών προϊόντων. Συζητούμε γνωρίζοντας ότι προσυπογράψαμε στη Συνθήκη της Βαρκελώνης που προβλέπει ότι το 2010 το 33% των παιδιών έως τριών ετών και το 90% των παιδιών έως έξι ετών πρέπει να καλύπτονται από παιδικούς σταθμούς, ενώ σήμερα αυτή η κάλυψη είναι 10% και 60% αντίστοιχα. 
     Άρα, υπάρχει επείγουσα ανάγκη στήριξης της λειτουργίας των παιδικών σταθμών, των δημοτικών παιδικών σταθμών κυρίως εκείνων που βρίσκονται στις αγροτικές περιοχές, γιατί σήμερα κινδυνεύουν να κλείσουν λόγω οικονομικών προβλημάτων. 
     Τα τροφεία της Αγροτικής Εστίας υστερούν σε σχέση με τις δαπάνες, ενώ η επιχορήγηση από το κράτος, από το Υπουργείο Εσωτερικών υστερεί δραματικά. Οι δήμοι δεν μπορούν να ανταποκριθούν στα έξοδα ούτε να καλύψουν τα ελλείμματα. 
     Ενεργοποιείστε, λοιπόν, αυτή τη ρύθμιση που επιτρέπει την κάλυψη τροφείων και από την Αγροτική Εστία έτσι ώστε να ενισχυθούν και τα έσοδά τους. Κάντε το για όλα τα παιδιά των αγροτικών οικογενειών, όχι μόνο γι’ αυτά που οι μητέρες είναι αυτοτελώς ασφαλισμένες. Όλοι στην πραγματικότητα δουλεύουν είτε στα χωράφια είτε στην κτηνοτροφία. Έχουν και αυτά τα παιδιά δικαίωμα καθώς επίσης και μερικά άλλα που δεν εντάχθηκαν, ειδικά αν κατοικούν σε απομακρυσμένα χωριά και μάλιστα σε ζωντανά χωριά στην κοινωνία. 
     Ας μην το δούμε μόνο ως πρόγραμμα αυτοτελές για τις γυναίκες, ας το δούμε ως μια ανάγκη μεγαλύτερης στήριξης της υπαίθρου και των χωριών που μαστίζονται από την ανέχεια και την εγκατάλειψη. 
     Κάντε το, λοιπόν, για την ύπαιθρο, για τα παιδιά, για τον αγροτικό κόσμο αλλά και για τις μητέρες. Υπάρχει δυνατότητα, το προβλέπει ο νόμος και σ’ αυτό θα ήθελα να μου απαντήσετε. 
     Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Χάιδο.
      Η Υφυπουργός Απασχόλησης και Κοινωνικής Προστασίας κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Θα επανέλθω και θα πω το εξής, κύριε συνάδελφε: Μη μπλέκουμε όλα τα προγράμματα μαζί. Υπάρχει το Υπουργείο Εσωτερικών, το οποίο είναι αρμόδιο για τη χρηματοδότηση του συστήματος των δημοτικών βρεφονηπιακών σταθμών της χώρας. Είναι άλλο Υπουργείο, άλλα χρήματα και άλλη αρμοδιότητα. Το συγκεκριμένο δικό μας πρόγραμμα χρηματοδοτείται από την Ευρωπαϊκή Ένωση με συγκεκριμένα χαρακτηριστικά. Αν δεν είχε αυτά τα συγκεκριμένα χαρακτηριστικά, στα οποία εξάλλου πιστεύουμε, δεν θα είχαμε τη δυνατότητα πρόσβασης σε αυτά τα εκατομμύρια ευρώ, τα οποία αυτή τη στιγμή βοηθούν περισσότερες από δεκαπέντε χιλιάδες γυναίκες. Αυτό το πρόγραμμα έχει αυτά τα χαρακτηριστικά. 
      ΧΡΗΣΤΟΣ ΧΑΪΔΟΣ: …..
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Εγώ είμαι υπέρμαχος των βρεφονηπιακών σταθμών. Πιστεύω ότι είναι πάρα πολύ σημαντικοί, όχι μόνο για τις μητέρες, αλλά και για τα ίδια τα παιδιά. Συνεπώς, δεν χρειάζεται να με πείσετε.
      Θα ήθελα να απαντήσω στο θέμα της Αγροτικής Εστίας. Τα τελευταία τέσσερα – πέντε χρόνια η Αγροτική Εστία –κλάδος της αγροτικής ασφάλισης- που έχει οικονομική και λογιστική αυτοτέλεια, έχει πραγματικά ξεκινήσει μία σειρά από δράσεις και υπηρεσίες για τους ασφαλισμένους που δεν υπήρχαν κατά το παρελθόν. 
      Να σας δώσω μερικά στοιχεία. Πρόγραμμα Κοινωνικού Τουρισμού, εκατόν είκοσι χιλιάδες άτομα, Εκδρομικό Πρόγραμμα, σαράντα χιλιάδες άτομα, Πρόγραμμα Δωρεάν Παροχής Βιβλίων, εκατόν είκοσι χιλιάδες κουπόνια Πρόγραμμα Δωρεάν Παροχής Εισιτηρίων Θεάτρων, ογδόντα χιλιάδες. Είναι τελείως καινούργιες δράσεις κι έχουν ένα συγκεκριμένο κόστος. 
      Θέλω να σας φέρω το παράδειγμα σε αντιστοιχία με την Εργατική Εστία. Η Εργατική Εστία είναι ένας Οργανισμός πάρα πολύ παλιός, ο οποίος κάνει και αυτού του είδους τα προγράμματα κι έχει ένα δίκτυο βρεφονηπιακών σταθμών, είκοσι τρεις τον αριθμό, σε όλη την Ελλάδα και επεκτείνεται. Όλοι αυτοί οι οργανισμοί πρέπει να κάνουν μία σειρά από δράσεις και δεν μπορούν να επικεντρωθούν μόνο σ’ ένα πράγμα. Και τα οικονομικά είναι πολύ συγκεκριμένα. 
      Η Αγροτική, λοιπόν, Εστία έχει ξεκινήσει με αυτές τις δραστηριότητες που προανέφερα. Και το θέμα και των τροφείων και γενικώς ενός δικτύου βρεφονηπιακών σταθμών είναι υπό εξέταση, αλλά πρέπει πάντα να λαμβάνουμε υπ’ όψιν μας και το κόστος του να ξεκινήσει κανείς ένα τέτοιο δίκτυο. Πάντως, είναι κάτι που είναι υπό εξέταση, αλλά έχει και οικονομικούς περιορισμούς. 
      Θα ήθελα εν κατακλείδι να πω το εξής. Πιστεύω, όπως και να έχει το πράγμα, ότι το σύστημα της χρηματοδότησης των βρεφονηπιακών σταθμών, όπως και όλων αυτών των κοινωνικών υπηρεσιών που είναι τόσο πολύ απαραίτητες στη σημερινή κοινωνία, όλα αυτά τα συστήματα πρέπει να εκλογικευτούν και οικονομικά. Το έχω ξαναπεί στη Βουλή. Δεν μπορεί να μην ξέρουμε τι κοστίζει κάτι, δεν μπορεί να υπάρχει αδιαφάνεια στα οικονομικά. Όπως κάθε οικογένεια κάνει το δικό της προγραμματισμό, έτσι και η Πολιτεία πρέπει να κάνει το ίδιο. 
      Θεωρώ ότι το δικό μας Πρόγραμμα, του Υπουργείου Απασχόλησης και Κοινωνικής Πρόστασίας, πραγματικά θα δώσει και θα καταδείξει το πώς συνολικά το σύστημα θα μπορεί να λειτουργήσει πιο καλά για περισσότερους δικαιούχους και με μία οικονομική εκλογίκευση, έτσι ώστε πραγματικά να ανοίξουν και οι παροχές για πολύ περισσότερους ανθρώπους και να αναβαθμίσουμε ταυτοχρόνως και την ποιότητα. Διότι δεν υπάρχει καμμία αμφιβολία ότι το σύστημα των βρεφονηπιακών σταθμών, αλλά και άλλων κοινωνικών υπηρεσιών, πρέπει και θα συνεχίσουν να αναβαθμίζονται.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε την κυρία Υφυπουργό.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου, η οποία κατατέθηκε από το ΚΚΕ, αρμοδιότητας του Υπουργείου Απασχόλησης και Κοινωνικής Προστασίας: «Μέτρα για την προστασία των ανέργων». 
      Κυρίες και κύριοι συνάδελφοι, η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σύμφωνα με τη διάταξη αυτή δεν εισάγεται για συζήτηση η πρόταση νόμου εφόσον συνεπάγονται εις βάρος του δημοσίου, των ΟΤΑ, ή άλλων νομικών προσώπων δημοσίου δικαίου, δαπάνες, ή ελάττωση εσόδων από τις περιουσίες τους για να δοθεί μισθός ή σύνταξη ή γενικά όφελος σε κάποιο πρόσωπο, και επομένως δεν τίθεται και σε ψηφοφορία.
      Υπενθυμίζω ότι η πρακτική που ακολουθούμε όλα αυτά τα χρόνια είναι να συζητούμε αυτές τις προτάσεις νόμων, χωρίς να προχωρούμε σε ψηφοφορία, γιατί με τη συζήτηση στη Βουλή δίνεται η δυνατότητα στα κόμματα, σε όλους τους Βουλευτές, αλλά και στη Κυβέρνηση, να πάρουν θέση σε σοβαρά ζητήματα στα οποία αναφέρονται και επιχειρούν να ρυθμίσουν οι προτάσεις νόμων, όπως κάνει και η παρούσα. 
      Πριν δώσω το λόγο στον εισηγητή του Κομμουνιστικού Κόμματος Ελλάδας, σας ενημερώνω ότι η Νέα Δημοκρατία έχει ορίσει Κοινοβουλευτικό Εκπρόσωπο για την σημερινή συνεδρίαση τον Βουλευτή Ηλείας κ. Παναγιώτη Αδρακτά και το ΛΑΟΣ ορίζει ειδικό αγορητή τον Βουλευτή κ. Αστέριο Ροντούλη και Κοινοβουλευτικό Εκπρόσωπο τον Βουλευτή κ. Ηλία Πολατίδη.
      Ο εισηγητής του ΚΚΕ κ. Γεώργιος Μαυρίκος έχει το λόγο.
      ΓΕΩΡΓΙΟΣ ΜΑΥΡΙΚΟΣ: Κύριοι Βουλευτές, δεν είναι η πρώτη φορά που το ΚΚΕ καταθέτει πρόταση νόμου σχετικά με προβλήματα που απασχολούν τους ανέργους, τα ζητήματα της ανεργίας συνολικότερα, θέματα που εστιάζουν κατά κανόνα στην ανάγκη επιβίωσης των ανέργων και των οικογένειών τους. Και άλλες φορές και στο πρόσφατο παρελθόν αλλά και παλαιότερα έχουμε καταθέσει αντίστοιχες τέτοιες προτάσεις, φαίνεται όμως πάντοτε ότι μιλάμε «σε ώτα μη ακουόντων» σε ό,τι αφορά τις κυβερνήσεις, είτε αυτές είναι κυβερνήσεις της Νέας Δημοκρατίας είτε είναι κυβερνήσεις του ΠΑΣΟΚ. Σε ό,τι μας αφορά πάντως θα συνεχίσουμε να φέρνουμε εδώ και στη Βουλή τα ζητήματα των ανέργων, τα μεγάλα προβλήματα που σχετίζονται για τη νέα γενιά, για τις γυναίκες, για τους ανθρώπους κάθε ηλικίας που βγαίνουν στην ανεργία από την ασύδοτη δράση των εργοδοτών και του κεφαλαίου, από τις πολιτικές των κυβερνήσεων. Θα συνεχίσουμε, λοιπόν, να φέρνουμε εδώ αυτά τα ζητήματα, γιατί με αυτόν τον τρόπο και κρατάμε τα ζητήματα στην επικαιρότητα και ταυτόχρονα ασκείται πίεση προκειμένου να έρχονται στην ημερήσια διάταξη τα προβλήματα της επιβίωσης των ανέργων και ακόμα για να μην νομίζουν οι κυβερνήσεις ότι θα περνάει έτσι «αβρόχοις ποσί» η πολιτική τους που γεννά και αυξάνει αυτά ακριβώς τα ποσοστά των ανέργων.
      Για μας σαφώς η βάση για την αντιμετώπιση του προβλήματος ή τη μείωση της έντασης του προβλήματος είναι η ίδια η πάλη της εργατικής τάξης και σ’ αυτήν είναι γνωστό ότι το ΚΚΕ, τα μέλη, οι φίλοι, οι οπαδοί του πρωτοστατούμε προκειμένου αυτοί οι αγώνες να έχουν αποτελέσματα. 
      Πιστεύουμε ότι το πρόβλημα της ανεργίας, που είναι ένα πρόβλημα σύμφυτο με το καπιταλιστικό σύστημα, στις μέρες μας διογκώνεται και θα γιγαντωθεί και στη χώρα μας και στο εξωτερικό. Εκτιμούμε ότι θα χαθούν πάνω από εκατόν πενήντα χιλιάδες θέσεις πλήρους απασχόλησης. 
      Η Ευρωπαϊκή Ένωση είναι γνωστό ότι εκτιμά για τη χώρα μας ότι η ανεργία θα αυξηθεί τουλάχιστον κατά 2%, παρ’ ότι ξέρουμε ότι πάντα η επίσημη καταγεγραμμένη ανεργία δεν είναι αυτή που στην πραγματικότητα απεικονίζεται και στη ζωή υπάρχει. Το 2% της Ευρωπαϊκής Ένωσης αν δούμε, αυτό σημαίνει σε αριθμούς ότι πάνω από ογδόντα πέντε χιλιάδες νέοι άνεργοι θα προστεθούν σ’ αυτούς που ήδη υπάρχουν. Αν συνυπολογίσουμε τώρα την αντιαγροτική πολιτική της Κυβέρνησης, που τη βλέπουμε και στις μέρες μας, που έμπρακτα θα φέρει αγρότες ξανά στην αναζήτηση δουλείας μέσα από το ξεκλήρισμα, καταλαβαίνουμε ότι τα πράγματα θα χειροτερέψουν. Ούτε είναι λύσεις ή επιχείρημα η αντίληψη που προβάλει και η σημερινή Κυβέρνηση και οι προηγούμενες, ότι μέσα από τον οποιονδήποτε ρυθμό ανάπτυξης, παρ’ όλο που και αυτοί οι ρυθμοί τώρα μηδενίζονται, θα αντιμετωπιστεί το πρόβλημα της ανεργίας. Και με ρυθμούς ανάπτυξης επτά και με οκτώ και με ρυθμούς ανάπτυξης μεγαλύτερους από ό,τι οι σημερινοί, η ανεργία ήταν 7%, 8%, 10%, 11%, η επίσημη ανεργία. Είναι γνωστό πως καταγράφεται η επίσημη ανεργία. Θα σας πω μερικά παραδείγματα, κύριε Υπουργέ.
      Σήμερα στην Ακτοπλοΐα υπάρχουν ογδόντα επτά ακτοπλοϊκά πλοία. 
      Από τα ογδόντα επτά αυτά πλοία, τα σαράντα τρία σήμερα είναι δεμένα στα λιμάνια. Αυτό σημαίνει ότι σήμερα δύο χιλιάδες ναυτεργάτες είναι άνεργοι. Πέρα από όλους τους άλλους των ποντοπόρων κλπ.
      Οι άνεργοι ναυτεργάτες παίρνουν 295 ευρώ επίδομα το μήνα. Μπορεί να ζήσει άνθρωπος με 295 ευρώ το μήνα; Μπορεί να ζήσει ο άνεργος και η οικογένειά του; 
      Στη ζώνη του Περάματος, που σε κανονικές συνθήκες δουλεύουν οκτώ, δέκα, δώδεκα χιλιάδες εργαζόμενοι, το 90% σήμερα είναι άνεργοι.
      Για τη «frigoglass» λίγο πριν σας τα είπε ο Βουλευτής του Κομμουνιστικού Κόμματος από την Αχαΐα, ο σύντροφος Καραθανασόπουλος. 
      Στο «ΛΑΝΑΡΑ», στην Εύβοια, στην «AVELON» στον Ασπρόπυργο, δεκάδες επιχειρήσεις έχουν προβλήματα, γίνονται απολύσεις κλπ.
      Εμείς ξέρουμε ότι η ανεργία δεν μπορεί να λυθεί στον καπιταλισμό. Αυτό, όμως, για το οποίο παλεύουμε και καλούμε την εργατική τάξη είναι να πρωτοστατήσει στον αγώνα της για να επιβιώσουν οι άνεργοι, για να μειωθεί η ένταση και η οξύτητα του προβλήματος, για να μπορεί η κάθε λαϊκή οικογένεια να έχει τα στοιχειώδη και να επιβιώνει με βάση τις σύγχρονες ανάγκες.
      Οι απαντήσεις των κυβερνήσεων -και σήμερα της Νέας Δημοκρατίας και των κυβερνήσεων του ΠΑΣΟΚ- ήταν πάντα στην ίδια πεπατημένη. Προγράμματα «STAGE», απασχολησιμότητα. Δηλαδή, ένα παιδί να δουλεύει μία φορά το μήνα, μία φορά την εβδομάδα, μία φορά στις δεκαπέντε μέρες και να μην υπάρχει στους καταλόγους των ανέργων, αλλά να θεωρείται εργαζόμενος. Ετεροαπασχόληση, επιδόματα πείνας. 
      Σήμερα εν έτει 2009 το επίδομα ανεργίας είναι 430,75 ευρώ -είναι αυτό επίδομα ανεργίας;- και η διάρκειά του από πέντε έως δώδεκα μήνες. Είναι αυτό επιδότηση σε συνθήκες όξυνσης του προβλήματος;
      Θεωρούμε ότι τα επιδόματα αυτά είναι ψίχουλα, τα οποία προσπαθείτε να εμφανίσετε ως καρβέλια. Οι εργαζόμενοι, όμως, δεν τσιμπάνε, δεν πείθονται, καταλαβαίνουν –ιδιαίτερα οι άνεργοι- ότι όλα αυτά που κάνετε και που εφαρμόζετε στην πολιτική σας είναι σε βάρος της εργατικής τάξης και των λαϊκών στρωμάτων.
      Λέτε ότι η πρόταση του Κομμουνιστικού Κόμματος Ελλάδας δεν μπορεί να εφαρμοστεί, γιατί απαιτεί 2.157.000.000. Είκοσι οκτώ δισεκατομμύρια δώσατε στους τραπεζίτες εν μία νυκτί. Και δίνετε και σε άλλους απλόχερα, χαρίζετε απλόχερα. Να σας θυμίσω τι χαρίσατε, μια που είστε εδώ και που γνωρίζετε πολύ καλά και από πρώτο χέρι όλες αυτές τις ρυθμίσεις, που έγιναν από την Κυβέρνηση της Νέας Δημοκρατίας. Ασφαλιστικές εισφορές στην «ALPHA BANK». Κι ενώ χαρίζετε απλόχερα χρήματα, όταν πρόκειται για τους ανέργους, λέτε ότι δεν υπάρχουν χρήματα.
      Θεωρούμε ότι πάνω στο ζήτημα «επιδότηση των ανέργων», πάνω στα ζητήματα των επιδομάτων που πρέπει να παίρνουν οι άνεργοι, υπάρχει μία έντονη ιδεολογική και πολιτική αντιπαράθεση. Χθες την παρακολουθήσαμε κι εδώ. Και ακούσαμε την Υπουργό Απασχόλησης και Κοινωνικής Προστασίας, την κ. Πετραλιά, να επιχειρηματολογεί και να επιτίθεται στην αντίληψη που προβάλει το ΚΚΕ, σε αυτό που ζητάμε, δηλαδή, στην επιδότηση των ανέργων και να λέει ότι δήθεν οι λύσεις βρίσκονται στην επιθετική αντιμετώπιση του προβλήματος. 
      Και ακούσαμε και την εκπρόσωπο του ΠΑΣΟΚ εδώ να λέει πέρα για πέρα υποκριτικά ότι δήθεν αντιτίθεται στην επιχειρούμενη από την Κυβέρνηση της Νέας Δημοκρατίας επιδότηση των αμοιβών για εξήντα χιλιάδες εργαζόμενους, προκειμένου να «απασχοληθούν» -και θα εξηγήσω στη συνέχεια γιατί σε εισαγωγικά,  πρόκειται περί τρικ- εξήντα χιλιάδες άνθρωποι στο δημόσιο.
      Μιλάμε για υποκρισία του δικομματισμού. 
      Το ΠΑΣΟΚ έβαλε σε εφαρμογή αυτά τα ιδεολογήματα όταν ισχυρίζονταν ότι μέσα από αυτό τον τρόπο, τη χρηματοδότηση δηλαδή των εργοδοτών, θα αντιμετωπίσει την ανεργία, όταν και το ΠΑΣΟΚ και η Νέα Δημοκρατία ισχυρίζονται κατ’ επανάληψη ότι με τους δούλους, με τους τζάμπα εργάτες που θα προσφέρουν στο κεφάλαιο και στους βιομήχανους, θα αντιμετωπιστεί η ανεργία.
	Ρωτάμε να μας πείτε με στοιχεία πόσοι απ’ αυτούς που επιδοτούνται οι μισθοί και οι αμοιβές τους, πόσοι απ’ αυτούς που τσάμπα απασχολούνται στις επιχειρήσεις έμειναν μετά τη σύμβαση που είχε υπογράψει ο ΟΑΕΔ μαζί τους.
      Θέλουμε να μας πείτε επίσης γιατί δεν υποχρεώνετε τους εργοδότες -αυτούς στους οποίους προσφέρετε τσάμπα δούλους- λέγοντάς τους ότι εφόσον έχουν έναν εργαζόμενο που δουλεύει ένα-δύο χρόνια με το μισθό που πληρώνει ο ΟΑΕΔ, να υποχρεώνονται οι εργοδότες μετά να τον κρατήσουν για πέντε χρόνια. Υποστηρίζετε δήθεν ότι αυτό θα αντιμετωπιστεί. Δεν είναι όμως αυτός ο πραγματικός στόχος. Ο στόχος είναι ο εξής, τα αφεντικά να αυξάνουν τα κέρδη αφού έχουν τσάμπα εργαζόμενους, να απολύονται παλιοί εργαζόμενοι και να προσλαμβάνονται νέοι, δηλαδή να αλλάζει ο «χάρτης» μέσα στην κάθε επιχείρηση γιατί οι νέοι προσλαμβάνονται χωρίς δικαιώματα ενώ οι παλιοί έχουν συμβάσεις αορίστου χρόνου, έχουν τριετίες, έχουν διάφορες άλλες κατακτήσεις. Είναι προτιμότερο για τις επιχειρήσεις στη λογική της κερδοφορίας και της ληστρικής υπερεκμετάλλευσης να εξασφαλίζονται σε βάρος της εργατικής τάξης. Είναι μια αντίληψη που θέλει να καταργήσει τις συλλογικές συμβάσεις, είναι μια λογική και μια πολιτική που ως στόχο έχει να τρομοκρατήσει και να περιορίσει την συνδικαλιστική δράση. Αυτή είναι η πολιτική μέσα από την αντίληψη που προβάλλετε. Βεβαίως έτσι χειροτερεύουν οι συνθήκες υγιεινής και ασφάλειας. Αυτό έρχεται αντικειμενικά σαν αποτέλεσμα τέτοιων πολιτικών. 
	Θα σας πω ένα παράδειγμα, κύριε Υπουργέ. Σε μια μεγάλη εταιρεία, στην «ΑΤTΙ-ΚΑΤ», σκοτώθηκε πριν από τέσσερις μέρες ένας εργάτης πέφτοντας από γερανογέφυρα από εκατό μέτρα ύψος. Ο εργάτης δούλευε εκεί πάνω χωρίς ζώνη ασφαλείας, χωρίς στοιχειώδη μέτρα προστασίας, χωρίς προστατευτικά τοιχώματα, χωρίς αντιανεμική προστασία, χωρίς έναν έστω παλιό πυροσβεστήρα κ.λπ. Γιατί δούλευε εκεί πάνω; Διότι υπάρχει ανεργία στα Τρίκαλα, διότι υπάρχει ανεργία στην Θεσσαλία και πήγαινε για ένα ξεροκόμματο, παρότι είναι τρεις μήνες απλήρωτοι οι εργάτες της «ΑΤTΙ-ΚΑΤ». Ανέβηκε εκεί πάνω απροστάτευτος για να βγάλει το μεροκάματό του κι έτσι έπεσε από τα εκατό μέτρα και σκοτώθηκε.
	Τι έχετε κάνει για όλα αυτά; Στη ζώνη, το καλοκαίρι που πέρασε, κάηκαν οκτώ εργάτες. Μπορείτε να μας πείτε αν είναι ένας εργοδότης στην φυλακή γι’ αυτά τα εγκλήματα; Αν έχετε κάποια στοιχεία, πείτε τα για να τα μάθουμε κι εμείς. Θεωρούμε λοιπόν ότι με βάση όλη αυτήν την κατάσταση η πρόταση του ΚΚΕ είναι επίκαιρη και ρεαλιστική.
	Τι προτείνει το ΚΚΕ μέσα στα πέντε άρθρα της πρότασης νόμου; Είναι η ουσία μιας πρότασης όχι που επιχειρεί να βάλει σε εφαρμογή σοσιαλιστικά χαρακτηριστικά ή τη λαϊκή εξουσία, αλλά είναι ζητήματα που απαντούν σε σύγχρονες ανάγκες πάνω στο συγκεκριμένο πρόβλημα, γιατί η ουσιαστική του λύση μονάχα στον σοσιαλισμό μπορεί να γίνει.
	Τι προτείνει λοιπόν το ΚΚΕ; Πρώτα απ’ όλα θεωρούμε ότι πρέπει να αυξηθεί η αποζημίωση και να επεκταθούν οι ρυθμίσεις του 2112 στους εργάτες και στους τεχνίτες. Πρέπει να επιδοτούνται όλοι οι άνεργοι μέχρι να βρουν δουλειά με πλήρη ιατροφαρμακευτική και συνταξιοδοτική κάλυψη.
	Σ’ ό,τι αφορά το επίδομα του ανέργου, δεν μπορεί να είναι στα 430,75 ευρώ που είναι σήμερα. Θεωρούμε ότι πρέπει να είναι στο 80% του βασικού μισθού, αυτό που προεκλογικά πάντοτε όλοι υπόσχεστε και μετά τις εκλογές δεν εφαρμόζετε. Για μας βασικός μισθός δεν μπορεί να υπάρχει κάτω από 1.400 ευρώ. 
      Επίσης, όσοι εργαζόμενοι συμπληρώνουν το πεντηκοστό έτος της ηλικίας τους και απολύονται ή είναι άνεργοι, με προϋπόθεση τα 4.050 ένσημα θα πρέπει να εξασφαλίζουν πλήρη συνταξιοδότηση. Η ρύθμιση αυτή ίσχυε, όπως ξέρετε, μέχρι το 1992, όταν πάλι η κυβέρνησή σας άλλαξε τα δεδομένα βάζοντας τότε σε εφαρμογή νέες αντιασφαλιστικές ρυθμίσεις.
      Ολοκληρώνοντας, πρέπει να πω ότι για εμάς έχει σημασία να ξεκαθαριστεί ποιος θεωρείται άνεργος. Άνεργος δεν μπορεί να είναι μονάχα αυτός τον οποίο έχει στα κιτάπια του ο ΟΑΕΔ. Αυτή είναι μία τυπολατρία, μία γραφειοκρατική προσέγγιση, δηλαδή μια προσπάθεια τελικά να κρυφτεί η εκάστοτε κυβέρνηση πίσω από το δάκτυλό της. Άνεργος είναι όποιος ψάχνει για δουλειά, όποιος θέλει να δουλέψει και δεν βρίσκει δουλειά. Αυτός είναι άνεργος. Από πού και με ποιο κριτήριο θα θεωρούμε ανέργους αυτούς που είναι καταγεγραμμένοι; Αφού δεν τους γράφετε όλους.
      Ακόμη, από πού και έως πού θα θεωρείται εργαζόμενος ένας άνθρωπος που κάνει μεροκάματο κάθε δεκαπέντε μέρες; 
      Αυτά είναι σοφιστείες που τις έχετε επεξεργαστεί από κοινού, νεοφιλελεύθεροι και σοσιαλδημοκράτες στο πλαίσιο της Ευρωπαϊκής Ένωσης, για να υπηρετούνται τα μονοπώλια και οι πολυεθνικές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, σε ό,τι μας αφορά, θα ήθελα να πω ότι εμείς πιστεύουμε ότι χρειάζεται αγώνας των ίδιων των εργαζομένων. Πρωτοστατούμε σε αυτούς τους αγώνες, προκειμένου να αναπτυχθούν ταξικές, ουσιαστικές διεκδικήσεις, τέτοιες που να απαντούν και να ικανοποιούν τις σύγχρονες σημερινές ανάγκες για την επιβίωση των ανέργων. Στηρίξαμε και θα στηρίξουμε μία στάση ανυπακοής του ταξικού συνδικαλιστικού κινήματος απέναντι στις πολιτικές της Κυβέρνησης και καλούμε τους ανέργους και τις οικογένειές τους να μην «τσιμπάνε» στα ψίχουλα που επιχειρεί να εμφανίσει η Κυβέρνηση σαν δήθεν αντιμετώπιση του μεγάλου αυτού προβλήματος.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Μαυρίκο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και δύο συνοδοί-δάσκαλοι από το 1ο Δημοτικό Σχολείο Ζεφυρίου.
      Η Βουλή τους καλωσορίζει και τους εύχεται καλή πρόοδο.
      (Χειροκροτήματα από όλες τις πτέρυγες της Βουλής)
      Το λόγο έχει η εισηγήτρια της Νέας Δημοκρατίας κ. Παρασκευή Μπουζάλη.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, η πρόταση νόμου που φέρνει το ΚΚΕ σήμερα προς συζήτηση σχετικά με τη λήψη μέτρων για την προστασία των ανέργων είναι σημαντική. Και αυτό, γιατί η προώθηση της απασχόλησης και κατ’ επέκταση η καταπολέμηση της ανεργίας είναι ζητήματα με πολλές διαστάσεις και επιφέρουν βεβαίως και μεγάλες, σημαντικές κοινωνικές συνέπειες, ειδικότερα σήμερα που η παγκόσμια κοινότητα διέρχεται μέσα από μία σοβαρή οικονομική κρίση, η οποία μεταφράζεται και σε παράλυση των αγορών και αβεβαιότητα για το μέλλον και ανασφάλεια για την εργασία και φυσικά φόβο για τα εισοδήματα ιδιαίτερα των κοινωνικά ευαίσθητων τάξεων, χαμηλόμισθων, συνταξιούχων και ανέργων.
      Αγαπητοί συνάδελφοι, η σημερινή συζήτηση όμως είναι και μία πολύ καλή ευκαιρία, προκειμένου να αναδειχθούν όλες οι πτυχές του προβλήματος και παράλληλα να επισημανθούν και οι μέχρι σήμερα προσπάθειες, πολιτικές που εφαρμόζονται από την Κυβέρνηση προς την κατεύθυνση της καταπολέμησης της ανεργίας. Διότι, όπως αντιλαμβάνεστε, ο βασικός στόχος, όταν αναφερόμαστε σε τόσο σημαντικά κοινωνικά ζητήματα, δεν είναι σε καμμία περίπτωση η δημιουργία εντυπώσεων ή μεγάλων λόγων, αλλά οι πράξεις, η εξεύρεση βιώσιμων και αποτελεσματικών λύσεων, που θα συμβάλουν και στην αντιμετώπιση της ανεργίας και κατ’ επέκταση στην τόνωση της απασχόλησης.
      Κυρίες και κύριοι συνάδελφοι, πιστεύω ότι συμφωνούμε όλοι στο γεγονός ότι η ανεργία εξακολουθεί να αποτελεί μία κοινωνική μάστιγα, που και υπονομεύει τον κοινωνικό ιστό της χώρας μας και προσβάλλει την ανθρώπινη αξιοπρέπεια και καταστρέφει τα όνειρα και τις φιλοδοξίες εκείνων των συμπολιτών μας που την βιώνουν, γεμίζοντάς τους με αβεβαιότητα και φόβο.
      Εδώ ακριβώς είναι που αναλαμβάνει και ενεργό ρόλο η πολιτεία, η οποία, διαθέτοντας την ανάλογη πολιτική βούληση, σωστά αντανακλαστικά, προβαίνει στη λήψη αποτελεσματικών μέτρων και δράσεων για την αντιμετώπιση του προβλήματος. Άλλωστε, σήμερα είναι πιο επιτακτική από ποτέ η ανάγκη της κοινωνίας μας για την εξεύρεση λύσεων στο πρόβλημα της ανεργίας. 
      Από την άλλη πλευρά, οφείλω να επισημάνω ότι η απασχόληση συμβάλλει σημαντικά στην ανάπτυξη μιας κοινωνίας και κατ’ επέκταση στη βελτίωση της ποιότητας ζωής, κάτι όμως που εν πολλοίς εξαρτάται και από τα χαρακτηριστικά της εκάστοτε οικονομίας, η οποία λειτουργεί και προσαρμόζεται σε ένα διαρκώς μεταβαλλόμενο και ανταγωνιστικό περιβάλλον. 
      Μέσα, λοιπόν, σε ένα τέτοιο δυναμικό πλαίσιο λειτουργεί και η ελληνική οικονομία και επομένως η απασχόληση επηρεάζεται σημαντικά και σε ευρωπαϊκό αλλά και σε διεθνές επίπεδο. Ας μην ξεχνάμε, άλλωστε, ότι η απασχόληση αποτέλεσε αντικείμενο ενδιαφέροντος και στην Ευρωπαϊκή Ένωση για πρώτη φορά, με τη Συνθήκη του Άμστερνταμ -τα άρθρα 125 έως 130- όπου τα κράτη-μέλη συναίνεσαν στη μεταφορά αρμοδιοτήτων για την απασχόληση σε κοινοτικό επίπεδο.
      Αυτό έγινε σε μια εποχή, όπου η ανεργία στην Ευρωπαϊκή Ένωση ανερχόταν σε ποσοστό 11% και συνεπώς αποτελούσε σοβαρό ευρωπαϊκό πρόβλημα, με σημαντικές επιπτώσεις για την πορεία για την ΟΝΕ. Έκτοτε ελήφθη πλήθος πρωτοβουλιών, με  κυριότερες την έκτακτη Σύνοδο Κορυφής για την απασχόληση το 1997, η οποία στηρίχθηκε σε τέσσερις πυλώνες, απασχολησιμότητα, επιχειρηματικότητα, προσαρμοστικότητα και ίσες ευκαιρίες, τη Σύνοδο της Λισαβόνας το  Μάρτιο του 2000, όπου έθεσε ως βασικό στόχο την εφαρμογή πολιτικών αύξησης της απασχόλησης από το 62% το 1999 σε 70%, έως το 2010 και πολλές ακόμη που ακολούθησαν. 
      Κυρίες και κύριοι συνάδελφοι, η Κυβέρνηση λειτουργώντας μέσα σε ένα τέτοιο πλαίσιο δεσμεύτηκε και εφαρμόζει μια πολιτική σταθερά προσανατολισμένη στην ενίσχυση της ανάπτυξης, της απασχόλησης και της κοινωνικής συνοχής. Δεν ευνόησε σε καμμία περίπτωση την ακινησία, ούτε τις βολεμένες μειοψηφίες. Αντίθετα, προχώρησε σε τομές και μεταρρυθμίσεις που στοχεύουν στην αύξηση της απασχόλησης και τη μείωση της ανεργίας. 
      Και εξηγούμαι, μιας και στην πρόταση νόμου των συναδέλφων του ΚΚΕ λέγεται ότι οι πολιτικές που επιλέχθηκαν, καθώς και οι ενεργητικές  πολιτικές που εφαρμόστηκαν από τις προηγούμενες κυβερνήσεις και φυσικά από τη δική μας Κυβέρνηση δεν έφερε απτά αποτελέσματα. 
      Αγαπητοί συνάδελφοι, εγώ θα μιλήσω για τα τελευταία τεσσεράμισι χρόνια. Δημιουργήθηκαν τριακόσιες χιλιάδες νέες θέσεις εργασίας. Το ποσοστό απασχόλησης του ενεργού πληθυσμού έφτασε για πρώτη φορά στο 62%. Η ανεργία περιορίστηκε στο 7,5% και μάλιστα τα τελευταία στοιχεία, παρ’ όλο που έχουμε την παγκόσμια οικονομική κρίση, από το 11,5% που ήταν το 2004. Ακόμη και τώρα με τα στοιχεία που έχουμε για την αύξηση της ανεργίας τα επόμενα  χρόνια –οι δύο μονάδες που ανέφερε και ο συνάδελφος του ΚΚΕ- ακόμη και με αυτό το ποσοστό οι προβλέψεις είναι να φτάσουμε περίπου στο 9%. Θυμίζω, όμως, ότι το 2004 η ανεργία ήταν στο 11,5%, γεγονός που άλλωστε διαπιστώνει κανείς εύκολα, αν διαβάσει και τα στοιχεία, τα οποία μπορεί πολύ  εύκολα κάποιος να τα βρει και στο παρατηρητήριο απασχόλησης, για τον αριθμό των εγγεγραμμένων ανέργων από το 2004, ανά μήνα μάλιστα, μέχρι σήμερα. 
      Είναι ή δεν είναι αλήθεια, λοιπόν, ότι με τις μεταρρυθμίσεις που προωθούνται από την Κυβέρνηση παράγονται νέες θέσεις εργασίας; Άλλωστε όλες οι ευρωπαϊκές χώρες έχουν προωθήσει ανάλογες πολιτικές, προκειμένου να βελτιώσουν την απασχόληση. Επιπλέον γνωρίζετε πολύ καλά ότι η ανάπτυξη και η  προώθηση των ενεργητικών πολιτικών για την απασχόληση και τη μείωση της ανεργίας, εξαρτάται από πλήθος παραγόντων, όπως τα χαρακτηριστικά της ανεργίας και της απασχόλησης, τις υφιστάμενες δημοσιονομικές δυνατότητες της οικονομίας, τη σύνθεση του εργατικού δυναμικού, τις κατηγορίες των ανέργων, οι επιπτώσεις άλλων πολιτικών,  όπως είναι η εκπαίδευση, η επιχειρηματικότητα, η φορολογική αλλά και εισοδηματική πολιτική. Και εμείς όλα αυτά τα λάβαμε υπ’ όψιν με άμεσα και απτά αποτελέσματα για τον πολίτη, υπέρ της εργασίας.
       Και συγκεκριμένα στον τομέα των ενεργητικών πολιτικών καταρτίσαμε και θέσαμε σε εφαρμογή το υπηρεσιακό πρόγραμμα ανάπτυξης ανθρώπινου δυναμικού 2007-2013, ύψους 3.000.000.000 ευρώ, ένα πρόγραμμα από το οποίο θα ωφεληθούν διακόσιες ενενήντα χιλιάδες άνεργοι, διακόσιες εβδομήντα πέντε χιλιάδες εργαζόμενοι, πενήντα τρεις χιλιάδες άτομα ευπαθών κοινωνικών ομάδων και δεκαπέντε χιλιάδες γυναίκες ετησίως, μόνο από τις δράσεις συμφιλιώσεις που ακούσατε και πριν λίγο και την Υφυπουργό να περιγράφει, μεταξύ επαγγελματικής και οικογενειακής ζωής. 
      Δώσαμε έμφαση στις ενεργητικές πολιτικές απασχόλησης, ενώ βρίσκονται σε εξέλιξη προγράμματα, σχετικά με την πρόσληψη ανέργων, τη στήριξη νέων ελεύθερων επαγγελματιών, την ανάπτυξη της επιχειρηματικότητας των νέων και γυναικών και εδώ να τονίσω και ειδικά ολοκληρωμένα προγράμματα διάρκειας δύο και τριών ετών σε διάφορες περιοχές της χώρας, όπου πραγματικά το ποσοστό της ανεργίας ήταν υψηλότερο από το μέσο όρο αυτή τη στιγμή της Ελλάδας. 
      Επεκτείναμε τις υπηρεσίες φροντίδας για τα παιδιά, έτσι ώστε να μπορεί να διευκολυνθεί η ελληνίδα εργαζόμενη μητέρα στην αγορά εργασίας. Προωθήσαμε την ανάπτυξη σχεδίου δράσης για τους νέους, ώστε όσοι εγκαταλείπουν το σχολείο και δεν βρίσκουν εργασία να μπορούν να τους προσφέρεται εργασία, μαθητεία, ή συμπληρωματική επιμόρφωση, έτσι ώστε να αναπτύξουν τις ικανότητες εκείνες, αλλά και τα εργαλεία που θα τους δώσουν στο μέλλον την ευκαιρία, για να μπορούν να εργαστούν στο ευρύτερο εργασιακό περιβάλλον. 
      Προωθήσαμε παρεμβάσεις για τις μειονεκτικές περιοχές της περιφέρειας. Χαρακτηριστικά παραδείγματα κάποια τα οποία φαντάζομαι είναι πολύ γνωστά σε όλους, τη Νάουσα, τα λιπάσματα Θεσσαλονίκης, τη «ΒΙΑΜΥΛ», το κομμάτι της Καστοριάς. Προέρχομαι από ένα νομό ο οποίος έχει ένα υψηλό ποσοστό ανεργίας, ειδικά ολοκληρωμένα προγράμματα για την προώθηση διάρκειας είκοσι τεσσάρων μηνών, επιδότηση νέων επιχειρήσεων, εφαρμογή του προγράμματος «Μια ευχή, μια αρχή, μια ευκαιρία». Όλα αυτά, λοιπόν, ήταν συγκεκριμένες δράσεις, πολλές φορές μάλιστα και εξατομικευμένες σε συγκεκριμένες περιφέρειες, έτσι ώστε να μπορέσουμε να στηρίξουμε τους ανέργους, όπως πρέπει. 
     Αυξήθηκε ο προϋπολογισμός του ΟΑΕΔ για ενεργητικές πολιτικές. Το 2003 να θυμίσω ότι ήταν 337.000.000 ευρώ και έφθασε τα 438.000.000 το 2007. 
     Επανασχεδιάσαμε τα προγράμματα του ΟΑΕΔ, τα οποία έγιναν καλύτερα, θα μου επιτραπεί να χρησιμοποιήσω αυτή τη λέξη, πιο στοχευμένα, πιο αποτελεσματικά και με συγκεκριμένα θετικά αποτελέσματα. Χαρακτηριστικά να πω το πρόγραμμα «Επιχορήγηση νέων ελεύθερων επαγγελματιών», που  ξεκίνησε το 2004. Πέτυχε απορροφητικότητα 90% και μάλιστα το μέσο προφίλ του ανέργου που συμμετείχε ήταν ηλικία τριάντα με σαράντα εννέα χρονών, ενώ  το 77% των συμμετεχόντων ήταν απόφοιτοι στοιχειώδους εκπαίδευσης. 
      (Στο σημείο αυτό την Προεδρική Έδρα καταλαμβάνει ο Ζ΄  Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
     Επιπλέον, πέρα από κάθε προσδοκία ήταν και ο δείκτης αποτελεσματικότητας του συγκεκριμένου προγράμματος, αφού ένα ποσοστό 75% αυτών παρέμεινε στην αγορά εργασίας και μετά τη λήξη του προγράμματος ως αυτοαπασχολούμενοι που διατηρούσαν προσωπικές επιχειρήσεις.  
     Θεωρούμε, λοιπόν, ότι όλα αυτά είναι πολύ σημαντικές εξελίξεις για τα μέχρι τώρα δεδομένα. Άλλωστε δεν είναι σημαντικό το γεγονός ότι σ’ αυτές τις επιχειρήσεις απασχολείται τουλάχιστον ένας ακόμη εργαζόμενος με σημαντικά πολλαπλασιαστικά αποτελέσματα, αφού για  κάθε εκατό επιχορηγούμενες θέσεις αυταπασχόλησης δημιουργήθηκαν και διατηρούνται συνολικά εκατόν είκοσι πέντε θέσεις εργασίας; Μιλήσατε για τα στοιχεία. Έτσι λοιπόν απαντώ και εγώ με στοιχεία. 
     Όσον αφορά, λοιπόν, τώρα το πρόγραμμα, «Επιχορήγηση επιχειρήσεων για την πρόσληψη ανέργων και τη δημιουργία νέων θέσεων εργασίας του 2005» σημείωσε απορροφητικότητα 100%. Αναφερόμαστε σε δέκα χιλιάδες νέες προσλήψεις, το 66% παραμένει στην απασχόληση μετά τη λήξη του προγράμματος. Και ακολουθούν και άλλα ανάλογα προγράμματα. Να μην τα αναφέρω ξεχωριστά το κάθε ένα σε κάθε περιφέρεια. 
     Προκηρύσσονται από τον ΟΑΕΔ εκατόν σαράντα χιλιάδες θέσεις εργασίας μέσα στο 2009. 
     Τώρα, στον τομέα των εισοδηματικών ενισχύσεων, ενεργοποιήθηκε το Ταμείο Κοινωνικής  Συνοχής. Αυξήθηκε ο προϋπολογισμός του ΟΑΕΔ για τις εισοδηματικές ενισχύσεις. Ξανατονίζω εδώ ότι ήταν 581.000.000 ευρώ το 2003 και το 2007 έφθασε στο 1.000.000.000. Αυξήσαμε το κατώτατο επίδομα ανεργίας από τα 311 ευρώ που το παραλάβαμε στα 430 ευρώ. Ουσιαστικά δηλαδή για πρώτη φορά μετά την ψήφιση του ν. 2224/94 ο οποίος ουδέποτε τηρήθηκε, το επίδομα ανεργίας αναλογεί σταθερά πάνω από το 55% των κατώτατων αμοιβών του ιδιωτικού τομέα. Παράλληλα όμως –και αυτό έχει μεγάλη σημασία- αποσυνδέθηκε η εξέλιξη των αναπροσαρμογών του επιδόματος από τις προεκλογικές παροχές. Αυτό σημαίνει ότι διασφαλίζονται οι δικαιούχοι μια και γνωρίζουν πλέον ότι το επίδομα που λαμβάνουν προσαυξάνεται σταθερά και πάντα μέσα στο πλαίσιο των συμφωνιών που γίνονται με τους κοινωνικούς εταίρους. 
     Δόθηκε σε όλες τις κατηγορίες ανέργων η προσαύξηση του 10% του επιδόματος για κάθε περίπου δικαιούχο άνεργο. 
     Γνωρίζετε ότι σύμφωνα με την ισχύουσα νομοθεσία από το 1994, την προσαύξηση αυτή δεν την λάμβαναν όσοι είχαν αποδοχές μικρότερες του κατώτατου μισθού, υποαπασχολούμενοι, μερικώς απασχολούμενοι και κάποιες άλλες κατηγορίες. 
     Κυρίες και κύριοι συνάδελφοι, αυτές δεν θεωρούνται από σας πετυχημένες παρεμβάσεις με στόχο την καταπολέμηση της ανεργίας; Αποτελούν στοχευμένες δράσεις για μας με συγκεκριμένα αποτελέσματα. Αποδεικνύουν έμπρακτα τη μέριμνα της πολιτείας για τις ευαίσθητες κοινωνικές ομάδες.  Μάλιστα, οι παρεμβάσεις της πολιτείας είναι έντονες, στοχευμένες και η προστασία που έχουμε απλώσει πάνω από τις ευπαθείς κοινωνικές ομάδες αποτυπώνεται καθαρά και στα στοιχεία του κοινωνικού προϋπολογισμού. Χαρακτηριστικά αναφέρω, παρά τις πολύ δύσκολες δημοσιονομικές συνθήκες, το συνολικό ύψος των μεγεθών του κοινωνικού προϋπολογισμού είναι κοντά στα 52.000.000.000 έναντι των 47.000.000.000 του 2007. Δηλαδή είναι αυξημένα κατά 4,5 δισεκατομμύρια περίπου.
     Τώρα και οι τελευταίες μας παρεμβάσεις, το διπλό δώρο στους εγγεγραμμένους ανέργους για τα Χριστούγεννα, το έκτακτο επίδομα από 100 μέχρι 200 ευρώ σε όλους τους εγγεγραμμένους ανέργους, συνταξιούχους του ΟΓΑ, σε όλους όσοι λαμβάνουν το ΕΚΑΣ αλλά και ειδικές ομάδες, έχουν ακριβώς ένα στόχο: να μπορέσουμε να στηρίξουμε αυτές τις ευπαθείς κοινωνικές ομάδες μέσα σε αυτή τη δύσκολη οικονομική συγκυρία που περνάμε. Και δεν σταματάμε εδώ. 
     Χθες συζητήθηκε -το ανέφερε και ο συνάδελφος πριν από λίγο- εδώ στη Βουλή –απάντησε η Υπουργός Απασχόλησης- η τροπολογία η οποία πάει και για ψήφιση την επόμενη εβδομάδα, όπου τι προσπαθούμε να κάνουμε με αυτή; Από τη μια μεριά έχουμε ενεργητικές μορφές απασχόλησης. Και τι λέμε; Μετατρέπουμε ένα επίδομα ανεργίας σε επίδομα απασχόλησης. Δηλαδή αντί να έχουμε τα παιδιά μας να κάθονται στο σπίτι και να παίρνουν αυτό το ποσό που παίρνουν, να μπορούν από τη μια μεριά να αυξήσουν το ποσό, να έχουν ασφαλιστική κάλυψη αλλά την ίδια στιγμή να μπορούν να εκμεταλλεύονται τις δυνάμεις τους, να αναπτύσσουν τις ικανότητές τους μέσα σε ένα περιβάλλον εργασίας. 
    Και από την άλλη πλευρά είναι οι παθητικές μορφές. Γι’ αυτό λέω ότι είναι συνδυασμός και ενεργητικών και παθητικών. Να έχουμε, λοιπόν, τη δυνατότητα της χορήγησης έκτακτου επιδόματος. Μπορεί αυτό να είναι το διπλό δώρο Πάσχα, μπορεί να είναι κάτι άλλο, αλλά πάλι είναι της έμπρακτης στήριξης των ανθρώπων αυτών που έχουν μεγάλη ανάγκη.
    Φυσικά ακούσαμε χθες για άλλη μία φορά για απαράδεκτες ρυθμίσεις, ακούσαμε για άλλη μία φορά από την Αξιωματική Αντιπολίτευση για «μπαξίσια», για εκλογολογίες και με τον τρόπο που ακούστηκε θεωρώ ότι δεν υπάρχει κανένα ενδιαφέρον και από την Αξιωματική Αντιπολίτευση τελικά να στηρίξει τους ανέργους. Για τις πρωτοβουλίες της Κυβέρνησης δεν έχει ούτε το θάρρος η Αξιωματική Αντιπολίτευση να πει ότι ναι είναι στη σωστή κατεύθυνση. Και βεβαίως εδώ να τονίσω ότι πολλοί συνάδελφοι του ΠΑΣΟΚ στις περιφέρειές τους είμαι σίγουρη ότι και στηρίζουν τις έκτακτες επιχορηγήσεις και πραγματικά θέλουν να στηριχθούν οι άνεργοι. Βεβαίως, όμως, η διγλωσσία είναι και κάτι το οποίο έχετε κάνει καθημερινότητά σας. Άλλα μπορεί να λέτε στην περιφέρειά σας και άλλα μπορεί να λέτε εδώ στη Βουλή των Ελλήνων. Παρ’ όλα αυτά, εμείς πάντως, κύριοι συνάδελφοι, θα συνεχίσουμε με συγκεκριμένες και στοχευμένες δράσεις, όπως είπα, να στηρίζουμε τους ανθρώπους αυτούς που έχουν ανάγκη.
    Τώρα, καθορίζοντας το επίδομα ανεργίας στο 80% του βασικού μισθού θεωρούμε ότι όχι μόνο δεν βοηθάμε την εργασία, αλλά αντίθετα ενθαρρύνουμε την παραμονή στην ανεργία. Αν λάβουμε υπ’ όψιν και τις λοιπές προτάσεις που αναφέρονται, ναι, προκαλείται ένα πρόσθετο κόστος προϋπολογισμού των φορέων κοινωνικής ασφάλισης πάνω από 3,5 δισεκατομμύρια ευρώ. 
    Ο στόχος μας, αγαπητοί συνάδελφοι, είναι να ενισχύσουμε τα κίνητρα για εργασία και όχι να δημιουργήσουμε στρατιές ευνοημένων ανέργων. Διότι τα μέτρα που προτείνετε σήμερα, ακριβώς αυτόν το σκοπό ευαγγελίζονται. Η καταπολέμηση της ανεργίας δεν στηρίζεται σε ημίμετρα, δηλαδή στην ενίσχυση της επιδοματικής πολιτικής με το 80% σε βάρος των ενεργητικών πολιτικών για την απασχόληση, καθώς βεβαίως και για την αύξηση του κόστους εργασίας. Μια τέτοια κατεύθυνση θεωρούμε ότι θα είχε οικτρά αποτελέσματα για το σύνολο της απασχόλησης της χώρας με συνακόλουθες σοβαρές οικονομικές επιπτώσεις, κάτι που είμαι σίγουρη ότι το γνωρίζετε όλοι πολύ καλά. 
    Δεχόμαστε, λοιπόν, ότι η κατάσταση είναι δύσκολη και ότι πρέπει να γίνουν περισσότερα και είμαι σίγουρη ότι θα γίνουν, έτσι ώστε να βελτιωθεί η θέση των ανέργων, δεδομένης και της δύσκολης οικονομικής συγκυρίας. Όμως δεν μπορούμε να εξαντλούμε την κοινωνική μας ευαισθησία λαμβάνοντας και μέτρα που θα γονατίσουν και περαιτέρω τους φορολογούμενους.
    Κυρίες και κύριοι συνάδελφοι, η Κυβέρνηση διαθέτει πολιτική βούληση, προωθεί συγκεκριμένες στρατηγικές για την απασχόληση και αυτή η στρατηγική στηρίζεται στη διαμόρφωση της αγοράς ανεύρεσης εργασίας, στη διάγνωση των αναγκών της αγοράς εργασίας, στη διαρκή παρακολούθηση, στον έλεγχο της αγοράς εργασίας. Είναι πολύ σημαντικό αυτό. Γίνονται μεγάλες προσπάθειες, κυρία Υφυπουργέ, ακόμα εντονότερες, έτσι ώστε πραγματικά να μπορέσουμε να φθάσουμε στο συντομότερο δυνατόν διάστημα και στην παρακολούθηση και στον έλεγχο αυτόν. Οι δράσεις και οι πολιτικές που εφαρμόζονται και υλοποιούνται μέσα στο πλαίσιο αυτό συμβαδίζουν με την ανάπτυξη ενός αξιόπιστου, ενός σταθερού επιχειρηματικού περιβάλλοντος με στόχο και μόνο την ενίσχυση της απασχόλησης αλλά και τη μείωση της ανεργίας.
    Όλα όσα προανέφερα σε συνδυασμό με τα τελευταία μέτρα που έλαβε η Κυβέρνηση για την προστασία των ανέργων, θεωρώ ότι αποτελούν ένα ασφαλές δίχτυ κοινωνικής προστασίας, το οποίο διασφαλίζει τις κατηγορίες αυτών των συμπολιτών μας και παράλληλα θωρακίζει την ελληνική οικονομία. Δίνουμε προτεραιότητα σήμερα στις διαρθρωτικές μεταρρυθμίσεις. Στηρίζουμε με συνέπεια τις πολιτικές και τις δεσμεύσεις μας και θέλουμε και δίνουμε βιώσιμες λύσεις στα προβλήματα που αντιμετωπίζουν ευαίσθητες κοινωνικές ομάδες. Στηρίζουμε εμπράκτως με συγκεκριμένα μέτρα τους ανέργους. Άλλωστε έχουμε χρέος και ευθύνη όλοι μας, η Κυβέρνηση, τα κόμματα και οι φορείς απέναντι στον ελληνικό λαό.
    Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Βαϊτσης Αποστολάτος): Γίνεται γνωστό στο Σώμα ότι ο ΣΥΡΙΖΑ έχει ορίσει Κοινοβουλευτικό Εκπρόσωπο για τη σημερινή συζήτηση το Βουλευτή κ. Αθανάσιο Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δεκατέσσερις φοιτητές και φοιτήτριες και ένας συνοδός -καθηγητής από το τμήμα Δημόσιας Διοίκησης του Πάντειου Πανεπιστημίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Κυρίες και κύριοι συνάδελφοι, η συζήτηση συνεχίζεται με το Βουλευτή Καβάλας του ΠΑΣΟΚ, το γιατρό κ. Μιχαήλ Τιμοσίδη.
    Κύριε Τιμοσίδη, έχετε το λόγο στο βήμα για δεκαπέντε λεπτά. 
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η συζήτηση της πρότασης νόμου που προτείνει το Κομμουνιστικό Κόμμα Ελλάδας για το κοινωνικό ζήτημα της ανεργίας γίνεται σε μια περίοδο που οι Έλληνες και οι Ελληνίδες στενάζουν κάτω από τα αντιλαϊκά μέτρα της Κυβέρνησης Καραμανλή, αλλά και ενώ η διεθνής οικονομική κρίση είναι προ των πυλών για την πραγματική οικονομία στην Ελλάδα. Η ελληνική κοινωνία παρακολουθεί αυτές τις μέρες τις κινητοποιήσεις των αγροτών και διαπιστώνει την απελπιστική τους θέση. Υπεύθυνη γι’ αυτήν την κατάσταση είναι η ίδια η πολιτική της Κυβέρνησης που όλον αυτόν τον καιρό αρνιόταν πεισματικά να αντιμετωπίσει τα οξυμένα προβλήματά τους. Τους δρόμους δεν τους αποκλείουν οι αγρότες, η ίδια η πολιτική της Κυβέρνησης είναι αυτή που αποκλείει την προοπτική των αγροτών και δεν δίνει ένα φως, μια ελπίδα σ’ αυτά τα νέα παιδιά που είδαμε όλες αυτές τις ημέρες από τους δέκτες των τηλεοράσεων, σ’ αυτόν τον καθαρό αγώνα, σ’ αυτήν την ξεκάθαρη στάση και θέση ότι θέλουν να ζήσουν αυτοί και τα παιδιά τους. Ακόμη και αυτήν την ώρα οι Έλληνες αγρότες δεν γνωρίζουν τι μέλλον τους επιφυλάσσει η Κυβέρνηση και παραμένουν έρμαιο της προχειρότητας και της κοροϊδίας.
      Για το θέμα μας όμως, η νεοφιλελεύθερη πολιτική της Νέας Δημοκρατίας, αγνοώντας τις απαιτήσεις της κοινωνίας για εργασία και πρόοδο, θεοποίησε τη λεγόμενη ελεύθερη αγορά και έκανε δόγμα της την αυτορρύθμιση των πάντων και όλα αυτά λες και δεν αντιλαμβάνεται τι συμβαίνει σε ολόκληρο τον πλανήτη. Μπροστά σ’ αυτήν την κατάσταση εμείς εκτιμούμε ότι σήμερα όσο ποτέ άλλοτε ο πολιτικός κόσμος της χώρας μας οφείλει να σκύψει πάνω στο πρόβλημα σύμφωνα με μία διαπίστωση-κατεύθυνση: εργασία για όλους, ευκαιρίες για όλους, στήριξη του εισοδήματος των εργαζομένων. Όλοι μας συνεπώς θα κριθούμε από την ικανότητά μας να δημιουργήσουμε συνθήκες για εργασία, να δώσουμε προοπτική εργασίας σε όλους τους ανέργους, γιατί η ανεργία παραμένει το πραγματικό, το σημαντικότερο πρόβλημα στην ελληνική κοινωνία και αγγίζει όλα τα ελληνικά νοικοκυριά.
      Κυρίες και κύριοι συνάδελφοι, η ανεργία είναι η πιο ωμή και βίαιη μορφή κοινωνικής αδικίας και γι’ αυτό πρέπει να είμαστε σε διαρκή πόλεμο μαζί της. Η Νέα Δημοκρατία εξαπάτησε τον ελληνικό λαό, τους νέους, τους συμβασιούχους, διέλυσε την αγορά εργασίας και βύθισε την κοινωνία σε γενικευμένη ανασφάλεια. Οι πολίτες είδαν την απειλή της ανεργίας να αφορά τον κάθε έναν από αυτούς ξεχωριστά. Έτσι η πρόταση του ΚΚΕ που συζητούμε σήμερα όπως και οι θέσεις όλων των κομμάτων της Αντιπολίτευσης συμβάλλουν πάντοτε και δίνουν την ευκαιρία σε ένα δημιουργικό διάλογο, ώστε να αντιμετωπίσουμε τη μάστιγα της ανεργίας και το οξυμένα προβλήματα των εργαζομένων με συγκεκριμένα μέτρα και θέσεις το κάθε κόμμα. Εμείς στο ΠΑΣΟΚ έχουμε μοναδική μας προτεραιότητα την εργασία για όλους. Για τα ζητήματα που τίθενται σήμερα έχουμε καταθέσει και προτάσεις νόμων, αλλά και για το σύνολο αντιμετώπισης αυτών και άλλων προβλημάτων έχουμε καταθέσει συγκεκριμένες και υλοποιήσιμες προτάσεις διεξόδου. Και αυτό είναι εφικτό, δεν είναι υποσχέσεις και λόγια του αέρα που ακούγαμε καθημερινά και συνεχίζουμε να ακούμε από την ίδια την Κυβέρνηση. 
      Θα μπορούσα έτσι, λοιπόν, να απαριθμήσω ορισμένες προτάσεις που κατέθεσε το ΠΑΣΟΚ και που δίνουν μια άλλη προοπτική στην αντιμετώπιση της ανεργίας. Για την επαγγελματική ένταξη των νέων προτείναμε ειδικό τετραετές πρόγραμμα επαγγελματικής ένταξης των νέων, ένα τετραετές πρόγραμμα ένταξης των νέων ως κίνητρο για την πρόσληψη άνεργων νέων ηλικίας μέχρι τριάντα ετών σε ιδιωτικές επιχειρήσεις που κατά την ημέρα έναρξης του προγράμματος απασχολούν έως και πενήντα άτομα και για πλήρη δωδεκάμηνη απασχόληση. Οι ασφαλιστικές εισφορές των νέων επιδοτούνται από το κράτος σε ποσοστό τον πρώτο χρόνο 100%, το δεύτερο χρόνο 75%, τον τρίτο 50% και τον τέταρτο 25%. Για όσους δε άνεργους νέους είναι με αναπηρία και με το ποσοστό του 50% που προβλέπεται από το νόμο η επιδότηση πάει στα πέντε χρόνια και αλλάζει το ποσοστό που επιδοτεί το ίδιο το κράτος. Η επιδότηση, λοιπόν, αυτή θα γίνει από την πολιτεία και επίσης θα γίνει και από πόρους που αντλούνται μετά από συμφωνία της γενικής συνομοσπονδίας εργατών Ελλάδος με τις εργοδοτικές οργανώσεις. Οι επιχειρήσεις που θα προσλαμβάνουν προσωπικό σύμφωνα με αυτές τις προϋποθέσεις δεν θα μπορούν να απολύουν προσωπικό. Πάρα πέρα έχουμε προτείνει πολιτικές στήριξης του οικογενειακού προϋπολογισμού με στήριξη του εισοδήματος αυτού καθ’ αυτού, μείωση του φορολογικού βάρους για τα μεσαία και χαμηλά εισοδηματικά στρώματα, καταπολέμηση της ακρίβειας και προστασία των καταναλωτών από την υπερχρέωση με συγκεκριμένο νόμο και συγκεκριμένες σκέψεις-προτάσεις.
      Ακόμη παραπέρα αποκατάσταση του κοινωνικού κράτους στην παιδεία, στην εργασία, στην υγεία, στην ασφάλιση. Είναι γνωστό σε όλους τους Έλληνες και ιδιαίτερα στους ανέργους και στους εργαζόμενους που αμείβονται με πολύ χαμηλές αποδοχές ποια είναι η κατάσταση σήμερα στα ασφαλιστικά τους ταμεία και στην πρόσβασή τους σε θέματα που αφορούν στην υγεία και στην προστασία των παιδιών  τους, όταν υπάρξει πρόβλημα. 
      Βιώσιμη ανάπτυξη και δημιουργία νέου πλούτου με την προώθηση ενός νέου αναπτυξιακού προτύπου με επενδύσεις και κίνητρα για μια δυναμική οικονομία σε ένα ευνομούμενο κράτος που θα λειτουργεί με διαφάνεια, αξιοκρατία, αξιολόγηση και λογοδοσία προς τον πολίτη. Έχουμε χρέος να θεσμοθετήσουμε συγκεκριμένα μέτρα, όπως το δικαίωμα του εργαζόμενου στην εκπαίδευση σε όλη τη διάρκεια του εργασιακού του βίου, την ανάδειξη και την αξιοποίηση του θεσμού ΟΕΚ, τον τριμερή διάλογο και τις συλλογικές διαπραγματεύσεις σαν μια βασική προϋπόθεση για το σχεδιασμό κοινά αποδεκτών πολιτικών, που αφορούν την εργασία και την οικονομική ανάπτυξη και τη στήριξη των ανέργων.
      Ίσα δικαιώματα και ίσες ευθύνες των μεταναστών με πλήρη σεβασμό όλων των νομικών δεσμεύσεων που καθορίζουν οι κανόνες εργασίας και ασφάλισης. Οι προτάσεις του ΠΑ.ΣΟ.Κ. είναι άμεσα υλοποιήσιμες και δίνουν και διέξοδο και προοπτική. 
      Ακόμα θα μπορούσα να αναφέρω προτεραιότητα σε ενεργές πολιτικές για την εργασία, στοχεύοντας τη στήριξη σε ευάλωτες ομάδες, όπως είναι οι νέοι, οι μακροχρόνια άνεργοι, οι ηλικιωμένοι και η μεγάλη στρατιά των άνεργων γυναικών.
      Αποτελεσματικό έλεγχο και εποπτεία της αγοράς εργασίας, ώστε να εφαρμόζονται οι διατάξεις για δίκαιη και ισότιμη μεταχείριση των εργαζομένων με την ενίσχυση του ΣΕΠΕ, δηλαδή, του Σώματος Επιθεωρητών Εργασίας, ειδικότερα σε κλάδους που παρατηρείται πλήρης ασυδοσία και έχει να κάνει με το εμπόριο, με τον τουρισμό και με άλλες πτυχές της παραγωγικής διαδικασίας. Πρόσφατα με κλιμάκιό μας με την κ. Χριστοφιλοπούλου και με τον κ. Χάϊδο επισκεφθήκαμε στην Ελευσίνα το ΣΕΠΕ και το Κέντρο Επιθεώρησης Κοινωνικής Εργασίας. Αυτό που διαπιστώσαμε αποδεικνύει πού βρίσκονται σήμερα τα πράγματα στον τομέα της εποπτείας της αγοράς εργασίας. Μετρημένοι στα δάχτυλα ενός χεριού επιθεωρητές οι οποίοι πρέπει να ελέγξουν πενήντα χιλιάδες επιχειρήσεις στην περιοχή της δυτικής Αττικής. Αυτό που αναφέρθηκε είναι ότι σήμερα με τη δυνατότητα που έχει καθένας επιθεωρητής μπορεί να ελέγξει  μέχρι εκατό ή εκατόν είκοσι επιχειρήσεις το χρόνο. Καταλαβαίνετε τι έλεγχος γίνεται και με ποιο τρόπο γίνεται. 
      Έχουν απομείνει μόνο δεκαέξι γιατροί εργασίας, γιατί δεν δόθηκαν τα κίνητρα και δεν υπήρξε έγκαιρα μέριμνα, ώστε αυτός ο αριθμός όχι μόνο να μη μειώνεται, αλλά να αυξηθεί. Γιατί αυτό που έχει μεγάλη σημασία και τονίστηκε και από τον εισηγητή του Κομμουνιστικού Κόμματος είναι τα μεγάλα προβλήματα και τα ατυχήματα θανατηφόρα και βαριά που συμβαίνουν στους χώρους εργασίας, γιατί δεν υπάρχει η προληπτική συζήτηση που πρέπει να γίνει για να ενημερώνονται οι εργαζόμενοι και ο έλεγχος που επιβάλλεται, ώστε να υπάρχει η φροντίδα αποφυγής των ατυχημάτων.
      Την ενίσχυση της κοινωνικής εργασίας. Προτείναμε ότι ένας τομέας που στην πατρίδα μας δεν έχει αξιοποιηθεί τόσο ιδιαίτερα και θα αφορά και θα περιλαμβάνει δράσεις προστασίας του περιβάλλοντος, δασοπροστασία, φύλαξη σχολείων, καθαρισμό ακτών είναι η διαδικασία της κοινωνικής εργασίας στην οποία μπορούν και πρέπει να προσφέρουν εργασιακά ειδικές κατηγορίες του πληθυσμού, όπως είναι οι μακροχρόνια άνεργοι, οι πολύτεκνοι, οι μητέρες μονογονεϊκών οικογενειών, άτομα με αναπηρία, έτσι ώστε αυτή η επιδοματική παθητική επιδότηση μόνο με το χαμηλό επίδομα ανεργίας να μετατραπεί σε εργασιακή επιδότηση και να κάνει χρήσιμους αυτούς τους ανθρώπους, ώστε να μη νιώθουν ότι βρίσκονται στην άκρη της κοινωνίας.
      Αύξηση του επιδόματος ανεργίας. Ήδη εμείς προτείναμε το επίδομα ανεργίας σε περιπτώσεις που δεν μπορεί να αναζητηθεί και να ανευρεθεί η δυνατότητα να απασχολούνται τα άτομα να είναι στο 70%. Δεν συμφωνούμε με το 80%, γιατί λέμε ότι αυτή η αυξημένη επιδότηση μπορεί να οδηγήσει και σε τέτοιες σκέψεις.
Είναι ελάχιστη υποχρέωση της πολιτείας προς την κοινωνία της ανεργίας. Και γι’ αυτό πρέπει να έχει αύξηση στο 70% και στο χρόνο επιδότησης των ανέργων. 
	Επίσης, με πολιτικές που έχουμε προτείνει για την ανάπτυξη και την ανεύρεση εργασίας και στην περιφέρεια, πρέπει να προστατεύσουμε και να αυξήσουμε τις θέσεις εργασίας στην περιφέρεια, γιατί η «καρδιά» της χώρας δεν χτυπάει μόνο στις μεγαλουπόλεις. Πρέπει, λοιπόν, να πάρουμε συγκεκριμένα μέτρα για να προστατεύσουμε την περιφέρεια από την ερήμωση και τον αφανισμό. Αυτό μπορεί να υλοποιηθεί άμεσα, με προγράμματα ανασυγκρότησης στις φθίνουσες περιοχές, με εξατομικευμένη στήριξη του ανέργου που θα του επιτρέπει να επανενταχθεί στην αγορά εργασίας, με κατάρτιση, κίνητρα για πρόσληψη από επιχειρήσεις, επιδοτήσεις επιχειρηματικών πρωτοβουλιών και αυταπασχόλησης των ανέργων. 
	Οι σημερινοί απολυμένοι και από την πολιτική της σημερινής Κυβέρνησης και κυρίως οι μεγαλύτερης ηλικίας μπορούν να βρουν εργασιακή διέξοδο σε θέσεις κοινωνικής εργασίας -αυτή η θεσμοθέτηση θα στοχεύει ιδιαίτερα σ’ αυτούς που είναι πάνω από πενήντα πέντε ετών- αλλά και με εφαρμογή εθνικών και περιφερειακών σχεδίων δράσης για την απασχόληση που συνδέονται με τα περιφερειακά και εθνικά αναπτυξιακά προγράμματα.  Απαιτείται ακόμη η δραστική αντιμετώπιση του φαινομένου της αδήλωτης εργασίας με μηχανοργάνωση, σύμφωνα και με τις τελευταίες εξελίξεις της Πληροφορικής και ιδιαίτερα μέσω της αναβάθμισης του Σώματος Επιθεώρησης Εργασίας και ο εκσυγχρονισμός -και έχουμε κάνει προτάσεις γι’ αυτό- του συστήματος προσφοράς και ζήτησης θέσεων εργασίας από τον ΟΑΕΔ. Στόχος μας: σε μια οθόνη, σ’ ένα λεπτό όλες οι ευκαιρίες για δουλειά σε κάθε σημείο της Ελλάδας. Με αυτή τη ριζική αναδιάρθρωση του ΟΑΕΔ και με την υλοποίηση των παρακάτω που θα αναφέρω, ο ΟΑΕΔ θα ανασυγκροτηθεί και θα αποκεντρωθεί σε περιφερειακό επίπεδο: με τη δημιουργία περιφερειακών τμημάτων του ΟΑΕΔ που θα έχουν πλήρη οργανωτική, λειτουργική και οικονομική αυτοδυναμία και διοίκηση με ισότιμη τριμερή εκπροσώπηση κράτους, εργαζομένων και εργοδοτών. 
      Γιατί, κυρίες και κύριοι συνάδελφοι, διογκώνεται και αυξάνεται η μάστιγα της ανεργίας; Γιατί τα πέντε τελευταία χρόνια η Κυβέρνηση με τις επιλογές της, με την αύξηση του φορολογικού βάρους στα μεσαία και χαμηλά εισοδήματα, με σημαντικές ελαφρύνσεις στα υψηλά εισοδηματικά στρώματα καθώς επίσης και με ρυθμίσεις που ευνοούν τη φοροδιαφυγή έχει προχωρήσει σε μια σημαντική αναδιανομή υπέρ των λίγων και ισχυρών. Οι πλούσιοι γίνονται πλουσιότεροι και οι φτωχοί φτωχότεροι.
      Η έλλειψη λοιπόν πολιτικής βούλησης από τη μεριά της Κυβέρνησης να αντιμετωπίσει τα φαινόμενα της αισχροκέρδειας που έχουν επικρατήσει και η πλήρης αποτυχία της να προχωρήσει αποτελεσματικά ακόμη και στην εφαρμογή αυτών των περιβόητων σαράντα ενός μέτρων κατά της ακρίβειας, που είχε η ίδια ανακοινώσει, πλήττει κύρια το εισόδημα των λαϊκών στρωμάτων. Όπως προκύπτει εξάλλου και από στοιχεία της Εθνικής Στατιστικής Υπηρεσίας, από το 2005 τα νοικοκυριά με εισοδήματα κάτω από το όριο της φτώχειας είναι αυτά που αντιμετωπίζουν συστηματικά υψηλότερο πληθωρισμό. 
	Επίσης καίριο πλήγμα έχει δεχθεί κι ο αγροτικός τομέας με το αγροτικό εισόδημα να καταρρέει αφού, με βάση πάλι στατιστικά στοιχεία της EUROSTAT, το γεωργικό εισόδημα του έτους 2007 στην Ελλάδα υπολείπεται δεκαπέντε μονάδες από του 2000, όταν στην υπόλοιπη Ευρώπη είναι κατά δεκαπέντε μονάδες περίπου αυξημένο. 
	Όλα τα παραπάνω οδηγούν χιλιάδες νέους στην ανεργία, εργαζόμενους σε απολύσεις, φτώχεια και ανέχεια. Γι’ αυτό και με την πρόσφατη πρόταση νόμου που κατέθεσε το σύνολο της Κοινοβουλευτικής Ομάδας του ΠΑΣΟΚ εμείς προτείναμε: Πρώτον, τη χορήγηση έκτακτου επιδόματος αλληλεγγύης από 500 έως 1.300 ευρώ στοχευμένα, ανάλογα με την οικογενειακή κατάσταση κάθε οικογένειας. Επίσης, τη χορήγηση επιδόματος θέρμανσης από 300 έως 500 ευρώ ανάλογα με την περιοχή στους χαμηλόμισθους, χαμηλοσυνταξιούχους, μακροχρόνια άνεργους της πατρίδας μας ως μια επιπλέον βοήθεια, ώστε να μπορέσουν να αντιμετωπίσουν τις επείγουσες ανάγκες τους. 
	Κύριε Πρόεδρε, κυρίες και κύριοι συνάδελφοι, η πρωτοβουλία του ΚΚΕ βρίσκεται στη σωστή κατεύθυνση γιατί έχει να κάνει με την εμβάθυνση και την περαιτέρω επεξεργασία του μεγάλου κοινωνικού ζητήματος της ανεργίας. Αφορά την ελληνική και την ευρωπαϊκή κοινωνία και όλο τον πλανήτη και μας βρίσκει σύμφωνους κι ενεργούς σ’ αυτή την πρωτοβουλία. Αυτή η πρόταση νόμου μας δίνει αφ’ ενός μεν την ευκαιρία να επισημάνουμε την αναγκαιότητα προστασίας και στήριξης των ανέργων και των εργαζομένων της χώρας και αφ’ ετέρου μας δίνει τη δυνατότητα να αξιολογήσουμε τις πολιτικές της Κυβέρνησης που αυξάνουν την ανεργία και συρρικνώνουν τα εισοδήματα για τα πλατιά λαϊκά στρώματα.
      Απέναντι σε ένα τέτοιο σκληρό, νεοφιλελεύθερο οικονομικό σύστημα και στη χώρα και στην Ευρωπαϊκή Ένωση, εμείς προτείνουμε έναν άλλον τρόπο και έναν άλλον δρόμο απ’ αυτόν της σημερινής Κυβέρνησης, μια άλλη πολιτική που περιορίζει τα αρνητικά φαινόμενα που παράγουν οι αδυσώπητοι, σκληροί, αντιλαϊκοί κανόνες της αγοράς, που στέκεται στο πλευρό των εργαζομένων και στοχεύει στην πρόοδο και την ανάπτυξη.
      Όπως συχνά έχει επισημάνει απ’ αυτό το Βήμα και ο Πρόεδρός μας, ο Γιώργος Παπανδρέου, υπάρχει άλλος δρόμος για να αντιμετωπιστεί η ανεργία. Εμείς είμαστε έτοιμοι να τον διαβούμε και είμαστε βέβαιοι ότι μπορεί να φέρει λύσεις και αισιοδοξία στην ελληνική κοινωνία.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ τον κ. Τιμοσίδη.
      Ακολουθεί ο ειδικός αγορητής από το ΛΑΟΣ κ. Αστέριος Ροντούλης.
      Ορίστε, κύριε Ροντούλη, έχετε το λόγο για δεκαπέντε λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Η νομοθετική πρωτοβουλία του Κομμουνιστικού Κόμματος Ελλάδας είναι πράγματι θετική, διότι μας δίνει την ευκαιρία να αναπτύξουμε μέσα στην Αίθουσα ένα γόνιμο διάλογο και επιπροσθέτως είναι και επίκαιρη, διότι μόλις προσφάτως βιώσαμε τη λεγομένη «μαύρη» Δευτέρα με τις χιλιάδες των απολυμένων. Άρα, λοιπόν, έχει και το στοιχείο της επικαιρότητας.
      Όσον αφορά τη διαδικασία, επιτρέψτε μου να πω ότι στο Λαϊκό Ορθόδοξο Συναγερμό θεωρούμε και πάντα το λέμε –και δεν το λέμε μόνο εμείς, το λένε και εκπρόσωποι άλλων πολιτικών δυνάμεων- ότι καλό θα είναι να δοθεί δικαίωμα νομοθετικής πρωτοβουλίας για διάφορα κρίσιμα ζητήματα και στους απλούς πολίτες. 
      Μπορούμε να καθορίσουμε έναν αριθμό πολιτών που μπορούν να καταθέτουν μια πρόταση νόμου στη Βουλή, να υιοθετείται αυτή η πρόταση νόμου από έναν αριθμό Βουλευτών και στη συνέχεια να έρχεται στο Κοινοβούλιο για συζήτηση και ψήφιση.
      Θεωρούμε ότι στη σημερινή εποχή, που η Κοινοβουλευτική Δημοκρατία βιώνει πολλαπλά αδιέξοδα, θα ενισχύσει και την ποιότητα του κοινοβουλευτικού πολιτεύματος μια τέτοια διαδικασία, βάσει της οποίας και ο πολίτης θα έχει λόγο στις εργασίες της Αίθουσας του Κοινοβουλίου.
      Να περάσω τώρα στην ουσία του θέματος. Νομίζω ότι μπορούμε να κάνουμε μια  βασική παραδοχή όλοι μας. Ποια είναι η καλύτερη προστασία του ανέργου; Είναι τα επιδόματα; Όχι. Η καλύτερη προστασία του ανέργου είναι η εύρεση εργασίας. Αυτό είναι η αλήθεια και αυτό είναι το αντίδοτο.
      Άρα, και μόνο χρησιμοποιώντας ως τίτλο σε μια νομοθετική πρωτοβουλία «Μέτρα Προστασίας του Ανέργου» νομίζω ότι υπάρχει ένα πρόβλημα, διότι πρέπει να φύγουμε από τη λογική του προστατευτισμού και να περάσουμε στη λογική της εύρεσης εργασίας. Το αυτονόητο λέω αυτή τη στιγμή, πράγμα όμως, που μας οδηγεί να εξετάσουμε τον πυρήνα του ζητήματος που δεν είναι άλλος παρά το επικρατούν οικονομικό μοντέλο.
      Αγαπητοί συνάδελφοι, έγινε μία μελέτη σχετικά με το πού δημιουργήθηκαν νέες θέσεις εργασίας την τελευταία δεκαετία. Βάσει της μελέτης αυτής μπορούμε να βγάλουμε ορισμένα χρήσιμα συμπεράσματα. 
      Τι λέει, λοιπόν, η μελέτη αυτή; Νέες θέσεις εργασίας, κατά τα δέκα προηγούμενα χρόνια –είναι περίπου επτακόσιες χιλιάδες- δημιουργήθηκαν πού; Δημιουργήθηκαν στην οικοδομή με τα εκατό επαγγέλματα που έχει πίσω της, δημιουργήθηκαν στις πιτσαρίες, στις ταβέρνες, στον κλάδο του αυτοκινήτου, στα συνεργεία, στα πρατήρια καυσίμων. Τέλος πάντων, πού δημιουργήθηκαν οι νέες θέσεις εργασίας, για να μην τις απαριθμώ μία-μία; Δημιουργήθηκαν σε τομείς μεγάλης κατανάλωσης.
      Ωραία. Και το ερώτημα είναι: Πού στηρίχθηκε αυτή η κατανάλωση την τελευταία δεκαετία που δημιούργησε αυτές τις επτακόσιες χιλιάδες καθαρές νέες θέσεις εργασίας; 
     Στηρίχθηκε, αγαπητοί συνάδελφοι, στο δανεισμό. Το οικονομικό μοντέλο της χώρας μας είναι η οικονομία του καταναλωτικού δανεισμού. Περί αυτού πρόκειται. Τώρα, λοιπόν, που θα αρχίσουν οι κάνουλες, οι στρόφιγγες του τραπεζικού συστήματος να κλείνουν, καταλαβαίνετε ότι το πρόβλημα της ανεργίας, επειδή είναι τέτοιο το μοντέλο της ελληνικής οικονομίας, εξ ανάγκης θα αυξηθεί. 
     Άρα, λοιπόν, το πρώτο λάθος που έκαναν οι κυβερνήσεις που διαχειρίστηκαν την κατάσταση αυτή από το 1974 και μετά, ήταν ότι δεν εκσυγχρόνισαν –και το βιώνουμε στις μέρες μας- τον τομέα της γεωργίας. Διότι αν είχαμε προχωρήσει σε εκσυγχρονισμό του αγροτικού τομέα της χώρας τότε, θα μπορούσε να λειτουργήσει ως απορροφητήρας της ανεργίας για να μη διογκώνεται το φαινόμενο αυτό, λόγω της αστυφιλίας που συνεπάγεται και αυξημένα ποσοστά ανεργίας στη συνέχεια. Άρα, λοιπόν, ξεχάσαμε, παραγνωρίσαμε τη σπουδαιότητα του εκσυγχρονισμού του αγροτικού τομέα της οικονομίας μας που είναι επιβεβλημένος. 
     Τι άλλο δεν κάναμε; Υπάρχουν χώρες, όπως η Ιρλανδία, όπως η Φινλανδία που χρησιμοποίησαν ως ατμομηχανή των οικονομιών τους τις νέες τεχνολογίες, την πληροφορική, τη βιοτεχνολογία, τις τεχνολογίες αιχμής, όπως λέγονται.
     Εμείς που είμαστε ένας έξυπνος λαός, επιτρέψτε μου να πω, γιατί παραγνωρίσαμε την παράμετρο αυτή που μπορούσε να δώσει νέες θέσεις εργασίας, στηριγμένες πάνω στη γνώση; Έτσι, θα μπορούσαμε να μετουσιώσουμε και τη γνώση σε οικονομικό και κοινωνικό αγαθό. Ούτε αυτό το κάναμε.
     Δεν κάναμε, όμως και κάτι άλλο, αγαπητοί συνάδελφοι, πάρα πολύ σημαντικό. Τι δεν κάναμε; Δεν χρησιμοποιήσαμε τα συγκριτικά πλεονεκτήματα της χώρας, που είναι οι κλιματολογικές συνθήκες, που είναι τα πολιτισμικά, πολιτιστικά αγαθά που έχουμε, προκειμένου να δημιουργήσουμε ένα βιώσιμο τουριστικό τομέα. Ο τουρισμός θα γνωρίσει, λόγω της διεθνούς οικονομικής κρίσης, μια οπισθοδρόμηση στις μέρες μας. Αυτό δεν σημαίνει ότι ο κόσμος θα πάψει να κάνει ταξίδια. Αυτό σημαίνει ότι αναμένουμε να έρθουν στη χώρα μας τουρίστες μεσαίας και άνω οικονομικής καταστάσεως. Ναι, αλλά μπορούμε να έλξουμε τους τουρίστες αυτούς; Έχει ο τουρισμός μας τις υποδομές, προκειμένου να προχωρήσει σε μια τέτοια κατεύθυνση; Ούτε αυτό το έχουμε κάνει. 
     Και βεβαίως το σπουδαιότερο, οι Έλληνες, ένας κατ’ εξοχήν λαός συνδεδεμένος με τη θάλασσα, έχει απομακρυνθεί από τη θάλασσα. Αν πάτε να δείτε τα πληρώματα, το 90%, για να μην πω παραπάνω, των πληρωμάτων είναι αλλοδαπής προελεύσεως. Μόνο Έλληνες δεν είναι.
     Γιατί, λοιπόν, τα λέω αυτά; Τα λέω διότι, ενώ η οικονομία μας μπορούσε να δημιουργήσει απορροφητήρες της ανεργίας, αυτό το πράγμα δεν το πράξαμε χρόνια τώρα. Άρα, λοιπόν, εξ ανάγκης θα βιώνουμε υψηλές συνθήκες ανεργίας, που με μια επιδοματική πολιτική θα προσπαθούμε να βάζουμε μπαλώματα. Αυτή είναι η αλήθεια. 
     Θέλω, όμως, να θίξω και ένα άλλο σημείο, το οποίο δεν τίθεται στην Αίθουσα. Είναι το στοιχείο της λαθρομετανάστευσης και των επιπτώσεων που έχει το φαινόμενο αυτό στην ανεργία. Μελέτη του Καθηγητού των Οικονομικών Επιστημών του Πανεπιστημίου Αθηνών κ. Σαρρή κατέδειξε ότι για κάθε πέντε λαθρομετανάστες, δύο Έλληνες χάνουν τη δουλειά τους. Αυτό είναι το πρώτο συμπέρασμα, η πρώτη επίπτωση. 
     Δεύτερη επίπτωση. Το 6% του συνολικού μισθού όλων των Ελλήνων χάνεται, μειώνεται δηλαδή κατά 6% ο συνολικός μισθός των Ελλήνων εργαζομένων, λόγω της αθρόας εισαγωγής λαθρομεταναστών. Αυτό είναι ένα σημείο, δηλαδή η λαθρομετανάστευση, που θα πρέπει να το δούμε πάρα πολύ σοβαρά. Διότι όταν ένα καράβι, μια οικονομία μπορεί να αντέξει εκατό και εγώ του βάζω διακόσια, θα βουλιάξουν όλοι. Θα βουλιάξει αύτανδρο το σκάφος. 
      Άρα, λοιπόν, δεν πρέπει να εθελοτυφλούμε. Δεν πρέπει να στρουθοκαμηλίζουμε. Πρέπει να δούμε κατάματα την πραγματικότητα. Η ανεξέλεγκτη, η αθρόα λαθρομετανάστευση έχει αρνητικές επιπτώσεις στον εργαζόμενο πληθυσμό της χώρας. 
      Και βεβαίως, μας ανησυχεί, εμάς του Λαϊκού Ορθόδοξου Συναγερμού ιδιαίτερα, το γεγονός ότι έχουμε να επιδείξουμε υψηλά, υψηλότατα –από τα υψηλότερα τέλος πάντων στην Ευρωζώνη- επίπεδα ανεργίας, όσον αφορά τους πτυχιούχους, άνδρες και γυναίκες, των ΑΕΙ και ΤΕΙ της χώρας μας. Υψηλότατα ποσοστά ανέργων πτυχιούχων παρατηρούνται στην Ελλάδα. 
      Και βεβαίως, πού οφείλεται αυτό το πράγμα; Οφείλεται σε ένα άθλιο εκπαιδευτικό σύστημα που έχουμε. Γιατί; Ποιες είναι οι βασικές αδυναμίες του εκπαιδευτικού συστήματος που πυροδοτούν τέτοιες συνθήκες ανεργίας; Πρώτον, λείπει ο ουσιαστικός επαγγελματικός προσανατολισμός. Ενώ τα παιδιά θα πρέπει να γνωρίζουν τα επαγγέλματα ή τέλος πάντων να τους δίνεται η δυνατότητα ανίχνευσης επαγγελμάτων που θα μπορούσαν να έχουν μία προοπτική, μόνο αυτό το πράγμα δεν γίνεται. Οι νέοι μας προχωρούν στα τυφλά σε διάφορα επαγγέλματα ή λόγω ερεθισμάτων που έχουν από την οικογένειά τους. Περί αυτού πρόκειται. Πάντως, ουσιαστικός επαγγελματικός προσανατολισμός δεν υπάρχει.
      Δεύτερον, υπάρχει μία ουσιαστική, αποτελεσματική τεχνική και επαγγελματική εκπαίδευση; Δεν υπάρχει. Έχει γίνει αντικείμενο χρόνιων πειραματισμών, δεν ξέρουμε ποιες είναι οι ειδικότητες στις οποίες θα πρέπει να ρίξουμε το βάρος μας και βεβαίως το όλο σύστημα της τεχνικής και επαγγελματικής εκπαίδευσης χωλαίνει.
      Για να μην αναφερθώ και σε ένα άλλο γεγονός για το οποίο η πολιτική τάξη της χώρας φέρει μεγάλες ευθύνες –εννοώ τους Υπουργούς, τους Υφυπουργούς κ.λπ.- και είναι η ανεξέλεγκτη δημιουργία τμημάτων ΑΕΙ και TEI, διάσπαρτα σε διάφορες περιοχές της χώρας, είτε για να ικανοποιήσει ο τοπικός Βουλευτής εκεί την περιοχή του, είτε ο Υπουργός να ικανοποιήσει την εκλογική του πελατεία. Και στη συνέχεια, βεβαίως, τα τμήματα αυτά φυτοζωούν και παράγουν ανέργους πτυχιούχους. Περί αυτού πρόκειται. 
      Να αναφερθώ και σε μια άλλη παράλογη πρακτική. Είναι δυνατόν να μην καθορίζει το τμήμα τον αριθμό των εισακτέων και ο αριθμός των εισακτέων να καθορίζεται από τον εκάστοτε Υπουργό; Αυτό δεν πυροδοτεί ανεργία; 
      Και, βεβαίως, επιτρέψτε μου να πω και κάτι άλλο, γιατί είναι επίκαιρο. Θα αρχίσει ο διάλογος για την παιδεία. Εμείς συμμετέχουμε. Θα γίνει διάλογος για το εξεταστικό σύστημα. Τι παρατηρούμε; Παρατηρούμε ότι πάρα πολλοί φοιτητές μας μπαίνουν σε τμήματα που δεν θέλουν να μπουν. Αυτό τι συνεπάγεται; Συνεπάγεται ότι είτε γίνονται αιώνιοι φοιτητές, είτε πηγαίνουν απλώς να πάρουν ένα χαρτί, όπως λέμε, ένα πτυχίο, χωρίς όμως έτσι να θέλουν να οδηγηθούν σε μία σταδιοδρομία, διότι αν το ήθελαν, θα έκαναν και επιπρόσθετα μαθήματα εξειδικεύσεως, μεταπτυχιακά κ.λπ., που είναι απαραίτητα σήμερα για να σταδιοδρομήσουν.
      Άρα, λοιπόν, τι σημαίνουν όλα αυτά που ανέλυσα όσον αφορά τις αδυναμίες του εκπαιδευτικού συστήματος; Σημαίνουν ότι εκτός από τις αδυναμίες στην οικονομική πολιτική της χώρας, υπάρχουν πολλά κενά-αδυναμίες και στο εκπαιδευτικό σύστημα της χώρας που παράγουν ανεργία. Και, βεβαίως, υπάρχει και η κακή νοοτροπία της ελληνικής οικογένειας, που μολονότι μετά από φροντιστήρια, μετά από ιδιαίτερα μαθήματα –που όλα αυτά έχουν επιπτώσεις στο εισόδημά της- ξέρει ότι το παιδί που θα περάσει σε ένα ΑΕΙ ή σε ένα ΤΕΙ δεν έχει εξασφαλίσει το επαγγελματικό του μέλλον, εν τούτοις λόγω εμμονών που έρχονται από το παρελθόν, στρέφει τους γόνους της σ’ αυτήν την κατεύθυνση και όχι σε άλλα επαγγέλματα που θα μπορούσαν να έχουν μία προοπτική.
      Άρα, εκ των πραγμάτων έχουμε στρεβλώσεις και όσον αφορά τη νοοτροπία του ελληνικού λαού που και αυτή συμβάλλει αποφασιστικά στην όξυνση της ανεργίας. 
      Κύριε Πρόεδρε, εμείς του Λαϊκού Ορθόδοξου Συναγερμού έχουμε συγκεκριμένες προτάσεις. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Σας έχουμε προτείνει, κυρία Υφυπουργέ –και απάντηση δεν λάβαμε- το εξής: Επανασύσταση της ΜΟΜΑ. Γιατί δεν το κάνετε αυτό το πράγμα;
	Φανταστείτε πόσο θετική επίπτωση θα έχει αυτό σε ακριτικές περιοχές ή σε νησιά της χώρας, όπου άνθρωποι και θα μπορέσουν να βρουν εργασία, αλλά και θα μπορέσουν να γίνουν έργα παραγωγικά για την ανάπτυξη ευαίσθητων περιοχών της χώρας. Δεν το κάνετε. 
	Δεύτερον, έχουμε προτείνει –όχι μόνο εμείς, αλλά και άλλες πολιτικές δυνάμεις- τη θεσμοθέτηση του ελαχίστου εγγυημένου εισοδήματος. Να σας πω γιατί αυτό είναι αναγκαιότητα. Είναι αναγκαιότητα, γιατί δεν υπάρχουν μόνο οι εργαζόμενοι και οι άνεργοι. Υπάρχει και ένα τρίτο κομμάτι της ελληνικής κοινωνίας. Είναι, παραδείγματος χάριν, οι άνθρωποι που θέλουν να εργαστούν αλλά δεν μπορούν. Δεν μπορούν, γιατί, πρώτον, δεν μπορούν βιολογικά. Μπορεί  να είναι ανάπηροι. Δεν μπορούν, γιατί είναι μονογονεϊκές οικογένειες, πράγμα που σημαίνει ότι θα πρέπει κάποιος να κρατήσει τα παιδιά, για να πάει να εργαστεί. Πού θα μείνουν τα παιδιά; Υπάρχουν και άνθρωποι που έχουν εξοβελιστεί απ’ αυτόν το μηχανισμό της εργασίας, γιατί τα επαγγέλματά τους κατέστησαν ανενεργά. Άρα, τι θα κάνουμε γι’ αυτούς τους ανθρώπους; Αυτοί θα πρέπει να μείνουν στο κοινωνικό περιθώριο; Δεν θα πρέπει να εγγυηθεί η πολιτεία ένα ελάχιστο εγγυημένο εισόδημα, προκειμένου να ζήσουν αυτοί οι άνθρωποι. 
	Βεβαίως, σας έχουμε προτείνει κατ’ επανάληψη ότι στο στόχο είναι να προχωρήσουμε σε ένα πρότυπο πρόγραμμα μέσω ΟΑΕΔ και Οργανισμών Τοπικής Αυτοδιοίκησης συνεργατικών επιχειρήσεων ανέργων. Αυτό είναι πάρα πολύ σημαντικό. Μπορεί να υλοποιηθεί μέσα από τα τοπικά σύμφωνα απασχόλησης. 
	Βεβαίως, έχουμε προτείνει και κάτι άλλο. Το επίδομα ανεργίας θα πρέπει να υπάρξει ένας ειδικός λογαριασμός, ώστε να δίνεται και σε αυτοαπασχολούμενους, σε επιχειρηματίες, διότι με την κρίση που βιώνουμε βλέπετε ότι τα λουκέτα αυξάνουν. Άρα, άνθρωποι, οι οποίοι επιχειρηματίες όντες μένουν στο δρόμο, θα είναι εντελώς ξεκρέμαστοι! 
	Σε κάθε περίπτωση, λοιπόν, εμείς θεωρούμε ότι υπάρχουν δράσεις, όπως είναι και η εργασία στον κοινωνικό τομέα, όπου μπορούμε να εμπλέξουμε και την Τοπική Αυτοδιοίκηση, προκειμένου να αμβλυνθεί τουλάχιστον αυτό  το φαινόμενο της ανεργίας. Θεωρούμε πως είναι ένα πρόβλημα που θα πρέπει να απασχολήσει όλες τις πολιτικές δυνάμεις πέρα από μικροκομματικές η οποιεσδήποτε άλλες τοποθετήσεις. Εμείς από την πλευρά μας είμαστε διατεθειμένοι να συμβάλουμε σε  ένα γόνιμο διάλογο για την εξεύρεση λύσεων στο θέμα αυτό, όπως και σε όλα τα άλλα μεγάλα θέματα που απασχολούν στην ελληνική κοινωνία. 
(Χειροκροτήματα από την πτέρυγα του ΛΑΟΣ)
    	ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και τρεις συνοδοί -καθηγητές από το 14ο  Γυμνάσιο Πειραιά. 
    Η Βουλή σας καλωσορίζει.
    (Χειροκροτήματα από όλες τις πτέρυγες της Βουλής)
    Κυρίες και  κύριοι συνάδελφοι, η συζήτηση συνεχίζεται με τον κατάλογο των αγορητών επί της αρχής. Πρώτος ομιλητής από τη Νέα Δημοκρατία είναι ο κ. Ελευθέριος Αυγενάκης, ο οποίος έχει το λόγο για επτά λεπτά. 
    ΕΛΕΥΘΕΡΙΟΣ ΑΥΓΕΝΑΚΗΣ: Κύριε Υπουργέ, κυρίες και κύριοι συνάδελφοι, η σημερινή διεθνής οικονομική κρίση προκαλεί εκτεταμένους προβληματισμούς σε όλες τις χώρες της υφηλίου. Η ένταση, η έκταση και η παρατεταμένη διάρκεια του φαινομένου καθιστά αναγκαία τη λήψη μέτρων για την προστασία των εθνικών οικονομιών. Βεβαίως, η ελληνική οικονομία αποδείχθηκε πιο ανθεκτική από άλλες, λόγω της μεταρρυθμιστικής στρατηγικής που έχει ακολουθήσει η Κυβέρνηση της Νέας Δημοκρατίας. Ωστόσο, το διεθνές ασταθές οικονομικό περιβάλλον δημιουργεί και στη χώρα μας αβεβαιότητα και επηρεάζει πολύ έντονα τις ασθενέστερες κοινωνικά ομάδες. 
    Η Κυβέρνηση της Νέας Δημοκρατίας έχει λάβει στην παρούσα πολύ δύσκολη οικονομική συγκυρία πολύ σημαντικά μέτρα τόσο για τη θωράκιση της ελληνικής οικονομίας, όσο και για την προστασία των Ελλήνων πολιτών. Νομίζω  πως το αναγνωρίζουμε όλοι μας. Είμαι όμως σίγουρος, πως αυτό το αναγνωρίζουν και οι πολίτες. Αυτό αποδείχθηκε και με πρόσφατα μέτρα που πήρε η Κυβέρνηση για τους αγρότες, υιοθετώντας ένα σχέδιο στήριξης 500.000.000 ευρώ, ποσό υπέρογκο, ποσό που φανερώνει ότι το οικονομικό οπλοστάσιο της χώρας παραμένει ισχυρό. Όμως, πρέπει να είμαστε πολύ προσεκτικοί. 
    Από την αρχή που ξέσπασε η διεθνής οικονομική κρίση η χώρα μας έλαβε άμεσα αποφάσεις για την εγγύηση των καταθέσεων στις Τράπεζες. 
Κατάρτισε άμεσα συνολικό σχέδιο δράσης, το οποίο διαρκώς και εμπλουτίζεται ανάλογα με τις διεθνείς εξελίξεις και τις ευρωπαϊκές αποφάσεις, ενώ προωθεί συνεχώς νέα μέτρα και δράσεις τόσο για τους τομείς που πλήττονται περισσότερο όσο και για τους συμπολίτες μας, που αντιμετωπίζουν μεγαλύτερες δυσκολίες. 
      Ως εκ τούτου, κυρίες και κύριοι συνάδελφοι, με απόλυτα υπεύθυνη διαχείριση των δημοσιοοικονομικών δεδομένων εξαντλεί κάθε περιθώριο πρώτον, για τη στήριξη των τομέων που πλήττονται περισσότερο, δεύτερον, για τη θωράκιση της απασχόλησης, αλλά και τρίτον, για την προστασία των οικονομικά αδύναμων. Στο ίδιο πλαίσιο εντάσσονται και οι δράσεις για τη στήριξη της απασχόλησης του αγροτικού κόσμου, του τουρισμού, των μικρών και μεσαίων επιχειρήσεων. Συγκεκριμένα, όσον αφορά την αγορά εργασίας: Με ευθύνη της Υπουργού Απασχόλησης άνοιξε συγκροτημένος κύκλος δράσεων που αφορά πάνω από ένα εκατομμύριο πολίτες και ξεπέρασε τα 2.000.000.000 ευρώ εθνικών και βεβαίως κοινοτικών πόρων. Από αυτά περισσότερα από 1.000.000.000 ευρώ αφορούν στοχευμένες δράσεις με τις οποίες παρέχεται μέχρι το τέλος του 2009 υποστήριξη σε διακόσιες χιλιάδες άνεργους. 
      Επιτρέψτε μου να σημειώσω ότι η πρώτη δέσμη προγραμμάτων για πενήντα τρεις χιλιάδες θέσεις εργασίας περιλαμβάνει τα παρακάτω: Πρώτον, διπλασιάστηκε για τριακόσιες χιλιάδες επιδοτούμενους ανέργους το δώρο για τις γιορτές και καταβλήθηκε στα μέσα του Δεκεμβρίου, με κόστος 70.000.000 ευρώ. Δεύτερον, μετατράπηκε το επίδομα ανεργίας σε επίδομα για την απασχόληση εξήντα χιλιάδων συμπολιτών μας, με κόστος 310.000.000 ευρώ. Τρίτον, προκηρύχθηκαν ήδη και επεκτείνονται προγράμματα κατάρτισης στις μικρές και πολύ μικρές επιχειρήσεις για τη διατήρηση της απασχόλησης και τη βελτίωση της ανταγωνιστικότητας και της θέσης τους, με κόστος 500.000.000 ευρώ. Τέταρτον, έχουν ήδη προκηρυχθεί και προγραμματίζεται η προκήρυξη και νέων προγραμμάτων για την προώθηση ανέργων στην απασχόληση για τη δημιουργία ευκαιριών στους νέους που εγκαταλείπουν το σχολείο και για τη στήριξη νέων επιστημόνων σε ένα δικό τους ξεκίνημα, με συνολικό κόστος 380.000.000 ευρώ. 
      Είναι αυταπόδεικτο. Νομίζω ότι τα μέτρα αυτά είναι πολύ σημαντικά. Σίγουρα όμως, όταν τα κρίνουμε πρέπει να έχουμε στο μυαλό μας ότι δεν είναι δυνατόν να εξαντλήσουμε τα όρια της οικονομίας μας από την αρχή, καθώς σύμφωνα με όλους τους οικονομικούς αναλυτές η διεθνής οικονομική κρίση θα έχει παρατεταμένη διάρκεια. Επιπροσθέτως, σήμερα βρισκόμαστε στην ευχάριστη θέση να ανακοινώσουμε και επιπρόσθετα μέτρα για τη στήριξη της απασχόλησης. Σήμερα γινόμαστε για ακόμα μία φορά μάρτυρες του ότι οι δεσμεύσεις της ελληνικής Κυβέρνησης και του ίδιου του Πρωθυπουργού, του Κωνσταντίνου Καραμανλή, τηρούνται στο ακέραιο, παρά το ότι κάποιοι –ευτυχώς όχι όλοι- συνάδελφοι της Αξιωματικής Αντιπολίτευσης και κατ’ επέκτασιν κάποια φιλικά προς εσάς Μέσα Ενημέρωσης και κάποιοι δημοσιογράφοι έχουν ισοπεδώσει και έχουν μηδενίσει τα πάντα. 
      Στο πλαίσιο αυτό, μόλις στις αρχές αυτής της εβδομάδας που διανύουμε, η ίδια η Υπουργός Απασχόλησης κι εσείς, κυρία Υφυπουργέ, παρουσιάσατε επίσημα το νέο επιχειρησιακό πρόγραμμα για την προγραμματική περίοδο 2007-2013, συνολικού προϋπολογισμού 3.000.000.000 και 13.000.000 ευρώ. Η στόχευση του νέου επιχειρησιακού προγράμματος είναι διπλή: Αφ’ ενός προωθεί την ανάπτυξη και την αξιοποίηση του ανθρώπινου δυναμικού της χώρας και αφ’ ετέρου ενισχύει την κοινωνική συνοχή με έμφαση στους νέους, στις γυναίκες και στις ευπαθείς κοινωνικές ομάδες. Οι συγκεκριμένες δράσεις του επιχειρησιακού προγράμματος είναι η ενίσχυση της προσαρμοστικότητας των εργαζομένων και των επιχειρήσεων, η διευκόλυνση της πρόσβασης στην απασχόληση, η προώθηση της κοινωνικής ενσωμάτωσης και η προώθηση των θεμάτων ισότητας των φύλων. 
      Σημειώστε, αγαπητοί συνάδελφοι, ότι από το συγκεκριμένο πρόγραμμα ωφελούμενοι θα είναι διακόσιες ενενήντα χιλιάδες άνεργοι, διακόσιες εβδομήντα πέντε χιλιάδες εργαζόμενοι, πενήντα τρεις χιλιάδες και πλέον άτομα ευπαθών κοινωνικών ομάδων, καθώς και κάθε χρόνο δεκαπέντε χιλιάδες επτακόσιες γυναίκες. Αυτό μόνο από τις δράσεις συμφιλίωσης επαγγελματικής και οικογενειακής ζωής. Το επιχειρησιακό πρόγραμμα ανάπτυξης ανθρώπινου δυναμικού του ΕΣΠΑ, που έχει ήδη ξεκινήσει, θα περιλαμβάνει εντός του πρώτου εξαμήνου του 2009 προκηρυγμένα έργα συνολικού προϋπολογισμού τουλάχιστον μισού δισεκατομμυρίου ευρώ. Ειδικότερα, έχουν εκχωρηθεί ήδη στον ΟΑΕΔ 510.000.000 ευρώ, στην ειδική υπηρεσία-Τομέα Υγείας και Κοινωνικής Αλληλεγγύης 402,3 εκατομμύρια ευρώ, στην υπηρεσία διαχείρισης της κοινοτικής πρωτοβουλίας EQUAL με τίτλο «Ενδιάμεσος φορέας διαχείρισης του άξονα για την πλήρη ενσωμάτωση του συνόλου και του ανθρώπινου δυναμικού σε μία κοινωνία ίσων ευκαιριών» 250.000.000 ευρώ, στην «Επαγγελματική Κατάρτιση Α.Ε.» 250.000.000 ευρώ για δράσεις ενίσχυσης μικρών επιχειρήσεων, ενώ στις περιφέρειες μόλις 42.000.000 ευρώ για ενέργειες στήριξης ηλικιωμένων ατόμων που χρήζουν  βοήθειας και για την ενίσχυση της αποτελεσματικότητας των έμμεσα ωφελούμενων ατόμων. 
      Αξίζει επίσης να υπογραμμίσω την επιτυχή ολοκλήρωση του επιχειρησιακού Προγράμματος «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης, του οποίου η απορρόφηση έχει ήδη φθάσει στο 96%, ενώ έχει ξεπεράσει τους ποσοτικούς στόχους που είχαν τεθεί. Συγκεκριμένα, πάνω από εκατόν πενήντα εννέα χιλιάδες άτομα ωφελούνται μέσω των Προγραμμάτων «Επιδότηση Επιχειρήσεων» από τον ΟΑΕΔ, τριακόσιες ογδόντα έξι χιλιάδες άτομα συμμετείχαν σε Προγράμματα Συνεχιζόμενης Κατάρτισης και τριάντα μία χιλιάδες διακόσιες γυναίκες ενισχύθηκαν  μέσω ολοκληρωμένων παρεμβάσεων και θετικών δράσεων.
      Δεν ονειροβατούμε.  Ξέρουμε ότι δεν λύθηκε το πρόβλημα των ανέργων νέων. Ωστόσο, αξίζει να εκτιμήσουμε και να βγάλουμε συμπεράσματα με όλα τα στοιχεία, μα με όλα τα στοιχεία και με ειλικρίνεια και το χέρι στην καρδιά.
      Κυρίες και κύριοι συνάδελφοι, τα μέτρα της Κυβέρνησης για την ενίσχυση της απασχόλησης, όπως εύκολα γίνεται κατανοητό, αποτελούν μία επιπρόσθετη απόδειξη ότι τα λόγια γίνονται πράξη. Η Κυβέρνηση της Νέας Δημοκρατίας έχει ήδη ξεκινήσει την υλοποίηση σημαντικών δράσεων. Σ’ αυτήν την προσπάθεια, όμως, πρέπει να κινούμαστε με προσοχή και υπευθυνότητα, ώστε να μην υπερβαίνουμε τις αντοχές των οικονομιών μας και να μη θέτουμε σε κίνδυνο την αναγκαία δημοσιονομική ισορροπία.
      Πολιτικές δράσεις για τη στήριξη των τομέων που πλήττονται περισσότερο, κυρίως για την προστασία της απασχόλησης και για την ανακούφιση των συμπολιτών μας που έχουν μεγαλύτερη ανάγκη, είναι απολύτως κρίσιμες. Με αυτό τα πλάνο κινείται η κυβερνητική πολιτική, με αυτές τις βασικές θέσεις προχωράμε μπροστά και αντιμετωπίζουμε τη διεθνή οικονομική κατάσταση.
      Κυρίες και κύριοι συνάδελφοι, κλείνοντας θέλω να πω τούτο:	Στην πολιτική είναι σημαντικό να σκεπτόμαστε, να σχεδιάζουμε και να πράττουμε. Όμως, στην μικροπολιτική που πολλές φορές δυστυχώς ακολουθείτε, τέτοιου είδους ζητήματα πρέπει να τα ακουμπάμε με πολύ μεγάλη προσοχή, ιδιαιτέρως όταν αφορούν τους νέους και τις νέες και τα θέματα, όπως αυτά της ανεργίας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αυγενάκη.
      Το λόγο έχει από το ΠΑΣΟΚ η Βουλευτής κ. Παρασκευή Χριστοφιλοπούλου για επτά λεπτά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Λυπάμαι πολύ που η σημερινή πραγματικότητα μάλλον διαψεύδει τα όσα μεταρρυθμιστικά μας είπε ο προηγούμενος συνάδελφος ο κ. Αυγενάκης από τη Νέα Δημοκρατία. Και έχω μπροστά μου μια εφημερίδα καθόλου, θα έλεγε κάποιος, φιλική προς το κόμμα της Αξιωματικής Αντιπολίτευσης, αλλά καθ’ όλα έγκριτη, του συντηρητικού χώρου, την «ΚΑΘΗΜΕΡΙΝΗ». Διαβάζω τον τίτλο από το οικονομικό φύλλο: «Έκθεση κόλαφος της Κομισιόν για τις μεταρρυθμίσεις και το έλλειμμα». Αυτά λέει η «ΚΑΘΗΜΕΡΙΝΗ», κύριε συνάδελφε και όχι εγώ.
      Λοιπόν, οι μεταρρυθμίσεις, δηλαδή το έργο που ανέβασε ο κ. Καραμανλής προσπαθώντας να μας πείσει ότι θέλει να είναι χρήσιμος και όχι αρεστός γι’ αυτόν τον τόπο, κατέβηκε τις προάλλες με πάταγο. Με έναν πάταγο και κάποια αποδοκιμασία, η οποία φάνηκε στις δημοσκοπήσεις. Οι δημοσκοπήσεις έπαιξαν το ρόλο της αποδοκιμασίας και κατέβηκε το έργο, «θα είμαι χρήσιμος και όχι αρεστός». Ανέβηκε το έργο «όχι δώστε και σώστε», αλλά «δώστε για να σωθούμε», «ανοίξτε τα άδεια ταμεία και δώστε παροχές». Αυτή είναι η σταθερότητα, αυτό είναι το σχέδιο, αυτή είναι η οργάνωση της Κυβέρνησης. Και έρχομαι εν προκειμένω σ’ αυτά που λέει η έκθεση της Κομισιόν, για να δούμε τι σχέση έχουν με την αγορά εργασίας, την ανεργία και την προώθηση της απασχόλησης που έχουμε σήμερα για συζήτηση.
       Κατ’ αρχάς ζητάει δημοσιονομική εξυγίανση. Μα, η Κυβέρνηση της Νέας Δημοκρατίας δεν έκανε την απογραφή όπως την ήθελε αυτή, στα γραφεία του Υπουργείου Οικονομίας -αντί να την κάνει έστω μία διακομματική επιτροπή- και είπε ότι εμείς φταίγαμε για τα ελλείμματα; Και σήμερα, πέντε χρόνια μετά, αφού υποτίθεται εξυγίανε το δημοσιονομικό, γιατί μας μιλάνε ακόμα γι’ αυτό; Γιατί άραγε έκανε τη λεγόμενη ασφαλιστική μεταρρύθμιση, που έβαλε στις πλάτες των εργαζομένων επιπλέον χρόνια για να βγουν στη σύνταξη και ιδιαίτερα των γυναικών; Γιατί έκανε αυτή την ασφαλιστική μεταρρύθμιση που έκοψε τις πρόωρες συντάξεις, τσεκούρωσε τις επικουρικές συντάξεις και μείωσε το εισόδημα, χωρίς να φέρει καμμία εξυγίανση στα Ταμεία, όπως διαπιστώνετε σήμερα και από την έκθεση-κόλαφο της Κομισιόν; Πώς έκανε η Κυβέρνηση την δήθεν επανίδρυση του κράτους αφού πάλι αυτή η έκθεση μας μιλάει για την ανάγκη εκσυγχρονισμού της Δημόσιας Διοίκησης. Και οι ελεγκτικοί μηχανισμοί έχουν καταρρακωθεί. Εν προκειμένω ο κ. Τιμοσίδης σας είπε πολύ γλαφυρά ότι οι κατ’ εξοχήν μηχανισμοί προστασίας των ανέργων, των εργαζομένων σε ανασφάλιστη εργασία, σε μαύρη εργασία, που δεν είναι άλλοι από το Σώμα Επιθεώρησης Εργασίας, τόσο το σκέλος της κοινωνικής επιθεώρησης, όσο και το σκέλος που αφορά την υγιεινή και ασφάλεια στην εργασία, έχουν καταρρακωθεί σήμερα. 
      Μετά τα πρώτα τετρακόσια πενήντα περίπου στελέχη που μπήκαν στο ΣΕΠΕ επί ΠΑΣΟΚ με προκήρυξη και με διαφανέστατες μεθόδους -όχι όπως μπαίνουν από το παράθυρο στρατιές ανέργων με «STAGE» επί των κυβερνήσεων της Νέας Δημοκρατίας-  δεν προσθέσατε ούτε έναν εργαζόμενο στο ΣΕΠΕ, κυρία Υπουργέ. Πέντε χρόνια, ούτε ένα στέλεχος επιπλέον στις ελεγκτικές υπηρεσίες. Και αυτή τη στιγμή υπηρετούν πολλοί αγροφύλακες σε όλη τη χώρα, γιατί βέβαια τα ζιζάνια έχουν πολύ μεγαλύτερη ανάγκη προστασίας στα χωράφια από όση ανάγκη προστασίας έχουν οι γυναίκες και οι άνδρες οι οποίοι δουλεύουν σε πάρα πολλές μικρές και μεγάλες επιχειρήσεις και χρειάζονται το ρυθμιστικό ρόλο του κράτους. Αυτά είναι τα πεπραγμένα και ως προς αυτό το σκέλος και τα διαπιστώνει και επισήμως, όπως είπα, και η Κομισιόν. Και αυτά, διότι κατηγορούμεθα ότι κάνουμε αντιπολίτευση για την αντιπολίτευση.
      Έρχομαι στο μείζον ζήτημα που ζητάει η επιτροπή σήμερα –και θα ήθελα να το διαβάσω- να εκσυγχρονιστεί το πλαίσιο προστασίας των εργαζομένων μειώνοντας το μη μισθολογικό κόστος των χαμηλόμισθων ενισχύοντας τις ενεργητικές πολιτικές εργασίας και μετατρέποντας τη μαύρη εργασία σε κανονική. Και επίσης, ζητάει η Κομισιόν, να ενισχυθεί η αποτελεσματικότητα απορρόφησης των πόρων των διαρθρωτικών ταμείων. 
      Χθες με τυμπανοκρουσίες η κυρία Υπουργός Απασχόλησης εξήγγειλε το επιχειρησιακό πρόγραμμα για την ανάπτυξη του ανθρώπινου δυναμικού. Ο προηγούμενος συνάδελφος απαρίθμησε σειρά μέτρων διαχρονικά. Αυτού του είδους τα μέτρα χρηματοδοτούνται από επιχειρησιακά προγράμματα. Αναρωτιόμαστε εμείς, το ΠΑ.ΣΟ.Κ: «Γιατί δεν έχει απορροφηθεί ακόμα -γιατί δεν έχει ξεκινήσει τίποτα- ούτε ένα ευρώ από το πρόγραμμα 2007-2013»; Τόση είναι η εγρήγορση, η αποτελεσματικότητα, η ταχύτητα της Κυβέρνησης και η μέριμνα εν προκειμένω για τους ανέργους της χώρας, που μένει ανενεργό το επιχειρησιακό πρόγραμμα και σπεύδουμε εν μέσω κρίσης και απολύσεων, να μιλήσουμε για αριθμούς με τυμπανοκρουσίες όταν οι άνθρωποι στις γειτονιές που δουλεύουν καθημερινά το μεροκάματο πραγματικά στενάζουν. 
      Εμείς περιμένουμε το ρόλο του κράτους. Βλέπουμε τρεις σημαντικότατους ρόλους. Οι επενδύσεις σε δυναμικούς, σε νέους τομείς της οικονομίας, που θα φέρουν θέσεις εργασίας. Όχι βέβαια έτσι απλά. Γιατί όταν το κράτος δίδει προς τον ιδιωτικό τομέα ποσά και επενδύει, θα πρέπει να συνδέσει αυτές τις επενδύσεις με τη δημιουργία νέων θέσεων εργασίας. Τι έκανε όμως η Κυβέρνηση; Η Κυβέρνηση με το που ανέλαβε την εξουσία το 2004, αμέσως ανέτρεψε τον προηγούμενο αναπτυξιακό νόμο που συνέδεε τις επενδύσεις με τη δημιουργία θέσεων εργασίας. Αυτό έκανε και αυτό συνεχίζει να κάνει μέχρι σήμερα. Βεβαίως οι δημόσιες επενδύσεις μειώνονται και φέτος, που είναι κάτι εκτός πραγματικότητας. Και δεν το λέμε εμείς, αλλά  έγκριτος οικονομολόγος καθηγητής πανεπιστημίου ο οποίος έκρινε ότι αυτό και η επιβάρυνση των φόρων εν μέσω οικονομικής κρίσης που προέβλεψε ο προϋπολογισμός, που μόλις ψηφίσατε κύριοι της Νέας Δημοκρατίας, είναι πραγματικά –μιλώντας ειρωνικά- για «νόμπελ οικονομίας»! Αυτές οι πολιτικές δεν μπορούν να δημιουργήσουν θέσεις εργασίας. Θέσεις εργασίας θα δημιουργηθούν συνδέοντας, όπως είπα, τις επενδύσεις με τη δημιουργία τους, βάζοντας π.χ. ποσά αφορολόγητου για δημιουργία θέσεων εργασίας όμως, όχι αφορολόγητο, χωρίς προϋποθέσεις. Εσείς χαρίζετε 1.000.000.000 ευρώ σε κάθε προϋπολογισμό στις μεγάλες τράπεζες και στις επιχειρήσεις και για τις νέες θέσεις εργασίας μας μιλάτε με ωραία λόγια εδώ πέρα. Αυτά κάνει η Κυβέρνησή σας. 
      Για να μπορέσει κάποιος να δημιουργήσει θέσεις εργασίας πρέπει να το βάλει μέσα στο κίνητρο, πρέπει να κάνει προγράμματα επιδότησης των ασφαλιστικών εισφορών, ούτως ώστε το μη μισθολογικό κόστος της εργασίας να ελαφρύνει και να μπορούν πραγματικά να προσληφθούν νέοι άνθρωποι και γυναίκες, μεγάλες κατηγορίες του πληθυσμού που πλήττονται από την ανεργία. Και τέλος, πρέπει να υπάρξουν αντικειμενικές στοχευμένες διαφανείς ενισχύσεις προς τους ασθενέστερους, με τον αναλυτικό τρόπο που οι δικές μας προτάσεις μιλούν για το εφάπαξ επίδομα αλληλεγγύης και το επίδομα θέρμανσης και όχι μοιράσματα χιλιάρικων χωρίς κριτήρια, χωρίς διαφάνεια σε ανέργους και να μας κατηγορείτε επιπλέον ότι διαφωνούμε. Συμφωνούμε σε μία σωστή πραγματική ενίσχυση των ασθενέστερων και σε μία πολιτική συνδυασμού επενδύσεων και κινήτρων, για να γίνει πραγματικότητα το όραμα μιας ευκαιρίας για κάθε Έλληνα και κάθε Ελληνίδα.
      Εμείς βεβαίως δραττόμεθα της  ευκαιρίας από αυτήν την πρόταση νόμου που έφερε το ΚΚΕ για να πούμε ότι η διακομματική συνεργασία έστω σε μία «μίνιμουμ» συναίνεση είναι πάντα καλή, γιατί το ζήτημα της ανεργίας μας αγγίζει όλους. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ο κ. Ιωάννης Πρωτούλης από το ΚΚΕ έχει το λόγο για επτά λεπτά.
      ΙΩΑΝΝΗΣ ΠΡΩΤΟΥΛΗΣ: Κυρίες και κύριοι συνάδελφοι, η πρόταση νόμου που κατέθεσε το ΚΚΕ είναι και κάλεσμα για αγώνα στους εργατοϋπαλλήλους και ιδιαίτερα στους νέους και νέες εργαζομένους, την πλειοψηφία των παιδιών των λαϊκών οικογενειών που ζουν κάτω από το βάρος της ανεργίας ή με το φόβο της ανεργίας και της απόλυσης. 
      Ιδιαίτερα σήμερα αυτή η πρόταση δεν είναι μόνο επίκαιρη, αλλά θεωρούμε ότι είναι και εφόδιο στον αγώνα των εργαζομένων ιδιαίτερα στις μέρες μας που η τρομοκρατία της απόλυσης κυριαρχεί στους εργασιακούς χώρους, που διαμορφώνεται ένα κλίμα υποταγής των εργαζομένων και επίσης υπάρχει  ασφυκτική πίεση –θα μπορούσαμε να την πούμε- με το μπιστόλι στον κρόταφο για να παραιτηθούν οι εργαζόμενοι από όλα τα εργασιακά και ασφαλιστικά τους δικαιώματα, το ωράριο εργασίας, την ασφάλιση, τις μέρες δουλειάς, το μισθό, τη συλλογική σύμβαση εργασίας. 
      Δεν είναι υπερβολικό να πούμε ότι η εργοδοσία ιδιαίτερα τους τελευταίους μήνες έχει αποθρασυνθεί και αυτό θα συνεχιστεί και το επόμενο διάστημα. Και πλέον έχει και τη δυνατότητα να το κάνει με τους νόμους που ψήφισε η Κυβέρνηση, όπως και τους νόμους που ψήφισε η προηγούμενη κυβέρνηση του ΠΑΣΟΚ, τις κοινοτικές οδηγίες, κατευθύνσεις που έχετε όλοι οι οπαδοί που ψηφίσατε στο Μάαστριχτ. 
      Στις βιομηχανικές ζώνες αυτήν την περίοδο που μιλάμε αρχίζουν και εφαρμόζονται οι προτάσεις του Προέδρου του ΕΒΕΑ  για τέσσερις μέρες δουλειά, δύο ανεργία, τρεις μέρες δουλειά, τρεις μέρες ανεργία. Η εργοδοσία προκλητικά δεν ασφαλίζει τους εργαζόμενους, τους κλέβει μέρες ασφάλισης. Δεν ξέρουμε αν είναι αληθινό, μπορείτε να το επιβεβαιώσετε ή να το διαψεύσετε. Στις εφημερίδες γράφεται ότι τριάντα επτά επιθεωρητές εργασίας έκαναν έρευνα σε αυτό που μπόρεσαν, σε πάνω από είκοσι μία χιλιάδες περίπου επιχειρήσεις και βρήκαν δυόμισι χιλιάδες επιχειρήσεις να έχουν εργάτες ανασφάλιστους. Να φανταστούμε δηλαδή τι γίνεται! Ιδιαίτερα στον κλάδο της κατασκευής, που ήδη βρίσκεται σε κρίση, η ανασφάλιστη εργασία τείνει να γίνει καθεστώς, μισθοί δεν δίνονται για μήνες και για συλλογικές συμβάσεις ούτε λόγος. 
      Καταλαβαίνει κάποιος τι γίνεται στους τόπους εργασίας, αν λάβει υπόψιν του ότι το 75% των εργαζόμενων στον ιδιωτικό τομέα είναι ασυνδικάλιστοι. Και καταλαβαίνει κάποιος τι γίνεται ιδιαίτερα σε κλάδους που δουλεύουν νέοι σε ηλικία εργαζόμενοι, που όχι μόνο η συντριπτική πλειοψηφία είναι ασυνδικάλιστη, αλλά υπάρχει και μικρή κοινωνική πείρα υπεράσπισης δικαιωμάτων. 
      Τα παραδείγματα που ζούμε το τελευταίο διάστημα, το παράδειγμα της μετανάστριας που πληρώθηκε με βιτριόλι για τη δράση της, το παράδειγμα νέων που αντιστέκονται, όπως οι νέοι στην πολυεθνική των «JUMBO» που δέχονται απειλές για τη ζωή τους, προσπάθειες εξαγοράς για να μην συνδικαλιστούν, φανερώνει και την τρομοκρατία που αρχίζει και βασιλεύει στους χώρους δουλείας. Δεν δεχόμαστε με λίγα λόγια να πληρώσουν και σήμερα την καπιταλιστική κρίση με την ανεργία και τις απολύσεις αυτοί που πλήρωσαν τα εντυπωσιακά κέρδη τον προηγούμενο χρόνο. 
      Η ανεργία χρειάζεται να το πούμε ότι είναι το πιο πρόσφορο μέσο για να αφαιρεθούν δικαιώματα, για να ενταθεί η εκμετάλλευση. Δεν είναι μόνο σύμφυτη και χρήσιμη για το σύστημα της εκμετάλλευσης, αλλά είναι και η βασική πρόφαση για όλα τα αντεργατικά μέτρα που πάρθηκαν σε επίπεδο Ευρωπαϊκής Ένωσης και εξειδικεύτηκαν στη χώρα μας από τις κυβερνήσεις της Νέας Δημοκρατίας και του ΠΑΣΟΚ πρώτα και κύρια με τη στρατηγική της Λισαβόνας. 
      Την αντιμετώπιση της ανεργίας είχε προμετωπίδα της η στρατηγική της Λισαβόνας από το 2000, από το 2001 κατά συνέπεια και τα προγράμματα της Νέας Δημοκρατίας και του ΠΑΣΟΚ που μοιάζουν σαν δύο σταγόνες νερό. Του χρόνου κλείνει μία δεκαετία από τη στρατηγική της Λισαβόνας. 
      Τα μέτρα που πάρθηκαν τότε δήθεν για την αντιμετώπιση της ανεργίας των νέων ήταν: Ένταση των ελαστικών μορφών απασχόλησης, κατάργηση των συλλογικών συμβάσεων, αύξηση του εργάσιμου χρόνου με τη διάσπασή του σε ενεργό και ανενεργό, μείωση του μη μισθολογικού κόστους, πρακτικά τη διάλυση των κοινωνικοασφαλιστικών συστημάτων, επίσης κίνητρα στους εργοδότες, φορολογικές ελαφρύνσεις, επιδοτήσεις για ανασφάλιστη εργασία, όπως η εξειδίκευση της Ελλάδας της πρότασης του Προέδρου του ΠΑΣΟΚ για τετράχρονη ανασφάλιστη εργασία από το Λαύριο, κίνητρα για την απασχόληση της πρακτικής άσκησης. 
Αλλάξατε το δόγμα της επιδότησης της εργασίας με το να επιδοτείται η ανεργία, δηλαδή έχουμε επιδότηση της εργοδοσίας με τα λεφτά που έδινε ο άνεργος όσο ήταν εργαζόμενος. Τα ιδεολογήματα της ανταγωνιστικότητας ότι πρέπει να ανέβει κ.λπ. είναι το αποτέλεσμα της στρατηγικής της Λισαβόνας που έχετε στα προγράμματά σας και καμαρώνετε. 
      Το αποτέλεσμα με βάση τα στοιχεία της ίδιας της Ευρωπαϊκής Ένωσης είναι ότι η ανεργία των νέων αυξήθηκε θεαματικά ακολουθώντας τη γενική ανεργία σ’ όλες τις χώρες της Ευρωπαϊκής Ένωσης με «πρωταθλήτρια» στην ανεργία των νέων τη δική μας χώρα. Στην Ελλάδα του 2009 ένας στους τέσσερις νέους βρίσκεται στην ανεργία, η οποία ξεπερνά το 25%. Οι νέες θέσεις εργασίας που τάξατε δεν ήταν άλλες από τις συμβάσεις ορισμένου χρόνου, τις συμβάσεις μιας μέρας, τις εβδομήντα χιλιάδες θέσεις με το Πρόγραμμα «STAGE» με την «ομηρία» και τη συνέχιση της εξαγοράς συνειδήσεων, με τα ίδια που έκαναν και οι προηγούμενοι από σας.
	Η πολιτική που εφαρμόστηκε, η στρατηγική της Λισαβόνας είχε κανένα αποτέλεσμα; Εμείς λέμε ότι είχε ως αποτέλεσμα την ανάπτυξη της κερδοφορίας των μονοπωλίων των επιχειρήσεων με την ένταση της εκμετάλλευσης και την πτώση της τιμής της εργατικής δύναμης. Είχε αποτέλεσμα. Οι ελληνικές επιχειρήσεις βρέθηκαν στην πρώτη θέση της κερδοφορίας σε ευρωπαϊκό επίπεδο και οι νέοι και οι νέες της χώρας μας «πρωταθλητές» στην ανεργία. 
      Επομένως, είναι η ώρα να κριθεί η αποτελεσματικότητα της πολιτικής σας από το λαό και τη νεολαία, να κριθεί με βάση την πείρα της ζωής η ένωση της ευρωπαϊκής πλουτοκρατίας που ονομάζεται Ευρωπαϊκή Ένωση. 
      Πρέπει να μας πείτε το εξής: Τα προγράμματα επαγγελματικής εκπαίδευσης αύξησαν την ανεργία; Δεν την αύξησαν; Αυτό που αύξησαν κατά κύριο λόγο ήταν η κοροϊδία των ανέργων. Τα προγράμματα νεανικής επιχειρηματικότητας τι αποτέλεσμα είχαν; Ένα αποτέλεσμα βλέπουμε εμείς, ότι φούσκωσαν τις τσέπες των διαφόρων «τρωκτικών» των ευρωπαϊκών κονδυλίων και των μόνων κλακαδόρων της Ευρωπαϊκής Ένωσης στη χώρα μας και αύξησαν τις αυταπάτες στους νέους. Τα διάφορα προγράμματα αντιμετώπισης της ανεργίας τι αποτελέσματα έχουν; Δέκα χρόνια πέρασαν από την στρατηγική της Λισαβόνας και ο κόσμος και η νεολαία δεν μπορούν να περιμένουν άλλα τόσα.
	ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Πρωτούλη από το Κομμουνιστικό Κόμμα Ελλάδας.
	Ο κατάλογος των ομιλητών συνεχίζεται με τον Βουλευτή Θεσσαλονίκης του ΛΑΟΣ κ. Κυριάκο Βελόπουλο.
	Ορίστε, κύριε συνάδελφε, έχετε το λόγο για επτά λεπτά.
	ΚΥΡΙΑΚΟΣ ΒΕΛΟΠΟΥΛΟΣ: Ευχαριστώ πολύ, κύριε Πρόεδρε.
	Είμαι ιδιαίτερα χαρούμενος, γιατί από τα θεωρεία μας ακούνε νέα παιδιά. Είμαι χαρούμενος γιατί θα ακούσουν εδώ μέσα τουλάχιστον κάποιους να μιλούν τη γλώσσα της αλήθειας χωρίς διάθεση υποκρισίας, χωρίς διάθεση «φτιασιδώματος» μιας Ελλάδας που τα τελευταία τριάντα χρόνια παραπαίει από τις επιλογές των δύο μεγαλύτερων κομμάτων. Δεν λέω, «δύο μεγάλων». Για μένα είναι απλώς δύο μεγαλύτερα κόμματα, γιατί αν ήταν μεγάλα θα είχαν δώσει και λύσεις. Τα δύο μεγαλύτερα κόμματα λοιπόν, οδήγησαν στην χρεοκοπία την Ελλάδα περί τα 250.000.000.000 ευρώ. Κάθε παιδί που είναι σήμερα εκεί πάνω, από τώρα χρωστάει χρήματα και όχι μόνο αυτό το παιδί, αλλά και τα παιδιά των παιδιών του όταν θα δημιουργήσει οικογένεια.
	Κύριε Υπουργέ, κυρία Υπουργέ, ακούστε με, γιατί είμαι απ’ αυτούς που θέλουν να μιλάνε τη γλώσσα της «αλήθειας». Δεν μπορώ να αντιληφθώ πώς είναι δυνατόν ακόμη κι εδώ μέσα να λέμε ψέματα. «Φτιασιδώνετε» τα νούμερα, τα φτιάχνετε, λέτε ότι η ανεργία είναι τόσο, ότι η ανεργία είναι 7%, είναι 8%, είναι 10%. Πήγατε καθόλου στην περιφέρεια; Θα αναφέρω την κ. Μπουζάλη την οποία εκτιμώ απεριόριστα και ξέρει καλύτερα από μένα ότι οι γουναράδες, οι κάτοικοι της περιοχής της έχουν 20% ανεργία. Στη δική μου περιοχή είναι στο 22% η ανεργία. 
      Αυτό τι σημαίνει, κυρία Υπουργέ; Ότι αν δεν βρούμε γρήγορα λύσεις, ώστε η Ελλάδα να περάσει στην διαδικασία της ανάπτυξης, πολύ φοβούμαι ότι θα φτάσουμε σε κοινωνικές εκρήξεις και αναταραχές, όχι όπως αυτές των αγροτών που ευκόλως τις προβοκάρατε και τις διασπάσατε μ’ αυτά τα περιβόητα 500.000.000 ευρώ, γιατί στην διάσπαση είστε «μανούλες». Το λέω με αυτήν τη λαϊκή έκφραση. Είστε «μάνες» στο να διασπάτε το αγωνιστικό κίνημα, είστε «μανούλες» στο να διασπάτε την τάξη και την πάλη των αγροτών απέναντι σ’ αυτά που έκανε η Ευρωπαϊκή Ένωση και στη δική σας απουσία για τα μέτρα που δεν πήρατε ποτέ. Αυτή είναι η πραγματικότητα.
	Δεν θα σας πω επίσης τους όρους για να θεωρείται κάποιος άνεργος. Αν δείτε ποιοι είναι οι όροι, ειλικρινά θα καταλάβετε ότι διαπομπεύετε τη νοημοσύνη των Ελλήνων. Φοιτητές ΑΕΙ, ΤΕΙ, ΙΕΚ, σχολών μαθητείας, ΟΑΕΔ δεν είναι άνεργοι και δεν μπορούν να είναι άνεργοι. 
      Καταρτιζόμενοι με Πρόγραμμα «STAGE». Αυτοί οι «δούλοι»  των 480 ευρώ το μήνα χωρίς ασφάλεια, αυτά τα παιδιά, οι νέοι άνθρωποι που δεν έχουν δικαίωμα για όνειρο, για ελπίδα, που δεν έχουν τίποτα, κυρία Υπουργέ. 
      Και είστε νέα, είστε πολύ νέα. Φαντάζομαι πως είμαστε στην ίδια ηλικία. Τι να πω στα παιδιά των 25 ετών που παίρνουν 480 ευρώ το μήνα; Τι να πάω να πω σε αυτούς τους ανθρώπους; Κάντε υπομονή; 
      Έχετε εξαντλήσει την υπομονή τους. Έχετε εξαντλήσει τα όρια της υπομονής των Ελλήνων!
      Να σας πω, επίσης, ότι όσοι εκδίδουν κάρτα ανεργίας ένα έτος προ της συνταξιοδότησης και ακριβώς προκειμένου να συνταξιοδοτηθούν, δεν μπορούν να την ανανεώσουν; Με τι να πρωτοασχοληθώ;
      Με επιδόματα, κυρία Υπουργέ –και το λέω και στους συναδέλφους του ΚΚΕ- δεν λύνεις το πρόβλημα της ανεργίας. Είναι «ασπιρίνη στη γάγγραινα». Η επιδοματική πολιτική είναι μία πολιτική. Δεν είναι η πολιτική που θα δώσει λύση και διέξοδο στο πρόβλημα. Δώστε δυνατότητες αναπτύξεως στη χώρα. 
      Και όταν λέμε «ανάπτυξη», είναι συγκεκριμένα τα μέτρα που πρέπει να λάβετε. Χτυπήστε τα καρτέλ που κερδοσκοπούν. Χτυπήστε τους τραπεζίτες, οι οποίοι κερδίζουν τεράστια ποσά. 
      Επιβάλατε πρόστιμα ύψους 10.000.000 ευρώ. Ακούστε: Όταν ακούει ο πατέρας μου, ο οποίος είναι αγράμματος αγρότης από την Πέλλα, ότι έβαλαν πρόστιμο ύψους 10.000.000 ευρώ για ψηλά γράμματα σε τράπεζες, οι οποίες κερδίζουν 4.000.000.000 ετησίως, αυτό είναι το πρόβλημα. Η πρόκληση είναι τα 4.000.000.000. Και η μεγαλύτερη πρόκληση είναι ότι έρχεστε και βάζετε πρόστιμο ύψους 10.000.000 ευρώ. 
      Να σας πω και κάτι άλλο; Κανένα από αυτά τα πρόστιμα τελικά δεν τα εισπράττετε. Διότι το νομικό, το νομοθετικό πλαίσιο είναι έτσι φτιαγμένο, ώστε αυτοί οι κερδοσκόποι, αυτοί που πλανεύουν ουσιαστικά και παραπλανούν τον πολίτη, τελικά δεν τιμωρούνται. Αυτή η ατιμωρησία είναι ένα μέγιστο θέμα για τη δημοκρατία μας, κυρία Υπουργέ.
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Επίσης, έχουμε ένα μεγάλο πρόβλημα. Την οικοδομή. Η ελληνική οικονομία τα τελευταία πέντε, έξι, επτά χρόνια οικοδομήθηκε πάνω στην οικοδομή. Το ότι υπάρχει τεράστια κρίση στην οικοδομική δραστηριότητα φαίνεται, είναι πασιφανές, δεν χρειάζεται πολύ μυαλό. Από αυτή την οικοδομική δραστηριότητα κινήθηκε χρήμα για εκατό περίπου τάξεις, εκατό ειδικευόμενους εργαζόμενους οι οποίοι πληρώνονταν. Υπάρχει πρόβλημα -το τονίζω, κυρία Υπουργέ- και θα το αντιμετωπίσουμε τα επόμενα έτη.
      Επίσης, η μαύρη εργασία. Σας είπε ο κ. Ροντούλης, ο κ. Πολατίδης –σας το ανέφεραν πολλές φορές- ότι υπάρχει πρόβλημα. Για κάθε πέντε εργαζόμενους, δύο Έλληνες χάνουν τη δουλειά τους. Αυτή είναι μία οικτρή πραγματικότητα! Και είναι μία πραγματικότητα για τα παιδιά μας, για τα Ελληνόπουλα. Το ότι για κάθε πέντε ξένους, που δουλεύουν παράνομα στην Ελλάδα, δύο Έλληνες χάνουν νομίμως τη δουλειά τους, αυτό σημαίνει κάτι. Σημαίνει ότι το πρόβλημα της ανεργίας είναι ένα τεράστιο πρόβλημα, που δεν έγκειται μόνο στις ασπιρίνες που θα τους δώσετε. Είναι μία συνολική μεθόδευση που πρέπει να γίνει, ώστε να ξεπεράσουμε το τέλμα. 
      Επίσης –και θα το πω για μία ακόμη φορά εδώ μέσα- δόθηκαν 22.000.000.000 ευρώ –το ακούσατε το νούμερο, κυρία Υπουργέ;- γιατί θέλατε να κάνετε τους Ολυμπιακούς Αγώνες. Καλά κάνατε και τους κάνατε εσείς και το ΠΑΣΟΚ. Για μένα –και το λέω δημοσίως- δεν ήταν η καλύτερη δυνατή λύση. Διότι αν τα 22.000.000.000 ευρώ, που είναι πέντε φορές πάνω από την αξία των έργων και τα οποία καρπώθηκαν οι γνωστοί διαπλεκόμενοι, το γνωστό κεφάλαιο, το οποίο πίνει το αίμα του ελληνικού λαού, αν –λέω, αν- αυτή την υπεραξία, την τριπλάσια, την πενταπλάσια αξία των έργων, τη δίνατε σε έργα ανάπτυξης, σε έργα πνοής, θα ήταν πολύ καλύτερα κυρία Υπουργέ. Ούτε αυτό δεν κάνατε. Αφήσατε τους κερδοσκόπους, τους διαπλεκόμενους, τους μεγαλοεργολάβους να κονομήσουν, αφήσατε τη μαύρη εργασία να υπάρχει -ανασφάλιστοι μαύροι, Πακιστανοί, Αφγανοί, Αλβανοί, άνθρωποι που ζητούσαν μεροκάματο, αλλά δούλευαν σαν τους δούλους- κάναμε τους Ολυμπιακούς Αγώνες και ξεχάσαμε. Και τα παιδιά τώρα επάνω έχουν πέντε, έξι στάδια -δεν ξέρω- δέκα στάδια στην Αθήνα κι έχουν Ολυμπιακά ακίνητα τα οποία καταρρέουν. Και είναι χρήματα του ελληνικού λαού, κυρία Υπουργέ. Αυτό είναι που με προβληματίζει.
      Βλέπω –και το τονίζω- ότι είστε αναποφάσιστοι. Είστε –και το λέω ευθέως- μία Κυβέρνηση η οποία λειτουργεί με βάση τις εντυπώσεις, με βάση το αύριο που έρχεται. Και το αύριο για εσάς είναι δυσοίωνο. Και το αύριο, που έρχεται, είναι οι εκλογές που θέλετε, δεν θέλετε, θα τις κάνετε, αν και ο τόπος δεν τις χρειάζεται και το Σύνταγμα λέει ότι οι εκλογές γίνονται σε τέσσερα χρόνια. Είστε όμως τόσο μικροκομματικοί και μικροπολιτικοί στη συμπεριφορά σας, που θα συρθείτε στις εκλογές. Διότι βλέπουμε ότι με τις παροχές εκεί μας οδηγείτε. Και είναι παροχές πυροτεχνήματα.
      Θα σας πω ένα απλό παράδειγμα. Εξήντα χιλιάδες θέσεις εργασίας. Πού; Στο Δημόσιο τομέα, κυρία Υπουργέ. Δηλαδή, τι θα κάνετε; Θα βάλετε εξήντα χιλιάδες ανθρώπους στον ήδη υπερδιογκωμένο δημόσιο τομέα, για να τους έχετε σε ομηρία. Πείτε την αλήθεια στον ελληνικό λαό. Θέλετε εξήντα χιλιάδες λεγεωνάριους, για να τους έχετε ομήρους και να μπορείτε ό,τι ώρα θέλετε να τους χρησιμοποιήσετε στις επόμενες εκλογές. Αυτοί είστε. Είστε μία Κυβέρνηση η οποία τελεί υπό ομηρία και θέλετε και υπό ομηρία τον ελληνικό λαό. 
      (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
      Ε, όχι, λοιπόν! Θα τινάξει τις αλυσίδες ο ελληνικός λαός από τα χέρια και από τα πόδια του και θα σας στείλει εκεί που πρέπει. Κι εκεί που πρέπει –και το τονίζω για μία ακόμη φορά, για να σας το αποδείξω- δεν κάνατε όσα πρέπει. Δίνετε επίδομα θέρμανσης. Πέρασαν οι Αλκυονίδες μέρες. Έρχεται τώρα η άνοιξη. Και θα πάρουν την άνοιξη το επίδομα θέρμανσης.
     Του χρόνου το καλοκαίρι, έτσι όπως κάνετε θα πάρουν το επίδομα  θέρμανσης. Αυτά δεν είναι πολιτικές. Είναι πολιτικές διακυβέρνησης σε πανικό. 
     Και κλείνοντας, εγώ θα σας πω το εξής: Εάν αληθεύει η πληροφορία, εγώ ενοχλούμαι, κυρία Υπουργέ. Έχουμε νέα παιδιά στρατιώτες και τους κάνετε μισθοφόρους να τους στείλετε στο Αφγανιστάν. Σήμερα, όλες οι εφημερίδες λένε ότι η Ελλάδα πιέστηκε από τις Ηνωμένες Πολιτείες και θα στείλει στρατό, Ελληνόπουλα στο Αφγανιστάν. 
     Τι δουλειά έχει το Ελληνόπουλο εκεί, κυρία Υπουργέ; Και πληρώνουμε εμείς όλη αυτή την αποστολή με χρήμα του ελληνικού λαού  για να φυλάνε τα ναρκωτικά που κάποιοι εκεί παράγουν καθημερινά, ενώ λέτε ότι πάνε εκεί για να πατάξουν τα ναρκωτικά.  
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. 
     ΚΥΡΙΑΚΟΣ  ΒΕΛΟΠΟΥΛΟΣ: Κλείνω, λέγοντας το εξής: Με τέτοιες επιλογές, κυρία Υπουργέ, για την ανεργία θα οδηγηθείτε πολύ σύντομα στην αποστρατεία της αντιπολιτεύσεως. Μην το συνεχίζετε. Καλό δικό σας θα κάνετε. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Βελόπουλο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
είκοσι ένας μαθητές και μαθήτριες και τέσσερις συνοδοί-καθηγητές από το Επαγγελματικό Λύκειο Μουζακίου Καρδίτσας. 
        Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Ο Κοινοβουλευτικός Εκπρόσωπος του ΣΥΡΙΖΑ κ. Αθανάσιος Λεβέντης έχει το λόγο για δώδεκα λεπτά. 
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Χαιρόμαστε που και κάποιοι άλλοι ανακαλύπτουν την οικονομική αιμορραγία που προκάλεσαν οι Ολυμπιακοί Αγώνες. Εμείς το φωνάζαμε πριν, όταν αποφασίζονταν.
     ΚΥΡΙΑΚΟΣ ΒΕΛΟΠΟΥΛΟΣ: Και εμείς.
     ΑΘΑΝΑΣΙΟΣ ΛΕΒΕΝΤΗΣ: Δεν ξέρω τότε ποιες ήταν οι θέσεις και οι τοποθετήσεις σας. 
     Επίσης, καμμία δουλειά δεν έχουν οι Έλληνες στρατιώτες έξω από τα σύνορα της πατρίδας μας να υπηρετούν στο Αφγανιστάν, στο Ιράκ ή οπουδήποτε αλλού. Μόνο μέσα στα ελληνικά σύνορα έχουν υποχρέωση. 
     Όσον αφορά τώρα το συγκεκριμένο θέμα, την πρόταση νόμου του ΚΚΕ για την προστασία των ανέργων, η ανεργία εξακολουθεί να παραμένει σε υψηλά επίπεδα και στις συνθήκες της νεοφιλελεύθερης καπιταλιστικής παγκοσμιοποίησης απαξιώνει το ανθρώπινο δυναμικό, προκαλεί σοβαρά προβλήματα σε προσωπικό, οικογενειακό, κοινωνικό, πολιτικό επίπεδο και στη δημόσια κοινωνική ασφάλιση, η οποία στερείται έτσι από πολύτιμους πόρους. 
      Σήμερα προωθείται μία μορφή ανάπτυξης χωρίς αύξηση των θέσεων εργασίας, με συνεχή συμπίεση του κόστους εργασίας, με απορρύθμιση, ελαστικοποίηση των εργασιακών σχέσεων και καταστροφικές συνέπειες για το περιβάλλον, με στόχο βέβαια την αύξηση της κερδοφορίας των επιχειρήσεων. 
      Στην Ευρωπαϊκή Ένωση ο στόχος της δημοσιονομικής και νομισματικής σταθερότητας προτάσσεται έναντι κάθε άλλου στόχου οικονομικής και κοινωνικής πολιτικής. Στη χώρα μας από τα τέλη της δεκαετίας του 1990, ενώ εμφανίζονται υψηλοί ρυθμοί αύξησης του ΑΕΠ η ανεργία παραμένει υψηλή και μάλιστα η πραγματική, πολύ υψηλότερη από την επίσημη, λόγω κυρίως των εφαρμοζόμενων πολιτικών περιορισμού της ζήτησης, των διαθρωτικών προβλημάτων της οικονομίας, αλλά και της μη στήριξης των μικρομεσαίων αγροτών και επαγγελματοβιοτεχνών. 
      Στα εθνικά σχέδια δράσης για την ανεργία που εφαρμόζονται στη χώρα μας από το 1998 από τις κυβερνήσεις του δικομματισμού, του ΠΑΣΟΚ και της Νέας Δημοκρατίας, οι οποίες εφαρμόζουν ουσιαστικά νεοφιλελεύθερη πολιτική, προκρίνονται η επέκταση της μερικής και της προσωρινής απασχόλησης, καθώς και η γενικευμένη επιδότηση των επιχειρήσεων για τη δημιουργία ανακυκλούμενων προσωρινών και επισφαλών θέσεων εργασίας. Η αξιολόγηση των αποτελεσμάτων τους είναι ουσιαστικά ανύπαρκτη. Κατά συνέπεια, οι κυβερνήσεις στη χώρα μας δεν προωθούν πολιτικές αντιμετώπισης, αλλά διαχείρισης της ανεργίας. 
      Επίσης, στη χώρα μας λείπει μία ολοκληρωμένη πολιτική ασφάλειας των εργαζομένων από την ανεργία. Τα επιδόματα ανεργίας είναι τα χαμηλότερα στην Ευρωζώνη. Το κατώτερο εγγυημένο εισόδημα δεν έχει θεσπιστεί, ενώ απουσιάζουν παντελώς άλλα μέτρα οικονομικής και κοινωνικής στήριξης των ανέργων. 
      Από αυτή τη σκοπιά, η Κοινοβουλευτική Ομάδα του ΣΥΡΙΖΑ τον Ιούλιο του 2006 ψήφισε επί της αρχής την πρόταση νόμου του ΚΚΕ για την προστασία των ανέργων και το ίδιο έκανε και με την επανακατάθεση και συζήτησή της στην Επιτροπή Κοινωνικών Υποθέσεων στην παρούσα κοινοβουλευτική περίοδο. 
      Η προτεινόμενη στο άρθρο 1 της πρότασης νόμου εξομοίωση των αποζημιώσεων απόλυσης των εργατών με αυτές των υπαλλήλων που είναι πολλαπλάσιες, είναι σωστή και αναγκαία. Έχουμε καταθέσει και εμείς επανειλημμένα τροπολογία σχετική για το ίδιο θέμα, η οποία, όμως, έχει απορριφθεί και από το ΠΑΣΟΚ όταν ήταν Κυβέρνηση και από τη Νέα Δημοκρατία. 
      Πέρα όμως απ’ αυτό, ο ΣΥΡΙΖΑ για την καλύτερη προστασία των εργαζομένων από τις απολύσεις προτείνει και άλλα μέτρα, όπως είναι η απαγόρευση των μαζικών απολύσεων ή των ατομικών απολύσεων εργαζομένων ηλικίας άνω των πενήντα πέντε ετών σε κερδοφόρες επιχειρήσεις, η θέσπιση υποχρέωσης των εργοδοτών, ώστε οι καταγγελίες συμβάσεων εργασίας αορίστου χρόνου να είναι αιτιολογημένες, όπως αυτό ισχύει από χρόνια σε άλλες ευρωπαϊκές χώρες και πολλά άλλα μέτρα.
      Ο ΣΥΡΙΖΑ σε γενικές γραμμές συμφωνεί με το άρθρο 2 για την αύξηση των απαράδεκτα χαμηλών επιδομάτων ανεργίας στη χώρα μας, με κάποιες διαφορές στην κλιμάκωσή τους. Επιπλέον, όμως, προτείνουμε να δίδεται ειδικό βοήθημα ανεργίας στους νέους ανέργους, καθώς και άλλα μέτρα οικονομικής και κοινωνικής στήριξης των ανέργων.
      Επιπρόσθετα, προτείνουμε συγκεκριμένα μέτρα πολιτικής για την προστασία και την άμεση οικονομική και κοινωνική στήριξη των ανέργων, όπως εξασφάλιση εγγυημένου εισοδήματος για τους ανέργους με την αύξηση και τη χρονική επιμήκυνση της χορήγησης των επιδομάτων ανεργίας, εφαρμογή του αφορολόγητου ορίου ετήσιου εισοδήματος μέχρι 20.000 ευρώ για τα δύο πρώτα χρόνια απασχόλησής τους, για όσους εργαζομένους δεν ξεπερνούν το τριακοστό έτος της ηλικίας τους, χορήγηση ειδικού βοηθήματος ανεργίας στο ύψος της σύνταξης του ΟΓΑ στους νέους ανέργους αμέσως μετά το πέρας της τυπικής εκπαίδευσής τους, εντός διμήνου από την έγγραφή τους στον ΟΑΕΔ εάν δεν έχουν βρει αποδεκτή απασχόληση, επέκταση της χορήγησης του εποχικού επιδόματος που δίνει ο ΟΑΕΔ σε όλους τους εποχικούς εργαζόμενους. Ο χρόνος ανεργίας, όπως και ο χρόνος απασχόλησης μέσω Προγραμμάτων «STAGE», να ασφαλίζεται για σύνταξη και υγεία, φορολογική απαλλαγή του συνόλου των ατομικών δαπανών για επαγγελματική κατάρτιση των ανέργων και των εργαζομένων, αυξημένη εισφορά από τις επιχειρήσεις στο λογαριασμό του ΟΑΕΔ για την αφερεγγυότητα του εργοδότη, ώστε να καλύπτονται πλήρως οι εργαζόμενοι στις επιχειρήσεις που κλείνουν για τα μη πληρωμένα δεδουλευμένα, προώθηση μέτρων πολιτικού, κοινωνικού και νομοθετικού χαρακτήρα για τον περιορισμό των απολύσεων, όπως σε περίπτωση μετεγκατάστασης επιχειρήσεων σε χώρα χαμηλότερου εργασιακού κόστους και πολλά άλλα.
      Επίσης, θεωρούμε ότι για να μπορούν να σχεδιαστούν και να προωθηθούν οι παραπάνω πολιτικές για την προστασία των ανέργων, χρειάζεται αναμόρφωση, εξυγίανση και ενίσχυση του ΟΑΕΔ, σχεδιασμός και προώθηση του επιχειρησιακού προγράμματος του Λογαριασμού Ανεργίας και Επαγγελματικής Κατάρτισης ΛΑΕΚ, ουσιαστική αύξηση των δημόσιων δαπανών για την προώθηση πολιτικών για την αύξηση της εργασίας και την προστασία των ανέργων από έσοδα που θα προέλθουν από τη δίκαιη φορολογική μεταρρύθμιση και τη μείωση των στρατιωτικών δαπανών, θέσπιση τριμερούς χρηματοδότησης στον ΟΑΕΔ που μέχρι σήμερα χρηματοδοτείται ουσιαστικά μόνο από τις εισφορές εργαζομένων και εργοδοτών με τη συμμετοχή του κράτους στα έσοδα του ΟΑΕΔ, ώστε να φθάσει  σταδιακά στο 1% του ΑΕΠ. 
      Ο ΣΥΡΙΖΑ δεν συμφωνεί με την πρόταση που διατυπώνεται από το ΚΚΕ στο άρθρο 3 για τη συνταξιοδότηση από τα πενήντα τους χρόνια, γιατί, εκτός των άλλων, αυτό είναι απαξιωτικό για τους ίδιους. 
      Επίσης, διαφωνεί και με την πρόταση κάλυψης του κόστους των προτεινόμενων συνταξιοδοτήσεων από την ίδια τη δημόσια κοινωνική ασφάλιση. 
      Εμείς θεωρούμε ότι για τους ηλικιωμένους ανέργους πρώτη προτεραιότητα πρέπει να είναι η διασφάλιση της εργασίας τους μέσω ειδικών προγραμμάτων, όπως μπορεί να είναι σε τομείς ποιότητας ζωής, κοινωνικές υπηρεσίες περιβάλλοντος, στο δημόσιο, στους δήμους και στις νομαρχίες.
      Ο ΣΥΡΙΖΑ έχει ενστάσεις και με τις διατυπώσεις του άρθρου 4 της πρότασης νόμου του ΚΚΕ, για να εξασφαλίζεται εργασία στον άνεργο στον ίδιο κλάδο και στην ίδια ειδικότητα που εργαζόταν πριν από την απόλυσή του. Μακάρι, να μπορούσε αυτό να γίνει! Όμως, στις σημερινές συνθήκες της οικονομικής και κοινωνικής κινητικότητας και της μαζικής συμμετοχής των νέων τεχνολογιών στην παραγωγή και στις υπηρεσίες, αυτό είναι από δύσκολο έως και αδύνατο πολλές φορές. Εάν καταργούνται αυτοί οι κλάδοι, εάν δεν υπάρχουν τέτοιες επιχειρήσεις να λειτουργούν σε αυτόν τον τομέα, τι θα κάνουν;
      Επειδή η κατάσταση ανεργίας είναι μία τραγωδία, το πρόβλημα του ανέργου είναι να βρει αποδεκτή γι’ αυτόν εργασία με τη μορφή της πλήρους εργασίας, με σύμβαση αορίστου χρόνου. Δεν μπορεί να περιμένει στον «αιώνα τον άπαντα» να βρει εργασία στον ίδιο κλάδο ή την ειδικότητα, γιατί γνωρίζει ότι έχουμε φθίνοντες κλάδους ή και ειδικότητες. 
      Γι’ αυτό, εμείς πιστεύουμε ότι η Αριστερά πρέπει να θέτει ως στόχο διεκδίκησής της την ουσιαστική παρέμβαση του ΟΑΕΔ, όχι μόνο για την εξεύρεση εργασίας στους ανέργους, αλλά και για την αποτελεσματική επαγγελματική κατάρτισή τους, που να τους οδηγεί σε θέσεις εργασίας. Δεν συμφωνούμε με την αντίληψη που διαχέεται στο άρθρο αυτό ότι όλα τα προβλήματα των ανέργων θα λυθούν, όταν αλλάξουμε το οικονομικοκοινωνικό σύστημα. Γιατί, ναι μεν θέλουμε να αλλάξει αυτό το σύστημα, που είναι άδικο, που εκμεταλλεύεται τους εργαζομένους, που δεν τους αμείβει κ.λπ., αλλά θεωρούμε σήμερα ότι στην εποχή της νεοφιλελεύθερης καπιταλιστικής παγκοσμιοποίησης η Αριστερά δεν μπορεί και δεν πρέπει να παραιτείται από το τι θα κάνει για το σήμερα, για το τώρα.
      Δεν μπορεί να παραιτείται από την διεκδίκηση της βελτίωσης της καθημερινής ζωής των εργαζομένων. Γι’ αυτό, προτεραιότητά μας είναι η στήριξη και η ανάπτυξη κινήματος ανέργων, που σε συνεργασία με τα συνδικάτα των εργαζομένων, τους κοινωνικούς φορείς και τη Νομαρχιακή και Τοπική Αυτοδιοίκηση, θα προωθεί τα αιτήματά τους, για τη δημιουργία νέων θέσεων εργασίας και για μέτρα προστασίας τους. Στα πλαίσια αυτά, θεωρούμε ότι η ανεργία θα μπορούσε και σήμερα να μειωθεί με μία σειρά μέτρων πολιτικής, όπως είναι η συνταγματική νομοθέτηση της υποχρέωσης της Πολιτείας για εξασφάλιση πλήρους και σταθερής εργασίας σε όλους τους πολίτες, η ριζική μείωση του χρόνου εργασίας χωρίς μείωση των αποδοχών, η σημαντική αύξηση των δημόσιων επενδύσεων, η προώθηση μαζικών προσλήψεων στους τομείς της κοινωνικής και της πράσινης εργασίας και της πολιτικής προστασίας, η άμεση προώθηση νέων μέτρων έκτακτης ανάγκης για την ενίσχυση της εργασίας των νέων, των ηλικιωμένων και των μακροχρόνιων ανέργων κ.λπ..
      Μετά από όλα τα παραπάνω, ο ΣΥΡΙΖΑ, επί της αρχής υπερψηφίζει την πρόταση νόμου του ΚΚΕ για την προστασία των ανέργων, που περιέχει πολλές από τις παραπάνω προτάσεις μας, παρά τις επιμέρους ενστάσεις και διαφωνίες μας και παρ’ ότι επί της ουσίας το περιεχόμενό του είναι, πιστεύουμε, πίσω από τις δικές μας προτάσεις για την προστασία των ανέργων, τις οποίες είχαμε υποβάλλει με προτάσεις νόμων στη Βουλή, δύο φορές, το 1999 και το 2002 και παρ’ ότι το ΚΚΕ τότε τις είχε καταψηφίσει μαζί με το ΠΑΣΟΚ και τη Νέα Δημοκρατία. Και αυτό το κάνουμε κυρίως, γιατί δεν διαμορφώνεται η πολιτική μας, παρά με βάση τις πραγματικές ανάγκες των αδύναμων κοινωνικών στρωμάτων και κατηγοριών, που θέλουμε να στηρίζουμε.
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Το λόγο τώρα έχει ο Πρόεδρος του ΛΑΟΣ κ. Καρατζαφέρης, για δεκαπέντε λεπτά.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, κυρίες και κύριοι συνάδελφοι, παρ’ ότι η διαδικασία είναι ατελέσφορη, βάσει του νόμου, η πρωτοβουλία του ΚΚΕ είναι καλοδεχούμενη. Και είναι καλοδεχούμενη κάτω από την έννοια ότι όσο συζητάμε και μπαίνει ο προβληματισμός για το τι θα γίνει με την ανεργία, μπορεί και να προκύψει κάτι θετικό. 
      Δεν νομίζω ότι υπάρχει Κόμμα στην Ελληνική Βουλή που να μην πιστεύει ότι κάτι πρέπει να γίνει με τους ανέργους, οι οποίοι και αυξάνονται και τίποτα δεν προμηνύει ότι θα λιγοστέψουν. 
      Η Κυβέρνηση σ’ αυτό το χρόνιο θέμα, σ’ αυτό το χρόνιο πρόβλημα, σ’ αυτήν τη «χρόνια πάθηση απαντά με ασπιρίνες». Ναι, η αλήθεια είναι κυρία Υπουργέ, ότι η «ασπιρίνη πρόσκαιρα σταματά τον πονοκέφαλο, αλλά δεν τον γιατρεύει». Και μόλις περάσει ο χρόνος της ασπιρίνης αρχίζει ο πονοκέφαλος, ενίοτε γιατρέ (απευθύνεται στο Βουλευτή της Νέας Δημοκρατίας κ. Παναγιώτη Αδρακτά) και πιο δυνατός. Το θέμα είναι κατά πόσο είμαστε αποφασισμένοι να αντιμετωπίσουμε το θέμα.
      Δεν είναι η συνταγή, «δώστε λεφτά», κύριοι συνάδελφοι του ΚΚΕ. Το «δώστε λεφτά», δεν λέει τίποτα. Από πού θα τα δώσουν τα λεφτά; Κι εμείς θέλουμε μισθό 1.500 ευρώ, 1.600 ευρώ, 1.700 ευρώ, κάνουμε έναν πλειστηριασμό και βάζουμε κι ένα καμπανάκι. Δεν είναι αυτό. Το θέμα είναι πώς όλοι μας,  ενεργοί και λιγότερο ενεργοί, θα μεγαλώσουμε την «πίτα» και πώς η «πίτα» θα μοιράζεται δίκαια. Αυτές τις ημέρες οι περισσότεροι εξ ημών πηγαίνουμε στις βασιλόπιτες και κόβουμε πίτες και βλέπετε τι συμβαίνει. 
      Έχουμε λοιπόν, μπροστά μας μια «πίτα» για όλο τον ελληνικό λαό, η οποία έχει ένα συγκεκριμένο μέγεθος. Κάθε χρόνο βγαίνει στο ίδιο ταψί. Όταν εξ αρχής το κεφάλαιο παίρνει τη μισή «πίτα», εμείς όλοι οι άλλοι, πρέπει να βολευτούμε με το υπόλοιπο μισό του ταψιού. Είτε το ΠΑΣΟΚ κόβει τα κομμάτια τετράγωνα, είτε η Νέα Δημοκρατία τα κόβει τρίγωνα, αυτά που μένουν για τους υπόλοιπους είναι του ιδίου μεγέθους. 
      Τι πρέπει να κάνουμε; Το πρώτο που πρέπει να κάνουμε  είναι να περιορίσουμε από τους αδηφάγους το μισό κομμάτι. Κύριοι, θα περιοριστείτε σε μικρότερο κομμάτι. Μπορούμε; Έχουμε τη δύναμη σαν πολιτεία να πούμε, «στενέψτε λίγο τα όριά σας, να μεγαλώσει το κομμάτι»; Και το δεύτερο είναι να αλλάξουμε ταψί και να φροντίσουμε και να ζυμώσουμε περισσότερο και να βγάλουμε μεγαλύτερο ταψί. Αυτή είναι η διαδικασία. Το κάνουμε; Νομίζω όχι. 
      Έρχεται η Κυβέρνηση για να λύσει τώρα προσωρινά την ανεργία, προκειμένου να μπορέσει να γλυκάνει λίγο τον πόνο –αν γλυκαίνεται ο πόνος- των ανέργων εν όψει των ευρωεκλογών. Γιατί σε εκλογές δεν πάτε. Δεν σας βαστάει, δεν έχετε εκείνη τη δύναμη και το ψυχικό σθένος να πάτε σε εκλογές. Αφήστε εκείνα τα οποία διαρρέετε με τα «παπαγαλάκια» σας. Πάτε σε ευρωεκλογές με ένα και συγκεκριμένο στόχο, δίνοντας, δίνοντας, δίνοντας και χρεώνοντας, χρεώνοντας τα παιδιά μας. 
      Γιατί, κυρίες και κύριοι συνάδελφοι, αυτή τη στιγμή γεννιούνται δέκα παιδιά στο Μαιευτήριο Λητώ και αυτά επιβαρύνονται το καθένα με 280 ευρώ. Με τις τελευταίες κινήσεις της Κυβέρνησης αυτό το παιδάκι πέρα από το βάρος που του έχει φορτώσει το ΠΑΣΟΚ, πέρα από το βάρος που του έχει φορτώσει η Νέα Δημοκρατία, με τις τελευταίες ενέργειες επιβαρύνεται το παιδάκι που γεννιέται 280 ευρώ. Επιβαρύνετε τα παιδιά μας, επιβαρύνετε τα εγγόνια μας. 
      Άρα, λοιπόν, τι πρέπει να κάνουμε; Πρέπει να βρούμε τον τρόπο και την μέθοδο να πιάνουν τόπο τα λεφτά. Έρχεται, λοιπόν, η Κυβέρνηση και λέει: Παίρνετε που παίρνετε τα 450 περίπου, ας τα κάνουμε 710 και να σας βάλουμε κάπου στο δημόσιο. Δεν μπορώ να το καταλάβω. Τι θα προσφέρουν, όταν έχουμε τους περισσοτέρους ήδη υπαλλήλους της Ευρώπης; Η Ελλάδα των δέκα εκατομμυρίων κατοίκων έχει περισσοτέρους δημοσίους υπαλλήλους από ό,τι έχει η Ισπανία των σαράντα εκατομμυρίων. Μα, είναι δυνατόν; Και έρχεται ο ΣΥΡΙΖΑ και λέει δια του στόματος του Προέδρου της κοινοβουλευτικής σας ομάδας, κύριε Λεβέντη, να βάλουμε άλλα εκατό χιλιάδες παιδιά στο δημόσιο; Είναι δυνατόν; Τι θα κάνει αυτός ο πληθωρισμός των παιδιών; Βεβαίως θα κάνουμε τα 450, 710, αλλά δώστε τους στην παραγωγή. 
      Κλείνει ένα εργοστάσιο γιατί δεν αντέχει. Κλείνει, κυρία Υπουργέ, το εργοστάσιο γιατί στα Σκόπια βρίσκει φτηνότερα μεροκάματα, στη Βουλγαρία βρίσκει φτηνότερα μεροκάματα και φεύγει. Του λες: «Σταμάτα. Μείνε εδώ παραγωγή και σε πριμοδοτώ με πενήντα εργάτες». Και γίνεται παραγωγικό. Θα βγάλει ένα προϊόν. Θα βγάλει ένα τασάκι που θα το πουλήσω έξω και θα βάλω λίγο συνάλλαγμα μέσα. Με το να τον αποσπάσω σε ένα Υπουργείο να κάθεται, τι θα καταφέρω; Και δεν θα κάθονται, γιατί δεν θα υπάρχουν και καρέκλες να καθίσουν. Όρθιους θα τους βάλουμε εκεί μέσα. Ας τους βάλουμε σε ένα εργοστάσιο, σε μια παραγωγή να βγάλει δέκα φορέματα, να τα πουλήσω, μπας και μπει μέσα ένα ευρώ. Γιατί λοιπόν στο δημόσιο; Εφ’ όσον έχετε αποφασίσει να βγάλετε ένα κονδύλι να πάει στους ανέργους,  συμφωνούμε απολύτως, γιατί αυτός θα μπει αμέσως στη διαδικασία της αγοράς, θα πάει να αγοράσει και αυτός μια ζώνη και θα δώσει στο κράτος τα 19 ευρώ από το ΦΠΑ. Συμφωνούμε. Βάλτε τον  όμως στην παραγωγή. Τους τα δίνετε να γίνει ανενεργός. Δεν μαθαίνει μια τέχνη. Τον βάλατε εκεί. Ωραία. Και μετά από πέντε μήνες; Και μετά από επτά μήνες; Μετά από δώδεκα μήνες; Τι θα κάνετε, κυρία Υπουργέ; Θα αρχίσετε πάλι το παζάρι με τους συμβασιούχους, σε κρατάω δεν σε κρατάω, μπες βγες; Πείτε μου. Γιατί δεν τους βάζετε στην παραγωγή να μάθουν και μια τέχνη; Όποιος πάει στο εργοστάσιο θα μάθει μια δουλειά, θα γίνει χρήσιμος πολίτης. 
      Ζούμε σε μια κοινωνία ακραία ταξική και τη διατηρούμε, τη συντηρούμε. Και δεν φωνάζω για εκείνους οι οποίοι εν πάση περιπτώσει έχουν χρεωθεί κομματικά την υπεράσπιση των φτωχών. Τι εννοώ; Είναι κάποιος άνεργος. Δεν έχει γιατρό. Δεν έχει που δεν έχει να φάει, δεν έχει και φάρμακα και γιατρό, γιατί δεν έχει ένσημα. Ακούστε λογική. Είναι κάποιος άνεργος. Για να μπορέσει, λοιπόν, ο άνεργος ο οποίος δεν έχει ένσημα και ως εκ τούτου δεν μπορεί να βρει το γιατρό και το φάρμακο, πρέπει να πάει στο νοσοκομείο και να δηλώσει ότι λέγεται Μεχμέτ. Αυτομάτως, λοιπόν, έχει την περιποίηση και τη θαλπωρή. Αρκεί να είναι ξένος. Αυτά συμβαίνουν σήμερα. Ή δεν συμβαίνουν; 
     Για να πας στο ταμείο ανεργίας, πρέπει να έχεις τόσα μεροκάματα πριν, αλλιώς δεν πας. Μα, ο άνεργος είναι άνεργος. Πού θα βρει τα ένσημα; Και εμείς έχουμε προτείνει: Ας καταργηθεί ένας θεσμός ο οποίος ξεκίνησε εδώ και εβδομήντα χρόνια με τα ένσημα, δεν χρειάζονται πλέον τα ένσημα. Δεν χρειάζονται, κυρία Υπουργέ. Ξέρετε ότι ο κάθε εργαζόμενος πληρώνει το 1/3 των ενσήμων και τα 2/3 τα πληρώνει η επιχείρηση; Το ξέρετε; Αν αυτό, λοιπόν, το 1/3 το πάρει στο χέρι του, αυτά που του κρατάει για τα ένσημα ο εργοδότης, έχει μια αύξηση του μισθού της τάξεως περίπου του 20%. Όχι, δεν χρειάζονται ένσημα. Πώς θα αντιμετωπιστούν τα έξοδα; Τρία τοις εκατό επί του τζίρου που γίνεται σε όλες τις ελληνικές επιχειρήσεις, ιδιωτικές και κρατικές, εάν βάλετε 3% επί του τζίρου, αυτομάτως έχετε το ποσό όλων των ενσήμων. Αυτός είναι ο δρόμος. Γιατί; Γιατί κάποτε υπήρχε ένα εργοστάσιο «ΙΖΟΛΑ» και είχε πέντε χιλιάδες εργαζόμενους και πλήρωνε τα ένσημα για πέντε χιλιάδες ανθρώπους. Σήμερα, κυρία Υπουργέ, τον ίδιο τζίρο κάνει μία επιχείρηση πληροφορικής που έχει μόνο πέντε ανθρώπους μέσα. Κάνει τον ίδιο τζίρο στη χώρα. Καρπούται τόσα πολλά από τη χώρα, αλλά αποδίδει στη χώρα τα ένσημα πέντε υπαλλήλων. Εγώ τι λέω, λοιπόν; Επί του τζίρου. Τον τζίρο ποιος τον κάνει; Ο πολίτης αυτής της χώρας τον κάνει τον τζίρο. Και ο άνεργος κάνει τζίρο. Μα, πώς κάνει τζίρο ο άνεργος; Κάπως τρώει, κάνει τζίρο. Κάπως βρίσκει ένα παντελόνι και φοράει, κάνει τζίρο. Επομένως, λοιπόν, υπάρχει τρόπος να ξεφύγουμε από συνταγές του παρελθόντος. Την εποχή των υπερηχητικών αεροπλάνων, εσείς πηγαίνετε ακόμα με το κάρβουνο. Είναι λάθος. 
     Και επιτέλους, να πούμε και κάποιες αλήθειες. Ο γιός μου κτίζει ένα σπίτι. Έχετε υπ’ όψιν σας ότι έχω πάρει δυο μεθόδους, την «αλβανική άνευ διδασκάλου» και τη «ρουμανική άνευ διδασκάλου» για να μπορώ να συνεννοούμαι στην οικοδομή. Δεν μπορώ να συνεννοηθώ στην οικοδομή, δεν υπάρχει Έλληνας. Πού είναι οι Έλληνες οικοδόμοι; Οι άνθρωποι, οι σύντροφοι του Κομμουνιστικού Κόμματος Ελλάδας, οι οικοδόμοι που έκτιζαν τα σπίτια, με φιλότιμο τρόπο, με σκληρό μεροκάματο, που καβαλάγανε στην πλάτη τον τενεκέ με τη λάσπη πού είναι; Στη θέση τους έχουν πάει οι Αλβανοί και οι Ρουμάνοι. Έχουμε τίποτα; Όχι, δεν έχουμε τίποτα με το μετανάστη, αλλά σήμερα έρευνες καθηγητών του πανεπιστήμιου που δεν διάκεινται ευνοϊκώς στο Λαϊκό Ορθόδοξο Συναγερμό, κάθε  άλλο, λένε ότι υπάρχουν οκτακόσιες χιλιάδες θέσεις εργασίας αλλοδαπών. Θέσεις εργασίας. Οι άνθρωποι νόμιμα βγάζουν το μεροκάματό τους, δεν λέμε ότι είναι κλέφτες, αλλά οκτακόσιες χιλιάδες θέσεις εργασίας που θα τις είχατε έτοιμες σήμερα να τις δώσετε σε παιδιά δικά μας. Και όμως οι θέσεις δεν υπάρχουν, τις παίρνουν εκείνοι. Και τι κάνετε, κυρία Υπουργέ; Αυτοί οι μετανάστες που δουλεύουν νομίμως στην Ελλάδα, έχουν δικαίωμα τα λεφτά που βγάζουν, το βιός τους να το στείλουν στην πατρίδα τους, δεν έχουν; Ξέρετε ότι έχετε περίπου 50.000.000 ευρώ ημερησίως διαρροή προς τις χώρες καταγωγής τους; Δηλαδή κάθε μέρα που περνάει το ταμείο της χώρας μας λιγοστεύει κατά 50.000.000. Και λιγοστεύει και πολύ περισσότερο, κυρία Υπουργέ, γιατί όλοι εμείς εδώ μέσα δεν φροντίζουμε για τα μεροκάματα του Γιάννη, του Πέτρου, της Ελένης και της Μαρίας, αλλά για τα μεροκάματα του Χέλμουτ, του Ζαν, του Τζιοβάνι και των άλλων, των οποίων τα βιομηχανικά προϊόντα παίρνουμε. Όταν αγοράζει ο καθένας από εσάς ένα DVD, δεν αγοράζετε ένα DVD, πληρώνετε το μεροκάματο του Γιαχαμούτο Τοκούρα στην Ιαπωνία, αυτό κάνετε. Όταν αγοράζετε οποιοδήποτε γαλλικό άρωμα, δεν αγοράζετε γαλλικό άρωμα, πληρώνετε το μεροκάματο μιας Ιβέτ και ενός Ζαν.
     Ας καταλάβουμε, λοιπόν, καλά ότι, εάν δεν αυξήσουμε τις εξαγωγές -και για να γίνουν εξαγωγές πρέπει να βρούμε τρόπο να έχουμε ανταγωνιστικά προϊόντα, που δεν έχουμε δυστυχώς τη βιομηχανία- πρέπει τουλάχιστον να κρατήσουμε τη γεωργία σ’ ένα λογαριασμό, τους αγρότες τους οποίους βλέπαμε μέχρι χθες στα μπλόκα έξω και προσπαθήσαμε πάλι με τεχνάσματα «δώστε τους κάποια λεφτά» να ξαναπάνε στα χωράφια. Ελπίδα τους δώσαμε; Δρόμο ζωής τους δώσαμε να μπορέσουμε να έχουμε ανταγωνιστικά προϊόντα; Απαγορεύει η Ευρωπαϊκή Ένωση κάποια συγκεκριμένα φυτοφάρμακα και δεν μπορούν οι αγρότες να τα χρησιμοποιήσουν και σωστά κάνει η Ευρώπη να προστατεύσει την υγεία. Τα προϊόντα που εισάγει η Ευρώπη όμως από την Τουρκία και από την Τυνησία δεν υπόκεινται στον έλεγχο εάν έχουν χρησιμοποιηθεί αυτά τα φυτοφάρμακα.
      Και σας λέω πηγαίνετε να τα βρείτε με Ιταλία, Ισπανία και Πορτογαλία που έχουν παρόμοια προβλήματα. Εάν δεν κάνουμε ένα μπλοκ και δεν δώσουμε τα δικά μας διαπιστευτήρια στις Βρυξέλλες και δεν ελαστικοποιήσουμε το Μάαστριχτ, αυτός ο βρόγχος που υπέγραψαν ΠΑΣΟΚ, Νέα Δημοκρατία και ΣΥΡΙΖΑ δεν θα αφήσει την οικονομία να προχωρήσει. Ελαστικοποίηση. Ό,τι και να κάνουμε εμείς δεν μπορούμε, όποια κυβέρνηση και να έλθει και οικουμενική να είναι, να δουλέψουμε με έλλειμμα 3% και με πληθωρισμό 3%. Να το καταλάβετε. Και επιτέλους εάν έχω να διαλέξει ανάμεσα σε στασιμότητα και πληθωρισμό, προτιμώ τον πληθωρισμό. Μακάρι να τον αποφύγω. Αλλά αν πρόκειται να με βάλουν θα επιλέξω τον πληθωρισμό από τη στασιμότητα. Και εσείς έχετε κατορθώσει να έχετε μία στασιμότητα και έναν πληθωρισμό μαζί που είναι ό,τι πιο επικίνδυνο.
      Πείτε μου τι παράγεται στη χώρα και ποιος το παράγει, όταν τόσο εύκολα φεύγουν τα εργοστάσιά μας. Ποια είναι η προστασία του εργαζόμενου; Τι κάνετε για να μείνει εδώ; Πείτε μου ένα επώνυμο προϊόν που βγαίνει στην Ελλάδα. Υπάρχει ποδήλατο που να κατασκευάζεται από Έλληνες; Βγάζει πινέζες ο Έλληνας εργαζόμενος; Είναι τα  πιο απλά πράγματα. Δεν σας μιλάω για αυτοκίνητα, τα οποία βγάζαμε το 1970, αλλά φροντίσαμε να διώξουμε τις τρεις-τέσσερις υποτυπώδεις μονάδες που είχαμε.
      Και είπα προχθές στο συνάδελφό σας Υπουργό των Οικονομικών ότι υπάρχουν σημαντικές πληροφορίες ότι δύο κολοσσοί της ΄Απω Ανατολής ψάχνουν για να βάλουν πόδι εδώ στην Ευρώπη. Πήγε κανείς από εσάς να βρει τη «HYUNDAI» ή τη «MITSUBISHI» και να τους πει είμαστε εδώ, σας δίνουμε διευκολύνσεις; 
      Και επιτέλους επειδή το πρόβλημα της ανεργίας είναι τεράστιο και τους προσβάλλει όλους, αλλά ιδιαίτερα τα παιδιά που έκατσαν στα θρανία και πήραν τα πτυχία τους, μάστερ, μεταπτυχιακά και διδακτορικά και κάποια από αυτά δουλεύουν εδώ δίπλα στο φαστ φουντ και σερβίρουν πατατάκια, εμείς προτείνουμε όποιος προσλαμβάνει απόφοιτο πανεπιστημίου για δύο χρόνια δεν πληρώνει ένσημα ασφαλιστικά και τα καλύπτει το κράτος. Όποιος πάρει παιδί που έχει μάστερ δεν πληρώνει για τρία χρόνια. Και αυτός που παίρνει παιδί με διδακτορικό δεν πληρώνει για τέσσερα χρόνια ένσημα. Να ανοίξετε την αγορά στα παιδιά που έφαγαν τόσα χρόνια στα θρανία και τώρα τα έχουμε για να κάνουν δουλειές του ποδαριού.
      Εάν θέλετε, πράγματι, να κινητοποιήσετε την αγορά, εάν θέλετε οι ειδικοί να μπουν στα γρανάζια της παραγωγής, τότε πρέπει να πάρετε πρωτοβουλίες έξω από παρωχημένα κλισέ, τα οποία συνεχίζετε να υπηρετείτε.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΩΝ (Ιωάννης Δραγασάκης): Η κυρία Υφυπουργός έχει το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Επειδή ο κύριος Πρόεδρος, μίλησε ακριβώς πάνω στο θέμα της συζήτησής μας δεν θα παρέμβω τώρα. Θα απαντήσω και για την «πίτα» και για τον τρόπο με τον οποίο επιδοτούμε και για τη δημιουργία πλούτου που στην ουσία είναι η ανάπτυξη στην κυρίως ομιλία μου για να αφήσω τους δύο συναδέλφους που απομένουν μέχρι την παρέμβασή μου. 
    ΠΡΟΕΔΡΕΥΩΝ (Ιωάννης Δραγασάκης): Ο κ. Χατζηοσμάν έχει το λόγο.
    ΑΧΜΕΤ ΧΑΤΖΗΟΣΜΑΝ: Κυρίες και κύριοι συνάδελφοι, η Κυβέρνηση της Νέας Δημοκρατίας τείνει να μετατραπεί σε Κυβέρνηση ανεργίας. Λυπάμαι που το λέω, αλλά στα έργα και στις ημέρες της Κυβέρνησης συγκαταλέγεται αναμφισβήτητα η εκτόξευση των ποσοστών ανεργίας. Κατά την άποψή μου τα ποσοστά δεν έχουν τόσο μεγάλη σημασία, διότι «μαγειρεύονται» και δεν αποτυπώνουν την πραγματική εικόνα.
      Να σας δώσω ένα παράδειγμα από την περιφέρειά μου, τη Ροδόπη. Πριν λίγους μήνες, παραμονές του κλεισίματος των εργοστασίων κλωστοϋφαντουργίας στη Ροδόπη, η Κυβέρνηση ανακοίνωσε ότι η ανεργία στο νομό μειώθηκε κατά 1%. Σαν να μην φθάνει αυτό, ανέφερε ότι η ανεργία συνολικά στο νομό ανέρχεται σε ποσοστό 5%, τη στιγμή που το Εργατικό Κέντρο Κομοτηνής μιλούσε για ποσοστό ανεργίας 25%. 
	Να αναφέρω και ένα φαινόμενο που παρουσιάζεται έντονο στο Νομό Ροδόπης. Ένα μεγάλο ποσοστό πολιτών δεν δηλώνονται επίσημα άνεργοι διότι για πολλούς λόγους δεν προσφεύγουν στις υπηρεσίες του ΟΑΕΔ. Μ’ αυτούς τι γίνεται;
	Για να καταλήξω στην αρχική μου σκέψη, σημασία έχει η πραγματική εικόνα. Και την πραγματική εικόνα τη βιώνει κάθε νοικοκυριό σήμερα σ’ όλη την επικράτεια. Η ανεργία έχει χτυπήσει την πόρτα κάθε νοικοκυριού και τείνει να μετατραπεί σε κοινωνική μάστιγα. Το ίδιο ισχύει και για τη φτώχεια. Διότι φτώχεια και ανεργία είναι δύο έννοιες αλληλένδετες. 
      Το παράδειγμα είναι πάλι από τη Θράκη: Το 2008 η Θράκη ήταν πρώτη σε ακάλυπτες επιταγές, σύμφωνα με στοιχεία της Ομοσπονδίας Επαγγελματικών, Εμπορικών και Βιοτεχνικών Σωματείων Νομού Ροδόπης. Το 40% των  επαγγελματιών είναι στο «λευκό» της «Τειρεσίας» και πολλοί ακόμα στο «μαύρο» της «Τειρεσίας». Πώς θα μπορέσουν οι επαγγελματίες αυτοί να συντηρήσουν τις επιχειρήσεις τους; Η ανάγκη τους οδηγεί σε απολύσεις ως μία πιθανή διέξοδο και ανακούφιση στην πολύ άσχημη οικονομική κατάσταση. 
      Δεν μπορώ να μην αναφερθώ και σε μια άλλη πρωτοτυπία της σημερινής Κυβέρνησης. Η Νέα Δημοκρατία, λοιπόν, δημιουργεί νέες κατηγορίες ανέργων. Τι γίνεται, κυρίες και κύριοι συνάδελφοι, με τους αγρότες σήμερα σ’ όλη τη χώρα; Σας πέρασε καθόλου από το μυαλό ότι σε λίγο καιρό θα δούμε και άνεργους αγρότες; Κι αυτό το κατάφερε η Νέα Δημοκρατία. Όταν το κόστος παραγωγής είναι διπλάσιο και τριπλάσιο από τα κέρδη ενός αγρότη, όταν οι αγρότες περιμένουν πάνω από έξι και επτά μήνες τις αποζημιώσεις που δικαιούνται, τότε για ποιο λόγο να συνεχίσει να καλλιεργεί κάποιος καπνό ή βαμβάκι ή σιτηρά;
      Θέλω να αναφερθώ και στο πρόβλημα, τον πόνο των αγροτών της περιοχής μου. Μετά τις κινητοποιήσεις των αγροτών στη χώρα μας βεβαίως ακούμε αποζημιώσεις για το σιτάρι και για το καλαμπόκι, αλλά δεν ακούμε για τους καπνοπαραγωγούς, για τα καπνά ή για τα βαμβάκια της περιοχής μου, που είχαμε πέρυσι μεγάλες ζημιές, και αυτοί οι άνθρωποι, οι αγρότες, περιμένουν τις υποσχέσεις της Κυβέρνησης να υλοποιηθούν, να δοθούν σ’ αυτούς τους ανθρώπους αυτά που τους υποσχέθηκαν.
      Βάσει επισήμων στοιχείων του Γεωργικού Ταμείου της Ευρωπαϊκής Ένωσης, η Ελλάδα με συνολικό αγροτικό πληθυσμό ίσο με το 10,5% του συνολικού αγροτικού πληθυσμού της Ευρωπαϊκής Ένωσης εισπράττει μόλις το 6,7%  των ενισχύσεων, τη στιγμή που η Αγγλία με αγροτικό πληθυσμό που φθάνει το 7,1% του συνολικού πληθυσμού της Ευρωπαϊκής Ένωσης εισπράττει το 10,8%. Με απλά λόγια, ενώ ένας στους δέκα αγρότες της Ευρωπαϊκής Ένωσης είναι Έλληνας πολίτης, η χώρα μας εισπράττει σε επιδοτήσεις μόλις το 6,7% του συνόλου των επιδοτήσεων. Η Κυβέρνηση «παραμυθιάζει» τους αγρότες όταν τους λέει με αυστηρό ύφος ότι πρώτη φορά στα χρονικά δόθηκε τόσο μεγάλο ύψος των επιδοτήσεων. Τους εμπαίζει και δεν δίνει κανέναν αγώνα σε ευρωπαϊκό επίπεδο για να διασφαλίσει ούτε τα αυτονόητα. 
      Το ξέρετε, κύριοι συνάδελφοι, ότι στον ορεινό όγκο της Ροδόπης οι κάτοικοι καταφεύγουν στα καράβια, στη ναυτιλία, ή σε εποχική μετανάστευση στα θερμοκήπια της Ολλανδίας, μη έχοντας άλλη διέξοδο; Κάτοικοι των ορεινών μπαρκάρουν στα καράβια και τα παιδιά τους μεγαλώνουν χωρίς πατέρα;
      Οι συνθήκες είναι γνωστές. Αυτή είναι η κατάντια της Κυβέρνησης που δημιουργεί στρατιές ανέργων και στρατιές ομήρων νέων που εργάζονται σε υπηρεσίες και άλλους φορείς με τα περίφημα Προγράμματα «STAGE».
      Όταν απαξιώνετε τον κόπο και το μόχθο κάθε νέου εργαζομένου προσφέροντάς του 400 ευρώ, γιατί περιμένετε μετά να έχετε απέναντί σας μια υποταχτική νεολαία; Φυσικά και οι νέοι μας διαμαρτύρονται και ανησυχούν για το μέλλον τους, αλλά φαίνεται ότι ούτε αυτά τα μηνύματα εισακούονται.
      Πρέπει σ’ αυτή τη χώρα να έχουμε ένα κοινό όραμα στον εργασιακό τομέα και αυτό το όραμα υπαγορεύεται από αρχές όπως εργασία και ίσες ευκαιρίες για όλους. Πρέπει ο κάθε εργαζόμενος να βγει από το καθεστώς ανασφάλειας και φόβου και ο κάθε άνεργος νέος να έχει επιλογές εργασίας και όχι εργασιακά αδιέξοδα. Και αυτά είναι υλοποιήσιμα. Δεν είναι λόγια και υποσχέσεις του αέρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Η σημερινή πρόταση νόμου που κατατέθηκε με πρωτοβουλία των συναδέλφων του ΚΚΕ βρίσκεται στη σωστή κατεύθυνση. Να σημειώσω ότι το ΠΑΣΟΚ έχει ολοκληρωμένες προτάσεις και θέσεις γι’ αυτά τα θέματα, τις οποίες επίσης καταθέσαμε με πρόταση νόμου για την αύξηση της απασχόλησης και την αντιμετώπιση της ανεργίας.
      Επίσης, έχουμε προτάσεις που αφορούν τη ριζική αναδιάρθρωση του ΟΑΕΔ, πολιτικές για την περιφέρεια για αποτελεσματικό έλεγχο και εποπτεία της αγοράς εργασίας, για ενίσχυση της κοινωνικής εργασίας, για παροχή κινήτρων σε νέους και νέες μέσω προγραμμάτων, πολιτικές για πράσινες θέσεις εργασίας και για πολλά άλλα, για θέματα δηλαδή, τα οποία δεν αγγίζει καν η σημερινή Κυβέρνηση.
      Κυρίες και κύριοι συνάδελφοι, η Νέα Δημοκρατία κατάφερε να γεμίσει τα πολιτικά μας γραφεία με άνεργους νέους και νέες, αλλά και οικογένειες που ανησυχούν για το μέλλον των παιδιών τους. Μια ακόμη ανησυχία αφορά το διαχωρισμό ανάμεσα σε γαλάζια και μη γαλάζια παιδιά. Και αυτό δυστυχώς το κατάφερε η σημερινή Κυβέρνηση.
      Και ερωτώ: Αυτό είναι το όραμα που έχουμε για τους νέους μας. Η εργασία και η απασχόληση είναι αναφαίρετο δικαίωμα του κάθε πολίτη. Σήμερα και αυτό το δικαίωμα δεν μπορεί κανείς να το στερήσει σε οποιονδήποτε και με την οποιαδήποτε δικαιολογία.
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς το συνάδελφο κ. Χατζηοσμάν.
      Το λόγο έχει η κ. Καλαντίδου για επτά λεπτά.
      ΣΟΦΙΑ ΚΑΛΑΝΤΙΔΟΥ: Κυρίες και κύριοι Βουλευτές, δεν μπορεί να καταργηθεί η ανεργία όσο η οικονομία και ολόκληρη η κοινωνία οργανώνεται στη λογική του κέρδους και όχι με βάση τις ανθρώπινες ανάγκες. Δεν αντιμετωπίζεται το τεράστιο πρόβλημα της ανεργίας όσο θεωρείται πρώτη παραγωγική δύναμη το κεφάλαιο.
      Για το Κομμουνιστικό Κόμμα Ελλάδος η καταπολέμηση της ανεργίας στηρίζεται στη σχεδιασμένη ανάπτυξη της παραγωγής, με βάση τις δυνατότητες της χώρας και το εργατικό δυναμικό της, με γνώμονα τις ανάγκες του λαού της.  
      Εντελώς αντίθετη διαδρομή ακολουθούν οι πολιτικές που εφαρμόζονται στη χώρα μας. Στα πλαίσια αυτών που συναποφασίσατε στην Ευρωπαϊκή Ένωση, δεν μετράμε τις δυνατότητες της χώρας, δεν υπολογίζουμε τις ανάγκες, μετράμε την κερδοφορία του μεγάλου κεφαλαίου, των μονοπωλίων, των πολυεθνικών. 
      Έτσι, λοιπόν, έχουμε ανεργία από την άναρχη παραγωγή και αυτό φαίνεται από το αποτέλεσμα. Δεν χρειάζεται θεωρητικά να το αποδείξει κανείς. Ελεύθερη αγορά, ελεύθερη κίνηση του κεφαλαίου, φεύγει η «GOOD YEAR», φεύγει η «SIEMENS», κλείνει η «ΒΙΑΜΥΛ», φεύγουν βιοτεχνίες ιματισμού –αφού πρώτα επιδοτήθηκαν για το φθηνότερο μεροκάματο- για το μειωμένο εργασιακό κόστος κ.λπ..
      Έχουμε μείωση της αγροτικής παραγωγής. Δεν συνδέουμε τα αγροτικά προϊόντα με τη μεταποίηση και μετά κλαίμε για την ανεργία, ενώ κλείνουμε τα εργοστάσια μεταποίησης και πετάμε το κλειδί στη θάλασσα. Σας αναφέρω τα παραδείγματα: «ΣΕΠΕΚ», «ΣΕΒΑΘ», βιοτεχνίες ιματισμού. 
      Και σ’ όλα αυτά, έρχεται η Κυβέρνηση να απαντήσει σήμερα ότι επιδοτεί την εργασία, ότι επιδοτεί για να υπάρξουν θέσεις εργασίας. Και όμως, ποτέ δεν έγινε έλεγχος σ’ αυτό το «ζεστό» χρήμα που δόθηκε στην εργοδοσία -γιατί είναι επιδότηση εργοδοσίας- ποτέ δεν ήρθαν στοιχεία, πότε και με τι κριτήρια έγινε αυτή η επιδότηση, πόσοι από τους τζάμπα εργαζόμενους έμειναν στη δουλειά. Ούτε τα άτομα με ειδικές ανάγκες δεν κατοχυρώνετε. Και πάλι φαίνονται από τα αποτελέσματα. 
      Στην ουσία, με τις επιδοτήσεις αυτές στοχεύετε στις αλλαγές των εργασιακών σχέσεων. Μειώνετε την αμοιβή της εργατικής δύναμης.  Ενισχύετε με «ζεστό» χρήμα το  κεφάλαιο. 
      Λέτε ότι είναι μεγάλο το ποσό που απαιτείται για την ενίσχυση των ανέργων, όπως καταθέτουμε στην πρότασή μας οι κομμουνιστές. Πείτε μου, όμως, πόσα ποσά έχετε δώσει για την αυτοαπασχόληση και για τις επιδοτήσεις αυτού του τύπου, «ζεστό» χρήμα στην εργοδοσία; Έχετε δώσει δισεκατομμύρια και στην ουσία δεν δημιουργήθηκαν θέσεις εργασίας. Απλώς, για κάποιο καιρό μειώσαμε τα ποσοστά ανεργίας, δώσαμε μια διέξοδο σε κάποιους ανθρώπους που χρόνια ήταν άνεργοι, που για καιρό ήταν άνεργοι ή που αντιμετωπίζουν μπροστά τους το φάσμα της ανεργίας, αλλά δεν δώσαμε θέσεις εργασίας. 
      Και θα σας πω και το άλλο. Ίσως κάποιοι να σας πίστευαν ότι έχετε καλές προθέσεις, αν επιδοτούσατε τουλάχιστον μια θέση πλήρους απασχόλησης. Δεν έχετε επιδοτήσει, μ’ όλα αυτά τα προγράμματα που κατά καιρούς τα βαπτίζετε με διάφορα ωραία ονόματα, ούτε μια θέση πλήρους απασχόλησης. Επιδοτείτε τη μερική απασχόληση, επιδοτείτε τη φτώχεια, την ανέχεια. Στην ουσία επιδοτείτε το να είναι μισοάνεργοι οι εργαζόμενοι, αυτοί που παράγουν τον πλούτο στη χώρα μας. 
      Ίσως κάποιοι πάλι να σας πίστευαν ότι έχετε καλές προθέσεις, αν τηρούσατε τους δικούς σας νόμους για να υπερασπιστείτε θέσεις εργασίας, αν τηρούσατε τους δικούς σας νόμους που είναι ελλιπείς, δεν είναι φιλεργατικοί, αν πραγματικά τηρούσατε τους νόμους για την ακυρότητα των απολύσεων, αν σταματούσατε άδικες και παράνομες απολύσεις. Δεν το έχετε κάνει και θα σας φέρω εγώ συγκεκριμένα παραδείγματα και πολύ πρόσφατα και για το πώς λειτουργεί ο μηχανισμός σας. 
      Γιατί αν είναι ένα ζήτημα ότι ο ΣΕΠΕ έχει λίγα άτομα και έχουν ευθύνη οι κυβερνήσεις και οι πολιτικές, ένα άλλο μεγάλο ζήτημα είναι ότι και αυτά τα λίγα άτομα δουλεύουν μ’ άλλη κατεύθυνση, όχι πάντως για να ενισχύσουν το αδύναμο μέρος της εργασίας, τους εργαζόμενους, όχι πάντως για να βάλουν φρένο στην ασυδοσία της εργοδοσίας. 
      Προχθές οι καθαρίστριες εργολάβου στο «Ιπποκράτειο» έκαναν διαμαρτυρία στην Επιθεώρηση Εργασίας της Θεσσαλονίκης. Υπήρχαν υπάλληλοι εκεί. Ενώ έβγαζαν τον πόνο τους οι εργολαβικές καθαρίστριες που δεν πληρώνονται σωστά, που είναι μισοάνεργες, που τις χρεώνει τετράωρες και σε κάποιες δεν κολλάει καν ένσημο, ο υπάλληλος χτύπαγε σφραγίδες σε κάτι χαρτιά, σε κάτι προγράμματα. Γι’ αυτό τους έχετε στο ΣΕΠΕ. 
      Άλλο παράδειγμα. Στις Σέρρες, η επιχείρηση «ΧΑΒΑΛΕΣ», δεκαπέντε σούπερ μάρκετ, έκλεισε και απέλυσε ενενήντα έναν εργαζόμενους σε μια μέρα. Τι έγινε; Πήγαν στην Επιθεώρηση Εργασίας –και έχω το δελτίο εργατικής διαφοράς- και όπως διαπιστώθηκε η επιχείρηση έχει συμπληρώσει τις απολύσεις του προσωπικού. Δεν λέει ότι είναι μαζικές απολύσεις. Δεν κάνει μήνυση γι’ αυτό. Κάνει μήνυση, γιατί δεν τους έδωσε επίδομα αδείας. Και να σας πω ότι έδιωξε και τους ενενήντα ένα χωρίς αποζημίωση. Είναι παράνομες και καταχρηστικές οι απολύσεις αυτές και θα έπρεπε να σταματήσουν εδώ. Οι εργαζόμενοι αυτοί οδηγούνται στα δικαστήρια και με τη συναίνεση συνδικαλιστικών παρατάξεων. Και εγώ θα τα πω εδώ, όπως τα λένε και στους εργαζόμενους οι κομμουνιστές. Γιατί αυτό συμβαίνει. 
      Κοιτάξτε τώρα. Κάτω από το τραπέζι, αυτό το σούπερ μάρκετ, ο «ΧΑΒΑΛΕΣ», πουλάει στον Αρβανιτίδη. Και φοροδιαφυγή έχουμε και κέρδη που φεύγουν έχουμε και απολύσεις έχουμε και αύριο θα έχουμε και αλλαγή των εργασιακών σχέσεων. Γιατί αυτοί οι εργαζόμενοι δώδεκα χρόνια, είκοσι χρόνια στη δουλειά, που οι περισσότεροι από τους ενενήντα έναν είναι γυναίκες, θα βρουν δουλειά ωρομίσθιου. Έτσι φυλάτε τις θέσεις εργασίας, έτσι υποστηρίζετε τους δικούς σας νόμους. 
      Να σας φέρω άλλο παρόμοιο παράδειγμα; Η «RUMMER»! Και αν στο Νομό Σερρών την πλειοψηφία της συνδικαλιστικής ηγεσίας του εργατικού κέντρου την έχουν οι «πασοκτζήδες», το ΠΑΣΟΚ, στη «RUMMER» της Θεσσαλονίκης την πλειοψηφία του σωματείου την έχει ο Συνασπισμός.  Και όμως, συναίνεσαν, χωρίς να πάρουν αποζημίωση οι εργαζόμενοι, να πάρουν απολύσεις από τη βιοτεχνία. Μόνο επτά εργαζόμενες πήραν αποζημίωση, αυτές που διεκδίκησαν και δεν πήγαν με το σωματείο των κλωστοϋφαντουργών στη Θεσσαλονίκη! 
      Αυτή είναι η κατάντια μας, γιατί εδώ πρέπει να λέμε και τις ευθύνες όλων, για να μας κρίνουν όλους.
      Θα σας πω κάτι μόνο για ένα λεπτό. Το παράδειγμα το δείχνουν σήμερα στη Νάουσα οι απολυμένοι, οι εργαζόμενοι, οι βιοτέχνες, οι αγρότες, γιατί έξι η ώρα το απόγευμα έχουν συγκέντρωση στη Νάουσα γιατί δεν πάει άλλο και γιατί ο αγώνας πρέπει να είναι ενωμένος!
      Και εγώ, κλείνοντας απ’ αυτό το Βήμα, θέλω να πω ότι το Κομμουνιστικό Κόμμα Ελλάδας αξιοποιεί όλους τους νόμους για να βοηθήσει τους εργαζόμενους του σήμερα και κυρίως το νόμο και το δικαίωμα της απεργίας του εργαζόμενου, ακριβώς για να διατηρήσουμε δικαιώματα και να κατακτήσουμε και άλλα. Σήμερα, όμως, πλειοψηφούν οι αντεργατικοί νόμοι. Οι περισσότερες δικαστικές αποφάσεις βγάζουν παράνομες τις απεργίες.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κυρία συνάδελφε.
      ΣΟΦΙΑ ΚΑΛΑΝΤΙΔΟΥ: Οι αρμόδιοι κρατικοί φορείς δεν εφαρμόζουν τους νόμους που ενισχύουν το αδύνατο μέρος και μπροστά σ’ αυτήν την αδικία και την ασυδοσία των εργοδοτών, το ΚΚΕ θα στηρίξει τους εργάτες με κάθε τρόπο και με όλες τις μορφές αγώνα.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μαθήτριες και μαθητές και τέσσερις συνοδοί-δάσκαλοι από το Α΄ Δημοτικό Σχολείο Βρύας Αχαΐας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ζητήσει η κ. Υπουργός.
      Ορίστε, κυρία Υπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θα ξεκινήσω λέγοντας ότι έχω ακούσει το Κομμουνιστικό Κόμμα αρκετές φορές να καταφέρεται εναντίον του ΣΕΠΕ, εναντίον ενός πάρα πολύ σοβαρού θεσμού, ενός θεσμού ο οποίος εγγυάται…
      ΣΟΦΙΑ ΚΑΛΑΝΤΙΔΟΥ: Όχι, δεν καταφερόμαστε….
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας παρακαλώ!  Το έχετε κάνει πάρα πολλές φορές και για τους υπαλλήλους του ΣΕΠΕ.  Έχετε έρθει εδώ αρκετές φορές –μου έχει κάνει πραγματική εντύπωση- και κάνετε το ίδιο. Δηλαδή, όλους τους άλλους εργαζόμενους τους υποστηρίζετε και τους εργαζόμενους στο ΣΕΠΕ τους κατηγορείτε χωρίς κανένα στοιχείο, γιατί πάρα πολλά απ’ αυτά που μας λέτε, τελικώς δεν επαληθεύονται κιόλας. Τους κατηγορείτε ότι συμπράττουν με τους εργοδότες, ότι καλύπτουν τις παραβιάσεις της νομοθεσίας. 
      Θεωρώ ότι είναι πάρα πολύ άδικο. Εγώ δεν λέω ότι μπορεί να μη γίνονται και πράγματα κάτω από το τραπέζι τα οποία να μην τα βλέπει κάποιος όταν πηγαίνει σ’ έναν έλεγχο, αλλά εσείς έρχεστε εδώ και λέτε κάτι τελείως διαφορετικό. Μας λέτε ότι συνεργάζονται έτσι ώστε να αδικούνται οι εργαζόμενοι. Νομίζω ότι αυτό δεν έχει αποδειχθεί ποτέ. Και δεν είναι και σωστό, γιατί έτσι υποσκάπτετε κατ’ αρχάς τους θεσμούς και χάνεται η εμπιστοσύνη των πολιτών στην πολιτεία και στους θεσμούς της πολιτείας. Και στο κάτω-κάτω της γραφής, εγώ βλέπω ότι η πρότασή σας συνεχώς είναι να ενισχύεται ο κρατικισμός, οι κρατικοί θεσμοί και οι κρατικοί φορείς αυτού του τύπου, τους οποίους στη συνέχεια κατηγορείτε.
      Ξεκινώ μ’ αυτό και θα έρθω τώρα στο θέμα της συζήτησης. Κάνουμε αυτήν τη συζήτηση σε μία περίοδο που, πραγματικά, ολόκληρη η παγκόσμια κοινότητα διανύει μία πρωτοφανή οικονομική κρίση. Και όλους μας διακατέχει μία αγωνία για το πώς μπορεί καλύτερα να αντιμετωπιστεί αυτή η κρίση. Βρισκόμαστε στη μέση αυτής της κρίσης και όλοι οι πολίτες ανησυχούν γιατί όλοι, περιγράφοντας την παγκόσμια οικονομική κρίση, δεν κρούουν απλά τον κώδωνα του κινδύνου, αλλά χρησιμοποιώντας κατά την άποψή μας και αυθαίρετα νούμερα και προβλέψεις που μιλούν για χιλιάδες ανέργους, για στρατιές ανέργων που θα δημιουργηθούν το 2009, σπέρνουν τον πανικό. Και ο πανικός είναι αυτός που οδηγεί σε λάθη και κυρίως «παγώνει» την οικονομία.
      Αυτό είναι ένα πολύ σημαντικό στοιχείο που πρέπει να το λάβουμε υπ' όψιν μας. Είναι σαν να σταματά η γη να κινείται και αυτό είναι το χειρότερο, διότι πολλές φορές ο ψυχολογικός παράγοντας επηρεάζει πραγματικά όλες τις αποφάσεις. Επηρεάζουν και τους επιχειρηματίες όχι να κάνουν απολύσεις, αλλά ενδεχομένως να μην κάνουν νέες προσλήψεις ή επηρεάζουν τους καταναλωτές από το να κάνουν αγορές.
	Το λέω, για να πω ότι πιστεύω πως, πράγματι, υπάρχει μια παγκόσμια οικονομική κρίση για την οποία κανείς δεν είναι σε θέση να προβλέψει το εύρος, την έκταση, το βάθος και πώς τελικά θα καταλήξουν όλα αυτά -γιατί είμαστε στη μέση αυτής της κρίσης, μιας σοβαρότατης κρίσης- αλλά θεωρώ πως και ο πανικός δεν βοηθάει. Οι δράσεις για την αντιμετώπιση της κρίσης είναι αυτό που βοηθούν και θα αναφερθώ και σε αυτό. 
	Δύο λόγια τώρα για τη ρευστότητα στην αγορά. Αν δεν δανείζουν οι τράπεζες χρήματα, καμμιά επιχείρηση δεν μπορεί να λειτουργήσει ομαλά. Ρευστότητα σημαίνει να μπορούν οι εργαζόμενοι να πάρουν στεγαστικά δάνεια, οι επιχειρήσεις να δανειστούν, για να μπορούν να εκσυγχρονίσουν και να κάνουν επέκταση ή οτιδήποτε άλλο. Ξέρετε ότι δεν χαρίσαμε 28.000.000.000. Το έχει πει ο Πρωθυπουργός. Το έχουν πει οι αρμόδιοι Υπουργοί. Το έχει πει ολόκληρη η Κυβέρνηση. Το έχουν πει οι Βουλευτές. Δεν χαρίσαμε λεφτά στους τραπεζίτες! Πολλάκις αυτό το έχουμε εξηγήσει. Όμως, δεν μπορώ να δεχθώ πώς, όταν ολόκληρη η Ευρώπη και ολόκληρος ο κόσμος καταβάλλει μια προσπάθεια να υπάρξει ισορροπία στο χρηματοπιστωτικό σύστημα –και αυτή η ισορροπία δεν έχει επανέλθει ακόμη πουθενά στην πραγματικότητα, παρ’ όλες τις προσπάθειες- και να επανέλθει η ρευστότητα στην αγορά, για να μπορούν οι επιχειρήσεις να ανασάνουν και να μην έχουμε όλα αυτά που συζητούνται στην αγορά και που βιώνουν όχι μόνο οι μικρομεσαίες επιχειρήσεις, αλλά και όλες οι επιχειρήσεις και όλοι οι κλάδοι στη χώρα μας, δεν είναι δυνατόν να κατηγορούμε αυτό το πρόγραμμα, από τη στιγμή που και όλες οι χώρες κάνουν ακριβώς το ίδιο πράγμα. Προσπαθούν να επαναφέρουν τη ρευστότητα στην αγορά. 
	Πιστεύω πως στην κρίση είμαστε όλοι μαζί. Δεν είναι η μια κοινωνική ομάδα απέναντι στην άλλη. Στην Ευρώπη, στην Αμερική και αλλού όλες οι κυβερνήσεις ανεξάρτητα από την ιδεολογική τους αφετηρία προσεγγίζουν με πολλούς τρόπους το πρόβλημα που έχουμε να αντιμετωπίσουμε. Από τη μια προσπαθούν να εξασφαλίσουν τη ρευστότητα  με στοχευμένες παρεμβάσεις. Από την άλλη σχεδιάζουν και υλοποιούν σταδιακά μέτρα που χρειάζονται, για να στηριχθούν οι πιο ευάλωτες κοινωνικές ομάδες, αλλά και συνολικότερα η εργασία. 
	Εδώ θα ήθελα να πω πως το Υπουργείο Απασχόλησης έχει πάρει μια σειρά από μέτρα. Τα έχει ανακοινώσει ο Πρωθυπουργός. Τα έχει ανακοινώσει η Υπουργός. Θέλω απλώς να σας πω ότι φέτος ο προϋπολογισμός του Υπουργείου Απασχόλησης είναι αυξημένος κατά 11, 4%. 
      Το επιχειρησιακό μας πρόγραμμα, που παρουσίασε η Υπουργός πριν από δυο μέρες,  έχει προϋπολογισμό ύψους  3.013.000.000 ευρώ για το 2007-2013 και όλες οι δράσεις, όλα τα ευρώ και το τελευταίο ευρώ αυτών των προγραμμάτων θα φθάσει στον πολίτη. Θα επωφεληθούν διακόσιες ενενήντα χιλιάδες άνεργοι, διακόσιες εβδομήντα πέντε χιλιάδες εργαζόμενοι, πενήντα τρεις χιλιάδες πολίτες ευπαθών κοινωνικά ομάδων. Επωφελούνται δεκαπέντε χιλιάδες επτακόσιες γυναίκες σε συμφιλίωση οικογενειακής και επαγγελματικής ζωής, για να μπορούν να παραμείνουν στην αγορά εργασίας. 
      Να πω και στην κ. Χριστοφιλοπούλου ότι έχει ήδη ξεκινήσει το επιχειρησιακό μας πρόγραμμα και το πρώτο μέτρο, η πρώτη δράση ήταν η συμφιλίωση οικογενειακής και επαγγελματικής ζωής, ενώ ήδη τρέχουν τα έργα που έχουν σχέση με την οικοδομική δραστηριότητα, τα τεχνικά έργα και, βεβαίως, το έργο του τουρισμού, το οποίο επίκειται. 
	Προχώρησε η Κυβέρνηση στη μετατροπή του επιδόματος ανεργίας σε απασχόληση, που υπήρχε από πριν, από τις προηγούμενες κυβερνήσεις, για τον ιδιωτικό τομέα. Γίνεται μια επέκταση και στο δημόσιο τομέα, για τους ΟΤΑ κ.α.
	Μπήκε το διπλό δώρο για τους ανέργους τα Χριστούγεννα. Πιο μεγάλη διαφάνεια από το να είσαι άνεργος υπάρχει; Γιατί εδώ τίθενται θέματα αδιαφάνειας. Δηλαδή ο άνεργος παίρνει διπλό δώρο, επειδή έχουμε οικονομική κρίση, και λέτε «είναι αδιαφανές το μέτρο»; Εγώ δεν βλέπω μεγαλύτερη διαφάνεια από το να είσαι άνεργος. Αυτός είναι που θα πάρει το διπλό δώρο. 
	Σας μίλησα για τα προγράμματα στον τουρισμό και στον κατασκευαστικό κλάδο. Υπάρχει ήδη η πρόθεση και επεξεργαζόμαστε το σχέδιο για ενίσχυση των πράσινων επαγγελμάτων και της κοινωνικής οικονομίας και μέσα στο 2009 500.000.000 ευρώ από το επιχειρησιακό μας πρόγραμμα. Όλα αυτά τα έργα θα έχουμε και θα ξεκινούν. 
	Κατ’ αρχάς, θέλω να μιλήσω λίγο και για το γεγονός ότι στην Ελλάδα αργήσαμε να συνεννοηθούμε μεταξύ μας και να παραδεχθούμε -η Αξιωματική Αντιπολίτευση, ως επί το πλείστον- ότι υπήρχε παγκόσμια οικονομική κρίση. 
Τους πρώτους μήνες μας έλεγε ότι ήταν εγχώριο κατασκεύασμα και ότι η Kυβέρνηση προσπαθούσε να καλύψει τις αδυναμίες, όπως τις χαρακτήριζε, της πολιτικής της για να πει ότι δεν υπήρχε παγκόσμια οικονομική κρίση και ήταν καθαρά προβλήματα της εσωτερικής αγοράς. Αυτό, όμως, δεν επιβεβαιώνεται. 
     Βλέπουμε, πλέον, όλοι ότι το πρόβλημα είναι παγκόσμιο και τα πράγματα όπως πιστεύω και εγώ, θα αλλάξουν. Δεν μπορεί να συνεχίσει η διακυβέρνηση  της παγκόσμιας οικονομίας με θεσμούς του 20ου αιώνα όταν είμαστε στον 21ο αιώνα. Όλοι οι πολίτες το θέλουν. Και η διαφάνεια θα παίξει ένα πολύ μεγάλο ρόλο για να μη χάνεται και η αξιοπιστία ολόκληρου του συστήματος, το οποίο βασίζεται στη συνύπαρξη, θα έλεγα, του ιδιωτικού τομέα και του δημόσιου τομέα. 
     Πιστεύουμε ότι και η ιδιωτική οικονομία, οι ιδιωτικές επενδύσεις, δίνουν τη μεγαλύτερη ανάπτυξη καθώς και ο δημόσιος τομέας παίζει ένα πολύ σημαντικό ρόλο. Αυτή είναι η διαφορά μας με το Κομμουνιστικό Κόμμα Ελλάδας. 
     Απαντώντας και στον Πρόεδρο τον κ. Καρατζαφέρη να πω ότι μίλησε με πάρα πολύ απλά λόγια και πολύ κατανοητά για τους πολίτες. Σε κάποια από τα πράγματα συμφωνώ και σε κάποια άλλα διαφωνώ. Ένα είναι βέβαιο, ότι η πίτα για να μεγαλώσει –για να χρησιμοποιήσω το παράδειγμά του- χρειάζεται ανάπτυξη. Και όλα αυτά τα χρόνια που η  Νέα Δημοκρατία είναι στην εξουσία και πριν από αυτή την παγκόσμια κρίση, όπου βλέπουμε ότι υπάρχει συρρίκνωση της ανάπτυξης σ’ όλες τις χώρες –δεν μπορεί μία χώρα να αποτελεί την εξαίρεση- η πίτα όντως μεγάλωνε. Γι’ αυτό και οι δείκτες της ανεργίας μειώθηκαν. Δεν μειώθηκαν γιατί εμείς κάναμε κάποια αλλαγή στον τρόπο με τον οποίο υπολογιζόταν η ανεργία. Υπάρχουν στάνταρ τρόποι με τους οποίους υπολογίζεται η ανεργία παγκοσμίως. 
      Η ανεργία πήγε από το 11% στο 7%. Αυτό πώς έγινε; Με τις μεταρρυθμίσεις, με το να μεγαλώσει η πίτα, με το να υπάρχει ανάπτυξη παντού και σ’ αυτήν την ανάπτυξη να συμμετέχουν και οι Έλληνες πολίτες μέσω της προσφοράς εργασίας, με το να δουλεύουν δηλαδή μέσα στην ελληνική οικονομία. Γι’ αυτό και υπήρχε αυτή η μείωση. 
     Πράγματι εμείς διαφωνούμε ιδεολογικά –και σ’ αυτό θα συμφωνήσω με τον κ. Καρατζαφέρη- στο να είναι όλη η πολιτική μας επιδοματική. Η δουλειά είναι αυτή που δίνει στους πολίτες αξιοπρέπεια, καθώς και ευκαιρίες για το αύριο. Πώς μπορεί κάποιος να προγραμματίσει όταν ξέρει ότι βρίσκεται έξω από την αγορά, ότι δεν έχει μία ευκαιρία; 
     Θέλω να είμαστε ρεαλιστές. Στην κρίσιμη περίοδο πρέπει να χρησιμοποιήσουμε πολλά και διαφορετικά εργαλεία. Δεν υπάρχει μία μαγική λύση, δεν υπάρχει ένα μαγικό εργαλείο. Δεν είναι δηλαδή ότι πρέπει να στρίψουμε τα πάντα στο να ενισχυθεί ο ιδιωτικός τομέας για να δημιουργηθεί περισσότερη ανάπτυξη. Διότι όταν υπάρχει τέτοια κρίση πρέπει να φροντίσουμε έτσι ώστε ο ιδιωτικός τομέας να κρατήσει τη μηχανή της ανάπτυξης  ταυτόχρονα με το κράτος. Και ίσως για πολλά κόμματα πολύ περισσότερο από ό,τι θα περίμεναν και από ό,τι θα ήθελαν, το κράτος κάνει πια πολύ σοβαρές παρεμβάσεις σε μία τόσο δύσκολη συγκυρία. 
     Επίσης, υπάρχουν και άλλοι που λένε ότι πρέπει να μειωθούν οι φορολογικοί συντελεστές, τους οποίους εμείς ήδη έχουμε μειώσει, για να αναπτυχθεί η οικονομία. Άλλοι πιστεύουν ότι πρέπει να γίνουν περισσότερες δημόσιες επενδύσεις, που επίσης γίνονται. 
     Θεωρώ, λοιπόν, ότι παίρνονται μία σειρά από μέτρα, διαφορετικά μεταξύ τους και το ένα μέτρο συμπληρώνει το άλλο, διότι στην οικονομία όλα τα πράγματα είναι μια αλυσίδα. Είναι αλυσιδωτές οι αντιδράσεις και δεν υπάρχει ένα μόνο μέτρο. 
     Στις δύσκολες οικονομικές στιγμές πρέπει να υπάρχει, όπως σας είπα,  μία ευελιξία στη χρήση των εργαλείων. Θέλω να αναφερθώ σε μερικά από τα πράγματα που υπάρχουν και στην πρόταση νόμου και να σας δείξω ότι η Κυβέρνηση έχει ενισχύσει κατά πολύ το δείκτη κοινωνικής προστασίας στη χώρα μας, με θεσμούς  στηρίζοντας τις ευάλωτες κοινωνικά ομάδες. Να αναφέρω επίσης και για ποιους λόγους η πρόταση του ΚΚΕ δεν μας βρίσκει σύμφωνους. 
     Το επίδομα ανεργίας που διαρκεί δώδεκα μήνες, το βρήκαμε καθηλωμένο επί πολλά χρόνια στα 311 ευρώ. Από 1-9-2008 ήταν 430,75 ευρώ και σταθεροποιείται τώρα στο 55% του βασικού ημερομισθίου. Έχουμε την προσαύξηση κατά 10% για κάθε προστατευόμενο μέλος και έχει αυξηθεί και το οικογενειακό επίδομα του ΟΑΕΔ κατά 40%. 
     
      Ξέρετε ότι υπάρχει διπλασιασμός της βασικής σύνταξης του ΟΓΑ, ότι καταργήθηκαν οι εισφορές του ΛΑΦΚΑ, ότι διπλασιάσαμε το ΕΚΑΣ σε τετρακόσιους πενήντα χιλιάδες συνταξιούχους, ότι προωθήσαμε τη ρευστότητα, την ειδική άδεια μητρότητας για τις εργαζόμενες μητέρες για να μείνουν μέσα στην αγορά, ότι υπήρξε αύξηση της εγγύησης του ποσού των καταθέσεων από 20.000 ευρώ σε 100.000 ευρώ -είμαστε από τις πρώτες χώρες που το κάναμε αυτό με νομοθετική ρύθμιση- απαγόρευση των πλειστηριασμών κάτω από το όριο των αντικειμενικών αξιών και άλλα.
      Θα ήθελα να πω πως τα στοιχεία δείχνουν ότι από το 2004 και μετά η ανεργία μειώθηκε αισθητά. Και οι πολιτικές, τις οποίες εσείς καταδικάζετε, που  είναι οι ενεργητικές πολιτικές απασχόλησης -και τις παρουσιάζετε ως αποτυχημένες- έπαιξαν καθοριστικό ρόλο σ’ αυτήν τη μάχη, δηλαδή, της μείωσης της ανεργίας. Στήριξαν τη δημιουργία μικρομεσαίων επιχειρήσεων, που αποτελούν τη ραχοκοκαλιά της ελληνικής οικονομίας, και επέτρεψαν σε χιλιάδες εργαζόμενους να ενταχθούν στην αγορά εργασίας μέσω του προγράμματος νέων θέσεων εργασίας του ΟΑΕΔ. 
      Να πω στην κ. Καλαντίδου ότι οι νέες θέσεις εργασίας δεν είναι μερική απασχόληση -γι’ αυτό μου έκανε εντύπωση το σχόλιο που κάνατε- και η αυταπασχόληση αφορά έναν πολίτη, ο οποίος θέλει να ανοίξει δική του επιχείρηση. Τα αποτελέσματα δείχνουν ότι το 75% των θέσεων που δημιουργήθηκαν από το πρόγραμμα των νέων επιχειρήσεων,  διατηρείται πέντε χρόνια μετά τη λήξη του προγράμματος. Και το 25% από αυτούς προσέλαβαν και άτομα. Συνεπώς όταν επενδύεις στην αυταπασχόληση, επενδύεις στη δημιουργία μιας νέας επιχείρησης, η οποία θα μπορέσει, καλώς εχόντων, να προσθέσει και εργατικό δυναμικό. Αυτά λένε τα νούμερα. Και το 67% των νέων θέσεων εργασίας διατηρείται τρία χρόνια μετά. Συνεπώς υπάρχουν και στοιχεία που αποδεικνύουν ότι αυτοί δεν είναι αποτυχημένοι θεσμοί. 
      Η δε κατάρτιση είναι ένα από τα πιο σημαντικά εργαλεία για τον εργαζόμενο, να επικαιροποιεί τις γνώσεις τους. Για μένα ιδεατό θα ήταν αυτό να γίνεται πολύ συστηματικά. Και γι’ αυτό είναι πολύ σημαντικό το πόσο πολύ έχει εκσυγχρονιστεί ο ΟΑΕΔ και μπορεί να παρακολουθήσει τις εξελίξεις και να έχει την εξατομικευμένη  προσέγγιση ώστε ο κάθε πολίτης να αποτελεί συγκεκριμένο πρόσωπο με ονοματεπώνυμο και όχι απλώς ένα στατιστικό στοιχείο και έναν αριθμό, διότι οι καιροί αλλάζουν πάρα πολύ. Και σας λέω χαρακτηριστικά πως όταν μπήκα στο πανεπιστήμιο χρησιμοποιούσαμε ηλεκτρική γραφομηχανή και μέχρι να τελειώσω το πανεπιστήμιο υπήρχαν προσωπικοί υπολογιστές και σήμερα όλοι μας, ανεξαρτήτως ηλικίας, παρακολουθούμε τις τεχνολογικές εξελίξεις, γιατί είμαστε αναγκασμένοι, θέλοντας και μη, να επικαιροποιούμε τις γνώσεις μας, για να μπορούμε να παρακολουθήσουμε αυτά που συμβαίνουν. Πώς είναι δυνατόν να καταδικάζεται η κατάρτιση και η αναβάθμιση του ανθρώπινου δυναμικού, που είναι η πεμπτουσία του να μπορείς να παρακολουθήσεις τις εξελίξεις; 
      Εγώ θεωρώ ότι δεν μπορούμε να κρατάμε τους ανθρώπους στο σκοτάδι, να μην τους δίνουμε ευκαιρίες να βελτιώσουν τη θέση τους, να μην υπάρχει κινητικότητα μέσα στην ίδια την αγορά, κάποιος να δουλέψει με κάποιες συνθήκες χ΄ και να μπορεί να έχει τη δυνατότητα να καταρτιστεί, να βελτιώσει την κοινωνική του θέση, να μπορεί να αλλάξει δουλειά, να ανέβει πιο πάνω στην ιεραρχία. Είναι, πιστεύω, καταστροφικό να θεωρούμε –και δεν συμβαίνει στην πραγματικότητα- ότι κάποιος νεοεισερχόμενος στη δουλειά, μετά από σαράντα χρόνια θα έχει τον ίδιο μισθό και δεν θα έχει καμμία μετεξέλιξη. Γι’ αυτό και καταβάλλεται και τεράστια προσπάθεια, ώστε να υπάρχει εξέλιξη μέσα στην αγορά εργασίας και να βελτιώνονται οι θέσεις. Και οι τεχνολογίες και η κατάρτιση παίζουν πολύ σημαντικό ρόλο σ’ αυτό. 
       (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Θα ήθελα για λίγο την ανοχή σας. 
      Θα ήθελα να πω ότι υπάρχουν και συγκεκριμένοι λόγοι που διαφωνούμε με τις προτάσεις του ΚΚΕ. Στην πραγματικότητα τι γίνεται; Ζητάει το ΚΚΕ την πλήρη σχεδόν οικονομική εξομοίωση εκείνων που δουλεύουν με εκείνους που ψάχνουν για δουλειά για όσο χρονικό διάστημα συμβαίνει αυτό. Αναρωτιέμαι αν πιστεύει κάποιος στ’ αλήθεια ότι όποιος επιδοτείται σε ύψος που εισοδηματικά θα προσεγγίζει το μισθό του, θα προσπαθεί πραγματικά να βρει δουλειά.  Δεν θέλω σε καμμία περίπτωση να πω ότι οι άνεργοι δεν αναζητούν θέσεις εργασίας και δεν αντιμετωπίζουν δυσκολίες, αλλά πιστεύω ότι πρέπει να υπάρχει ένας διαχωρισμός, πρέπει να υπάρχει ένα κίνητρο.
      Δημιουργείται επίσης πρόσφορο έδαφος για κάθε εργοδότη να απολύσει όποιον θέλει και όποτε θέλει σε συμφωνία μαζί του με εικονικές απολύσεις, δημιουργείται δυσβάστακτο κόστος στον κρατικό μηχανισμό και στον ΟΑΕΔ από τις ρυθμίσεις που προτείνονται δεδομένου ότι χρειάζονται να καταβληθούν περισσότερα χρήματα για τις παροχές που προτείνει το νομοσχέδιο, ενώ παράλληλα το κράτος χάνει χρήματα από τη μη καταβολή εισφορών εκείνων που επιδοτούνται είτε ως άνεργοι είτε ως πρόωρα συνταξιοδοτημένοι. Όπως σας είπα, θα υπάρξουν άνεργοι οι οποίοι δεν θα έχουν πραγματικά κανένα κίνητρο να επανέλθουν στην αγορά εργασίας και δημιουργείται άνιση μεταχείριση ανάμεσα σ’ εκείνους που πληρώνονται για να δουλεύουν και σ’ εκείνους που εξακολουθούν να μη δουλεύουν μετά από ένα συγκεκριμένο διάστημα. 
      Διαφωνούμε, γιατί αυτό συρρικνώνει την ανάπτυξη, την οικονομία και δημιουργεί τις συνθήκες, έτσι ώστε η οικονομία μας να γίνει τόσο πολύ μικρή και η «πίτα», που περιέγραφε ο κ. Καρατζαφέρης, να φτάσει να γίνει μία «πίτα σε πιάτο γλυκού», έτσι για να χρησιμοποιήσουμε εικόνες. Θεωρούμε επιπλέον ότι η ανάπτυξη μας δίνει και τα χρήματα για να μπορούμε να εφαρμόσουμε κοινωνικές πολιτικές που χρειαζόμαστε. 
      Όσον αφορά στο κομμάτι της ασφάλισης θα ήθελα να πω μερικά στοιχεία: Για τη συνταξιοδότηση των ασφαλισμένων μέχρι τις 30-12-1992 στο ΙΚΑ-ΕΤΑΜ απαιτείται η πραγματοποίηση τεσσερισήμισι χιλιάδων ημερών ασφάλισης, δεκαπέντε χρόνια εργασίας και συμπλήρωση του εξηκοστού πέμπτου έτους για τους άνδρες και του εξηκοστού για τις γυναίκες και για τη συμπλήρωση του παραπάνω χρόνου λαμβάνονται υπόψη πολλοί πλασματικοί χρόνοι. Η μείωση κατ’ ελάχιστο του απαιτούμενου χρόνου και του ορίου ηλικίας, όπως προτείνεται από το ΚΚΕ, δεν είναι εφικτή, με δεδομένο ότι τα ισχύοντα όρια ηλικίας και ο χρόνος ασφάλισης είναι παράμετροι που έχουν καθοριστεί με βάση αναλογιστικές μελέτες, ούτως ώστε να διασφαλίζεται η περιβόητη βιωσιμότητα των ασφαλιστικών οργανισμών. 
      Κάποιες από τις εκτιμήσεις του κόστους δείχνουν ότι από κόστη και απώλειες εισφορών φτάνουμε τα 3.000.000.000 ευρώ χωρίς καν να υπολογιστεί η ετήσια δαπάνη για ιατροφαρμακευτική περίθαλψη των ανέργων και μελών των οικογενειών τους, το ύψος της οποίας συναρτάται με πραγματικά γεγονότα και δεν μπορεί να εκτιμηθεί. 
      Θα ήθελα, λοιπόν, να πω δύο λόγια, γιατί με προβληματίζει ιδιαίτερα και σε προσωπικό επίπεδο και όχι μόνο σε επίπεδο κυβερνητικό, το θέμα των νέων. Γιατί μιλούμε όλοι για τους νέους και, πράγματι, σε μία δύσκολη οικονομική συγκυρία είναι κάτι που συζητείται και ευρέως στην Ευρώπη. Βάλλονται οι νέοι περισσότερο ενδεχομένως και από άλλους και δεν βάλλονται μόνο οι νέοι επιστήμονες. Γιατί βλέπουμε ότι η κρίση έχει χτυπήσει και το χρηματοπιστωτικό σύστημα, στο οποίο πολλοί νέοι επιστήμονες δούλευαν, όμως και απλές δουλειές και στην αυτοκινητοβιομηχανία, που δεν αφορά βεβαίως την Ελλάδα, όπου άνθρωποι οι οποίοι είχαν επιλέξει την επαγγελματική κατάρτιση βάλλονται πάρα πολύ. 
      Εμείς οι ίδιοι, επειδή αναγνωρίζουμε  ότι η παγκόσμια οικονομική συγκυρία είναι, πράγματι, δύσκολη και οι νέοι δεν θέλουμε να απογοητευτούν γιατί είναι πάρα πολύ δύσκολο στο ξεκίνημά σου να αντιμετωπίζεις και τις μεγαλύτερες δυσκολίες οι οποίες δεν είναι απόφαση της πολιτικής μίας κυβέρνησης, είναι, πραγματικά, ένα διεθνές φαινόμενο, γι’ αυτό και έχουμε πάρει ήδη μέτρα και παίρνουμε και περισσότερα ειδικά για τους νέους, το πρόγραμμα, μία αρχή, μία ευκαιρία για τη σχολική διαρροή, για τους ανθρώπους από δεκαέξι ως είκοσι τεσσάρων ετών να αποκτήσουν την πρώτη τους εργασιακή εμπειρία…
      ΠΡΟΕΔΡΕΥΩΝ (Ιωάννης Δραγασάκης): Κυρία Υπουργέ, αν μου επιτρέπετε, επειδή έχουμε και τις ομιλίες των Κοινοβουλευτικών Εκπροσώπων και μπορεί να προκύψουν και άλλα θέματα, κρατείστε χρόνο για τη δευτερολογία σας.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Εργασίας): Μόνο για αυτό θα πω, για την ενίσχυση των νέων ελευθέρων επαγγελματιών και των νέων επιστημόνων αν χρειαστεί, θα παρέμβω, για να σας πω και περισσότερα γι’ αυτό. Είναι όμως κάτι που μας ενδιαφέρει πάρα πολύ!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ο Κοινοβουλευτικός Εκπρόσωπος του ΠΑΣΟΚ κ. Παπουτσής έχει το λόγο. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η πρόταση νόμου του ΚΚΕ είναι μία πρόταση η οποία έρχεται για να αναδείξει ένα ζήτημα στην Εθνική Αντιπροσωπεία το οποίο αφορά ολόκληρη την ελληνική κοινωνία και ταυτόχρονα να προτείνει μέτρα, να προτείνει λύσεις, όπου βρίσκονται στη σωστή κατεύθυνση και μπορούν να δώσουν ανάσα στους εργαζόμενους και ταυτόχρονα ελπίδα, αυτήν την οποία έχει στερήσει η Κυβέρνηση της Νέας Δημοκρατίας από κάθε ελληνική οικογένεια. 
      Η κρίση, που βιώνουμε σήμερα, κυρία Υπουργέ, δεν είναι αποκλειστικά και μόνο κρίση του χρηματοπιστωτικού συστήματος, ούτε είναι κρίση η οποία εμφανίστηκε παντού σ’ όλο τον κόσμο, ταυτόχρονα με τις ίδιες επιπτώσεις. Ξεκίνησε μ’ αυτήν τη μορφή. Τώρα επιδρά στην πραγματική οικονομία όλων των κρατών. Τώρα αρχίζουν να φαίνονται τα αποτελέσματα. Τώρα επεκτείνεται σ’ όλους τους τομείς της ανθρώπινης δραστηριότητας. Τώρα επεκτείνεται και στις χώρες, όπως και στην Ελλάδα.
      Εδώ, όμως, μιλούμε για μία κατάσταση η οποία διαμορφώνεται τα τελευταία πέντε χρόνια, πολύ, πριν την εμφάνιση της κρίσης. Και, βεβαίως, οι μαζικές απολύσεις, οι οποίες πραγματοποιήθηκαν τα τελευταία πέντε χρόνια, δεν ήταν αποτέλεσμα της διεθνούς κρίσης. Ούτε η μείωση των εισοδημάτων των εργαζομένων ήταν αποτέλεσμα της διεθνούς κρίσης. Ούτε η ακρίβεια, που οδήγησε συστηματικά στη μείωση της αγοραστικής δύναμης τα τελευταία πέντε χρόνια, είναι αποτέλεσμα της διεθνούς κρίσης.
      Όλα αυτά, όμως, είναι προβλήματα που κάνουν την καθημερινότητα του μεγαλύτερου μέρους των πολιτών δυσβάσταχτη.
      Η ανεργία: Η ανεργία σήμερα αγγίζει σχεδόν κάθε μέση ελληνική οικογένεια. Δεν υπάρχει σπίτι μέσου Έλληνα, μέσης ελληνική οικογένειας, που να μην έχει έναν τουλάχιστον άνεργο. Και αυτή είναι μία θλιβερή διαπίστωση.
      Ο κ. Καραμανλής είχε δημιουργήσει μεγάλες προσδοκίες, που όμως πολύ γρήγορα διαψεύστηκαν, γιατί τα τελευταία πέντε χρόνια η Κυβέρνηση της Νέας Δημοκρατίας με τις επιλογές της, έχει οδηγήσει χιλιάδες νέους στην ανεργία, χιλιάδες εργαζόμενους σε απολύσεις, σε φτώχεια και σε ανέχεια.
      Ξαναφέραμε στο προσκήνιο την έννοια της «ανέχειας», που είχε να τη θυμηθεί ο ελληνικός λαός δεκαετίες. 
      Διαλύσατε την αγορά εργασίας και βυθίσατε την κοινωνία σε καθεστώς ανασφάλειας. 
      Τι ακριβώς κάνατε αυτά τα πέντε χρόνια; Πού οδήγησαν οι πολιτικές σας; Να σας τα θυμίσω.
      Οδήγησαν σε παραβίαση της εργασιακής νομοθεσίας, σε αύξηση της μαύρης εργασίας, σε φοροελαφρύνσεις στις μεγάλες επιχειρήσεις, σε μείωση του εισοδήματος των εργαζομένων. Είδαμε τη διάλυση της Επιθεώρησης Εργασίας. Είδαμε να ενθαρρύνεται και να εντείνεται η ασυδοσία των εργοδοτών. Είδαμε οι αλλαγές στις εργασιακές σχέσεις να προβάλλονται σαν η μόνη και μοναδική λύση στο πρόβλημα της ανταγωνιστικότητας των επιχειρήσεων και σαν συμβολή, μάλιστα, στην αύξηση της απασχόλησης.
      Βέβαια, εδώ δεν μπορώ να μην αναφερθώ και στα Προγράμματα «STAGE» του ΟΑΕΔ, τα οποία χρησιμοποιήσατε αποκλειστικά και μόνο για ρουσφετολογικές διευθετήσεις. Διότι, ας μην κοροϊδευόμαστε, δεν είναι επαγγελματική αποκατάσταση τα «STAGE». 
      Η αλήθεια είναι ότι η πραγματική σας επιδίωξη είναι να κρατάτε τους ανθρώπους αυτούς πολιτικά ομήρους, για να θεωρούν εκείνοι ότι είναι δικό σας ρουσφέτι το δικαίωμά τους και η υποχρέωση της πολιτείας σύμφωνα με το νόμο. 
      Η αλήθεια είναι ότι οι ειδικές επιδοτήσεις ανεργίας δεν είναι αυτές που δίνουν απαντήσεις στα προβλήματα των απολυμένων. Είναι καθεστώς ανάγκης, αλλά αναγκαίο καθεστώς ανάγκης, που όμως πρέπει να συνδυάζεται με μία συνολική πολιτική απασχόλησης. Κι εδώ είναι το πρόβλημα: Ότι δεν έχετε συνολική πολιτική απασχόλησης. Μήπως, όμως, έχετε επί μέρους; Ούτε επί μέρους πολιτική για την απασχόληση έχετε. Ούτε καν για τις ειδικές περιπτώσεις, όπως αυτές των μαζικών απολύσεων και των περιοχών με φθίνουσα βιομηχανική και επιχειρηματική δραστηριότητα.
      Ο συνάδελφος εισηγητής του ΠΑΣΟΚ, ο κ. Μιχάλης Τιμοσίδης, αναφέρθηκε αναλυτικά στις προτάσεις του ΠΑΣΟΚ, στις προτάσεις του κινήματος και μάλιστα και σ’ αυτές τις οποίες έχουμε καταθέσει με πρόταση νόμου στη Βουλή. 
      Επίσης, ο κ. Τιμοσίδης αναφέρθηκε και στις προτάσεις μας για την κοινωνική εργασία, τη νέα αντίληψη που πρέπει επιτέλους να αναδείξουμε και στην Ελλάδα. 
      Εσείς, όμως, πού; Αγρόν αγοράζετε. Επί πέντε χρόνια υποστηρίζετε επίμονα ότι η πολιτική σας θωρακίζει την οικονομία. Η αλήθεια, όμως, είναι εντελώς διαφορετική. 
      Για ποια μείωση της ανεργίας μας μιλάτε; Επιτέλους -το είπαμε πολλές φορές, συνεχίζουμε να σας το λέμε- σταματήστε να χρησιμοποιείτε αυτό το σαθρό –βεβαίως επικοινωνιακό, αλλά σαθρό- επιχείρημα. Το μαγείρεμα των στατιστικών μεγεθών δεν έχει ως αποτέλεσμα λιγότερους ανέργους. Έχει ως μοναδικό αποτέλεσμα εξοργισμένους ανέργους. Και γι’ αυτό θα τους βρίσκετε στο δρόμο.
Όσο συνεχίζετε να το χρησιμοποιείτε, τόσο θα μεγαλώνει ο θυμός των πολιτών, τόσο θα μεγαλώνει η οργή των νέων ανθρώπων και θα τους βλέπετε συνεχώς στις κινητοποιήσεις.
	Πώς ζητάτε να σας πιστέψουν οι πολίτες όταν ψηφίζοντας τον «κάλπικο» προϋπολογισμό για το 2009 και μάλιστα με ψήφο εμπιστοσύνης -όπως μετέτρεψε την ψήφο των Βουλευτών ο κύριος Πρωθυπουργός- προβλέπατε ότι η ανεργία θα παραμείνει στο 7,5% για το 2009, ενώ την ίδια στιγμή μειώνεται ο ρυθμός αύξησης του ΑΕΠ μέχρι το 0,2% σύμφωνα με τις τελευταίες προβλέψεις της Ευρωπαϊκής Επιτροπής; Αυτές τις προβλέψεις, βεβαίως, η Ευρωπαϊκή Επιτροπή δεν τις διατυπώνει από μόνη της αλλά επί τη βάσει των στοιχείων που εσείς δίνετε, επί τη βάσει των στοιχείων που δίνει η Κυβέρνηση της Ελλάδος. Ένα μήνα πριν ζητούσατε ψήφο εμπιστοσύνης στη Βουλή των Ελλήνων με πρόβλεψη ότι η ανεργία στην Ελλάδα θα παραμείνει στο 7,5% και βεβαίως οι ρυθμοί ανάπτυξης στο 2,7%, όπως μας λέγατε. Εσείς οι ίδιοι ένα μήνα μετά δίνετε στοιχεία στην Ευρωπαϊκή Επιτροπή ότι αναμένεται μείωση του ρυθμού αύξησης του Α.Ε.Π. μέχρι το 0,2%. 
	Αυτή είναι αξιοπιστία κυβέρνησης; Έτσι πιστεύετε ότι μπορείτε να πείσετε τον ελληνικό λαό; Οι Έλληνες όμως ζουν κάτω από το όριο της φτώχειας σε αναλογία ένας προς πέντε σύμφωνα πάλι με τα επίσημα στοιχεία της Ευρωπαϊκής Επιτροπής και με τις δικές σας μετρήσεις. Από το 2005 η ακρίβεια «καλπάζει» ανεξέλεγκτα και ο πληθωρισμός γίνεται ολοένα και πιο ταξικός και αυτό έχει επίδραση στο ρυθμό της ανεργίας, στον αριθμό των ανέργων. Οι τιμές των βασικών καταναλωτικών αγαθών συνεχώς αυξάνονται και έρχεται η Κυβέρνηση και λέει ότι όλα αυτά οφείλονται στη διεθνή κρίση, ότι όλα αυτά οφείλονται στην παγκόσμια οικονομική κρίση, ότι η ακρίβεια και ο πληθωρισμός εισάγονται. 
	Ερωτώ: Γιατί οι αυξήσεις στα καύσιμα; Γιατί το κόστος της ενέργειας; Γιατί οι δαπάνες λειτουργίας της κατοικίας του Έλληνα είναι διπλάσιες στη χώρα μας σε σχέση με όλες τις υπόλοιπες χώρες της Ευρωπαϊκής Ένωσης; Γιατί τα ίδια ελληνικά προϊόντα είναι ακριβότερα στην Ελλάδα απ’ ό,τι στις αγορές του εξωτερικού; Γιατί στην Ελλάδα έχουμε διαρκή αύξηση του κόστους παραγωγής και διαρκή μείωση στις τιμές των αγροτικών προϊόντων; Γιατί ο αγροτικός τομέας συρρικνώνεται διαρκώς; Γιατί στην Ελλάδα μειώθηκε το αγροτικό εισόδημα κατά 16% τα χρόνια της νεοδημοκρατικής διακυβέρνησης, όταν σε όλες τις άλλες χώρες της Ευρωπαϊκής Ένωσης την ίδια περίοδο αυξήθηκε κατά μέσο όρο κατά 11%; Μετά απορείτε γιατί οι αγρότες είναι στους δρόμους. Γι’ αυτό είναι στους δρόμους, γιατί εσείς οδηγήσατε τους αγρότες στα μπλόκα, γιατί εσείς οδηγήσατε τα τρακτέρ να κλείνουν τους εθνικούς δρόμους.
	Η αλήθεια είναι, κυρίες και κύριοι συνάδελφοι, αυτό που αντιλαμβάνεται ολόκληρη η ελληνική κοινωνία, η παντελής αδυναμία της Νέας Δημοκρατίας να χειριστεί τις τύχες του κόσμου και κυρίως των πιο ευαίσθητων κοινωνικών ομάδων. Γιατί η αλήθεια είναι ότι τους εθνικούς δρόμους δεν τους κλείνουν οι αγρότες, αλλά στην πραγματικότητα τους κλείνει η Κυβέρνηση της Νέας Δημοκρατίας με την πολιτική της. 
	Επιπλέον αποδεικνύεται ότι η Κυβέρνηση βρίσκεται σε απόλυτη σύγχυση μπροστά στα προβλήματα των αγροτών που η ίδια δημιούργησε. Τάζουν στους αγρότες 500.000.000 ευρώ χωρίς να είναι σαφές πότε και από πού θα τα πάρουν. Τη μία μέρα είναι από τον ΕΛΓΑ, την άλλη είναι εισοδηματική ενίσχυση και το λένε οι ίδιοι Υπουργοί εν τω μεταξύ. Τη μία είναι αποζημίωση, την άλλη είναι εθνική ενίσχυση. Πότε είναι πεντακόσια καθαρά, πότε είναι πεντακόσια επιπλέον της αποζημίωσης που θα παίρνουν από τον ΕΛΓΑ. Οι αγρότες πότε ακούνε τον κ. Χατζηγάκη και πότε ακούνε τον κ. Κοντό να ερμηνεύουν αυθεντικά και οι δύο τις προθέσεις της Κυβέρνησης και δεν καταλαβαίνει κανείς τίποτα.
	Εμείς στο ΠΑΣΟΚ προτείναμε συγκεκριμένα πράγματα για να ενισχυθούν άμεσα οι αγρότες. Πέρα από το συνολικό πρόγραμμα για τον αγροτικό τομέα το οποίο παρουσίασε ο ίδιος ο Πρόεδρός μας Γιώργος Παπανδρέου σε δύο ευκαιρίες σε συγκεντρώσεις στις Σέρρες και τα Τρίκαλα, εμείς προτείνουμε συγκεκριμένα μέτρα για να ενισχυθούν οι αγρότες τώρα. 
      Προτείνουμε να «παγώσουν» τα δάνεια των αγροτών για δύο χρόνια και να αυξηθεί η επιστροφή του ΦΠΑ από το 7% στο 11%. Προτείνουμε την επιστροφή του ειδικού φόρου κατανάλωσης πετρελαίου σε ποσοστό 4% επί του συνολικού ύψους των τιμολογίων πώλησης των αγροτικών προϊόντων.
      Επιπλέον, προτείνουμε να δοθεί τώρα, άμεσα, 1.000.000.000 ευρώ στον αγροτικό κόσμο από το πακέτο των 28.000.000.000 ευρώ που προβλέψατε για τις τράπεζες και βεβαίως για την ενίσχυση της ρευστότητας στην οικονομία. 
      Και ακούμε τώρα τα παπαγαλάκια της Κυβέρνησης να αμφισβητούν την ορθότητα των προτάσεών μας και επιπλέον φτάνουν και σε ένα άλλο σημείο. Υποστηρίζουν ότι η Ευρωπαϊκή Ένωση δεν επιτρέπει την κρατική ενίσχυση.
      Θέλω, λοιπόν, να αποκαταστήσω την αλήθεια. Η ευρωπαϊκή έννομη τάξη, το ευρωπαϊκό κεκτημένο, δεν απορρίπτει τις κρατικές ενισχύσεις ούτε με βάση τα άρθρα 81, 82, 86 και 87 της συνθήκης ούτε με βάση τον κανονισμό για τις κρατικές ενισχύσεις.  Μάλιστα, πριν ακριβώς ένα μήνα η Ευρωπαϊκή Επιτροπή σε συμφωνία με το Συμβούλιο Υπουργών αποφάσισε να επιτρέψει την επέκταση της εφαρμογής του κανονισμού περί κρατικών ενισχύσεων, έτσι ώστε οι εθνικές κυβερνήσεις να μπορέσουν, εάν το επιθυμούν, εάν το επιλέξουν να στηρίξουν με εθνικούς πόρους τους παραγωγικούς τομείς, δηλαδή, τις υποδομές, τον τουρισμό, τον αγροτικό τομέα, τους μικρομεσαίους, ακόμη και την παιδεία. Ήδη έχουμε παραδείγματα. Αντίστοιχες ενισχύσεις στον αγροτικό τομέα έδωσε ήδη η Γαλλία, ενισχύσεις στην παιδεία έδωσε η κ. Μέρκελ και μάλιστα στο μισό του ποσού που επέλεξαν για τη χρηματοδότηση του προγράμματος ανασυγκρότησης. 
      Εμείς, λοιπόν, ζητούμε να πάρουν τώρα οι αγρότες από τον ΕΛΓΑ ό,τι είναι νόμιμο, να το πάρουν άμεσα, το ταχύτερο δυνατό και από εκεί και πέρα να δοθεί κρατική ενίσχυση για την κάλυψη του κόστους παραγωγής -το τονίζω για να μην έχουμε μπερδέματα και παρεξηγήσεις- το οποίο επηρεάζεται τόσο από τις υψηλές τιμές του πετρελαίου όσο και των λιπασμάτων. 
      Αλλά αυτό, κυρίες και κύριοι συνάδελφοι, προϋποθέτει εθνικό σχεδιασμό και φυσικά έγκριση από την Ευρωπαϊκή Επιτροπή. Δυστυχώς, ο εθνικός σχεδιασμός της Κυβέρνησης κινείται στη λογική του βλέποντας και κάνοντας και όσον αφορά την έγκριση της Ευρωπαϊκής Επιτροπής, όπως μαθαίνουμε, παίρνουν οι Υπουργοί τους Επιτρόπους και δεν βγαίνουν στο τηλέφωνο. Αυτή είναι η κατάντια της χώρας μας. 
      Εμείς, λοιπόν, επιμένουμε για το συμφέρον των ίδιων των αγροτών, για το συμφέρον του κοινωνικού συνόλου, το κράτος να είναι νόμιμο. Είναι απαραίτητη προϋπόθεση για το κύρος της χώρας, για την απρόσκοπτη δυνατότητά μας να αξιοποιούμε με τον καλύτερο τρόπο το σύνολο των κοινοτικών κονδυλίων. Εμείς στο ΠΑΣΟΚ στεκόμαστε στο πλευρό των αγροτών. Γνωρίζουμε ότι εάν δεν τους ενισχύσουμε τώρα, αυτήν την περίοδο, δεν θα μπορέσουν να σπείρουν τους επόμενους μήνες και θα αναγκαστούν να βγουν από το επάγγελμα. Και θα έχετε εσείς, κυρία Υπουργέ, να αντιμετωπίσετε και νέους ανέργους, οι οποίοι θα προέρχονται από αυτούς που θα χάνουν τις δουλειές τους και στον αγροτικό τομέα. Εμείς στηρίζουμε τον αγώνα των αγροτών και απαιτούμε από την Κυβέρνηση να σταματήσει το θέατρο και να δώσει συγκεκριμένες λύσεις. 
      Ποιο είναι το συμπέρασμα, κυρίες και κύριοι συνάδελφοι; Ότι η Ελλάδα της ανασφάλειας, η Ελλάδα της ανεργίας, η Ελλάδα της ακρίβειας και της ανέχειας είναι αποκλειστικά νεοδημοκρατικό κατόρθωμα. Η Ελλάδα των νέων χωρίς ελπίδα, των εγκαταλελειμμένων αγροτών, η Ελλάδα των υψηλών κερδών για τους λίγους και τους ισχυρούς, η Ελλάδα των κυβερνήσεων που με την πολιτική της κλείνει τους δρόμους εις βάρος του συνόλου της κοινωνίας μας, είναι αποκλειστικά δικό σας κατόρθωμα, κατόρθωμα της Κυβέρνησης της Νέας Δημοκρατίας.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε κι εμείς, κύριε Παπουτσή.
      Το λόγο έχει ο κ. Αδρακτάς, Κοινοβουλευτικός Εκπρόσωπος της Νέας Δημοκρατίας.
      ΠΑΝΑΓΙΩΤΗΣ ΑΔΡΑΚΤΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, με αφορμή την πρόταση νόμου του Κομμουνιστικού Κόμματος Ελλάδας αναδεικνύεται σήμερα πραγματικά ένα από τα σπουδαιότερα κοινωνικά προβλήματα που αντιμετώπισε, αντιμετωπίζει και φοβάμαι ότι για καιρό ακόμα θα αντιμετωπίζει η κοινωνία μας και κάθε κοινωνία σε ολόκληρο τον κόσμο. Είναι το θέμα της ανεργίας. 
      Και θα ήθελα να σταθώ με σοβαρότητα και υπευθυνότητα σε αυτό το ζήτημα, γιατί πραγματικά προσεγγίζοντάς το και ως γιατρός ακόμη, δεν υπάρχει χειρότερο πράγμα από το να αισθάνεται ο νέος περιθωριοποιημένος από την ανεργία, έστω και αν ακόμη ο γονιός του μπορεί να του διασφαλίσει τα προς το ζην ή ακόμη και το να μπορεί να έχει μια καλύτερη ζωή για την ηλικία του. 
     Ένας νέος χωρίς όνειρα, χωρίς προγραμματισμό ζωής, ένας νέος που δεν μπορεί να σκεφθεί να δημιουργήσει οικογένεια, ένας νέος στο περιθώριο είναι απαρχή πολλών κακών, είναι απαρχή δεινών θα έλεγα. Και σε ποιο κομμάτι της κοινωνίας μας; Στο πιο ευαίσθητο κομμάτι, στη νεολαία μας. 
     Πραγματικά δεν μπορεί κανένας πολιτικός, από καμμία πτέρυγα, ούτε να εφησυχάζει, αλλά ούτε και να διεκδικεί το ότι είναι ο προστάτης αυτών των νέων ανθρώπων. Έχουμε όλοι την ίδια ανησυχία, την αγωνία για τα παιδιά που είναι άνεργα, όπως θα έλεγα ότι είμαστε το ίδιο ανήσυχοι και για τους μεγαλύτερους. Και εκεί υπάρχει πάλι μεγάλο πρόβλημα. Αναλογίζεστε τι σημαίνει για ένα γονιό να μην μπορεί να ανταποκριθεί, έχοντας ένα, δυο ή τρία  παιδιά στις οικογενειακές του υποχρεώσεις προς τα μικρά παιδιά; Και εκεί υπάρχει τεράστιο πρόβλημα, μεγάλο κοινωνικό ζήτημα. 
     Βεβαίως, κανένας δεν ησυχάζει, όπως και ο ίδιος ο Πρωθυπουργός, αλλά και οι υπόλοιποι οι Αρχηγοί των κομμάτων έχουν δηλώσει. Λένε: Δεν θα ησυχάσουμε ποτέ, ούτε οι αρμόδιοι Υπουργοί ούτε όλος ο πολιτικός κόσμος, εάν υπάρχει έστω και ένας άνεργος. 
     Ερχόμαστε σήμερα να δούμε τι μπορεί να γίνει στην πραγματικότητα. Είναι ένα πρόβλημα που λύνεται με μια συγκεκριμένη συνταγή; Έχει κανένας τη μαγική ράβδο, τη μαγική πρόταση; Να τη δούμε. Εάν υπάρχει, ευχαρίστως να την εφαρμόσουμε. Δυστυχώς, όμως, όλα αυτά τα χρόνια και δεν υπήρχε και η ανεργία μεγάλωνε.
     Σήμερα η Κυβέρνηση της Νέας Δημοκρατίας, επιλέγοντας το σωστό δρόμο για την αντιμετώπιση της ανεργίας, επέλεξε την αντιμετώπισή της δια της αναπτύξεως, που αυτή φέρνει και τις καινούργιες θέσεις εργασίας. Ανάπτυξη, παραγωγή πλούτου, για να μπορεί να μοιραστεί και όχι με δανεικά, που δυστυχώς ακόμη οι κυβερνήσεις δανείζονται. 
     Έτσι, λοιπόν, αυτή ήταν η επιλογή της. Μαζί με στοχευμένες πολιτικές για την ανεργία και τους ανέργους κατάφερε, παραλαμβάνοντας από το 2004 στο 11% και την ανεργία, να είναι σήμερα περίπου στο 7%. Μη μου λέτε για αριθμοπλασίες, διότι είναι γνωστό ότι τον τρόπο που χρησιμοποιεί η Ελλάδα, χρησιμοποιεί και ολόκληρη η Ευρώπη για τη μέτρηση των ανέργων. Ο τρόπος που μετράται η ανεργία είναι ο ίδιος σε όλες τις χώρες. Ο ίδιος ήταν και όταν ήταν στο 11% η ανεργία, ο ίδιος είναι και σήμερα που είναι στο 7%. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Με στοχευμένες παρεμβάσεις, λοιπόν, η Κυβέρνηση, δείχνοντας το ενδιαφέρον και το κοινωνικό της πρόσωπο, τι κάνει; Προσπαθεί, αν και άκουσα να κατακρίνεται, να κάνει τα εξής: 
      Πρώτον, να καταρτίσει τους ανέργους. Υπάρχει κάτι σπουδαιότερο απ’ αυτό και ιδιαίτερα στην επαρχία; Και θέλω να τονίσω το εξής. Σήμερα ο αναλφαβητισμός δεν μετράται με το εάν έχεις τελειώσει το γυμνάσιο, αλλά κατά πόσο κάνεις χρήση του διαδικτύου. Ξέρετε πολύ καλά ότι στην Ελλάδα ακόμη δεν είμαστε σε καλά ποσοστά. Η Κυβέρνηση δίνει την ευκαιρία -και προηγουμένως δόθηκαν τέτοιες ευκαιρίες, θέλω να είμαι ειλικρινής- σε αυτούς τους ανθρώπους να μπουν στις νέες τεχνολογίες, να μάθουν τις νέες τεχνολογίες ή ακόμη και μια ξένη γλώσσα σήμερα που είμαστε πλέον μια γειτονιά όλη η Ευρωπαϊκή Ένωση, που ξέρετε ότι είναι προαπαιτούμενο σε πολλές προκηρύξεις το να γνωρίζει μια ξένη γλώσσα σήμερα ο νέος άνεργος που καταθέτει τα χαρτιά του για να καλύψει μια θέση μέσα από το ΑΣΕΠ. Αυτό είναι μικρό ζήτημα; Δεν το αντιμετωπίζει καλά η Κυβέρνηση; Τι προτείνετε; Εάν δεν το αντιμετωπίζει ή εάν διαφωνείτε στην εκπαίδευση και στη σύνδεση με την εργασία, να μας το πείτε. Πώς αλλιώς θα απορροφηθεί; 
      Βεβαίως, ακόμη και στην αγροτική οικονομία, ξέρετε ότι και εκεί μικραίνει ο αριθμός των ανθρώπων που ασχολούνται, όχι μόνο γιατί συρρικνώνεται ο αγροτικός κλήρος και είναι κατεύθυνση από την Ευρωπαϊκή Ένωση να συρρικνωθεί, αλλά και γιατί είναι οι τεχνολογίες που σήμερα εξελίσσονται. Βλέπετε ότι και τα ίδια τα τρακτέρ ακόμη λειτουργούν με κομπιούτερ. 
      Και αν υπάρχει ένα μεγάλο ζήτημα για τον αγρότη σήμερα ποιο είναι; Ότι έχουμε μέσο όρο  ηλικίας πολύ μεγάλο, αλλά δεν έχουμε και μορφωμένους αγρότες να χρησιμοποιήσουν τη νέα τεχνολογία. Όταν οι αντίστοιχοι συνάδελφοί τους σε όλη την Ευρώπη επικοινωνούν με όλες τις αγορές μέσω του διαδικτύου, οι δικοί μας δεν μπορούν να το χρησιμοποιήσουν.
      Και τι έκανε η πολιτεία; Έδωσε ακόμα και κομπιούτερ στους αγρότες, προκειμένου να τους πείσει πόσο είναι αναγκαίο να εκπαιδευτούν, για να μπορούν να παρακολουθούν τις εξελίξεις και να είναι στο γίγνεσθαι σήμερα όσον αφορά τα αγροτικά ζητήματα. 
      Όσον αφορά τους νέους επαγγελματίες, σήμερα τους δίδεται μια μεγάλη ευκαιρία από την Κυβέρνηση με το ποσό των 15.000 ευρώ για να ξεκινήσουν το γραφείο τους. Σε ποια εποχή; Δεν είναι η εποχή που οι γιατροί, οι δικηγόροι, οι πολιτικοί μηχανικοί ήταν λίγοι. Σήμερα, έχει ανάγκη ο επιστήμονας αυτήν την ενίσχυση.  Όταν τέλειωσα εγώ την ιατρική και θέλησα να ασκήσω το επάγγελμα στο Χαϊδάρι, εκείνη την εποχή ήμασταν  τρεις οι γιατροί. Σήμερα η περιοχή έχει γεμίσει από ταμπέλες και καλά κάνουν τα παιδιά. Αλλά εδώ χρειάζεται η πολιτεία να σταθεί κοντά τους. Και έρχεται πράγματι η πολιτεία αρωγός στο ξεκίνημά τους με την ενίσχυση των 15.000 ευρώ μέχρι να μπουν στην εργασία, στην κοινωνία, ασκώντας το επάγγελμά τους για να μην έχουμε ανέργους γιατρούς και να κάνουν άλλη δουλειά πέρα από το επάγγελμά τους. Είναι και αυτό ένα πολύ θετικό μέτρο για τους νέους επαγγελματίες.
      Άκουσα να λέγονται τόσα και τόσα για τις δήθεν εξήντα χιλιάδες προσλήψεις στο δημόσιο προεκλογικά! Κύριε συνάδελφοι, να συνεννοηθούμε επιτέλους σε αυτήν την Αίθουσα. Όταν δεν παίρνει κανένα μέτρο η Κυβέρνηση, λέτε ότι δεν κάνει τίποτα. Παίρνει μέτρα η Κυβέρνηση, λέτε πάει για εκλογές! Ας το σταματήσουμε αυτό. Δημιουργούμε μια αναξιοπιστία και στους πολίτες. Οι πολίτες αποζητούν εμπιστοσύνη στην κάθε κυβέρνηση, αποζητούν την αποκατάσταση αυτής της εμπιστοσύνης μεταξύ πολιτείας και πολιτών και επιτέλους να τους κοιτάμε στα μάτια και να τους λέμε την αλήθεια. 
      Οι εκλογές θα γίνουν στον καιρό τους. Μέχρι τότε τι πρέπει να κάνει η Κυβέρνηση; Να μη λειτουργεί, να μην παράγει έργο, να μην παίρνει μέτρα; Προέκυψε μεγάλη διεθνής οικονομική δυσχέρεια. Να σταυρώσει τα χέρια;
       Ακούω μονότονα και κυρίως από τους συναδέλφους του ΠΑΣΟΚ, ότι χάρισε η Κυβέρνηση στις τράπεζες 28.000.000.000 ευρώ. Μα, δεν χάρισε. Το είπαμε σε όλους τους τόνους. Δεν έχετε πια άλλα επιχειρήματα για να αντιπολιτευθείτε την Κυβέρνηση; Χάρισε 28.000.000.000 ευρώ. Μα, δεν χάρισε. Το είπαμε επαναλαμβάνω σε όλους τους τόνους.
      Και ήλθε σήμερα ο Κοινοβουλευτικός Εκπρόσωπος του ΠΑΣΟΚ να μη μιλήσει για το πρόβλημα της ανεργίας, αλλά εφ’ όλης της ύλης και να παρουσιαστεί ως εργατοπατέρας. Ποιο; Το ΠΑΣΟΚ. 
      Και αν, κύριοι συνάδελφοι, τα τελευταία είκοσι χρόνια υπάρχει μια φιλεργατική κυβέρνηση είναι πραγματικά τούτη η Κυβέρνηση της Νέας Δημοκρατίας. Δεν πείσθηκαν να φύγουν οι αγρότες από τα μπλόκα, γιατί εμείς τους πείσαμε ή για τους λόγους που είπατε προηγουμένως. Έφυγαν γιατί έχουν πειστεί ότι έχουν μια φιλοεργατική Κυβέρνηση, έχουν πειστεί ότι μπορεί η Κυβέρνηση να αντιμετωπίσει τα προβλήματά τους. Δεν έφυγαν για κανέναν άλλο λόγο, για να μη θυμηθούμε τους λόγους για τους οποίους αποχωρούσαν επί εποχής σας όταν χρησιμοποιούσατε τις γνωστές μεθόδους. Δεν ξεχνιέται τίποτα. Όλοι έχουμε την ιστορία μας. Γράφεται, προστίθεται. Τότε ξεφουσκώνατε τα λάστιχα και κάνατε και διάφορες άλλες παρεμβάσεις για να ανοίξουν οι δρόμοι. Έφυγαν, γιατί συνομίλησε η Κυβέρνηση μαζί τους, γιατί το Υπουργείο ήταν επί είκοσι τέσσερις ώρες ανοικτό και συζητούσε η πολιτική ηγεσία μαζί τους και κατάφερε να δώσει αυτά που μπορούσε. Δεν έκανε πίσω, δεν διακινδύνευσε τίποτα, δεν θα υπάρξει κανένα πρόστιμο από την Ευρωπαϊκή Ένωση, έκανε αυτό που είχε υποχρέωση να κάνει απέναντι στους αγρότες, κατανοώντας ότι το εισόδημά τους αυτήν τη χρονιά είχε ένα μεγάλο πρόβλημα. Και γιατί οι αγρότες πείστηκαν; Διότι η προηγούμενη, η προ προηγούμενη και η παρά προηγούμενη χρονιά, τρία-τέσσερα χρόνια πίσω ήταν πολύ καλές χρονιές για τους αγρότες. Ήταν χρονιές που έχουν να θυμηθούν οι αγρότες από τη Νέα Δημοκρατία.
      Τι κάνατε, κύριοι συνάδελφοι του ΠΑΣΟΚ, όταν διαχειριστήκατε Α΄, Β΄ και Γ΄ μισό, Κοινοτικά Πλαίσια Στήριξης και ένα ΜΟΠ; Ποια ήταν η κατεύθυνση που δώσατε στους αγρότες; Ποια ήταν η παρέμβασή σας για τη διαχείριση του αγροτικού ζητήματος; 
      Θέλετε να σας θυμίσω πόσα πληρώσαμε εξυγιαντικά στους συνεταιρισμούς τότε; Μέχρι και η κυβέρνηση Μητσοτάκη πράγματι πλήρωσε το τελευταίο τότε στην ΚΥΔΕΠ που έκλεισε. Εξυγιαντικά προγράμματα εις βάρος του αγρότη και του Έλληνα πολίτη, τέσσερα προγράμματα. Κοντά Ολυμπιακή κόντεψαν να γίνουν. 
      Θυμηθείτε. Αν θέλετε να τα πούμε. Εγώ τα γνωρίζω. Είμαι παλιός σε αυτήν την Αίθουσα. Μπορώ να μιλήσω σε όλες τις γλώσσες. Επιλέγω όμως πάντα να είμαι χρήσιμος. Γι’ αυτό και άφησα στο τέλος να πω δύο κουβέντες για την τοποθέτηση του Κοινοβουλευτικού Εκπροσώπου. 
      ΘΕΟΧΑΡΗΣ ΤΣΙΟΚΑΣ: Μόνο για το ΠΑΣΟΚ μιλάτε. 
      ΠΑΝΑΓΙΩΤΗΣ ΑΔΡΑΚΤΑΣ: Δεν ήσαστε εδώ, κύριε συνάδελφε,  νωρίτερα. 
      Κυρίες και κύριοι συνάδελφοι, με πολλή ευαισθησία η Κυβέρνηση αντιμετωπίζει το  θέμα της ανεργίας και στο πλαίσιο των δυνατοτήτων της παίρνει τα καλύτερα μέτρα για να αντιμετωπίσει και τη διεθνή κρίση αλλά και το μεγάλο ζήτημα της ανεργίας. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αδρακτά. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κανταρτζής. 
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κύριε Πρόεδρε. 
      Όταν το Κομμουνιστικό Κόμμα Ελλάδας κατέθεσε την πρόταση νόμου για την προστασία των ανέργων, δεν είχαμε αυταπάτες για την τύχη του, όχι γιατί δίνεται η ερμηνεία που έχει επικρατήσει στην Αίθουσα αυτή χρόνια τώρα με την επίκληση  του άρθρου του Συντάγματος όπου ουσιαστικά απαγορεύεται στην Αντιπολίτευση να καταθέσει προτάσεις νόμου, αφού κάθε πρόταση νόμου συνεπάγεται επιβάρυνση του δημοσίου. Εκτός εάν νομοθετούμε περί ανέμων και υδάτων, άλλα λόγια να αγαπιόμαστε και όχι για πραγματικά προβλήματα. Μα, υπάρχει ουσιαστικά κοινωνική δραστηριότητα χωρίς να συνεπάγεται δαπάνες; 
      Δεν είναι όμως γι’ αυτό που δεν είχαμε αυταπάτες. Δεν είχαμε αυταπάτες γιατί γνωρίζαμε πολύ καλά τις τοποθετήσεις των μεγάλων κομμάτων, και της σημερινής Κυβέρνησης και των προηγούμενων κυβερνήσεων. Γιατί με άλλα λόγια αυτά τα οποία περιλαμβάνονται στην πρόταση  νόμου που έχει καταθέσει το Κομμουνιστικό Κόμμα Ελλάδας δεν είναι κάποιες ιδέες που βγήκαν ξαφνικά από το κεφάλι της Αθηνάς. Είναι τα αιτήματα που για χρόνια τώρα πάλεψε το εργατικό κίνημα, είναι τα αιτήματα που για χρόνια τώρα διεκδίκησαν οι εργάτες, οι υπάλληλοι, οι εργαζόμενοι, το ταξικό κίνημα έτσι ώστε να παρθούν μέτρα άμεσης ανακούφισης. 
      Και εκεί είχαμε καθαρή και ξάστερη την τοποθέτηση και της σημερινής Κυβέρνησης που αρνούνταν να τα υιοθετήσει όπως και των προηγούμενων κυβερνήσεων του ΠΑΣΟΚ. Καθαρή ήταν η τοποθέτησή τους. Καθαρή ήταν άλλωστε η τοποθέτησή τους και σήμερα μέσα στη Βουλή. Παρόλο που για λόγους επικοινωνιακούς και τα δύο κόμματα απέφυγαν να πουν ευθέως το «όχι», μέσα από τα «ναι μεν, αλλά» ουσιαστικά φρόντισαν να αποδείξουν καθαρά, η Κυβέρνηση καθαρότατα -θα έλεγα- ότι δεν συμφωνεί με τα αιτήματα αυτά. Αλλά και το ΠΑΣΟΚ παρά τα «εγκώμια» που θέλησε να πλέξει όσον αφορά την πρωτοβουλία του Κομμουνιστικού Κόμματος Ελλάδας, έχει μια άλλη πολιτική και εξακολουθεί και εμμένει στις θέσεις του αυτές. 
      Γιατί να το πούμε καθαρά. Πού συμφωνούν οι κύριοι του ΠΑΣΟΚ από όσους πήραν το λόγο με την πρόταση του Κομμουνιστικού Κόμματος Ελλάδας; Συμφωνούν ότι πρέπει να επιδοτούνται, να παίρνουν επίδομα ανεργίας όλοι οι άνεργοι για όσο διαρκεί η ανεργία; Δεν συμφωνούν. Και στην πρόταση που έχουν καταθέσει δεν υπάρχει τέτοιο αίτημα. Συμφωνούν ότι πρέπει να λογίζεται ο χρόνος της ανεργίας χρόνος κοινωνικής ασφάλισης; Δεν συμφωνούν ούτε σε αυτό. Γυρίζουν τις πλάτες τους σε αυτό το αίτημα. Συμφωνούν ότι πρέπει να αυξηθεί το επίδομα της ανεργίας στο ύψος του 80%; Εδώ έδωσαν χείρα βοηθείας στην Κυβέρνηση της Νέας Δημοκρατίας. Ακούσαμε την εξής τοποθέτηση και από την κυρία Υπουργό και από άλλους Βουλευτές και αν δεν κάνω λάθος από τον εισηγητή του ΠΑΣΟΚ: Μα δεν μπορεί να ανεβεί το επίδομα στο ύψος αυτό γιατί τότε θα είναι αντικίνητρο, τότε θα συντηρούμε τεμπέληδες. Πραγματικά δεν θα άξιζε ο κόπος να σχολιάσει κανένας…
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Δεν είναι αυτό το πνεύμα. Δεν είπα τέτοια πράγματα. 
      ΑΧΙΛΛΕΑΣ ΚΑΝΤΑΡΤΖΗΣ: Αυτό ήταν το πνεύμα σας, κυρία Υπουργέ. Πραγματικά δεν θα άξιζε τον κόπο να σχολιάσει κανένας ένα τέτοιο επιχείρημα εάν δεν επιδείκνυε  σε όλη του τη γραμμή τη βαρβαρότητα του σημερινού συστήματος. Αυτό είναι το σύστημά σας. Αυτό είναι το σύστημα το οποίο υπηρετείτε προκειμένου να στηρίξετε την κερδοφορία των μεγάλων επιχειρήσεων και εσείς και οι προηγούμενες κυβερνήσεις. 
      Το κεφάλαιο είναι καθαρό. Δεν μπορεί να αντιμετωπίσει την ανεργία. Το σημερινό σύστημα δεν μπορεί να την αντιμετωπίσει, η ανεργία είναι σύνθετη, δεν μπορεί και δεν θέλει να την αντιμετωπίσει. Δεν μπορεί να την αντιμετωπίσει. Λέτε ότι δημιουργήσατε θέσεις απασχόλησης. Δημιουργείτε θέσεις απασχόλησης, αλλά ταυτόχρονα ο ανελέητος ανταγωνισμός άλλες επιχειρήσεις τις κλείνει και η τεχνολογία, έτσι όπως βρίσκεται στα χέρια σήμερα των μεγαλοεπιχειρηματιών, χρησιμοποιείται όχι για να διευκολύνει τη ζωή των εργαζομένων, να απολαύσουν τα επιτεύγματά της, να μειωθεί ο εργάσιμος χρόνος, να πάρουν γρηγορότερα σύνταξη, να ζήσουν σε καλύτερες συνθήκες, αλλά χρησιμοποιείται για την εντατικοποίηση της δουλειάς και -το σπουδαιότερο- με όλους τους τρόπους, με όλα τα μέσα επιχορηγήσατε και στηρίξατε το κυνήγι του κέρδους. Είδαμε τις επιχειρήσεις παρ’ όλη την κερδοφορία τους να μετακομίζουν στο εξωτερικό, γιατί εκεί πέρα προσδοκούσαν περισσότερα κέρδη. Ούτε όμως θέλετε να αντιμετωπίσετε το πρόβλημα της ανεργίας. Δεν θέλετε να το αντιμετωπίσουν. Δεν θέλουν να το αντιμετωπίσουν οι κυρίαρχες δυνάμεις, θέλουν την ανεργία να επικρέμαται πάνω από τα κεφάλια των εργαζομένων σαν τη δαμόκλειο σπάθη με την απειλή της απόλυσης, να τη χρησιμοποιούν εκβιαστικά για να περάσουν τα διάφορα αντεργατικά μέτρα, να χρησιμοποιούν την απειλή της ανεργίας για να οδηγήσουν τους εργάτες, τους υπαλλήλους, τους εργαζόμενους συνολικά στην υποταγή, στην αύξηση της εκμετάλλευσης, ώστε να μειωθεί και άλλο η τιμή της εργατικής δύναμης, να αποκομίσουν ακόμα περισσότερα κέρδη. 
      Και με την ευκαιρία, κυρία Υπουργέ, όταν εμείς αναφερθήκαμε στο Σώμα Επιθεωρητών, δεν αναφερθήκαμε με τον τρόπο που το θέσατε εσείς. Άλλο πράγμα βάζουμε και άλλο πράγμα λέμε, όταν αναφερθήκαμε στο ΣΕΠΕ. Αυθύπαρκτο είναι το ΣΕΠΕ; Λειτουργεί και δρα έξω από τις συγκεκριμένες κοινωνικές και οικονομικές συνθήκες; Λειτουργεί και δρα έξω από το θεσμικό πλαίσιο το οποίο έχετε διαμορφώσει; Και για να μην πάει το μυαλό μας κάπου αλλού, εγώ θα σας πω το εξής απλό: Όταν έχει γίνει πυξίδα των κυβερνήσεων των κυρίαρχων δυνάμεων ο ανταγωνισμός, το κυνήγι του κέρδους, όταν όλα τα μέτρα κατατείνουν στην ενίσχυση της κερδοφορίας των μεγάλων επιχειρήσεων, πώς θα αντιδράσουν τα σώματα αυτά; Πώς θέλετε να αντιδράσουν; Δεν θα στηρίξουν και με την πολιτική τους και με την πρακτική τους και αυτοί και η Δημόσια Διοίκηση συνολικά αυτές τις πολιτικές; 
      Και να σας βάλω και κάποιο άλλο ερώτημα. Όταν έχουμε εργατικές κινητοποιήσεις, όταν οι εργάτες κατεβαίνουν στους δρόμους, κάνουν απεργίες, κινητοποιείται αμέσως ο κρατικός μηχανισμός: Δικαστήρια, σώματα αστυνομίας, σώματα καταστολής, πέφτουν πάνω για να τσακίσουν τις εργατικές διεκδικήσεις. Βλέπουμε όμως, όταν η μεγαλοεργοδοσία παραβιάζει ωμά και καταπατά τα εργατικά δικαιώματα, όταν δεκάδες και εκατοντάδες εργαζόμενοι είτε σακατεύονται είτε χάνουν τη ζωή τους σε ώρα εργασίας, ποια είναι η απάντηση του κρατικού μηχανισμού; Σαν να μη συνέβη ουσιαστικά τίποτα. Εκεί είναι η κατάσταση. Όλα παραπέμπονται στις έρευνες, εκτός και αν κάνουμε λάθος. Πείτε μας πόσοι τιμωρήθηκαν από τους μεγαλοεπιχειρηματίες, όλους αυτούς που ευθύνονται για τα δεκάδες και εκατοντάδες εργατικά ατυχήματα που σημειώνονται καθημερινά. 
      Αλλά εδώ θα ήθελα να πω και κάτι άλλο. Σας ακούσαμε να λέτε για τη δήθεν πολιτική σας, για τα δήθεν μέτρα τα οποία πήρατε για την αύξηση της απασχόλησης. Ακούσαμε ότι η πολιτική σας στοχεύει στην ανάπτυξη της χώρας, στην ανάπτυξη της οικονομίας. Μα, ανάπτυξη είχαμε όλα τα προηγούμενα χρόνια, δεν είναι ότι δεν είχαμε ανάπτυξη και είχαμε και από τους υψηλότερους μάλιστα ρυθμούς ανάπτυξης της Ευρωπαϊκής Ένωσης. Για πείτε μας: Μειώθηκε η ανεργία; Μειώθηκε στα χαρτιά βεβαίως, μειώθηκε όταν φτάσαμε τον εργαζόμενο που δουλεύει έστω και για μια ώρα το δεκαπενθήμερο να  τον βγάζουμε έξω από τις καταστάσεις των ανέργων, όταν πετάμε έξω από τις καταστάσεις των ανέργων αυτούς που είναι στα προγράμματα κατάρτισης ή δεν ξέρω και εγώ ποια άλλα, όχι όμως και στην πραγματικότητα, αφού, όπως είναι γνωστό, η ανεργία ουσιαστικά βασανίζει και απασχολεί και τις νέες γενιές και ουσιαστικά δεν έχει αφήσει ανέγγιχτες τις πόρτες των εργαζομένων. 
      Και με την ευκαιρία, για να δούμε τι αποτελεσματικότητα είχαν τα διάφορα προγράμματα που υιοθετήσατε. Φτάσατε στην κατάσταση να δίνετε το 1/3 περίπου από τα συνολικά κονδύλια του ΟΑΕΔ στα λεγόμενα προγράμματα ενεργητικής απασχόλησης, κοντά στο 1.000.000.000 ευρώ, που κατά κύριο λόγο χρηματοδοτούν και στηρίζουν τους μεγαλοεπιχειρηματίες. Να ποιο είναι το αποτέλεσμά σας. Αντί να στηρίζεται ο άνεργος, αντί να στηρίζεται αυτός που έχει ανάγκη γιατί βρίσκεται παρά τη θέλησή του εκτός εργασίας, να στηρίζονται και να ενισχύονται οι μεγαλοεπιχειρηματίες και μάλιστα με τα χρήματα των εργαζομένων. Ποιοι είναι οι πόροι του ΟΑΕΔ; Μόνο 11% είναι η κρατική επιχορήγηση. Τα υπόλοιπα τι είναι; Οι εισφορές των εργαζομένων. Αλλά και αυτά που πληρώνουν οι εργοδότες και αυτά τι είναι; Από το μόχθο των εργαζομένων δεν είναι; Από την υπεραξία που παρακρατούν δεν είναι όλα αυτά που προέρχονται; 
     Και για να δούμε τα αποτελέσματα αυτής της πολιτικής. Μας είπατε ότι δημιουργήθηκαν τριακόσιες χιλιάδες θέσεις εργασίας, αλλά δεν μας είπατε πόσες χιλιάδες θέσεις εργασίας χάθηκαν σε αυτά τα χρόνια και όχι μονάχα στον ιδιωτικό τομέα, αλλά και από την πολιτική την οποία ακολουθείτε συνολικά που οδηγεί τους μικροπαραγωγούς στις πόλεις και στα χωριά στο ξεκλήρισμα. Ακούσαμε προηγουμένως ένα διαγκωνισμό από τα δύο μεγάλα κόμματα, που φρόντισαν να επιδείξουν το ενδιαφέρον τους για την αγροτιά. Καθαρά τα πράγματα. Τα μέτρα που ανακοίνωσε η Κυβέρνηση είναι ένας καθαρός εμπαιγμός. Τίποτα δεν πρόκειται να βελτιώσει την κατάσταση. Στα βασικά ζητήματα τα οποία κινητοποίησαν τους μικροπαραγωγούς και τους έβγαλαν στους δρόμους για αναπλήρωση των απωλειών που είχαν από τη ραγδαία μείωση της τιμής στις τιμές των αγροτικών προϊόντων, για τη διασφάλιση κατώτερων ικανοποιητικών εγγυημένων τιμών, για τη μείωση του κόστους παραγωγής η Κυβέρνηση κωφεύει και αρνείται να τα ικανοποιήσει. 
     Επιμένει στη κοινή αγροτική πολιτική που έχετε συνυπογράψει και εσείς και οι προηγούμενες κυβερνήσεις του ΠΑΣΟΚ στην Ευρωπαϊκή Ένωση, που είχε σαν αποτέλεσμα το ξεκλήρισμα της μικρής κα της μεσαία αγροτιάς. Είκοσι χιλιάδες αγρότες το χρόνο αναγκάζονται να εγκαταλείψουν το επάγγελμά τους όχι φυσικά γιατί τα οικονόμησαν, αλλά γιατί δεν μπορούν να τα φέρουν βόλτα στο χωριό. Γι’ αυτό αναγκάζονται να ζητήσουν εργασία έξω από τα χωράφια τους. Και εδώ να πούμε καθαρά ότι τα μέτρα που πρότεινε το ΠΑΣΟΚ ουσιαστικά δεν προσθέτουν ούτε ψίχουλα σε αυτά τα οποία έχει ανάγκη σήμερα η φτωχή και η μεσαία αγροτιά για να μείνει στον τόπο της. Ακόμη και αν ικανοποιούνταν όλα αυτά τα αιτήματα –εμείς λέμε όχι να αυξηθεί η επιστροφή του ΦΠΑ αλλά να καταργηθεί στα αγροτικά προϊόντα- τι θα κέρδιζαν οι μικροπαραγωγοί; Αναφέρομαι στα αιτήματα, τα οποία πρόβαλε με πομπώδεις φράσεις ο Κοινοβουλευτικός Εκπρόσωπος του ΠΑΣΟΚ. Τίποτα ουσιαστικά δεν θα έπαιρναν οι μικροπαραγωγοί. Κάτι λίγα θα έπαιρναν οι μεγαλοπαραγωγοί. 
     Κουβέντα δεν κάνει το ΠΑΣΟΚ για την αναπλήρωση του χαμένου εισοδήματος, ούτε για την κατοχύρωση κατώτερων εγγυημένων τιμών, γιατί τότε θα έπρεπε να έρθει σε σύγκρουση με την Κοινή Αγροτική Πολιτική την οποία προσυπέγραψε στην Ευρωπαϊκή Ένωση όταν ήταν κυβέρνηση και με τη Κοινή Αγροτική Πολιτική την οποία εφαρμόζει η σημερινή Κυβέρνηση. Επαναλαμβάνω ότι και τα δύο μεγάλα κόμματα ουσιαστικά με την πολιτική που ακολουθούν όχι μόνο δεν πρόκειται να λύσουν, αλλά απεναντίας οξύνουν τα προβλήματα των εργαζομένων. 
     Τα τελευταία χρόνια βλέπουμε με πρόσχημα την ανακούφιση των ανέργων, να προωθούνται νέα προγράμματα. Για παράδειγμα είδαμε τον Πρόεδρο του ΠΑΣΟΚ πριν από τέσσερα χρόνια στο όνομα της αντιμετώπισης της ανεργίας των νέων εργαζομένων να προτείνει την τετραετή ανασφάλιστη εργασία των νέων. Τώρα, το ΠΑΣΟΚ κάτω από τη γενική κατακραυγή φροντίζει να τα βελτιώσει και λέει ότι θα είναι επιδοτούμενη η κοινωνική ασφάλιση των εργοδοτών γι’ αυτή την τετραετία. Ποια είναι όμως τα αποτελέσματα αυτής της πολιτικής, την οποία εξαγγέλλετε; Ουσιαστικά έρχεστε να μας πείτε ότι για την ανεργία δεν φταίει το κυνήγι του κέρδους από το μεγάλο κεφάλαιο, αλλά φταίει ο εργαζόμενος ο οποίος είναι ακριβός. Άρα, θα πρέπει να περιοριστούν τα εργασιακά δικαιώματα, να γίνει ακόμα φθηνότερη η τιμή της εργατικής δύναμης, δηλαδή, να προωθηθούν με άλλα λόγια οι πολιτικές οι οποίες έχουν συναποφασιστεί στην Ευρωπαϊκή Ένωση και έχουν τις υπογραφές και του ενός κόμματος και του άλλου και για την ουσιαστική κατάργηση των συλλογικών συμβάσεων εργασίας και την αντικατάστασή τους με τις ατομικές, για την άρση όλων των περιορισμών που υπάρχουν όσον αφορά τις απολύσεις, για την ακόμα  μεγαλύτερη αφαίρεση δικαιωμάτων των εργαζομένων στην κοινωνική ασφάλιση. 
     Είναι φανερό ότι το πρόβλημα της ανεργίας στις σημερινές συνθήκες δεν μπορεί να αντιμετωπιστεί γιατί συνδέεται με βαθύτερες οικονομικές και κοινωνικές αλλαγές. Μπορεί να βρει τη λύση του όταν η οικονομία δεν θα είναι οργανωμένη και δεν θα κινείται με βάση το κυνήγι του κέρδους, αλλά όταν τα βασικά μέσα παραγωγής θα έχουν γίνει κοινωνική ιδιοκτησία, όταν θα λειτουργεί η οικονομία με κεντρικό σχεδιασμό και θα στηρίζει τους παραγωγικούς συνεταιρισμούς των μικροπαραγωγών στις πόλεις και τα χωριά. 
      Όμως εμείς και σήμερα θα κάνουμε ό,τι μπορούμε για να δυναμώσει το κίνημα, για να δυναμώσει ο αγώνας, έτσι ώστε πραγματικά να αποσπαστούν λύσεις.
      Δεν είναι οικονομικό το πρόβλημα, κυρία Υπουργέ, όπως θελήσατε να μας πείσετε κι εσείς και άλλοι ομιλητές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ, κύριε Κανταρτζή.
      ΑΧΙΛΛΕΑΣ ΚΑΝΤΑΡΤΖΗΣ: Για εκεί που θέλετε να βρείτε πόρους βρίσκετε: και για να στηρίξετε το κεφάλαιο, τις τράπεζες, με δεκάδες και με εκατοντάδες δισεκατομμύρια και με τα 28.000.000.000 που δώσατε για τη στήριξη των τραπεζών και με τα εκατοντάδες τρισεκατομμύρια που ξοδεύονται ετησίως είτε για τη στήριξη των δήθεν επενδύσεων είτε με τις φοροαπαλλαγές, με τη μείωση της φορολογίας των μεγάλων κεφαλαίων. Πολιτικό είναι το πρόβλημα. Βρίσκεται στο συσχετισμό δύναμης κι εκεί ακριβώς θα πρέπει να δοθεί η απάντηση από τους εργαζόμενους. Αλλαγή του συσχετισμού δύναμης, σε βάρος των κομμάτων της πλουτοκρατίας, σε βάρος των κομμάτων του ευρωμονόδρομου, για να μπορέσει να αποσπάσει λύση σήμερα! 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κανταρτζή. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κυρία Υπουργέ, έχετε το λόγο.
	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Θα ήθελα τουλάχιστον για την Αίθουσα, για τα Πρακτικά και ενδεχομένως και για δημοσίευμα που είμαι σίγουρη ότι θα δω αύριο να διευκρινίσω κάτι όσον αφορά τη διαφωνία μας για το ύψος του επιδόματος ανεργίας και για το χρόνο και για την ασφάλιση των ανέργων χωρίς χρονικό περιθώριο. Είπα πολύ συγκεκριμένους λόγους για τους οποίους, κατά τη γνώμη μας, αυτό δεν είναι ένα σωστό μέτρο. Αλλά ποτέ δεν είπαμε ότι οι άνεργοι είναι τεμπέληδες. Αυτό δεν εκφράζει ούτε τη Σοφία Καλαντζάκου προσωπικά αλλά ούτε και την Κυβέρνηση! 
	ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, με συγχωρείτε. Παρακαλώ το λόγο. 
	ΠΡΟΕΔΡΕΥΩΝ (Γεώργιος Σούρλας):  Όχι, κύριε Κανταρτζή. Μα, δεν γίνεται τώρα. Απάντησε σ’ αυτό που είπατε. 
      ΑΧΙΛΛΕΑΣ ΚΑΝΤΑΡΤΖΗΣ: Εγώ μίλησα για το πνεύμα της κυρίας Υπουργού. Και διαβάζω…
	ΠΡΟΕΔΡΕΥΩΝ (Γεώργιος Σούρλας):  Μα, τι πνεύμα τώρα; Για πνεύμα μιλάει; Συγκεκριμένα λόγια λέει. Για τι πνεύμα μιλάτε τώρα, κύριε Κανταρτζή;
	ΑΧΙΛΛΕΑΣ ΚΑΝΤΑΡΤΖΗΣ: Διαβάζω από τα πρακτικά της επιτροπής στη Βουλή: «Πιστεύετε αλήθεια ότι όποιος επιδοτείται σε ύψος που εισοδηματικά θα προσεγγίζει το μισθό του θα προσπαθεί πραγματικά να βρει δουλειά ή θα επαναπαυθεί στο επιδοματικό εισόδημά του;». Δικά σας λόγια είναι, καταγεγραμμένα στα πρακτικά της επιτροπής στη Βουλή. 
      ΠΡΟΕΔΡΕΥΩΝ (Γεώργιος Σούρλας): Κύριε Κανταρτζή, είπε όμως πουθενά για «τεμπέληδες»; Δεν είπε για «τεμπέληδες». Γι’ αυτό απήντησε η Υπουργός και καλά έκανε. Άρα επιβεβαιώσατε ότι δεν χαρακτήρισε τους ανέργους «τεμπέληδες».
	Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στους χώρους του Μεγάρου της Βουλής, τριάντα πέντε μαθήτριες και μαθητές και τρεις συνοδοί-δάσκαλοι από το 34ο Δημοτικό Σχολείο Πάτρας. 
      Η Βουλή τους καλωσορίζει και τους εύχεται καλές σπουδές.
(Χειροκροτήματα απ΄ όλες τις πτέρυγες της Βουλής)
	Επίσης, κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 30 Ιανουαρίου 2009.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 456/27-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τους Υπουργούς Εξωτερικών και Αγροτικής Ανάπτυξης και Τροφίμων, σχετικά με την καλλιέργεια του γενετικά τροποποιημένου καλαμποκιού στη χώρα μας, τη θέση της Ευρωπαϊκής Επιτροπής κ.λπ..
      2. Η με αριθμό 465/27-1-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά, προς τον Υπουργό Εσωτερικών, σχετικά με την τσιμεντοποίηση του πάρκου στη συμβολή των οδών Πατησίων και Κύπρου κ.λπ..
      3. Η με αριθμό 466/17/27-1-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις νέες παραγγελίες στρατιωτικού υλικού της χώρας μας κ.λπ. (Θα απαντήσει ο Υπουργός Εθνικής Άμυνας)
      4. Η με αριθμό 457/16/27-1-2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη στάση της ελληνικής Κυβέρνησης απέναντι στην ομολογία της διάπραξης εγκλημάτων πολέμου κατά τη διάρκεια της τουρκικής εισβολής στην Κύπρο κ.λπ..(Θα απαντήσει η Υπουργός Εξωτερικών)
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 454/27-1-2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τους Υπουργούς Μεταφορών και Επικοινωνιών και Εσωτερικών, σχετικά με την κατασκευή υπόγειων διαβάσεων στο σιδηροδρομικό δίκτυο της πόλης των Τρικάλων κ.λπ.
      2. Η με αριθμό 464/27-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Δικαιοσύνης, σχετικά με τη λειτουργία της Ιατροδικαστικής Υπηρεσίας της Κέρκυρας κ.λπ..
      3. Η με αριθμό 468/27-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Ανάπτυξης, σχετικά με τη δράση των μεσαζόντων και των ομίλων στο κύκλωμα παραγωγής, διακίνησης και κατανάλωσης των αγροτικών προϊόντων και τροφίμων κ.λπ..
      4. Η με αριθμό 461/27-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Οικονομίας και Οικονομικών, σχετικά με το ιδιοκτησιακό καθεστώς ακινήτων στη συνοικία Ελευθέριου Βενιζέλου του Δήμου Αθηναίων κ.λπ. 
      Το λόγο έχει ο πρώην Πρόεδρος της Βουλής κ. Κακλαμάνης. 
      ΗΛΙΑΣ ΠΟΛΑΤΙΔΗΣ: Κύριε Πρόεδρε, είχα ζητήσει κι εγώ το λόγο πριν.
      ΠΡΟΕΔΡΕΥΩΝ (Γεώργιος Σούρλας): Κύριε Πολατίδη, δεν γίνεται διαφορετικά. Κα να είχατε ζητήσει το λόγο πιο μπροστά ο κ. Κακλαμάνης δικαιούται το λόγο για πολλούς και διαφόρους λόγους. 
      ΗΛΙΑΣ ΠΟΛΑΤΙΔΗΣ: Το είπα απλώς κύριε Πρόεδρε, γιατί ήταν η σειρά των Κοινοβουλευτικών Εκπροσώπων. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου κάνει εντύπωση πραγματικά κάτι το οποίο παρατηρείται στη Βουλή στην πρώτη και την παρούσα περίοδο διακυβέρνησης της χώρας από τη Νέα Δημοκρατία. Δεν συνέβη αυτό το φαινόμενο στην περίοδο διακυβέρνησης της χώρας από τη Νέα Δημοκρατία με Πρωθυπουργό τον κ. Μητσοτάκη. Είναι η πρώτη φορά στα κοινοβουλευτικά χρονικά που η αντιπολίτευση δεν ασκείται εναντίον της παρούσης Κυβερνήσεως αλλά ορισμένα από τα κόμματα της Αντιπολιτεύσεως, ιδιαίτερα δε τα  δύο κόμματα, το Κομμουνιστικό Κόμμα και ο ΣΥΡΙΖΑ, ασκούν αντιπολίτευση και στο μεγαλύτερο κόμμα της Αντιπολίτευσης. Και βέβαια και ο ΛΑΟΣ από την πλευρά του, μια και εκείνος θεωρεί ότι είναι και αυθεντικός εκφραστής του κόσμου της Δεξιάς, προσπαθεί και εκείνος από την πλευρά του να χτυπήσει –πρέπει να πω όχι πλαγιοκοπώντας- το ΠΑΣΟΚ. 
      Αυτό, ξέρετε, είναι μια ανορθογραφία για το Κοινοβούλιο, διότι οδηγεί οποιονδήποτε καλής πίστεως τρίτον στο συμπέρασμα ότι η αγωνία και το πρόβλημα των μικρότερων κομμάτων της Αντιπολίτευσης δεν είναι να καταδειχθεί η ανεπάρκεια, η αβελτηρία, ενδεχομένως και άλλοι πολύ πιο σοβαροί λόγοι, για τους οποίους πρέπει η Κυβέρνηση να επικριθεί και να πιεστεί –αν αυτό μπορεί να γίνει δηλαδή να αλλάξει η πολιτική- αλλά να αποφευχθεί η οποιαδήποτε κυβερνητική αλλαγή ενδεχομένως από το κόμμα της Αξιωματικής Αντιπολίτευσης.
      Και είναι λογικό πιστεύω –εκτός αν περιμένει κανείς μερικές δεκαετίες- να φαντάζεται και να καταλαβαίνει κανείς ότι όποια περίπτωση αλλαγής των προσεχών ή των μεταπροσεχών εκλογών δεν θα είναι για μια κυβέρνηση του Κομμουνιστικού Κόμματος, του ΣΥΡΙΖΑ ή του ΛΑΟΣ, αλλά θα είναι προφανώς για μια κυβέρνηση του ΠΑΣΟΚ.
      Εγώ διαπορώ, κύριε Πρόεδρε, πού κατατείνει αυτή η αντιπολιτευτική τακτική των τριών μικρότερων κομμάτων. Στο να πειστεί όποιος πολίτης ψήφισε τη Νέα Δημοκρατία ότι με τίποτα δεν πρέπει να αλλάξει άποψη, με ό,τι και αν συμβαίνει, για το οποίο βέβαια επικρίνεται από τα μικρότερα κόμματα η Νέα Δημοκρατία; 
      Όμως, ταυτόχρονα προστίθεται και ο εξής κίνδυνος, διότι στο ίδιο «τσουβάλι» είναι και η Νέα Δημοκρατία που κυβερνά επιτέλους και τις συνέπειες της διακυβέρνησής της υφίστανται και οι οπαδοί των κομμάτων αυτών. Είναι ο κίνδυνος να μην έλθει έστω ένα άλλο κόμμα, με μία πολιτική όχι εκ παραδείσου –κατά την άποψή τους και λογικά- μπροστά σε μια πολιτική κόλασης, που οι ίδιοι τουλάχιστον δεν αρνούνται ότι υφίσταται σήμερα για τους εργαζόμενους. Ιδιαίτερα αυτήν την περίοδο αυτό το είδαμε για τον αγροτικό κόσμο. 
      Εγώ αυτό ειλικρινά δεν το καταλαβαίνω και προφανώς δεν το καταλαβαίνουν και οι μη ανήκοντες ή όσοι διαπίστωσαν ότι έκαναν λάθος ψηφίζοντας τον κ. Καραμανλή και τη Νέα Δημοκρατία και πηγαίνουν βλέποντας ότι υπάρχει μια εναλλακτική λύση, όχι τέλος πάντων αυτή που θα φαντάζονταν ή θα ήθελαν, αλλά ότι υπάρχει κάποιο φως στο βάθος αυτού του τούνελ που βρίσκεται σήμερα ο τόπος. 
      Εγώ θα ήθελα, κύριε Πρόεδρε –με αφορμή την πρόταση νόμου του Κομμουνιστικού Κόμματος, η οποία πρέπει να πω ότι με εκφράζει- να αναφέρω τα εξής: Με εκφράζει αυτή η πρόταση νόμου και αν επρόκειτο να γίνει μια ψηφοφορία εδώ, θα την εψήφιζα. Βέβαια, δεν έκανε το ίδιο ο φίλος μου ο κ. Κανταρτζής, ο Εκπρόσωπος του Κομμουνιστικού Κόμματος στην πρόταση του ΠΑΣΟΚ. Προφανώς, δεν έβλεπε σ’ εκείνη την πρόταση καμμία βελτίωση.
      Όμως, είναι φανερό σε όποιον διαβάσει τι ισχύει σήμερα και τι πρότεινε το ΠΑΣΟΚ ότι εκείνη η πρόταση ήταν κάτι διαφορετικό προς την καλύτερη κατεύθυνση. 
      Και φυσικά τι να πω για την οχύρωση της Κυβερνήσεως; Δεν υιοθετώ αυτό περί «τεμπέληδων», προς Θεού! Δεν ανήκει ούτε στο ήθος ούτε στη σοβαρότητα της κ. Καλαντζάκου. 
      Προφανώς, όμως, οι ενστάσεις που προβάλλει η Κυβέρνηση διά της παρισταμένης κυρίας Υφυπουργού, δεν ευσταθούν. Δεν ευσταθούν και θα έλεγα, για να αποδεικνύω την καλή μου πίστη, πως δύναται οι ενστάσεις αυτές να μπορούν να συζητηθούν, σε ό,τι αφορά το σύνολο της πρότασης αυτής του Κομμουνιστικού Κόμματος. Όμως, δεν είδα από την πλευρά της Κυβερνήσεως κάποιο βήμα προσέγγισης αυτής της υπόθεσης.
      Αίφνης στην πρόταση του Κομμουνιστικού Κόμματος προσδιορίζει ποιος είναι ο άνεργος. Είναι ορθότατη αυτή η διατύπωση. Άνεργος δεν μπορεί να θεωρηθεί ο οποιοσδήποτε που του δίνουμε μια οποιαδήποτε δουλειά, με το σκεπτικό ότι αφού δεν τη δέχεται, άρα δεν θέλει να δουλέψει. Όχι. Εδώ θα μπορούσατε να ζητήσετε το ίδιο -δεν ξέρω αν θα συμφωνούσε το Κομμουνιστικό Κόμμα- και γι’ αυτόν που συμμετέχει –προφανώς οικειοθελώς- σε προγράμματα επανακατάρτισης, επαγγελματικού επαναπροσανατολισμού. Γιατί γνωρίζουμε ότι πολλά επαγγέλματα φθίνουν και μέσα από την οικονομία, έρχονται και νέα επαγγέλματα. Θα μπορεί, λοιπόν και αυτός να έχει ένα επάγγελμα μέχρι κάποια ηλικία. Βέβαια είναι δύσκολο και το πρόβλημά μας είναι στην ανεργία των νέων και φυσικά στην ανεργία των μετά τα πενήντα, τα πενήντα πέντε. Και εκεί είναι δύσκολο κανείς να μετεκπαιδευτεί και να καταρτιστεί σε ένα νέο επάγγελμα.
      Θα  ήθελα με αφορμή τη συζήτηση αυτής της πρότασης, κύριε Πρόεδρε, και επειδή έγινε και συζήτηση να χαιρετίσω -όσο και αν αυτό μπορεί να ενοχλήσει πολλές πλευρές- το γεγονός ότι μέσα από τα σπλάχνα της ελληνικής αγροτιάς αναδύθηκε ένα κίνημα νέων ανθρώπων που αδιαφορεί για τις οποιεσδήποτε κομματικές ή οποιεσδήποτε άλλες δομές καταδίκαζαν τον αγροτικό κόσμο σε μια απαξιωτική για την ιστορία του, την προσφορά του στην οικονομία και στον τόπο κατάσταση της απλής συναλλαγής, του «πάρε-δώσε» με την κάθε κυβέρνηση κάθε φορά.
      Κύριε Πρόεδρε, είμαι βέβαιος ότι και εσείς, ως πολιτικός της Θεσσαλίας, ξέρετε πάρα πολύ καλά τι έχει υποστεί ο αγροτικός κόσμος από αγροτοσυνδικαλιστές που πολλές φορές, όπως απέδειξαν και στην πορεία, δεν είχαν καμμία σχέση με ένα όραμα για τον τόπο και την αγροτιά. Είχαν άποψη για το εφήμερο, για το τι θα πάρουμε σήμερα και τα άλλα ας τα αφήσουμε για αύριο.
      Εγώ πιστεύω ότι η Κυβέρνηση αντί να σκιαμαχεί, έπρεπε να κάνει κάτι άλλο. Διότι ήταν βέβαιο ότι κάποια στιγμή και μάλιστα με την ενεργοποίηση του λεγομένου κοινωνικού αυτοματισμού θα σταματούσαν τα μπλόκα. Αλλά μια Κυβέρνηση εκεί πρέπει να ελπίζει ή εγκαίρως πρέπει να προσπαθεί; Και είχε εδώ δυνάμεις να συνομιλήσει μαζί τους. Και είχε αυτούς τους νέους και στη Θεσσαλία και στη Μακεδονία και στη Θράκη και στην Πελοπόννησο και στην Κρήτη.
      (Στο σημείο αυτό κτυπάει το κουδούνι λήξεως του χρόνου ομιλίας του κ. Κακλαμάνη)
      Εγώ αυτό το χαιρετίζω ως μεγάλης σημασίας γεγονός. Τέτοια κινήματα πρέπει να ξεπηδήσουν και μέσα από την εργατική τάξη. Αρκετά πια οι σφραγίδες. Εγώ θυμάμαι ότι το 1982 -κυρία Καλαντζάκου, καθόμουν στην καρέκλα τη δική σας τότε στην οδό Πειραιώς - γέμιζε η οδός Πειραιώς και η πλατεία Ομονοίας από δεκάδες χιλιάδες εργαζομένους ενός δυναμικού εργατικού κινήματος. Αλλά δυστυχώς, το κομματικό σύστημα... Και δεν αναφέρομαι μόνο στην πλευρά που θεωρεί  ότι εκ Θεού ή εκ του Μαρξ, ας πούμε -τη γλώσσα αυτή την κόλλησε λίγο και το ΠΑΣΟΚ- έχει την εξουσιοδότηση για να εκπροσωπεί και την εργατική τάξη.
      Τέρμα, λοιπόν, για τον αγροτικό κόσμο πιστεύω, κύριε Πρόεδρε, οι σφραγίδες και μακάρι το ίδιο να γίνει και μέσα στην εργατιά. Έχει ο τόπος ανάγκη από ζωντανά δημιουργικά κινήματα. Και αυτά δεν μπορούν να τα δώσουν οι γενιές οι δικές μας, κύριε Πρόεδρε. Θα τα δώσουν οι νέες γενιές και το καθήκον μας είναι να στηρίξουμε αυτές τις νέες γενιές και να μην τις απαξιώνουμε.
      Αντί να είχε σπεύσει ο Υπουργός Γεωργίας – λυπάμαι, δεν είναι εδώ- και ο προκάτοχός του να λύσουν αυτό το θέμα με την Ευρωπαϊκή Ένωση, αντί να καταγγέλλουν τους επιστήμονες, τους γεωπόνους και τους άλλους οι οποίοι θα κληθούν «να πληρώσουν τα σπασμένα», αν η Ευρωπαϊκή Ένωση δεν δεχθεί αυτόν τον ισχυρισμό, το δικό μας, ότι πρόκειται περί αποζημιώσεων και όχι περί επιδοτήσεων, αντί να τα βάζει με τους δημοσιογράφους όπως με το γνωστό δημοσιογράφο κ. Δαράτο που όλοι διαβάζουμε τις ανταποκρίσεις του από τις Βρυξέλλες, ότι δηλαδή όλοι αυτοί κάνουν κομματικά παιχνίδια κ.λπ., θα έπρεπε εγκαίρως να είχε κάνει αυτό που έπρεπε και εν πάση περιπτώσει τώρα να συζητήσει για το μέλλον του αγροτικού κόσμου, που δεν μπορεί να είναι το μέλλον αυτό μια νέας μορφής αστυφιλία. 
      Τέρμα! Αρκετά αιμοδότησε ο αγροτικός κόσμος τα περασμένα χρόνια βιομηχάνους, που δεν άφησαν βιομηχανίες, επιχειρηματίες που έπαιρναν τα λεφτά των τραπεζών, δηλαδή τα λεφτά του λαού και τα έστελναν στις «Ελβετίες» και άφηναν εδώ προβληματικές επιχειρήσεις. Πρέπει να κάνουμε ό,τι μπορούμε, όχι μόνο για να μείνουν οι νέοι στην ύπαιθρο, αλλά και για πολλούς άλλους που ασφυκτιούν σε αυτόν τον κυκεώνα περιβαλλοντικής, κοινωνικής, πολιτισμικής αθλιότητας, που δημιουργήσαμε στα μεγάλα αστικά κέντρα και δη στο Λεκανοπέδιο της Αττικής. Τέσσερα εκατομμύρια ανθρώπων, το μισό σχεδόν του πληθυσμού της χώρας, ζουν και υποφέρουν εδώ!
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αν και κινδυνεύω να παρεξηγηθώ, θα πω αυτό που αισθάνομαι. Κινήματα δεν έχει ανάγκη μόνο το συνεταιριστικό κίνημα και το αγροτικό κίνημα, αλλά κινήματα χρειάζονται και μέσα στα κόμματα για την εξυγίανση και τη δημοκρατικότερη λειτουργία των κομμάτων. Ας κάνουμε εμείς πρώτα αυτό και μετά θα το κάνουν και οι άλλοι. 
      ΠΑΝΑΓΙΩΤΗΣ ΑΔΡΑΚΤΑΣ: Μπράβο, κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ξέρετε ότι είναι ταυτόσημες οι απόψεις μας! Είναι αδειανά πουκάμισα τα κόμματα, κύριε Σούρλα! 
      ΠΡΟΕΔΡΕΥΩΝ (Γεώργιος Σούρλας): Ταυτίζονται. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, είναι αδειανά πουκάμισα τα κόμματα! Να το φωνάξουμε να το μάθουν και αυτοί που νομίζουν ότι δέκα, είκοσι ή εκατό σε κάθε κόμμα, είναι κόμμα. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε. 
      Κυρίες και κύριοι συνάδελφοι, η αυριανή συνεδρίαση θα διεξαχθεί στην Αίθουσα της Γερουσίας της Βουλής, με ώρα έναρξης στις 10.00΄, λόγω επισκευής της  Αίθουσάς μας, που συνεδριάζουμε. 
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Πολατίδης για έξι λεπτά, διότι μίλησε ο Αρχηγός του Κόμματος. 
      Ορίστε, κύριε Πολατίδη, έχετε το λόγο. 
      ΗΛΙΑΣ  ΠΟΛΑΤΙΔΗΣ: Ευχαριστώ, κύριε Πρόεδρε. 
      Θα δώσω μια απάντηση, επειδή ο κύριος Πρόεδρος αναφέρθηκε και στο δικό μας κόμμα και θα πω ότι η ταύτιση που υπάρχει ανάμεσα στα δύο καθεστωτικά κόμματα, τα οποία εξυπηρετούν την παγκοσμιοποίηση και τη νέα τάξη πραγμάτων, είναι τέτοια που εμείς -προσωπικά –εγώ, αλλά και το κόμμα μου- θεωρούμε ότι είναι οι δύο φράξιες του ενός και αυτού κόμματος. Στα ίδια πιστεύουν. Τις ίδιες πολιτικές που ξεκίνησε το ΠΑΣΟΚ, εφαρμόζει και η Νέα Δημοκρατία και αν ποτέ γίνει κυβέρνηση το ΠΑΣΟΚ, εμείς είμαστε βέβαιοι ότι τις ίδιες πολιτικές που τώρα εφαρμόζει η Νέα Δημοκρατία, θα τις συνεχίσει το ΠΑΣΟΚ με διαφορετικές δικαιολογίες. 
      (Θόρυβος-διαμαρτυρίες από την πτέρυγα του ΠΑΣΟΚ)
      ΑΠΟΣΤΟΛΟΣ ΚΑΚΛΑΜΑΝΗΣ: Θα κάνετε συνασπισμό με το Κομμουνιστικό Κόμμα. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, εμείς σας ακούσαμε με μεγάλο σεβασμό.
      ΗΛΙΑΣ ΠΟΛΑΤΙΔΗΣ: Αυτή είναι η απάντησή μας. Είστε το ίδιο κόμμα. 
      Ως προς το θέμα για το οποίο μιλάμε, το θέμα της ανεργίας, πέρα από την αντιμετώπιση που πιστεύουμε ότι δεν μπορεί να είναι επιδοματική, πρέπει να δούμε και τα αίτια της ανεργίας. 
      Αναφέρω μόνο ορισμένα αίτια: Η τραγική συρρίκνωση του αγροτικού εισοδήματος, η οποία είναι μια συγκεκριμένη πολιτική που έχουν υπογράψει τα δύο κόμματα και την εφαρμόζει τώρα με μεγαλύτερη ένταση η Νέα Δημοκρατία. Αυτό οδηγεί σε μείωση του αγροτικού εισοδήματος και μείωση των πολιτών οι οποίοι μπορούν να απασχοληθούν στην περιφέρεια. 
      Θα διαφωνήσω και με τον Κοινοβουλευτικό Εκπρόσωπο της Νέας Δημοκρατίας, ο οποίος είπε ότι δεν μπορούν οι αγρότες μας να χρησιμοποιήσουν τη νέα τεχνολογία και αυτό τελικά τους κάνει να μην είναι ανταγωνιστικοί. Οι κατά κύριο επάγγελμα αγρότες, οι πραγματικοί αγρότες –και επειδή είμαι από αγροτική περιοχή και μάλιστα γεννήθηκα και κατοικώ σε χωριό μέχρι και σήμερα, το ξέρω καλά- έχουν μειωθεί πολύ και είναι νέοι και μορφωμένοι. Αυτοί οι νέοι και μορφωμένοι αγρότες είναι αυτοί που βρίσκονται στα μπλόκα. Βλέπουμε και στην τηλεόραση ποιοι είναι οι εκπρόσωποί τους. Και βλέπουμε ότι αυτοί εδώ οι άνθρωποι χρησιμοποιούν και τις νέες τεχνολογίες, αλλά δυστυχώς οι πολιτικές σας και η έλλειψη επενδύσεων που υπάρχει εδώ και δεκαετίες στον αγροτικό τομέα οδηγεί σε μια τεράστια αύξηση του κόστους. 
	Να σας πω ότι στην ουσία από το 1990 δεν έχουν γίνει σοβαρά έργα στις αγροτικές υποδομές και στα αρδευτικά δίκτυα. Σήμερα, το 2008, παρ’ όλα τα κροκοδείλια δάκρυα περί περιβάλλοντος, εξακολουθούν στο θεσσαλικό κάμπο να ποτίζουν με τρακτέρ και όχι με ένα σύγχρονο αρδευτικό δίκτυο. 
	Ποιες είναι οι άλλες αιτίες; Δεκάδες επιχειρήσεις έχουν μετακομίσει στο εξωτερικό. Τι κάνει γι’ αυτό η Κυβέρνηση; Το παραμικρό. 
	Να πούμε για την τελωνειακή ένωση με την Τουρκία, η οποία έχει κατακλύσει την αγορά με φθηνότερα -χαμηλής ποιότητας, βέβαια, αλλά ομοειδή- προϊόντα, που έκλεισαν ελληνικές επιχειρήσεις; 
	Να μιλήσουμε για την επιδότηση βιοτεχνιών από τη βόρειο Ελλάδα και από τη δική μου περιοχή, το Νομό Σερρών; Επιδοτήθηκαν, για να πάνε στη Βουλγαρία και στα Σκόπια. Ιδού, το οξύμωρο!  Φορολογήθηκε ο Έλληνας εργαζόμενος, ούτως ώστε να επιδοτηθεί ο βιοτέχνης και να φύγει από την Ελλάδα, δηλαδή να καταργήσει τη θέση εργασίας που δικαιούται! 
      Αυτή ήταν πολιτική του ΠΑΣΟΚ, κύριε Πρόεδρε, την οποία, φυσικά, τη συνεχίζει η Νέα Δημοκρατία, με τα μεγαλεπήβολα σχέδια για την ανάπτυξη των Βαλκανίων. 
	Να πούμε για τις αμυντικές δαπάνες, οι οποίες, αντί να λέμε ότι πρέπει να μειωθούν, να δούμε πώς θα εξελληνισθούν, ούτως ώστε να συνεισφέρουμε στην αύξηση του αριθμού των εργαζομένων που θα απασχοληθούν σε αυτήν τη βιομηχανία; Γιατί δεν το κοιτάμε ποτέ αυτό, αλλά λέμε «ποιος περιφερόμενος μεσάζων μέσα στο Υπουργείο έχει τη μεγαλύτερη επιρροή, ούτως ώστε να φέρει από τη δική του χώρα ή μάλλον από τη χώρα που εκπροσωπεί τα όπλα και να μην παραχθούν στην Ελλάδα, όπως μπορούν να παραχθούν;». 
	Κυρία Υπουργέ, αναφερθήκατε στο θέμα των νέων και της «απομυζήσεως» εγκεφάλων, που γίνεται από την Ελλάδα. Φυσικά και είναι ένα τραγικό φαινόμενο. Τι ακριβώς συμβαίνει; Ένας άνθρωπος, για τον οποίο το ελληνικό κράτος έχει δαπανήσει χρήματα για να πάει στο δημοτικό, στο γυμνάσιο, στο λύκειο και να είναι ικανός να φθάσει και στο πανεπιστήμιο, ενδεχομένως να έχει και μεταπτυχιακά, όταν πλέον φθάνει στην ηλικία των είκοσι οκτώ- τριάντα ετών, βλέπει μπροστά του ένα τραγικό αδιέξοδο: Δεν μπορεί να βρει απασχόληση! 
      Τι γίνεται τότε; Ακούει τις σειρήνες του εξωτερικού και για τα προϊόντα, που θα μπορούσε να αναπτύξει αυτός και να παράγονται στην Ελλάδα, πηγαίνει στο Βέλγιο, στη Γερμανία, στη Γαλλία ή σε μια άλλη χώρα και τελικά να ερχόμαστε και να πληρώνουμε εμείς για τον κόπο, τις ικανότητες και το μόχθο, που στην ουσία το ελληνικό κράτος, η οικογένειά του και η κοινωνία, εν πολλοίς, έχει δημιουργήσει. 
      Σε αυτόν τον τομέα κάνατε κάτι; Διότι τα φαινόμενα, όπως λένε τα δημοσιεύματα, σε αυτόν τον τομέα έχουν γίνει τραγικά. Θα κάνετε κάτι, ώστε να σταματήσει και ενδεχομένως να στραφεί αλλού αυτή η κατάσταση;
	Εκτός αυτού, κάνετε και το άλλο: Διώχνουμε τους μορφωμένους Έλληνες, αντικαθιστούμε τους κατοίκους της Ελλάδος με Πακιστανούς ή με Νιγηριανούς ή με οποιουσδήποτε άλλους, οι οποίοι είναι αναλφάβητοι στη γλώσσα τους. Όχι φυσικά ότι δεν ξέρουν ελληνικά ή οποιαδήποτε άλλη γλώσσα και ούτε πρόκειται να μάθουν, αλλά είναι αναλφάβητοι στη γλώσσα τους. Αυτό είναι το αποτέλεσμα της μεγάλης πολιτικής σας. 
	Πώς, φυσικά, είναι δυνατόν να κάνετε με την παγκοσμιοποίηση κάτι διαφορετικό, αφού αυτή είναι η πολιτική σας; Αυτό σας λένε. Αυτή είναι η πολιτική της νέας τάξης πραγμάτων. Το ομοιογενές εθνικό κράτος της Ελλάδας, το οποίο  υπήρχε μέχρι πρότινος, να μπορέσει να γίνει ένα πολυεθνικό κράτος, ένα κοινωνικό αντίγραφο των Ηνωμένων Πολιτειών της Αμερικής. 
	Στο θέμα αυτό, επειδή πολλά λόγια ακούγονται και επειδή αποφεύγουν οι άλλες πολιτικές δυνάμεις –η καθεμιά για τους δικούς της λόγους- να αναφερθούν στο θέμα των λαθρομεταναστών, θέλω να πω ότι είναι σαφές πως το κεφάλαιο θέλει πολλούς λαθρομετανάστες. Βρείτε μου μία ανακοίνωση ενός συναδέλφου που να μη ζητά περισσότερους λαθρομετανάστες στην Ευρώπη. Βρείτε μου μία που να λέει περιορισμό. Αντιθέτως, ζητούν συνεχώς περισσότερους!
	Τι λέτε εσείς; Λέτε ότι εδώ, στην Ελλάδα, οι λαθρομετανάστες κάνουν δουλειές που δεν θέλουν να κάνουν οι Έλληνες. Δεν υπάρχει μεγαλύτερο ψέμα! Εμμέσως δηλαδή λέτε τους Έλληνες τεμπέληδες. Δεν υπάρχει μεγαλύτερο ψέμα! Τα απορρίμματα, που είναι η χαμηλότερη κοινωνικού κύρους δουλειά, επικίνδυνη και ανθυγιεινή, στην Ελλάδα την κάνουν Έλληνες. Δυστυχώς, όμως, η κομματική σας τύφλωση δεν σας αφήνει να βγείτε έξω απ’ αυτό! 
	Προς επίρρωση αυτού, θα σας αναφέρω ότι στο διάλογο για το ασφαλιστικό, στο οποίο συμμετείχα στην αντίστοιχη επιτροπή, γνωρίζετε πολύ καλά ότι η πρόταση του κ. Δασκαλόπουλου, του Προέδρου του ΣΕΒ ήταν να υπάρχουν λιγότερα ασφάλιστρα για τους ξένους εργαζόμενους, ούτως ώστε, δήθεν για φιλανθρωπικούς λόγους, να μπορέσουν να ενταχθούν ομαλότερα στην ελληνική κοινωνία. 
	Τα προβλήματα της ανεργίας  τα γνωρίζετε. Τις αιτίες τις γνωρίζετε. Προτάσεις ακούστηκαν απ’ όλες τις πλευρές. Κάντε κάτι και αλλάξτε κυρίως τις προτεραιότητες της πολιτικής σας. Αφήστε έξω την παγκοσμιοποίηση και τη νέα τάξη πραγμάτων και βάλτε στο επίκεντρο τον Έλληνα πολίτη!
(Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη Δευτέρα 2 Φεβρουαρίου και ώρα 19.00’ θα διεξαχθεί συζήτηση και λήψη απόφασης, σύμφωνα με το άρθρο 44 του Κανονισμού της Βουλής επί της προτάσεως του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου, για τη σύσταση επιτροπής γενικότερου ενδιαφέροντος με θέμα τη Δημοκρατική Αναδιοργάνωση της Αστυνομίας, σύμφωνα με την Ειδική Ημερήσια Διάταξη. Η συνεδρίαση θα γίνει στην Αίθουσα Γερουσίας.
      Επίσης, έχω την τιμή να ανακοινώσω στο Σώμα ότι την Τετάρτη 4 Φεβρουαρίου 2009 και ώρα 10.00’ θα πραγματοποιηθεί Ειδική Συνεδρίαση της Ολομέλειας της Βουλής, αφιερωμένη στη μνήμη του Νικολάου Πλαστήρα.
      Επανερχόμεθα στον κατάλογο των ομιλητών.
      Το λόγο έχει η κ. Μελά.
      ΕΥΑ ΜΕΛΑ: Ευχαριστώ, κύριε Πρόεδρε.
      Ακούστηκε εδώ στην Αίθουσα πάρα πολλές φορές η λέξη «ανάπτυξη». Για το Κομμουνιστικό Κόμμα Ελλάδας ανάπτυξη δεν είναι η καπιταλιστική ανάπτυξη, που γίνεται με στόχο την κερδοφορία των επιχειρήσεων και που είναι αντίθετη με τα λαϊκά δικαιώματα και εμπορευματοποιεί όλες τις κοινωνικές ανάγκες. 
      «Παιδί» αυτής της καπιταλιστικής ανάπτυξης είναι η ανεργία είτε θέλουμε είτε δεν θέλουμε να το παραδεχτούμε σ’ αυτήν την Αίθουσα. Και βέβαια, έχουμε αύξηση της ανεργίας παρά τα νούμερα, τα οποία σε μεγάλο βαθμό είναι πλαστά, δηλαδή δημιουργούνται από στοιχεία στα οποία αναφέρθηκαν Βουλευτές του Κομμουνιστικού Κόμματος, τη στιγμή που η τεχνολογία σήμερα δίνει τη δυνατότητα για μείωση του χρόνου εργασίας, για απελευθέρωση του ανθρώπου εάν η κοινωνία οργανωθεί σε ένα άλλο μοντέλο ανάπτυξης. Αυτό είναι η ουσία.
      Η ανεργία είναι παιδί του ίδιου του καπιταλιστικού συστήματος, της πολιτικής της Ευρωπαϊκής Ένωσης, που όλα τα κόμματα που στηρίζουν αυτό το μονόδρομο, την υπηρετούν. 
      Να θυμίσω τα εξής: Δεν καταργήθηκε σταδιακά η όποια παραγωγική βάση υπήρχε στη χώρα; Δεν περάσαμε σε σταδιακή αποβιομηχάνιση; Ξεπούλημα, κλείσιμο επιχειρήσεων; Ξεκλήρισμα της μεταποίησης, της βιοτεχνίας; Το σύστημα εισαγωγών-εξαγωγών δεν ρυθμίστηκε ακριβώς στο να συρρικνώνει κι αυτό την παραγωγική βάση της χώρας; Δεν καταργήθηκε κάθε παραγωγικός τομέας όσον αφορά τον ορυκτό πλούτο της χώρας, τη βιομηχανία, τη ναυπηγική βιομηχανία; Δεν ξεκληρίζεται η αγροτιά κάτω από το βάρος της Κοινής Αγροτικής Πολιτικής, που υπεραμύνεστε; Και όλα αυτά τα λέγατε. Λέγατε «η χώρα μας πρέπει να μετατραπεί σε μια χώρα τουρισμού, να αναπτυχθεί ο τουρισμός». Μια χώρα τουρισμού και υπηρεσιών, που εισάγει προϊόντα για κατανάλωση και που γι’ αυτό με όλα τα μέσα δημιουργήσατε και δημιουργείτε συνεχώς πλαστές κοινωνικές ανάγκες, σπρώχνοντας τους εργαζόμενους στο δανεισμό. Πάλι για να βγουν κερδισμένοι οι συγκεκριμένοι χρηματιστηριακοί όμιλοι.
      Θυμίζω για όσους το ξεχνάνε, ότι το Κομμουνιστικό Κόμμα Ελλάδας είχε προειδοποιήσει εδώ και δεκαετίες γι’ αυτή την εξέλιξη. Είχε κρούσει τον κώδωνα του κινδύνου. Αυτό ήταν το χρονικό ενός προδιαγεγραμμένου θανάτου. Αυτή η πολιτική γεννά την ανεργία στο πλαίσιο των γενικότερων επιλογών του κεφαλαίου.
      Να πω ένα λόγο για την περιβόητη τουριστική ανάπτυξη, που τη διατυμπανίζετε και η Νέα Δημοκρατία και το ΠΑΣΟΚ παλιότερα. Πού φθάσαμε σήμερα; Φθάσαμε στο σημείο κι αυτός ακόμα ο τομέας του τουρισμού να μαστίζεται από την ανεργία. Γιατί; Γιατί ήρθαν τα βραχιολάκια, οι τουριστικές πολυεθνικές επιχειρήσεις με τα τουριστικά βραχιολάκια, με τον κλειστό τουρισμό εντός ξενοδοχείου, που δεν αφήνει ευρώ στις περιοχές, με τους νοικιασμένους εργαζόμενους που έχει ψηφίσει το ΠΑΣΟΚ, που τους φέρνουν από παντού, προκειμένου να δουλέψουν εξαθλιωμένα.
      Για ποια ανάπτυξη, λοιπόν, μιλάμε;
      Εμείς θέλουμε να πούμε ότι με το μπαμπούλα της ανεργίας επωφελείται το κεφάλαιο και ακόμη μια φορά επιχειρείται με τα νομοσχέδια, με τα πάντα, η καταπάτηση των εργασιακών δικαιωμάτων, οι περαιτέρω ανελαστικές σχέσεις.
      Μη μιλάμε για θέσεις εργασίας, κυρία Υπουργέ, αν μιλάμε για εξάμηνα και οκτάμηνα. Δεν είναι θέσεις εργασίας αυτές, είναι προσωρινές θέσεις. Μιλάμε, λοιπόν, για ελαστικές σχέσεις –«ζωή με το κομμάτι», ανασφάλιστη εργασία, «STAGE», υπερεκμετάλλευση των μεταναστών, ενοικίαση εργαζομένων και τελευταία είχαμε και το εξηνταπεντάωρο και τον ανενεργό χρόνο εργασίας- την ίδια στιγμή που η αγοραστική δύναμη του μισθού των εργαζομένων, αυτού του πενιχρού μισθού, εξανεμίζεται μόνο από τους λογαριασμούς, που είναι και αυτοί αποτέλεσμα των επιλογών της Ευρωπαϊκής Ένωσης και της πολιτικής που υπηρετείτε, που έχουν ανεβάσει με τις ιδιωτικοποιήσεις το κόστος όλων των κοινωνικών αγαθών.
      Μιλάμε για ανεργία, όταν υπάρχουν τεράστιες ελλείψεις σε προσωπικό στα δημόσια νοσοκομεία, τεράστιες ελλείψεις σε γιατρούς, σε νοσηλευτές, σε ειδικευμένο, σε εκπαιδευμένο προσωπικό. Από  ένα νοσοκομείο λείπουν εξακόσιοι νοσηλευτές. Δείτε το Νοσοκομείο «Θριάσιο», δείτε τον «Ευαγγελισμό», δείτε το «Αρεταίειο», δείτε τόσα και τόσα. Ποιο να απαριθμήσουμε; Ελλείψεις στην παιδεία,  τεράστιες ελλείψεις στην πρόνοια σε μόνιμο προσωπικό, με πλήρη εργασιακά δικαιώματα εκπαιδευμένο, ειδικευμένο. Τεράστιες οι ελλείψεις και στο Υπουργείο Πολιτισμού –να αναφερθώ και λίγο στα θέματα του πολιτισμού- όταν απολύετε την ίδια στιγμή χιλιάδες συμβασιούχους. Και αυτούς με ασφαλιστικά μέτρα και τον μποναμά που τους κάνατε στις 7 Γενάρη. Αφύλακτοι οι αρχαιολογικοί χώροι.
      Να πω και μία κουβέντα για τον καλλιτεχνικό χώρο. Είναι ένας χώρος που μαστίζεται από την ανεργία, όχι γιατί οι καλλιτέχνες είναι πολλοί -απεναντίας, με βάση τις κοινωνικές ανάγκες, οι καλλιτέχνες είναι πάρα πολύ λίγοι- αλλά γιατί το χώρο λυμαίνεται κυριολεκτικά το μεγάλο επιχειρηματικό κεφάλαιο, μέσα από τις διαδικασίες που προαναφέραμε και δουλεύουν άνθρωποι ανασφάλιστοι στα κανάλια, στα νυκτερινά κέντρα. «Μαύρη εργασία». 
      Και δεν είναι λόγος που δημιουργεί την ανεργία το ότι αρνείστε κι εσείς τόσα χρόνια σαν Κυβέρνηση, αλλά και η προηγούμενη του ΠΑΣΟΚ, να εφαρμόσετε το νόμο για την τοποθέτηση έργων τέχνης σε δημόσιους χώρους και κτήρια και δεν ψηφίζετε τις Υπουργικές Αποφάσεις που τις έχετε στο συρτάρι από το 1989; Δεν είναι λόγος για την ανεργία των καλλιτεχνών το ότι δεν παίρνει κανένα μέτρο η σημερινή Κυβέρνηση -ούτε και του ΠΑΣΟΚ είχε πάρει- για την είσπραξη του 1,5% από τους καναλάρχες για την ενίσχυση της ντόπιας κινηματογραφίας; 
      Κύριοι Βουλευτές, κλείνοντας, θέλουμε να πούμε ότι για να μιλάμε για πραγματικά μέτρα για την ανεργία, πρέπει ν’ αναφερόμαστε σε μία ανάπτυξη σε άλλη βάση, που σημαίνει ανάπτυξη σε μία βάση που τα μέσα παραγωγής θα είναι στα χέρια των εργαζομένων, πρέπει να μιλάμε για μία ανάπτυξη που θα είναι υπέρ των εργαζομένων, που θα την ελέγχουν οι εργαζόμενοι, πρέπει να μιλάμε για μία λαϊκή εξουσία, που θα εξυπηρετεί μία λαϊκή οικονομία. Και αυτό είναι σε όλους τους τομείς της ζωής. 
      Να βάλω ένα τελευταίο ζήτημα: Ανεργία. Ξέρετε τι κάνει τη μεγαλύτερη ανεργία στον καλλιτεχνικό χώρο; Το ότι ακόμα είναι ανασφάλιστοι και παρατούν τη δημιουργία, για να βρουν δουλειές του ποδαριού, για να επιβιώσουν. Σ’ αυτό τι λέτε; Τίποτα. Πόντιοι Πιλάτοι και οι τωρινοί και οι προηγούμενοι.
      Κλείνω λέγοντας ότι αντικειμενικά υπάρχουν δύο μοντέλα ανάπτυξης. Η χώρα μας, με την ευθύνη σας, ακολουθεί το μοντέλο της καπιταλιστικής ανάπτυξης με τα παρελκόμενά του. Και το πιο σοβαρό είναι η ανεργία που συσσωρεύεται και θα συσσωρεύεται. Εμείς λέμε ότι υπάρχει στον αντίποδα το σοσιαλιστικό μοντέλο ανάπτυξης και καλούμε το λαό με όλες του τις δυνάμεις να παλέψει και για την προοπτική με ανυπακοή για τη ρήξη, αλλά και να παλέψει και για τα άμεσα μέτρα, που προτείνουμε για την αντιμετώπιση, εδώ και τώρα, και σήμερα, της ανεργίας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ.  Μελά.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα ένας μαθήτριες και μαθητές και τρεις συνοδοί-καθηγητές από το Γυμνάσιο Λάππας Αχαΐας.
      Η Βουλή τους καλωσορίζει και τους εύχεται καλές σπουδές και καλή επάνοδο στην ιδιαιτέρα πατρίδα.
      (Χειροκροτήματα από όλες τις πτέρυγες της Βουλής)
       Το λόγο έχει ο συνάδελφος κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θα ξεκινήσω από εκεί που σταμάτησε η κ. Μελά. Όντως η ανεργία είναι δευτερογενές φαινόμενο, δεν είναι πρωτογενές φαινόμενο. Η ανεργία είναι αποτέλεσμα της έλλειψης ανάπτυξης. Και πάντα φιλοσοφικά, αλλά και αν θέλετε και στην εφαρμοσμένη οικονομία, έψαχναν να βρουν ποιο είναι το κατάλληλο μείγμα, η κατάλληλη συνταγή για την ανάπτυξη εκείνη που θα μπορεί να έχει μικρό πληθωρισμό και μικρή ανεργία. Γιατί δυστυχώς, όπως και να έχει το ζήτημα, χωρίς πληθωρισμό κάτω από έλεγχο και χωρίς ελεγχόμενη ανεργία δεν μπορεί να υπάρχει κινητικότητα, δεν μπορεί να υπάρχει ανάπτυξη, θα υπάρχει ύφεση. 
      Οικονομίες, όπως η Ιαπωνία, που έπαψαν να έχουν πληθωρισμό και είχαν φτάσει στα σημεία της μηδενικής ανεργίας, μπήκαν σε ύφεση. Άρα, τα πάντα θα πρέπει να είναι με μέτρο. Και εμείς εδώ, διδαγμένοι από τους αρχαίους προγόνους μας, ξέραμε ότι «παν μέτρον άριστον», υπάρχει χρυσός κανόνας. Και σαν χρυσό κανόνα θα πρέπει να αντιμετωπίζουμε τα πράγματα, όχι αφορίζοντας είτε από τη μία μεριά είτε από την άλλη μεριά. 
      Όταν δεν υπάρχει ανάπτυξη, η ανεργία εκτινάσσεται στα ύψη. Και σήμερα στη χώρα μας δεν υπάρχει ανάπτυξη. Έχουμε μπει σε ύφεση και γι’ αυτό η ανεργία, παρ’ όλα τα επιδαψιλεύματα που της γίνονται στους δείκτες, είναι περισσότερη από όσο φαίνεται. 
      Όταν δεν υπάρχει ανάπτυξη, δεν υπάρχει κοινωνική συνοχή. Η κοινωνική συνοχή δοκιμάζεται. Και η πραγματική οικονομία μπαίνει σε ύφεση λόγω της ανεργίας, η οποία ανακυκλώνει την ύφεση. Και πάμε σε έναν φαύλο κύκλο. 
      Σίγουρα αυτό το ζήτημα απασχολεί όλα τα κόμματα. Και για να είμαι δίκαιος και από τη μεριά της Κυβέρνησης της Νέας Δημοκρατίας γίνονται προσπάθειες να κατεβούν προτάσεις και επιμέρους άρθρα για το θέμα της ανεργίας. Και την πρόταση του ΚΚΕ, την οποία συζητάμε σήμερα εδώ αλλά και την πρόταση για το θέμα της πάταξης που έχει από το ΠΑΣΟΚ υποβληθεί, θα τη συζητήσουμε πιθανώς και μία άλλη Πέμπτη.
       Όμως, μας δίνεται η ευκαιρία να ψάξουμε λίγο περισσότερο γιατί η χώρα έχει μπει σε αυτήν την ύφεση. Δεν έχει ευθύνες η Κυβέρνηση; Δεν παρέλαβε μία μεταολυμπιακή Ελλάδα έτοιμη να απογειωθεί και την κράτησε αλλάζοντας τον πιλότο στο πιλοτήριο, στο διάδρομο; Τι γίνονται τα ολυμπιακά έργα; Τι γίνεται αυτή η ανάπτυξη, η οποία μέσω της φήμης είχε πάει ανά τον κόσμο; Γιατί μείναμε σε μία μορφή τουρισμού και δεν επεκτείναμε τον τουρισμό μας και στις άλλες μορφές, ώστε να έχουμε όλο το χρόνο, αλλά και σε όλες τις περιοχές της Ελλάδας αυτήν την ατμομηχανή, που είναι η ανανεώσιμη πηγή ενέργειας της ελληνικής οικονομίας; Και δεν είναι τυχαίος ο όρος που λέω, ότι ο τουρισμός είναι η ανανεώσιμη πηγή ενέργειας της εθνικής μας οικονομίας. 
      Οι λόγοι είναι απλοί:
      Πρώτον, εσείς μόλις αναλάβατε, προχωρήσατε στην απογραφή. Η απογραφή έβαλε φρένο στην ανάπτυξη, μας ξαναγύρισε πίσω, μας έβαλε υπό επιτήρηση. 
      Δεύτερον, η έλλειψη επανεπενδύσεων των κεφαλαίων. Γιατί από τη στιγμή που μειώσατε τους φορολογικούς συντελεστές στις επιχειρήσεις και στα διανεμόμενα κέρδη ήταν πολύ λογικό ο άλλος να το βάλει στην τσέπη του και να το κάνει καταναλωτικό αγαθό, παρά να το επανεπενδύσει. 
      Τα αφορολόγητα αποθεματικά τα καταργήσατε. Και αντί να δημιουργήσετε ένα μικρό και ευέλικτο κράτος, ένα κράτος εποπτικό, ένα κράτος στρατηγείο, φτιάξατε ένα κράτος βαρύ. Ποιοι; Εσείς που άλλα πρεσβεύατε, άλλα λέγατε. Δεν υπάρχει νομοσχέδιο που να μη δημιουργείται μία επιτροπή, ένας οργανισμός, που να μην έχει διάφορες θέσεις, οι οποίες είναι έξω και πέρα από το ΑΣΕΠ. Δεν πολεμιέται η ανεργία έτσι. Δεν πολεμιέται. Όσες τοποθετήσεις και να κάνετε, η ανεργία πολεμιέται μόνο ενεργητικά, δημιουργώντας ανάπτυξη, δημιουργώντας θέσεις εργασίας και όχι από το δημόσιο τομέα. Από τον υπόλοιπο τομέα, τον ιδιωτικό τομέα.
      Η γραφειοκρατία, λοιπόν, την οποία δημιουργήσατε, έφτασε και οδήγησε στο να σταματήσουμε την ατμομηχανή αυτή. Αποτέλεσμα να μη δημιουργούνται θέσεις. Θα μου πείτε: Μα, οι συντελεστές πέφτουν, η ανεργία μειώνεται ως προς τους συντελεστές. 
      Το έχω ξαναπεί: Η στατιστική είναι η διαστροφή της πολιτικής. Στατιστικά δεν τα βλέπεις τα πράγματα. Δεν πολεμάς την ανεργία με τα «STAGE». Δεν πολεμάς την ανεργία με τους εποχιακούς εργαζόμενους. Δεν πολεμάς την ανεργία όταν τα τουριστικά επαγγέλματα τα βγάζεις έξω από το συντελεστή ανεργίας. Δεν πολεμάς την ανεργία όταν οι αγρότες που έχουν πάνω από 50% εισόδημα και είναι αγροτικό, δεν μπαίνουν μέσα στον ΟΑΕΔ και δεν καταγράφονται.
      Ευτυχώς που η ελληνική οικογένεια λειτουργεί ως ΟΑΕΔ. Ευτυχώς! Έχουμε αυτή την κοινωνική δομή, που η οικογένεια λειτουργεί ως ΟΑΕΔ στον άνεργό της. Κάθε οικογένεια έχει και έναν άνεργο. Κάθε οικογένεια. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, κύριε Πρόεδρε, θα ήθελα να πω το εξής: Επιτέλους, εργασία δεν σημαίνει μόνο δημόσιο. Γι’ αυτό και διαφωνώ πολλές φορές με την άποψη του Κομμουνιστικού Κόμματος Ελλάδας. Αν και η πρόταση νόμου αυτή του Κομμουνιστικού Κόμματος Ελλάδας, θα την ψήφιζα. Το λέω και να καταγραφεί στα Πρακτικά. Εγώ θα ψήφιζα την πρόταση. Έχει θετικά στοιχεία. Όμως δημόσιο και μόνο, όπως κι εσείς της Νέας Δημοκρατίας νομίζετε, δεν είναι αυτό που δίνει εργασία. Και γι’ αυτό ακριβώς έψεξα και καταψήφισα την τροπολογία, την οποία υποβάλατε για να επεκταθεί, ως προς το θέμα της ενεργητικής αντιμετώπισης της ανεργίας, θέσεις στο δημόσιο. Κλείνετε στους ανέργους το μάτι. Λέει ο άλλος: Ουδέν μονιμότερο του προσωρινού. Ας μπω εγώ στο δημόσιο και δεν βαριέσαι από εκεί και πέρα. Μόλις θα τελειώσει, θα με διώξουν;
      Είναι ψέμα. Η ενεργητική αντιμετώπιση της ανεργίας πρέπει να γίνει μόνο στον ιδιωτικό τομέα. Μόνο εκεί. Διότι αν είναι συνεπής ο εργαζόμενος, αν αποδείξει τις ικανότητές του, αυτόματα μπορεί να «παντρευτεί» με τον εργοδότη και ο εργοδότης να τον κρατήσει. Έτσι χτυπιέται η ανεργία. 
      Τι θα κάνετε τον άνεργο που θα τον βάλετε στο ΙΚΑ για έξι μήνες, που έχει επιδότηση εργασίας; Για έξι μήνες θα τον βάλετε στο ΙΚΑ. Θα τον διώξετε μετά;
      Τελειώνω λέγοντας το εξής: Πιστεύω πως αν οι δύο προτάσεις αυτές, του ΠΑΣΟΚ και του Κομμουνιστικού Κόμματος Ελλάδας μπορούσαν να συγκεραστούν, θα ήταν δυνατό να προσφέρουν πολλά, τουλάχιστον για την παθητική αντιμετώπιση της εργασίας.
      Εγώ ψηφίζω την πρόταση του Κομμουνιστικού Κόμματος Ελλάδας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη. Όχι διότι ψηφίζετε την πρόταση, γιατί τελειώσατε!
      Το λόγο ο κ. Καραθανασόπουλος, με την αγόρευση του οποίου ολοκληρώνεται ο κατάλογος των ομιλητών.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Υπάρχει μία προσπάθεια να εμφανιστούν ως αληθινοί ορισμένοι ισχυρισμοί, αληθοφανείς, ότι, δηλαδή, πρωταρχικός σκοπός για να υπάρξει απασχόληση, είναι να υπάρχει ανάπτυξη. Μόνο που αυτό από τα ίδια τα πράγματα ανατρέπεται. Και πολύ περισσότερο διότι υπάρχει μία πλούσια εμπειρία σε τόσο σύντομο χρονικό διάστημα. Στην Ελλάδα, αλλά και στις υπόλοιπες χώρες της Ευρωπαϊκής Ένωσης, είχαμε μέχρι πριν από λίγο πολύ σημαντικούς ρυθμούς ανάπτυξης. Η ανεργία, όχι μόνο δεν μειωνόταν, αλλά αντίθετα είχαμε επέκταση της μερικής απασχόλησης, μοίρασμα δηλαδή μιας θέσης εργασίας σε πολλούς ανθρώπους. Χάνουμε την ευελιξία στην αγορά εργασίας, ακριβώς για να μπορέσει να συμπιεστεί ακόμα παρακάτω η τιμή της εργατικής δύναμης. Και τώρα, στο όνομα της κρίσης, προχωράμε σε μέτρα ακόμη μεγαλύτερης επίθεσης στα εργασιακά και ασφαλιστικά δικαιώματα. 
     Είναι πολύ αποκαλυπτικό, γιατί το πρωί, κυρία Υπουργέ, συζητήσαμε την περίπτωση της «Frigoglass», μιας πολυεθνικής, η οποία ενδεχόμενα μπορεί να έχει κάποια μικρά προσωρινά προβλήματα, αλλά είναι σε μια διαδικασία επέκτασης της παραγωγικής της βάσης. Πού τη μετατοπίζει; Μετατοπίζει στις χώρες της Ασίας την παραγωγική δραστηριότητα. Το αποτέλεσμα είναι να υπάρχουν δεκάδες απολύσεις, εκατοντάδες απολύσεις. 
     Είναι πάρα πολλά τα αντίστοιχα παραδείγματα, τα οποία υπάρχουν. Αυτό έχει να κάνει με το βασικό κανόνα ανάπτυξης του κοινωνικοοικονομικού συστήματος, το οποίο εσείς υπερασπίζεστε. Κανείς κεφαλαιοκράτης δεν κάνει επένδυση για να δημιουργήσει απασχόληση. Δεν τον ενδιαφέρει να δημιουργήσει απασχόληση. Τι τον ενδιαφέρει; Να κερδίσει, να έχει περισσότερα κέρδη. Εκμεταλλεύεται την εργατική τάξη για να βγάλει περισσότερα κέρδη. Αυτό είναι το αποτέλεσμα της όποιας αναπτυξιακής διαδικασίας. Γι’ αυτό ακριβώς το λόγο, οι όποιες προσπάθειες γίνονται και μέσα από τη λογική της διεύρυνσης και της απελευθέρωσης της κίνησης κεφαλαίων και εμπορευμάτων, εκεί οδήγησαν. 
     Απ’ αυτήν την άποψη είναι υποκριτικό το ενδιαφέρον των κομμάτων, τα οποία αποδέχθηκαν, τα οποία στήριξαν την απελευθέρωση της κίνησης κεφαλαίων, εμπορευμάτων και εργαζομένων σήμερα, γιατί φεύγουν οι επιχειρήσεις από τη χώρα μας και πάνε αλλού ή γιατί υπάρχουν πολλαπλών ταχυτήτων εργαζόμενοι, από τη στιγμή που «και με τα δυο χέρια» ψήφισαν τη Συνθήκη του Μάαστριχτ. 
     Απ’ αυτήν την άποψη, ο βασικός υπεύθυνος της ανεργίας, είναι το ίδιο το καπιταλιστικό σύστημα. Είναι παιδί, είναι γέννημα θρέμμα. Γιατί είναι γέννημα θρέμμα; Διότι είναι πολύ απλό. Όσο η εξέλιξη αναπτύσσεται, όσο η παραγωγικότητα της εργασίας ανεβαίνει, αυτού του είδους το αποτέλεσμα θα έχουμε -φυσιολογικό αποτέλεσμα είναι- να μην χρειάζονται τόσες πολλές εργατοώρες. 
     Ο καπιταλισμός, λοιπόν, αυτό το πράγμα, αυτή την πρόοδο, την οποία μπορεί να κάνει η τεχνολογία και η επιστήμη, τη στρέφει απέναντι στον εργαζόμενο απολύοντας εργαζόμενους, καταργώντας θέσεις εργασίας, αντί να γίνει αυτό το οποίο λέμε εμείς ως Κομμουνιστικό Κόμμα Ελλάδας, δηλαδή ότι ο σοσιαλισμός που απελευθερώνει τον άνθρωπο θα μπορούσε να μειώσει το ωράριο εργασίας, να μειώσει τις ώρες απασχόλησης, να αυξήσει τις αποδοχές, γιατί αυξάνεται και η παραγωγικότητα της εργασίας και να μπορεί ο άνθρωπος να έχει περισσότερο ελεύθερο χρόνο, να μπορεί να απολαμβάνει τα επιτεύγματα αυτού του κόπου τον οποίο παράγει. 
     Το δεύτερο ζήτημα αποδεικνύεται με αληθοφάνεια. Η πίτα όταν διευρύνεται, λένε, θα φάνε και οι υπόλοιποι, μόνο που εδώ διευρύνεται συνεχώς το χάσμα ανάμεσα, όχι μόνο στους πραγματικά φτωχούς, αλλά και σε αυτούς που σχετικά επιδεινώνεται η θέση τους, γιατί η εργατική τάξη η οποία παράγει κατά κύριο λόγο τον πλούτο, οδηγείται στο να είναι αποξενωμένη από τον πλούτο αυτό, γιατί τον κοινωνικά παραγόμενο πλούτο τον καρπώνονται οι ιδιοκτήτες των μέσων παραγωγής, οι κεφαλαιοκράτες. 
     Αυτή η αντίφαση μπορεί να αλλάξει; Εμείς λέμε ότι μπορεί να αλλάξει, όταν πραγματικά τα μέσα παραγωγής δεν θα περάσουν απλά στο δημόσιο, δεν θα γίνουν όλα δημόσια, αλλά θα γίνουν κοινωνική περιουσία, θα γίνουν κοινωνική ιδιοκτησία και θα λειτουργήσουν με σκοπό να καλύψουν τις πραγματικές λαϊκές ανάγκες. 
     Έχει ευθύνες η Κυβέρνηση; Εμείς λέμε ότι έχουν ευθύνες οι κυβερνήσεις γι’ αυτήν την κατάσταση, γιατί αφ’ενός νομοθετούν με βάση τις ανάγκες αναπαραγωγής του κεφαλαίου -η Συνθήκη του Μάαστριχτ και οι μετέπειτα σ’ αυτή ακριβώς την ανάγκη απαντούσαν, γιατί οι εθνικές αγορές είναι πολύ περιορισμένες πλέον, άρα, πρέπει να επεκταθούμε και αλλού, να εκμεταλλευτούμε αγορές, πλουτοπαραγωγικές πηγές, φθηνό εργατικό δυναμικό, με σκοπό τη μεγιστοποίηση των κερδών- και αφ’ετέρου συμβαδίζουν με αυτήν τη διαδικασία. Με ποιον τρόπο; Παρέχοντας «γη και ύδωρ» στο μεγάλο κεφάλαιο.
     Είναι ψέματα ότι εδώ έρχονται νόμοι επί νόμων, τροπολογίες επί τροπολογιών, για να δοθούν περισσότερα κίνητρα προς τους κεφαλαιοκράτες να κάνουν επενδύσεις με επιδότηση μέχρι και στο 60%; Γνωρίζετε πολύ καλά ότι σχεδόν το σύνολο της επένδυσης επιδοτείται από τους φορολογούμενους, από τους εργάτες. Έχουν το προνόμιο τα εμπορεύματά τους να τα προμηθεύεται το ίδιο το κράτος, να τους έχει διασφαλίσει και την απορρόφηση των εμπορευμάτων. 
      Ένα παράδειγμα: Οι ανανεώσιμες πηγές ενέργειας και η ιδιωτικοποίηση η οποία γίνεται. Κέρδος και από εκεί. Έχουν το φορολογικό σύστημα, ουσιαστικά όμως το φορολογικό άσυλο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, είναι τα διάφορα μέτρα της ενεργητικής απασχόλησης. Δεν στηρίζετε τον άνεργο. Τον κεφαλαιοκράτη στηρίζετε με αυτά τα μέτρα. Αυτές οι πολιτικές της ενεργητικής απασχόλησης είναι στήριγμα του κεφαλαιοκράτη και επιτείνουν ακόμη περισσότερο και τις ανατροπές στις εργασιακές σχέσεις, τη μερική απασχόληση, το χτύπημα των εργασιακών δικαιωμάτων. Και χέρι-χέρι με αυτά τι πάει; Πάει και η κατεδάφιση των όποιων ασφαλιστικών δικλείδων. Έχουν βρει διάφορα τερτίπια, που τα γνωρίζετε. Η εθελούσια έξοδος δεν είναι απόλυση; Είναι απόλυση, από τη στιγμή που εξαγοράζεις τον εργαζόμενο, όταν μάλιστα είναι και μαζικές.
      Η Επιθεώρηση Εργασίας πώς αντιδρά, όταν είναι ελάχιστο το προσωπικό; Στην Πάτρα –σήμερα καταθέσαμε ερώτηση- εφημερίδα απέλυσε δώδεκα εργαζόμενους σε σύνολο εξήντα πέντε. Εκεί θα παρέμβει η Επιθεώρηση Εργασίας ότι είναι παράνομες αυτές οι ομαδικές απολύσεις; 
      Απ’ αυτήν την άποψη, λοιπόν, εμείς λέμε καθαρά ότι το ζήτημα, η αντιμετώπιση της ανεργίας δεν μπορεί να προέλθει μέσα από τις διαδικασίες αυτές, αλλά είναι σύμφυτο φαινόμενο. Μία πρόταση υπάρχει. Καταθέσαμε ολοκληρωμένες προτάσεις για το πώς μπορούν να αντιμετωπιστούν τα προβλήματα των ανέργων. Και αυτό είναι η υλοποίηση της πρότασης που σήμερα βάζει σήμερα το ΚΚΕ, ότι πρέπει δηλαδή να υπάρξει ουσιαστική προστασία του άνεργου και όχι στο όνομα της ανεργίας να επιδοτείται ο εργοδότης. 
      Τέλος, επιτρέψτε μου ένα σχολιασμό. Είναι υποκριτική η στάση του ΠΑΣΟΚ απέναντι σε αυτό το ζήτημα, απέναντι στην τροπολογία την οποία καταθέσατε, για να μπορεί ο ΟΑΕΔ να επιχορηγεί το δημόσιο ή τον ευρύτερο δημόσιο τομέα, από τη στιγμή πια που αφ’ ενός μεν εφάρμοσε αυτήν τη μορφή της ενεργητικής απασχόλησης και αφ’ ετέρου «πράσινοι» και «γαλάζιοι» δήμαρχοι στην Αχαΐα για παράδειγμα -και το ξέρουμε πολύ καλά- επιδιώκουν να υπάρξει αυτή η τροπολογία, για να μπορούν να απορροφήσουν απολυμένους για ένα κομμάτι ψωμί με μερική απασχόληση και να τους έχουν ομήρους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Καραθανασόπουλε.
      Το λόγο έχει ο εισηγητής του Κομμουνιστικού Κόμματος Ελλάδος κ. Μαυρίκος, με την αγόρευση του οποίου πιστεύω θα ολοκληρώσουμε τη συζήτηση.
      Ορίστε, κύριε Μαυρίκο, έχετε το λόγο για πέντε λεπτά.
      ΓΕΩΡΓΙΟΣ ΜΑΥΡΙΚΟΣ: Ευχαριστώ πολύ, κύριε Πρόεδρε.
      Εμείς θεωρούμε πως από όλη τη συζήτηση, την αντιπαράθεση απόψεων και θέσεων που εκφράστηκε εδώ, επιβεβαιώθηκε πως δύο βασικές πολιτικές υπάρχουν, δύο κεντρικές στρατηγικές πάνω στο συγκεκριμένο ζήτημα. Από τη μία, είναι η αντίληψη που εξέφρασαν η κυρία Υπουργός και η Κυβέρνηση, με την οποία επί της ουσίας ευθυγραμμίζεται και η Αξιωματική Αντιπολίτευση, που λέει: στήριξη των εργοδοτών, στήριξη του κεφαλαίου, ούτως ώστε μέσα από αυτήν να προκύψουν οποιεσδήποτε άλλες διαδικασίες και συνέπειες. Από την άλλη, είναι η πρόταση του ΚΚΕ, που λέει ότι πρέπει να στηριχθούν οι άνεργοι για να επιβιώσουν.
      Θεωρούμε ότι με δεδομένο πως η ανεργία θα μεγαλώνει η πρόταση του ΚΚΕ είναι και επίκαιρη και ρεαλιστική. Από αυτήν την άποψη, πιστεύουμε ότι πρέπει να γίνει υπόθεση όλων των εργαζομένων, πόσω μάλλον όταν έχει αποδειχθεί περίτρανα με τις κυβερνήσεις και του ΠΑΣΟΚ και της Νέας Δημοκρατίας ότι η χρηματοδότηση των εργοδοτών, προκειμένου να εξασφαλίζουν τσάμπα εργαζόμενους, δεν αποφέρει θέσεις εργασίας και δεν βελτιώνει τους δείκτες της απασχόλησης. Μόνο τα κέρδη πολλαπλασιάζει και τα καθιστά ακόμη πιο προκλητικά.
      Ακόμη, θεωρούμε ότι η άποψη που λέει ότι για πάσα νόσο σε σχέση με το ζήτημα η θεραπεία βρίσκεται στην κατάρτιση, κατάρτιση, κατάρτιση, επανακατάρτιση, ξανά κατάρτιση κ.λπ., όσοι είναι με τα πόδια στη γη και το κεφάλι πάνω νομίζω ότι εύκολα μπορούν να οδηγηθούν στο συμπέρασμα ότι από μόνη της η κατάρτιση, καμία κατάρτιση κανένα πρόβλημα δεν μπορεί να λύσει.  
      Θα σας πω ένα παράδειγμα. Στην Εύβοια χάθηκαν τα τελευταία δεκαπέντε χρόνια δεκαοκτώ χιλιάδες θέσεις εργασίας. Κάνατε και εσείς και οι προηγούμενοι δεκάδες προγράμματα κατάρτισης στο Μαντούδι, όπου χάθηκαν επτάμισι θέσεις από την εταιρεία «ΣΚΑΛΙΣΤΗΡΗΣ». Κάνατε άλλα προγράμματα κατάρτισης για να μάθουν οι γυναίκες να κεντάνε, άλλα για τη χειροτεχνία κ.λπ., για μια σειρά από άλλες δραστηριότητες, θέσεις εργασίας βρέθηκαν; 
      ΠΑΝΑΓΙΩΤΗΣ ΑΔΡΑΚΤΑΣ: Δεν λέμε μόνο κατάρτιση. 
      ΓΕΩΡΓΙΟΣ ΜΑΥΡΙΚΟΣ: Είπατε  λίγο πριν, κύριε Αδρακτά, το εξής, στην ομιλία σας, ότι ο αγρότης, ο εργάτης δεν είναι μορφωμένος, παρ’ ότι εκτιμούμε -και φαντάζομαι ότι όλοι δέχονται- πως σήμερα ένα σημαντικό μέρος των νέων αγροτών και γνώση και κοινωνική εμπειρία και μόρφωση έχει. Αλλά για πέστε μας: Για το ότι το λάδι στην περιοχή σας, κ. Καλαντζάκου, πουλιέται από τον ελαιοπαραγωγό δύο ευρώ το κιλό, σημαίνει ότι δεν ξέρει γράμματα ο αγρότης; Για πέστε μας: Ο κτηνοτρόφος που πουλάει το κρέας τρία ευρώ το κιλό και εδώ το αγοράζουμε δέκα ευρώ το κιλό, φταίει για το ότι δεν έχει κομπιούτερ στην κτηνοτροφική του μονάδα; Όχι. Είναι προφάσεις εν αμαρτίαις όλα αυτά, είναι δικαιολογίες, που όμως για εμάς δεν ευσταθούν. 
      Να πω στη συνέχεια πως δεν μας έκανε έκπληξη η αναφορά του εκπροσώπου του ΛΑΟΣ περί λαθρομεταναστών. Τέσσερις φορές ανέφερε τη λέξη «λαθρομετανάστες». Επειδή έχω αδερφό μετανάστη, νιώθω ότι προσβάλλονται συνολικότερα οι εργαζόμενοι και οι άνθρωποι που υποχρεώθηκαν κάτω από συγκεκριμένες συνθήκες να γίνουν οικονομικοί μετανάστες και δείχνει το ρατσισμό και την ξενοφοβία που επιχειρεί να καλλιεργήσει αυτό το κόμμα και μέσα στην ελληνική κοινωνία. 
      Το ζήτημα είναι γιατί φεύγει κανένας και γίνεται μετανάστης. Ποιες είναι οι αιτίες που γεννούν και αναπαράγουν τη μετανάστευση; Και δεν φταίνε οι μετανάστες για τα προβλήματα, γιατί αν πάμε σ’ αυτήν την πρόταση που μας προκαλεί, δηλαδή οι μετανάστες όλοι στις χώρες τους, καταλαβαίνετε όλοι ότι θα πάμε στον μεσαίωνα και τι άλλα προβλήματα θα γεννηθούν. 
      Ολοκληρώνοντας, θέλω να σημειώσω το εξής. Έγινε μεγάλη αναφορά στο ότι δεν υπάρχουν χρήματα κ.λπ.. Δεν είναι έτσι. Χρήματα υπάρχουν, αλλά τα δίνετε σε συγκεκριμένη κατεύθυνση.
      Και εν τέλει πιστεύουμε ότι η πρόταση του ΚΚΕ είναι κρυστάλλινη, σαφής και έχει υιοθετηθεί από όλους τους εργαζόμενους, ανεξάρτητα τι Θεό πιστεύουν, ποιο κόμμα μπορεί να ψήφισαν στις τελευταίες εκλογές, ακόμα ανεξάρτητα από το εάν εξακολουθούν να είναι ακόμα και σήμερα εγκλωβισμένοι στα γρανάζια του δικομματισμού. 
      Κλείνω λέγοντας το εξής, κύριε Πρόεδρε. Για μας η μείωση της ανεργίας μπορεί να προκύψει από την καθιέρωση του τριανταπεντάωρου σε πενθήμερη εβδομάδα με επτάωρη ημερήσια απασχόληση, χωρίς μείωση των αποδοχών, από τη μείωση των ορίων ηλικίας συνταξιοδότησης, από τη νομιμοποίηση των οικονομικών μεταναστών, από την εξασφάλιση ίσων ασφαλιστικών εισοδηματικών εργασιακών δικαιωμάτων, όσων εργάζονται σε αυτή τη χώρα. Μέσα από τέτοιες διαδικασίες μπορούν να δημιουργηθούν νέες θέσεις εργασίας, χωρίς όμως και από αυτή τη διαδικασία ακόμα να αντιμετωπίζεται το πρόβλημα γιατί, όπως αναφέρθηκε από τους ομιλητές του κόμματός μας, είναι αλήθεια ότι η κοινωνική κατάσταση είναι σύμφυτη, ταυτισμένη με το ίδιο το σύστημα που ζούμε.
       Τέλος, καλούμε την εργατική τάξη και το λαό μας να κάνουν υπόθεσή τους αυτή την πρόταση του ΚΚΕ αλλά και όλες  τις άλλες προτάσεις του, επειδή πιστεύουμε ότι πραγματικά ανταποκρίνονται στις σημερινές σύγχρονες ανάγκες και το ταξικό συνδικαλιστικό κίνημα προβάλει, διεκδικεί, δείχνει μια ανυπακοή απέναντι στις πολιτικές του δικομματισμού, της Ευρωπαϊκής Ένωσης και αυτή είναι η διέξοδος στα μεγάλα προβλήματα που γεννάει η ανεργία. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): 	Κυρία Υπουργέ, θα προηγηθούν ο κ. Ροντούλης με τον κ. Αδρακτά και θα κλείσετε εσείς τη συζήτηση. 
      Ορίστε, κύριε Ροντούλη, έχετε το λόγο. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, άκουσα με προσοχή την τοποθέτηση του συναδέλφου του ΚΚΕ και των άλλων συναδέλφων του και καταλήξαμε –φάνηκε αυτό στην Αίθουσα- στο εξής σημείο: «Φταίει το κακό καπιταλιστικό καθεστώς και σύστημα!» 
      Οι άνθρωποι του ΚΚΕ έχουν ένα δογματισμό που διέπει όλη τους την σκέψη. Έχουν και μια εμμονή με το κέρδος, ότι οποιαδήποτε δραστηριότητα φέρνει κέρδος, κατά την άποψη του ΚΚΕ είναι καταδικαστέα. Ε, αυτό εμείς δεν μπορούμε να το δεχθούμε. Θεωρούμε ότι και ο εργαζόμενος, αλλά και ο εργοδότης αποτελούν ένα όλο, μια ολότητα και το ζήτημα είναι να βρούμε μια ισορροπία μέσα σε αυτό το όλο. 
      Και βεβαίως, αγαπητοί συνάδελφοι του ΚΚΕ, απαντήστε μου και σε ένα ερώτημα, που αυθορμήτως μου έρχεται. Αφού, όλα «ήταν αγγελικά πλασμένα» στον κόσμο της Σοβιετίας, γιατί εν μια νυκτί όλο το σύστημα κατέρρευσε και οι λαοί εκεί ούτε θέλουν να ξανασκεφτούν την επαναφορά του κομμουνισμού στις χώρες αυτές; Αυτό είναι ένα ερώτημα, το οποίο πρέπει να το απαντήσετε. Θα σας κατατρύχει πάντα αυτό το ερώτημα και απάντηση δεν δίνετε. 
      Και επειδή έφτασαν και σε σημείο να υβρίζουν το Λαϊκό Ορθόδοξο Συναγερμό, να κάνουν υβριστικές αναφορές περί ρατσισμού ή οτιδήποτε άλλο, να τους επισημάνω το εξής: Ύψιστη μορφή ρατσισμού και φασισμού είναι ο ετεροπροσδιορισμός του άλλου ανθρώπου ή της άλλης πολιτικής άποψης. Άρα λοιπόν εμείς δεν θα προβούμε σε τέτοιου είδους χαρακτηρισμούς ή δεν θα αποδώσουμε ταμπέλες  στο οποιοδήποτε κόμμα, πόσο μάλλον στο Κομμουνιστικό Κόμμα Ελλάδος. 
      Όμως, όσον αφορά αυτά που είπαν οι αγορητές του Κομμουνιστικού Κόμματος Ελλάδος περί μετανάστευσης, πρέπει να τους πω ότι εμείς αναφερθήκαμε στο φαινόμενο της λαθραίας μετανάστευσης. Ο Έλληνας εκ προοιμίου δεν μπορεί να είναι ρατσιστής, γιατί υπήρξε λαός μεταναστών. Άλλο η μετανάστευση, άλλο η λαθρομετανάστευση. Να το ξεκαθαρίσουμε. 
      Και βεβαίως να πω το εξής. Αυτά που διατείνονται, αυτά που λένε οι αγορητές του Κομμουνιστικού Κόμματος Ελλάδος για τη μετανάστευση και όλα αυτά, για τον μετανάστη, παίζοντας τους προστάτες των μεταναστών υπό τον μανδύα του ανθρωπισμού ωσάν όλοι εμείς οι άλλοι να μην είμαστε ανθρωπιστές, να πάνε να τα πούνε στον ανειδίκευτο εργάτη που έχει χάσει την εργασία του, να πάνε να τα πούνε στον οικοδόμο, που δεν μπορεί να βρει δουλειά στην οικοδομή, να πάνε να τα πούνε στους εργάτες γης που επίσης έχασαν τις δουλειές τους στην ύπαιθρο. 
      Άρα, λοιπόν, ωραία λόγια περί ανθρωπισμού τα έχουμε ακούσει πολλές φορές. Εδώ όμως, αγαπητοί συνάδελφοι και αγαπητέ κύριε Πρόεδρε, μας ενδιαφέρει η εξής πραγματικότητα. Ζούμε σε ένα σύστημα ελεύθερης οικονομίας. Αυτό βιώνουμε. Οι άνεργοι πρέπει να επιβιώσουν, να προστατευθούν μέσα σ’ αυτό το σύστημα και οψέποτε γίνει η περιβόητος, η διαβόητος κομμουνιστική επανάσταση, τότε ίσως ξανασυζητήσουμε τα πράγματα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αδρακτάς. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, θα πω δύο λόγια, γιατί είναι ήδη καταπονημένο το Σώμα. 
      Ο καθένας έχει τις απόψεις του οι οποίες είναι σεβαστές. Το Κομμουνιστικό Κόμμα Ελλάδος καταθέτει με παρρησία την άποψή του. Διαχωρίζει στην ανάπτυξη το μοντέλο κ.λπ.  Δεν θα μπω σε αυτή την κριτική. Δεν συμφωνώ. Σέβομαι όμως τις απόψεις του καθενός. 
      Πήρα το λόγο μόνο για να πω ότι δεν χρειάζεται να παρανοούμε ή να παραποιούμε τουλάχιστον το τι λένε οι συνάδελφοι. Εγώ δεν είπα ότι είναι αγράμματοι οι αγρότες. Δεν είναι εδώ συνδικαλιστική συγκέντρωση. Δεν είπα «αγράμματοι». Έχουν ανάγκη και αυτοί από εκπαίδευση. Και αυτό είναι γνωστό σε όλους. Δεν κατάλαβα, εσείς πιστεύετε ότι δεν έχουν ανάγκη εκπαίδευσης; Έχουμε εμείς ανάγκη εκπαίδευσης. Όλοι, μα όλοι οι εργαζόμενοι, έχουν ανάγκη εκπαίδευσης. Εξελίσσεται η κοινωνία μας. Και βεβαίως αυτό δεν είναι το μεγαλύτερο μειονέκτημα που μπορεί να έχει ένας αγρότης. Είναι όμως και αυτό. 
      Μέσα στις κοινωνίες σήμερα ξέφυγε η αγροτιά μας. Το λάδι που επικαλεστήκατε στη Μεσσηνία δεν πουλιέται πια εκεί γύρω και μέχρι την Αθήνα. Προσπαθούμε να βρούμε αγορές. Και εκεί κάποιος πρέπει να μιλήσει με αυτές τις αγορές. Πρέπει οι αγρότες να μπορούν μέσω των ομάδων και των ενώσεών τους να βρουν καινούργιες αγορές. Εκεί μπορεί η πολιτεία να σταθεί κοντά τους, στη διαφήμιση, στην ενημέρωση. Και βεβαίως οι αγρότες έχουν ανάγκη και αυτής της νέας τεχνολογίας. Έχουν ανάγκη να χρησιμοποιήσουν τη νέα τεχνολογία, να μάθουν από τη νέα τεχνολογία γιατί κάποιοι άλλοι τη χρησιμοποιούν, κάποιοι γνωρίζουν καλά τις νέες τεχνολογίες. Αυτό, λοιπόν, σημαίνει αγράμματος αγρότης τόσο υποτιμητικά; 
      Οι αγρότες μας θέλουν την ουσιαστική στήριξη που προσφέρει η Κυβέρνηση, θέλουν την ενημέρωση και σαφώς θέλουν την ενημέρωση για την εξέλιξη που εμείς με όποιον τρόπο μπορούμε –και προσπαθούμε με τον καλύτερο- τούς την παρέχουμε.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Η Υφυπουργός κ. Καλαντζάκου έχει το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εγώ απλώς ήθελα –γιατί νομίζω ότι πλέον όλοι έχουμε καλυφθεί και απ’ αυτά που είπαν οι προλαλήσαντες- να πω το εξής.
Μία διευκρίνιση:  Είπατε αρκετές φορές ότι δίδονται στις ιδιωτικές επιχειρήσεις «τζάμπα» εργαζόμενοι. Δεν συμβαίνει αυτό το πράγμα. Κατ’ αρχάς, έδωσα στοιχεία -δεν ξέρω αν ήσασταν εκείνη τη στιγμή στην Αίθουσα, γιατί παρακολουθείτε όλη την ημέρα- για το πόσες τελικά νέες θέσεις εργασίας έχουν παραμείνει ενεργές και όταν έχει λήξει το πρόγραμμα και ξέρετε και πολύ καλά ότι για να μπορεί μία ιδιωτική επιχείρηση να πάρει εργαζόμενο με βάση το πρόγραμμα των νέων θέσεων εργασίας πρέπει να μην έχει κάνει μείωση προσωπικού για ένα ικανό χρονικό διάστημα και αυτό περιλαμβάνει και τις παραιτήσεις και δημιουργεί πάρα πολλές δυσκολίες, ιδιαίτερα βεβαίως και σε μία οικονομική κρίση. Παρά ταύτα, υπάρχουν αυτήν τη στιγμή κριτήρια βάσει των οποίων μπορεί ο ιδιωτικός τομέας να συμμετέχει σε αυτού του είδους τα προγράμματα και σε καμμία περίπτωση δεν είναι πολιτική της Κυβέρνησης το να δίδονται «τζάμπα», όπως τους χαρακτηρίσατε, εργαζόμενοι στον ιδιωτικό τομέα για να αυξήσουν την κερδοφορία τους και μετά αυτούς τους ανθρώπους να μην τους δώσουν προοπτική. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας «Μέτρα για την προστασία των ανέργων». Η πρόταση νόμου δεν θα τεθεί σε ψηφοφορία, διότι εμπίπτει στις διατάξεις του άρθρου 73 παράγραφος 3 του Συντάγματος. 
      Κύριοι συνάδελφοι, σας έχουν διανεμηθεί τα Πρακτικά της Τρίτης 16ης Δεκεμβρίου 2008 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Τρίτης 16ης Δεκεμβρίου 2008 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.32΄ λύεται η συνεδρίαση για αύριο ημέρα Παρασκευή 30 Ιανουαρίου 2009 και ώρα 10.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΣΥΡΙΖΑ προς τον Υπουργό Αγροτικής Ανάπτυξης και Τροφίμων, σχετικά με την αγροτική παραγωγή και τα μέτρα στήριξης του αγροτικού εισοδήματος σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
29-1-09                                                           265

Τελευταία Αποθήκευση:	5/2/2009 11:34:00 πμ	Από:	M.papadopoulos
Εκτυπώθηκε:	29/1/2009 10:24:00 πμ

