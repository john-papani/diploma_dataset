ΣΥΝΕΔΡΙΑΣΗ ΙΕ'
ΠΙΝΑΚΑΣ ΠΕΡΙΕΧΟΜΕΝΩΝ
Τετάρτη 12 Ιουλίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ
Τήρηση ενός λεπτού σιγή στη μνήμη των θυμάτων της τρομοκρατίας.
B. ΝΟΜΟΘΕΤΙΚΗ ΕΡΓΑΣΙΑΣυνέχιση της συζήτησης και ψήφιση επί της αρχής του σχεδίου νόμου του Υπουργείου Ανάπτυξης: "Ρύθμιση θεμάτων Ανταγωνισμού, Ρυθμιστικής Αρχής Ενέργειας, Τουρισμού και  άλλες διατάξεις".
ΟΜΙΛΗΤΕΣ
Επί του σχεδίου νόμου του Υπουργείου Ανάπτυξης:
ΑΠΟΣΤΟΛΑΚΗ Μ-Ε.
ΒΟΥΛΓΑΡΑΚΗΣ Γ.
ΚΑΚΛΑΜΑΝΗΣ Ν.
ΛΑΦΑΖΑΝΗΣ Π.
ΟΙΚΟΝΟΜΟΥ Β.
ΠΑΠΑΘΑΝΑΣΙΟΥ Ι.
ΠΑΥΛΙΔΗΣ Α.
ΣΠΥΡΟΠΟΥΛΟΣ Ρ.
ΣΠΥΡΟΥ Σ.
ΣΤΡΙΦΤΑΡΗΣ Σ.
ΧΡΙΣΤΟΔΟΥΛΑΚΗΣ Ν.
Π Ρ Α Κ Τ Ι Κ Α    Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2000
ΣΥΝΕΔΡΙΑΣΗ IE'
Tετάρτη 12 Ιουλίου 2000
--------------
Αθήνα, σήμερα στις 12 Ιουλίου 2000, ημέρα Τετάρτη και ώρα 10.45'συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής, (Β' σύνθεση), για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,αρχίζει η συνεδρίαση.
Εισερχόμαστε στην ημερήσια διάταξη τηςΝΟΜΟΘΕΤΙΚΗΣ ΕΡΓΑΣΙΑΣΣυνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Κατά τη χθεσινή συνεδρίαση ολοκληρώθηκαν οι πρωτολογίες και εισερχόμαστε στο στάδιο των δευτερολογιών.
Το λόγο έχει ο εισηγητής της Πλειοψηφίας κ. Βασίλειος Οικονόμου. Πριν σας δώσω το λόγο, κύριε Οικονόμου, ήθελα να ενημερώσω το Τμήμαγια το εξής σημείο. Στο νομοσχέδιο το οποίο συζητείται είχε διατυπωθεί αρχικώς η πρόβλεψη ότι η Επιτροπή Ανταγωνισμού παρέχει τη γνώμη της για θέματα ανταγωνισμού με δική της πρωτοβουλία προς τον Υπουργό Ανάπτυξης και οποιονδήποτε άλλον κατά περίπτωση αρμόδιο Υπουργό καθώς και ύστερα από αίτηση της Βουλής, κοινοβουλευτικών επιτροπών, του Υπουργού Εθνικής Οικονομίας, του Υπουργού Ανάπτυξης, επιμελητηρίων, ενώσεων βιομηχανικών και εμπορικών συλλόγων.
'Οπως αντιλαμβάνεσθε, η αναφορά της Βουλής και των επιτροπών της συλλήβδην και αθρόως με διαφόρους άλλους φορείς κλπ. και από πλευράς διατυπώσεως, δεν είναι η δέουσα. Κυρίως, όμως, πρέπει να γνωρίζουμε ότι κατά το Σύνταγμα η Βουλή καταρτίζει τον Κανονισμό της και ρυθμίζει με τον Κανονισμό της όλα όσα αφορούν τη λειτουργία της.
Η πρακτική, από καλή διάθεση πολλές φορές και ημών εδώ τωνΒουλευτών, να προστίθενται σε κοινά νομοθετήματα διατάξεις που αφορούν τη λειτουργία της Βουλής και όταν ακόμα αφορούν την προσθήκη αρμοδιοτήτων κλπ., δεν είναι πάντοτε χρήσιμη.  'Ηδη σε διάφορα νομοθετήματα έχουν περιληφθεί διατάξεις, όπου πολλές φορές με πρόταση εδώ συναδέλφων που ψηφίζει και το Σώμα με καλή διάθεση ομοφώνως, ορίζεται παραδείγματοςχάριν να δίνει η τάδε επιτροπή γνώμη για τον τάδε φορέα ή να ζητά γνώμη της επιτροπής εκείνης για κάποιο άλλο θέμα κλπ.
Για το σκοπό αυτό και για να επέλθει μια ισορρόπηση όλων αυτών των θεμάτων, στην τελευταία τροποποίηση του Κανονισμού καθορίσαμε ότι όπου εις το νόμο ή στον Κανονισμό αναφέρεται οποιαδήποτε αρμοδιότητα, παροχή γνώμης της Βουλής ή οργάνου της κλπ., για όλα αυτά αποφασίζει η Διάσκεψη των Προέδρων και αναθέτει στη συνέχεια στην όποια επιτροπή κρίνει να διατυπώσει άποψη.
Το δικαίωμα της Βουλής να ασκεί έλεγχο, ζητώντας στοιχεία και πληροφορίες, χωρίς να τίθεται καμιά προϋπόθεση, ως προς την άσκηση αυτού του δικαιώματος από οποιαδήποτε αρχή και φορέα, ρυθμίζεται μόνο από τον Κανονισμό της Βουλής και από το ίδιο το Σώμα, όπως προανέφερα, που έχει εκ του Συντάγματος τη σχετική αρμοδιότητα.
Κατά συνέπεια και έπειτα από ενημέρωση του Υπουργού, αυτό το σημείο, το οποίο είχε διαφύγει της προσοχής και όλων των ενδιαμέσων σταδίων που πέρασε το νομοσχέδιο, δηλαδή, και της νομοτεχνικής επιτροπής του Υπουργείου και της κεντρικής και της επιστημονικής μας υπηρεσίας και ημών που συμμετείχαμε στην αρμόδια επιτροπή και εδώ στο Σώμα, ρυθμίστηκε. Ταύτα προς διευκρίνιση  διότι διάβασα στα Πρακτικά  ότι υπήρξανκάποιες απορίες επ' αυτών.
Ορίστε, κύριε Οικονόμου, έχετε το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: 'Ηθελε να κάνει κάποιες επισημάνσεις ο κύριοςΥπουργός.
ΠΡΟΕΔΡΟΣ (Απόστολος Κακλαμάνης): Είμαστε στη συζήτηση ακόμη επί τηςαρχής.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι αλήθεια  ότι ήθελα να απαντήσω σε ορισμένα θέματα που έχουν τεθεί. Μπορώ να περιμένω όμως να υπάρξουν ορισμένες τοποθετήσεις Βουλευτών και να τοποθετηθώ συνολικά.
ΑΡΙΣΤΟΤΕΛΗΣ ΠΑΥΛΙΔΗΣ: Μίλησαν οι εισηγητές,  μίλησαν οι ομιλητές να ακούσουμε και τον κύριο Υπουργό επ' αυτών ώστε να κάνουμε διάλογο. ΠΡΟΕΔΡΟΣ (Απόστολος Κακλαμάνης): 'Εδωσα τώρα το λόγο στον κ.
Οικονόμου. Μετά τον κ. Οικονόμου  ή ο κύριος Υπουργός ή οποιοσδήποτε άλλος που δικαιούται το λόγο  μπορεί να μιλήσει.
ΒΑΣΙΛΕΙΟΣ ΟΙΚΟΝΟΜΟΥ: Εγώ άλλωστε θα είμαι σύντομος.
Κύριε Πρόεδρε, κυρίες και κύριοι συνάδελφοι, μετά τη συζήτηση που κάναμε χθες επί της αρχής του νομοσχεδίου, αυτό το οποίο βγαίνει σαν συμπέρασμα  νομίζω ότι είναι κατ' αρχάς μια συμφωνία μετά μάλιστα και την πρόταση που απεδέχθη και ο Υπουργός όσον αφορά τη σύνθεση  της  Επιτροπής Ανταγωνισμού. Η συζήτηση επικεντρώθηκε  σε τρία τέσσερα σημεία του νομοσχεδίου. 'Οσον αφορά τις ανεξάρτητες αρχές  οι οποίες επικέντρωσαν και το ενδιαφέρον του Τμήματος  και για το ζήτημα πως είναι τελικά ανεξάρτητη μια αρχή και τι είναι το θέμα της ανεξαρτησίας, εγώ θα έλεγα ότι μια αρχή  που θέλουμε να την ονομάσουμε ανεξάρτητη, δεν έγκειται σε ζητήματα μεταφυσικής. Το "ανεξάρτητο"  έχει να κάνει με τη λειτουργία της και με την αποστολή της και βέβαια η ευρωπαϊκή πρακτική επί του θέματος συνηγορεί σε αυτό το ζήτημα γιατί στις περισσότερες χώρες της Ευρώπης, είτε είναι η Γαλλία είτε το Βέλγιο είτε η Ισπανία, εκτός βέβαια από τη Δανία, οι επιτροπές ανταγωνισμού είναι και ανεξάρτητες και διοριζόμενες είτε από τον Υπουργό είτε από το Υπουργικό Συμβούλιο.
Υπ' αυτήν την έννοια και αφού μπορούμε να δεχθούμε μόνο ότι αυτή ηπρακτική η οποία ισχύει στην Ευρώπη δεν είναι κάτι το οποίο είναι παράδοξο, πιστεύω ότι από τη μεριά της Νέας Δημοκρατίας δεν υπάρχει ευρωσκεπτισμός όπως τον κατέθεσε ο κ. Λαφαζάνης και έχει κάθε δικαίωμα να κρίνει και να κατακρίνει τις ευρωπαϊκές πρακτικές, το ζήτημα της ανεξαρτησίας έχει να κάνει με τη λειτουργία της επιτροπής. Και υπ' αυτήν την έννοια ακόμη και η πρώτη πρόταση  που έκανε ο Υπουργός ότι, δηλαδή, η σύνθεση της επιτροπής μπορεί να είναι και τα  εννέα μέλη από τον Υπουργό, εμένα με κάλυπτε, αλλά βέβαια η αντιπρόταση που κάνει  ώστε να συμμετέχουν και δύο εκπρόσωποι φορέων, θεωρώ ότι είναι και ένα άνοιγμα γενναίο προς την πλευρά της Αξιωματικής Αντιπολιτεύσεως και νομίζω ότι χωρίς να περιφρουρεί την έννοια της ανεξαρτησίας γιατί δεν μπαίνει έτσι το ζήτημα καλύπτει το θέμα το πώς λειτουργεί η Επιτροπή Ανταγωνισμού. Και βέβαια αυτό ισχύει και για την Ρυθμιστική Αρχή Ενεργείας.
Το δεύτερο ζήτημα το οποίο μπήκε, ήταν το θέμα περί των διδάκτρων 2,5%, το πλαφόν που μπαίνει όσον αφορά τις αυξήσεις. Η αντίληψη  η οποίακατατέθηκε από την Κυβέρνηση νομίζω ότι έχει συγκεκριμένα χαρακτηριστικά. (Στο σημείο αυτό την Προεδρική 'Εδρα καταλαμβάνει ο Α' Αντιπρόεδροςτης Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)Πέρα, λοιπόν, της μιας αντίληψης κοινωνικής προστασίας και παρεμβάσεως του κράτους, όσον αφορά το θέμα της εκπαιδεύσεως και το ζήτημα βέβαια και η παράμετρος της αντιπληθωριστικής πολιτικής, νομίζω ότι η πολιτική όσον αφορά το πώς νοούμε την εκπαίδευση και την παιδεία ακόμα και με το μικρό αυτό ποσοστό του 4% των μαθητών που είναι στο χώρο της ιδιωτικής εκπαίδευσης. Και βέβαια, μία πολιτεία δεν μπορεί να αγνοήσει και να μπει σε προσωπικά μεγέθη, αν δηλαδή είναι 4% δεν χρειάζονται και δεν έχουν το δικαίωμα προστασίας ώστε να μη γίνουν βορά σε ανεξέλεγκτες αυξήσεις, γιατί εδώ δεν έχουμε να κάνουμε με μακαρόνια ή με ντομάτες, εδώ έχουμε να κάνουμε με ανθρώπους και με εκπαίδευση. Και δεν μπορούμε γιατί ακούσθηκε και αυτή η θεωρία ότι το ζήτημα του ανταγωνισμού μπαίνει και στο χώρο της εκπαίδευσης. Θα έλεγα ότι μπορούμε να το συζητάμε αυτό για τα σούπερ μάρκετ αλλά όχι βέβαια για τα ιδιωτικά σχολεία, για το κολλέγιο γιατί έχουμε να κάνουμε με παιδιά, με ανθρώπους. Και αυτή η αντίληψη της Κυβέρνησης θεωρώ ότι καλύπτει τα χιλιάδες παιδιά τα οποία φοιτούν στο χώρο της ιδιωτικής εκπαίδευσης.
Το ζήτημα της σμύριδας η οποία είναι μια ειδική διάταξη και οισυνάδελφοι της Νέας Δημοκρατίας τη θεώρησαν χαριστική, θα έλεγα ότι έχει το στοιχείο και εδώ της κοινωνικής προστασίας. Σαφέστατα, η πρόταση η οποία κατατέθηκε από τον κ. Γεωργακόπουλο και δεν έχω ακούσει τον κύριο Υπουργό να τη σχολιάσει περί αξιοποίησης της σμύριδας στα έργα που γίνονται για τους ελληνικούς δρόμους, αναγνωρισμένο υλικό αντιολισθητικής αξίας μεγάλης, θα έλεγα ότι με μία συμφωνία με το Υπουργείο Δημοσίων 'Εργων θα μπορούσε αφού γίνεται ούτως ή άλλως αυτή η ενέργεια από την πλευρά της πολιτείας, να αξιοποιηθεί τα μέγιστα.
Το ζήτημα που μπήκε με μεγαλύτερη σφοδρότητα και θα έλεγα έγινε η μεγαλύτερη συζήτηση, είναι το θέμα του τουρισμού. Βέβαια, ο συνάδελφοςτου Συνασπισμού, κ. Λαφαζάνης, ήταν καταγγελτικός και θα έλεγα ότι τα πράγματα τα είδε άσπρο μαύρο. Σαφέστατα δεν υπάρχει η έννοια του ξεπουλήματος όπως την οριοθέτησε γιατί το 51% των Τουριστικών Ακινήτων είναι στο δημόσιο. Βέβαια, το να κυνηγάμε μάγισσες και χείμαιρες τι έγινε με τον ΟΤΕ ή τι έγινε με άλλους οργανισμούς θα έλεγα ότι δεν είναι σωστό τουλάχιστον εδώ να προδικάζουμε, να πιθανολογούμε και να κάνουμε τους μάντεις.  'Εχουμε ένα συγκεκριμένο νομοσχέδιο, έχουμε ένα συγκεκριμένο χώρο, είναι ο χώρος του Ε.Ο.Τ., του τουρισμού, η Κυβέρνηση παίρνει την πολιτική ευθύνη, φέρνει σε μία συγκεκριμένη κατεύθυνση ένα νομοσχέδιο.  Και βέβαια, και κάποιοι άλλοι συνάδελφοι από τη μεριά της Νέας Δημοκρατίας οι οποίοι ψάχνουν ακόμη να δουν τι θα γίνει στο χώρο του Ε.Ο.Τ. και πώς θα είναι τελικά αυτή η επιχείρηση, είναι πολύ σαφέστατο. Ο κ. Παυλίδης νομίζω αναρωτιόταν. Είναι πολύ σαφές. Το 51% είναι στο χώρο του δημοσίου, μπορούν να γίνουν εισροές ιδιωτικών κεφαλαίων καθώς το 49% μπορεί να προσελκύσει ιδιώτες. 'Εχουμε την επιθυμία και τη διάθεση να μπει στο χρηματιστήριο.
Το ζήτημα ειδικά για το Μον Παρνές πάνω στην Πάρνηθα και για τοκαζίνο το οποίο όμως είναι και ξενοδοχειακή μονάδα, είναι και το τελεφερίκ όπου θα έλεγα αυτή η θυγατρική εταιρεία που δημιουργείται από τα Τουριστικά Ακίνητα έχει και αυτή συγκεκριμένο νομικό καθεστώς, είναι το 51% του δημοσίου. Πρέπει να μπουν και εκεί ιδιωτικά κεφάλαια και να λειτουργήσει με μία ευελιξία. Συμφωνώ, κύριε Υπουργέ, ότι δεν μπορεί να είναι ο γκρουπιέρης τμηματάρχης. Αλλά, δεν μπορούμε να δεχθούμε, γιατί έχουμε ακούσει πολλές συζητήσεις και κουβέντες για την κατάσταση που επικρατεί στο καζίνο της Πάρνηθας. Αλλά, να μην είμαστε και μονόπλευροι γιατί οι καταστάσεις που επικρατούν και στα άλλα ιδιωτικά καζίνο έχουν μείνει ασχολίαστες.
Υπήρχαν και συγκεκριμένες ευθύνες και συγκεκριμένες δεσμεύσεις όταν δινόντουσαν οι άδειες και θα έλεγα ότι πρέπει να είμαστε αυστηροί στο πώς λειτουργούν οι εργαζόμενοι, πώς λειτουργεί μια μονάδα υπό κρατικό έλεγχο. Πρέπει να δούμε, δηλαδή, πώς λειτουργεί, ας πούμε, το καζίνο του Λουτρακίου και αν πληροί τις προϋποθέσεις. Ας μην είμαστε μονόφθαλμοι, όσον αφορά στην αυστηρότητα ή την επιθυμία μας είναι να είμαστε δίκαιοι.
Υπ' αυτήν, λοιπόν, την έννοια, θα έλεγα ότι και περιφρουρείται οδημόσιος χαρακτήρας και διαμορφώνονται οι συνθήκες ευελιξίας για το σχήμα του καζίνο ειδικά και των ξενοδοχείων Κέρκυρας και Πάρνηθας. Επίσηςπρέπει να διασφαλιστούν τα δικαιώματα των εργαζομένων, γιατί δεν μπορούν οι εργαζόμενοι, κύριε Υπουργέ, να αισθάνονται ανασφάλεια και να μην έχουν πλήρη εικόνα του τι θα γίνουν και του πώς θα συνεχίσουν τη δουλειά τους.  Είναι εξειδικευμένα τα αντικείμενα με τα οποία ασχολούνται.
Το ζήτημα της διαδοχής, ο νόμος 2636 του 1998 το προέβλεπε. Ηεθελουσία είναι ένα ζήτημα το οποίο πάλι στον 2636 υπάρχει και πρέπει να αποτυπωθεί με σαφήνεια και σ' αυτόν εδώ το νόμο. Και βέβαια η εθελουσία έξοδος μπορεί λογιστικά ή οικονομικά να δημιουργεί μια επιβάρυνση, αλλά ο εργαζόμενος που είναι πενήντα, πενήντα πέντε χρονών και που ασχολείται με ένα εξειδικευμένο αντικείμενο είναι λογικό ότι, αν τον κρατήσεις, δεν θα αποδώσει.
(Στο σημείο αυτό κτυπάει το κουδούνι λήξεως του χρόνου ομιλίας τουκυρίου Βουλευτή)ΠΡΟΕΔΡΕΥΩΝ (Κωνσταντίνος Γείτονας): 'Εχετε ένα λεπτό για να ολοκληρώσετε, κύριε συνάδελφε.
ΒΑΣΙΛΕΙΟΣ ΟΙΚΟΝΟΜΟΥ: 'Αρα, λοιπόν, είναι πολύ σημαντικό να τουδώσεις τη δυνατότητα και χωρίς να δημιουργήσεις μια εργασιακή ανασφάλεια να πάρει ο εργαζόμενος τη σύνταξή του και να μπορέσεις να δημιουργήσεις νέες θέσεις εργασίας.
Είναι σημαντικό το ότι επί της αρχής υπάρχει μια συμφωνία, γιατί υπάρχει αρχή, όπως υπάρχει και τέλος σ' αυτό το νομοσχέδιο. Τουλάχιστον δέχομαι αυτό που είπε ο εισηγητής της Μειοψηφίας, ο κ. Παπαθανασίου και ο Κοινοβουλευτικός Εκπρόσωπος της Νέας Δημοκρατίας, ο κ. Βουλγαράκης, ότι δηλαδή συμφωνούν επί της αρχής μετά από τις παρεμβάσεις και του Υπουργού.  Και βέβαια δεν δέχομαι τις τοποθετήσεις των υπολοίπων συναδέλφων της Νέας Δημοκρατίας, οι οποίοι δεν βρήκαν ούτε την αρχή ούτε το τέλος και αυτά είναι ζητήματα τα οποία νομίζω δεν έχουν να κάνουν με το νομοσχέδιο αλλάμε τους ίδιους.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. Το λόγο έχει ο εισηγητής της Νέας Δημοκρατίας ο κ. Παπαθανασίου. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα ήθελα, κύριεΠρόεδρε, να πάρω το λόγο και να κάνω κάποιες διευκρινίσεις. ΠΡΟΕΔΡΕΥΩΝ (Κωνσταντίνος Γείτονας): Θέλετε να μιλήσετε πρώτα εσείς,κύριε Υπουργέ;ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Οπως το κρίνετε εσείς. ΠΡΟΕΔΡΕΥΩΝ (Κωνσταντίνος Γείτονας): Δεν είναι θέμα του Προεδρείου.
Κύριε Παπαθανασίου, θέλετε να προηγηθείτε του κυρίου Υπουργού;ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, μπορώ να έχω το λόγο;ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Βουλγαράκη. ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, χθες ήταν να δευτερολογήσει οκύριος Υπουργός. Με παρέμβαση και δική μας κρατήθηκε η δευτερολογία του για σήμερα το πρωί, επειδή το Τμήμα είχε κάπως ταλαιπωρηθεί από τη συνεδρίαση.
Θα έπρεπε, λοιπόν, κανονικά να ξεκινήσει η σημερινή συνεδρίαση με την τοποθέτηση του κυρίου Υπουργού για να μπορέσει και η Αντιπολίτευση συντεταγμένα να απαντήσει σ' αυτά τα οποία ετέθησαν. Με ανοχή πάλι του Τμήματος, ορθώς μίλησε ο εισηγητής της Πλειοψηφίας. Θα θέλαμε όμως να ακούσουμε και τον κύριο Υπουργό, αν έχει παρατηρήσεις σ' αυτά τα οποία ελέχθησαν, για να μπορέσει και ο εισηγητής της Νέας Δημοκρατίας και ο Κοινοβουλευτικός Εκπρόσωπος και βεβαίως και οι άλλοι συνάδελφοι να τοποθετηθούν.
ΠΡΟΕΔΡΕΥΩΝ (Κωνσταντίνος Γείτονας): Εφόσον το δέχεται ο κύριοςΥπουργός, το Προεδρείο δεν έχει καμία αντίρρηση.
Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ, κύριεΠρόεδρε.
Είχα ζητήσει και χθες το λόγο, αλλά περίμενα να ακούσω και ορισμένους συναδέλφους. Θα ήθελα επιγραμματικά να σχολιάσω ορισμένα θέματα που έθιξαν στις ομιλίες τους οι συνάδελφοι χθες.
Κατ' αρχήν ο κ. Σπυρόπουλος μιλώντας χθες έθεσε θέμα αντιπροσώπων και από άλλες κοινωνικές οργανώσεις, όπως είναι η ΓΣΕΕ και η ΑΔΕΔΥ, στην Επιτροπή Ανταγωνισμού. Θέλω να απαντήσω σ' αυτό, ότι πρέπει να βλέπουμεμε πολύ μεγάλη προσοχή τις θεσμικές εκπροσωπήσεις στις ανεξάρτητες αρχές.  Είχα πει και στην επιτροπή ότι η ανεξαρτησία δεν εγγυάται απλώς και μόνο διά της αποστολής εκπροσώπων θεσμικών φορέων σε διάφορα όργανα της πολιτείας.
H τροποποίηση την οποία έκανε η Κυβέρνηση, έτσι ώστε να υπάρξουνεκπρόσωποι υποδεικνυόμενοι από τις εργοδοτικές οργανώσεις στην Επιτροπή Ανταγωνισμού, έγινε με βάση τα ίδια κριτήρια αυστηρής επιλογής τα οποία ισχύουν και για όλα τα άλλα μέλη και στο πλαίσιο μιας ευρύτερηςσυνεργασίας και κοινολογήσεως εμπειρίας η οποία είναι απαραίτητη.
Πιστεύω ότι τα σώματα και οι κοινωνικές κατηγορίες οι οποίες εκπροσωπούνται από τη ΓΣΕΕ και την ΑΔΕΔΥ θα έχουν τη δυνατότητα να εκφραστούν μέσω της ΟΚΕ, η οποία πιστεύω ότι θα λάβει υπόψη της την κατά τα άλλα εξασφαλισμένη εκπροσώπηση του ΣΕΒ, της ΕΣΕΕ και της ΓΣΕΒΕ στην Επιτροπή Ανταγωνισμού.
Πιστεύω ότι επειδή θα είναι δύσκολο να διαχωρίσει κανείς ποιος εκπροσωπεί τα συμφέροντα του κόσμου και του πολίτη, αν είναι η ΓΣΕΕ, η ΑΔΕΔΥ, το Ινστιτούτο Καταναλωτών ή οποιοδήποτε άλλο, θα πρέπει να επαφιεθούμε στην κρίση της ΟΚΕ η οποία θα αποστείλει με την ίδια διαδικασία, όπως και οι άλλοι φορείς, τρεις προτάσεις για το τακτικό μέλος και τρεις προτάσεις για το αναπληρωματικό μέλος. Οι προτάσεις αυτές θα αφορούν πρόσωπα που έχουν προσόντα, κύρος και εμπειρία σε θέματα δικαίου και ανταγωνισμού. Και θα μπορεί με τις ίδιες διαδικασίες να κάνει τις επιλογές του ο Υπουργός Ανάπτυξης.
'Ερχομαι τώρα σε ορισμένα άλλα θέματα τα οποία εθίγησαν και από τονκ. Νικήτα Κακλαμάνη.
Πρέπει να πω εδώ ότι για το θέμα της εργασιακής ασφάλειας, ένα θέματο οποίο έθιξε και ο εισηγητής του ΠΑ.ΣΟ.Κ. πριν από λίγα λεπτά, δεν υπάρχει κανένα απολύτως ζήτημα. 'Ολοι οι εργαζόμενοι οι οποίοι υπηρετούν είτε με τη μέθοδο της αυτεπιστασίας σε επιχειρηματικές δραστηριότητες του ΕΟΤ σήμερα είτε στο καζίνο και θα μεταφερθούν στις ανώνυμες εταιρείες, δεν πρέπει να έχουν την παραμικρή ανησυχία διότι είναι απόλυτα διασφαλισμένη η εργασιακή τους σχέση. Αυτό αποτυπώνεται και στο νομοσχέδιο και επίσης έχει εφαρμοσθεί και στην πράξη. Διότι και μέχρι σήμερα γίνονταν μεταφορές επιχειρηματικών δραστηριοτήτων του ΕΟΤ στην εταιρεία αξιοποίησης και σε όλες τις περιπτώσεις που έγινε αυτή η μεταφορά επιχειρηματικών δραστηριοτήτων υπήρξε απόλυτη διασφάλιση της εργασιακής θέσης.
Από εκεί και πέρα βεβαίως, το να θελήσει κανείς να ανοίξει θέματα πρόωρης συνταξιοδότησης από την ηλικία των σαράντα πέντε ή των πενήντα ετών, επειδή κάποιος εργάζεται στο καζίνο, νομίζω ότι είναι υπερβολικό θέμα. Και αντιλαμβάνεσθε όλοι ότι δεν μπορούμε να το συζητήσουμε και επειδή δεν το επιτρέπουν τα δεδομένα του ασφαλιστικού ζητήματος στη χώρα μας, αλλά και επειδή δεν είναι σωστό. Δεν προκύπτει από πουθενά ότι θα πρέπει να υπάρξει μία τέτοια εξαιρετικά ευνοϊκή συνταξιοδοτική και ασφαλιστική αντιμετώπιση, επειδή κάποιος εργάζεται σε μία επιχειρηματική δραστηριότητα του ΕΟΤ. Δεν συντρέχουν ούτε οι προϋποθέσεις ανθυγιεινού επαγγέλματος, βαρέως επαγγέλματος ή κάποιου άλλου λόγου.
Πιθανόν να είχε κάποια λογική η εξέταση αυτού του θέματος εάν ετίθετο σε κίνδυνο η εργασία τους, η απασχόλησή τους. Αυτό όμως δεν γίνεται. Διασφαλίζονται οι θέσεις απασχόλησης. Και άλλωστε εκτός από τις προβλέψεις του νόμου, υπάρχει και η δεδομένη πρακτική της Κυβέρνησης όλα αυτά τα χρόνια σε παρόμοια ζητήματα.
'Εγινε μία αναφορά στο Γ' Κοινοτικό Πλαίσιο Στήριξης. Το Γ' Κοινοτικό Πλαίσιο Στήριξης δεν είναι θέμα μόνο της Κυβέρνησης, αλλά είναι και θέμα της Ευρωπαϊκής 'Ενωσης.
'Οσον αφορά το Υπουργείο Ανάπτυξης, αλλά και τα άλλα Υπουργεία,βαίνουν προς ολοκλήρωση και περάτωση οι διαπραγματεύσεις που γίνονται με την Ευρωπαϊκή 'Ενωση και πολύ σύντομα θα είμαστε σε θέση να ξεκινήσουμε τις νέες προκηρύξεις.
'Οσον αφορά το Υπουργείο Ανάπτυξης, σας ενημερώνω ότι σε δύοεβδομάδες θα γίνουν οι πρώτες προκηρύξεις. Οι εκταμιεύσεις ήδη προχωρούν, διότι υπάρχουν έργα από το Β' Κοινοτικό Πλαίσιο Στήριξης και δεν πρόκειται να υπάρξει η παραμικρή καθυστέρηση στην απορρόφηση των πόρων. Προετοιμάζουμε για το τέλος Ιουλίου μία εκτεταμένη παρουσίαση του Γ' Κοινοτικού Πλαισίου Στήριξης ανταγωνιστικότητας το οποίο είναι πρόγραμμα του Υπουργείου Ανάπτυξης. Και να είσθε απόλυτα βέβαιοι ότι οιαπορροφήσεις, τα προγράμματα, τα έργα θα γίνουν εντός του προδιαγεγραμμένου διαστήματος.
Ο κ. Παυλίδης έθεσε ορισμένα ουσιαστικά θέματα.  'Εθεσε το θέμα του γκολφ της Αφάντου που όλο γίνεται και δεν γίνεται. Γνωρίζετε όμως, κύριε Παυλίδη, ότι έχουν γίνει τρεις διαγωνισμοί και οι τρεις απέβησαν άκαρποι.      Γιατί απέβησαν άκαρποι; Απέβησαν άκαρποι επειδή ήταν μονομερείς ως προςτην εκμετάλλευση και την ανάδειξη του γκολφ. Και μία επιχείρηση γκολφ, στα δεδομένα τα οποία τουλάχιστον είναι εφικτά στην ελληνική πραγματικότητα, δεν είναι μία βιώσιμη επένδυση μεγάλης κλίμακος.
Γι' αυτόν το λόγο, ελήφθη υπόψη και την επόμενη εβδομάδα, δηλαδή σεδέκα μέρες από σήμερα, θα βγει νέος διαγωνισμός ο οποίος θα επιτρέπει όχι μόνο την ανάπτυξη γκολφ, αλλά και την εκμετάλλευση και αξιοποίηση ακίνητης περιουσίας, πράγμα που θα κάνει τη συνολική μεγάλη επένδυση βιώσιμη.
Θέσατε θέμα ελέγχου του καζίνο. Εγώ δεν θα πω ότι όλα τα καζίνο δουλεύουν όπως πρέπει. Προφανώς υπάρχουν θέματα ελέγχου. Τι κάνουμε; Προχωρούμε σε θεσμικές αλλαγές που θα μας επιτρέψουν να κάνουμε έναν πιο ουσιαστικό έλεγχο. Ανέφερα στην ομιλία μου ότι δεν είναι δυνατόν τον έλεγχο στα κρατικά καζίνο να τον κάνουν οι ίδιοι οι υπάλληλοι. Ο έλεγχος των καζίνο, λοιπόν, περνά στη δικαιοδοσία του Υπουργείο Ανάπτυξης, διότι είναι μία διαδικασία που πρέπει να σχεδιάζεται και να υλοποιείται από το κράτος. Το κράτος έχει την εγκυρότητα των ελέγχων και όχι υπάλληλοι σε μία δημόσια υπηρεσία επιχειρηματικής δραστηριότητας.
Αυτό ακριβώς κάνουμε. Μεταφέρουμε τον έλεγχο των καζίνο στο Υπουργείο Ανάπτυξης για να μπορεί να τον σχεδιάσει με μεγαλύτερη αποτελεσματικότητα και στα δημόσια και στα ιδιωτικά καζίνο. Συμφωνώ μαζί σας ότι ο έλεγχος θα πρέπει να γίνεται με μεγαλύτερη αυστηρότητα και αποτελεσματικότητα. Στην κατεύθυνση αυτή θα αξιοποιήσουμε όλες τις δυνατότητες που έχει το Υπουργείο Οικονομικών, γιατί σε θέματα οικονομικού ελέγχου των καζίνο θα πρέπει να αξιοποιηθεί όλη η εμπειρία και τεχνογνωσία του Υπουργείου. Κυρίες και κύριοι συνάδελφοι, αυτά είναι τα βασικότερα θέματα στα οποία θα ήθελα να τοποθετηθώ με βάση τα ερωτήματα τα οποία τέθηκαν.
Τέθηκε ένα ζήτημα που αφορά τα λατομεία. Θα μας δοθεί η ευκαιρία και στην κατ' άρθρον συζήτηση να το συζητήσουμε με περισσότερες λεπτομέρειες. Απλώς θα πρέπει να υπενθυμίσω ότι σήμερα σε πολλά σημεία της χώρας αντιμετωπίζουμε την ανάγκη απομάκρυνσης της λατομικής εκμετάλλευσης για λόγους οικιστικούς ή για οποιουσδήποτε άλλους λόγους έχουν κρίνει οι αρμόδιοι τοπικοί φορείς.
Επειδή όμως οι επενδύσεις έχουν γίνει και οι επιχειρήσειςλειτουργούν, είναι προφανές ότι η απομάκρυνση της λατομικής δραστηριότητας από ορισμένα μέρη σε άλλα, θα πρέπει να γίνει με την προϋπόθεση της μετεγκατάστασης. Γι' αυτό δίνεται το κίνητρο μετεγκατάστασης στις νυν λειτουργούσες επιχειρήσεις.
Ο νόμος δεν ξεκινάει από μηδενικής βάσεως να κατανείμει με κάποιαανταγωνιστική ή λιγότερο ανταγωνιστική διαδικασία τη λατομική εκμετάλλευση σε διάφορα μέρη. Με τις ρυθμίσεις που προτείνουμε δίνουμε ουσιαστικά κίνητρα μετεγκατάστασης λατομικών εκμεταλλεύσεων σε άλλες περιοχές για να δώσουμε μία λύση στα τρομακτικά αδιέξοδα που έχουν αναπτυχθεί στη Βόρειο Ελλάδα και σε πολλά σημεία σε όλη τη χώρα. Θα πρέπει ταχύτατα να απομακρυνθούν από ορισμένες περιοχές, για λόγους οικιστικούς, περιβαλλοντικούς ή άλλους, οι λατομικές δραστηριότητες. Αυτό επιχειρεί να κάνει το νομοσχέδιο και πιστεύω ότι θα βρει τη σύμφωνη γνώμη σας, αναλύοντας τις λεπτομέρειες στην κατ'άρθρον συζήτηση. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ.
Ο κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Ο κύριος Υπουργός εχθές, απαντώντας στην κριτική που έγινε για το πολυνομοσχέδιο, είπε εκτός των άλλων, ότι το Υπουργείο είχε την ευκαιρία της νομοθετικής ρύθμισης, συνεπώς καλό είναι να περάσει από τη Βουλή διάφορα θέματα του Υπουργείου.
Κύριε Υπουργέ, δεν έχετε απλώς την ευκαιρία της νομοθετικής ρύθμισης. Δεν υπήρχε νομοσχέδιο για να συζητήσουμε στη Βουλή, άρα δεν μπορείτε να πείτε ότι υπήρχε φόρτος νομοσχεδίων. Αν υπήρχε φόρτος ήταν εύλογο, να φέρετε κάποια θέματα. Είχατε, όμως, όλη την άνεση να καταθέσετε δύο ήτρία νομοσχέδια, ανάλογα με τους τομείς.
Αυτό άλλωστε φαίνεται και από τις τροπολογίες που καταθέτετε τώρα,που είναι μία του Υπουργείου Εθνικής Αμύνης, η άλλη του Υπουργείου Αιγαίου και η τρίτη του Υπουργείου Οικονομικών. 'Αρα, νομίζω ότι αυτή η λογική και δεν ευσταθεί αλλά δεν είναι και σωστή. 'Ετσι, επιμένουμε στην αποψή μας ότι θα πρέπει αυτή η διαδικασία των πολυνομοσχεδίων με θέματα, έστω και αν είναι του ιδίου Υπουργείου, αλλά άσχετα μεταξύ τους, να σταματήσει, πόσο μάλλον βέβαια και αυτή η ιστορία με τις τροπολογίες που θα μας δοθεί η ευκαιρία αργότερα να το συζητήσουμε.
Τώρα, για την Επιτροπή Ανταγωνισμού. Αναφέρθηκε ότι υπό την προηγούμενή της σύνθεση το έργο δεν ήταν ικανοποιητικό, η επιτροπή δεν απέδωσε. Αυτό όμως είναι σαφές και -νομίζω ότι το έχετε πει και εσείς στην επιτροπή- δεν έχει σχέση με τη σύνθεση της επιτροπής. Δεν έφταιγε η σύνθεση. 'Εφταιγε ότι δεν είχε κατάλληλο προσωπικό ότι δεν υπήρχε ο τρόπος να πληρωθεί ικανοποιητικά. Και εδώ επισημαίνω για άλλη μία φορά αυτό που σας είπα και στην πρωτολογία μου ότι ακόμη και για την αύξηση κάποιων αποδοχών προβλέπεται κοινή υπουργική απόφαση και έχει ψηφισθεί ο σχετικός νόμος εδώ και πάνω από έξι μήνες αλλά αυτή η κοινή υπουργική απόφαση ακόμη δεν έχει υπογραφεί. Είχε υπογραφεί με καθυστέρηση από τον προηγούμενο Υπουργό, τώρα ήρθατε εσείς, την υπογράψατε, ακόμη εκκρεμεί...  'Αρα εδώ φαίνεται σαφώς ότι πρακτικά θέματα τα οποία υπάρχουν και ταοποία έχετε και τη δυνατότητα να τα αντιμετωπίσετε δεν τα αντιμετωπίζετε και καθυστερεί αυτή η διαδικασία. Και αν συνεχίσει αυτή η λογική και με τη νέα σύνθεση της επιτροπής -άλλωστε επαναλαμβάνω ότι δεν φταίει η σύνθεση- πάλι το αποτέλεσμα θα είναι το ίδιο.
Συμφωνούμε για την αποσυμφόρηση και συμφωνούμε με την αύξηση των ορίων που κάνατε -άλλωστε ήταν αίτημα και πολλών φορέων- η αποσυμφόρηση όμως δεν έχει σχέση, και επανέρχομαι, με το άρθρο 2α. Θα ήθελα να το ξανασκεφθείτε και θα το συζητήσουμε και στην κατ' άρθρο συζήτηση. 'Ηταν λίγες οι υποθέσεις και δεν καταλαβαίνω την επιμονή σας γιατί να μην ισχύσει. Δόξα τω Θεώ, δεν φαντάζομαι να το κάνετε για να προστατεύσετε τον κ. Τζουγανάτο από περισσότερη δουλειά. Είναι νέος, αντέχει. 'Αλλοι πρώην Πρόεδροι, διαλεγμένοι από προηγούμενους από σας Υπουργούς είχαν πρόβλημα ηλικίας. Υπενθυμίζω ότι κάποιος ήταν πάνω από εβδομήντα πέντε χρονών όταν διορίστηκε.  Εκείνος μπορεί να είχε πρόβλημα αλλά ο κ. Τζουγανάτος βλέπω ότι είναι ακμαιότατος, ικανότατος και νομίζω ότι δεν θα έχει αντίρρηση να βοηθήσει τις μικρομεσαίες επιχειρήσεις. Και αυτό δείτε το με ένα τέτοιο πνεύμα.  'Αλλωστε ο κ. Τζουγανάτος είναι πολύ καλός νομικός και το ξέρετε αυτό.
Τώρα, στην υπόθεση των διδάκτρων. Δεν είπε κανείς ότι η ιδιωτική εκπαίδευση είναι κάτι το ανεξάρτητο. 'Ακουσα τώρα από τον εισηγητή της Πλειοψηφίας τη λογική "μακαρόνια και ντομάτες". Δεν είπε κανείς αυτό. Δεν είπε κανείς ότι δεν πρέπει να υπάρχει ένας έλεγχος για τον τρόπο λειτουργίας, αλλά αυτό που γίνεται τώρα εδώ είναι σαφώς -και μην κρυβόμαστε- για τον πληθωρισμό. Να τα λέμε τα πράγματα με το όνομά τους.            Γίνεται μόνο για τον πληθωρισμό. Και επειδή ακούστηκε ότι γίνεται καιστην Αμερική και ότι εκεί το ποσοστό της ιδιωτικής παιδείας είναι πολύ μεγαλύτερο, άρα δεν φταίει η κακή κατάσταση της ελληνικής παιδείας γιατί με αυτήν τη λογική εκεί γιατί έχουν περισσότερο; Πρέπει να σας πω ότι είναι μία τελείως διαφορετική νοοτροπία αυτή που υπάρχει εκεί και το ξέρουμε όλοι. 'Αλλωστε και η διαδικασία με την οποία λειτουργούν ή ιδρύονται ιδιωτικά σχολεία εκεί είναι πολύ πιο απλή, είναι πολύ πιο εύκολη απ' ότι είναι εδώ.
Εγώ απλώς αυτό το οποίο είπα και αυτό το οποίο είπαμε και εμείς είναι ότι η ανάγκη ρύθμισης νομοθετικά των διδάκτρων δείχνει την κατάντια της δημόσιας παιδείας. Και επιμένουμε σ' αυτό. Αν δεν θέλετε να το βλέπετε, είναι μία άλλη ιστορία. Και αυτή η λογική της εκπαίδευσης ως ένα κομμάτι το οποίο πρέπει να τελεί υπό τον ασφυκτικό έλεγχο του κράτους -το οποίο το δείχνετε άλλωστε και το δείχνετε και στο θέμα της τριτοβάθμιας εκπαίδευσης με την εμμονή σας και την άρνησή σας να μη δέχεστε να ιδρυθούν ιδιωτικά πανεπιστήμια, έχει γίνει επανειλημμένως συζήτηση επ' αυτού και κάποτε και σ' αυτό θα έρθετε στη δική μας θέση απλώς θα έχουμε χάσει και σ' αυτόν τον τομέα μερικά χρόνια- δείχνει ότι εδώ υπάρχει μίαδιαφορετική λογική.
Και ερωτώ ευθέως, κύριε Υπουργέ: Γιατί δεν κάνετε συζήτηση, συμφωνία κυρίων, όπως κάνετε σε τόσα άλλα πράγματα με τους φορείς; Γιατί δεν κάνετε και με τους εκπαιδευτικούς; Και γιατί, ενώ και για τους άλλους είναι ελεύθερο το καθεστώς και βρίσκετε μία άκρη με μία συμφωνία, με μία συζήτηση, με διαδικασία που έχει ξεκινήσει εδώ και καιρό το Υπουργείο, δεν κάνετε το ίδιο και με τους εκπαιδευτικούς; Δεν την τηρούν; Την κάνατε, την προσπαθήσατε; Γιατί εδώ, δηλαδή, πρέπει να φέρετε νομοθετική ρύθμιση;Θα μπορούσατε, λοιπόν, και τον πληθωρισμό να ελέγξετε και πράγματι να μην αφήσετε τα πράγματα ασύδοτα με μία συζήτηση σαν και αυτές που κάνετε με τόσους άλλους φορείς σε τόσους άλλους τομείς.
Τώρα όσον αφορά για τη σμύριδα η περιβόητη κοινωνική προστασία την οποία άκουσα πριν από λίγο, είναι μία λογική που όταν εφαρμόζεται κατ' αυτόν τον τρόπο έχει οδηγήσει σε στρεβλώσεις και νομίζω ότι κάθε άλλο παρά κοινωνική προστασία έχει καταντήσει. 'Αρα μην την επικαλούμεθα τώρα διότι από τη μία μεριά ακούμε κηρύγματα φιλελεύθερης πολιτικής και από την άλλη πλευρά βλέπουμε εδώ στο συγκεκριμένο θέμα μία λογική που μας γυρίζει πάρα πολλά χρόνια πίσω.
Εμείς λοιπόν λέμε, όταν υπάρχει ένα τόσο μεγάλο στοκ και προσπαθούμε να το διώξουμε πώς είναι δυνατόν έξι μήνες πριν από σήμερα να έχουμε αγοράσει άλλους οκτώ χιλιάδες τόνους και σήμερα να προσπαθούμε να διώξουμε το στοκ; Τότε γιατί τους πήραμε τους οκτώ χιλιάδες τόνους; Είναι γεγονός ότι είναι μία άλλη χαριστική ρύθμιση, είναι γεγονός ότι αυτή κάποτε πρέπει να σταματήσει. Είναι γεγονός ότι για να σταματήσει πρέπει να υπάρξει μία άλλη πολιτική και τώρα αυτή η πολιτική παραπέμπεται στο τρίτο Κοινοτικό Πλαίσιο Στήριξης. Αυτό έπρεπε να έχει γίνει ήδη εδώ και πολύ καιρό και να έχουμε φθάσει στο αποτέλεσμα εδώ και πάρα πολύ καιρό. Και επαναλαμβάνω, κύριε Υπουργέ, είχατε πει στην επιτροπή ότι θακάνατε δεκτό το αίτημα να υπάρχει μία ελάχιστη ποσότητα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι θέμα ουσίαςγι' αυτό το ανέφερα, αλλά θα τα πούμε στην κατ' άρθρον συζήτηση.
ΙΩΑΝΝΗΣ ΠΑΠΑΘΑΝΑΣΙΟΥ: Τώρα στο θέμα του τουρισμού. Πολύ ωραία αυτά τα οποία είπε ο κύριος Υπουργός, αλλά δεν κατάλαβα σε ποιον τα είπε.           Προφανώς, αυτά για το πώς πρέπει να λειτουργεί ο ΕΟΤ και τι ρόλο έχει το δημόσιο δεν είχαν αποδέκτες τη Νέα Δημοκρατία. 'Ισως είχαν αποδέκτες Βουλευτές του ΠΑΣΟΚ, ίσως είχαν αποδέκτες πρώην Υπουργούς Ανάπτυξης,διότιεδώ βλέπουμε ότι κάθε Υπουργός έχει τη δική του πολιτική και χαιρόμαστε βέβαια εμείς ότι αυτήν τη στιγμή έχετε πλήρως ταυτιστεί με τη δική μας λογική. Η δική μας κριτική είναι πότε θα γίνουν όλα αυτά. Διότι το ζητούμενο από αυτές τις ρυθμίσεις που έχετε, είναι ότι αυτά πρέπει να έχουν και ένα τέλος. Διότι και πριν από δύο χρόνια είχατε όλη την καλή διάθεση να κάνετε όλα αυτά που θα έκανε ο προηγούμενος νόμος και δεν έγινε τίποτε. Τώρα υπάρχουν σε ορισμένα σημεία ορισμένα χρονικά περιθώρια τα οποία όμως με δικές σας αποφάσεις ή όσων έρθουν στο Υπουργείο Ανάπτυξης μετά από σας μπορεί να δοθούν παρατάσεις, αλλά το συζητούμενο εδώ είναι να προχωρήσουμε γρήγορα σε αυτήν τη διαδικασία. 'Εχουμε χάσει ήδη πολύ χρόνο, οπότε αυτά τα πράγματα τα έχουμε κάνει ήδη εδώ και πολύ καιρό και πρέπει να γίνουν σε συγκεκριμένες χρονικές περιόδους και βεβαίως υπάρχουν και οι ενστάσεις που θα τις συζητήσουμε στην κατ' άρθρον συζήτηση επί των διαδικασιών που προβλέπονται, αλλά αυτό επαναλαμβάνω θα το συζητήσουμε στην κατ' άρθρον συζήτηση.
Είπατε κάτι για τα καζίνο. Για το θέμα του ελέγχου των καζίνο λέτε ότι επειδή υπάρχει πρόβλημα, η Κυβέρνηση θα λάβει τα θεσμικά μέτρα. Το θέμα δεν είναι αν θα λάβει τα θεσμικά μέτρα. Το θέμα είναι με το ισχύον νομοθετικό καθεστώς οι εταιρείες καζίνο που δεν είναι συνεπείς τι κυρώσεις έχουν υποστεί; Υπάρχουν ορισμένες υποχρεώσεις. Στις συγκεκριμένες εταιρείες καζίνο, όποιες είναι, όσες  είναι που έχουν παραβεί τη νομοθεσία που δεν είναι εντάξει με τις υποχρεώσεις τους, τους έχετε αφαιρέσει τις άδειες όπου αυτό επιβάλλεται; Τους έχετε επιβάλει κυρώσεις όπου αυτό επιβάλλεται;Βλέπουμε και την ιστορία πρόσφατα, σήμερα οι εφημερίδες γράφουν γιακάποιο καζίνο, για τους μετόχους ή για κάποιο εκ των μετόχων ενός συγκεκριμένου καζίνο. Τι κυρώσεις έχουν επιβληθεί, ποιες άδειες έπρεπε ναέχουν αφαιρεθεί; 'Εχει γίνει αυτό; Και αν όχι γιατί;Και τέλος μια που μιλάμε για τον τουρισμό και μια που είχατε πάει και στη Σάμο, κύριε Υπουργέ, και διαπιστώσατε και εσείς εκεί το πρόβλημα το οποίο ανέκυψε με τις φωτιές, νομίζω ότι οφείλετε επειγόντως, άμεσα, να διαθέσετε ένα σημαντικό κονδύλι από τον προϋπολογισμό του ΕΟΤ για να μπορέσει να βοηθηθεί η Σάμος στο τουριστικό κομμάτι. Είμαστε στο μέσον της τουριστικής περιόδου. Να γίνει πολύ σύντομα μια συγκεκριμένη δράση, ώστε να μπορέσει να μειωθεί η επίπτωση των πυρκαϊών και της ζημιάς που έγινε εκεί στον τουρισμό της Σάμου άσχετα με το τι πρέπει να γίνει για τα επόμενα χρόνια. Νομίζω όμως ότι άμεσα πρέπει να κάνετε κάτι γι' αυτήν την κατάσταση.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δεν θα χρησιμοποιήσω όλο το δεκάλεπτο νομίζω, αλλά θέλω να πω ότι με μπέρδεψαν οι εισηγητές του ΠΑΣΟΚ και της Νέας Δημοκρατίας, ποιος εγκαλεί ποιον για τη φιλελευθεροποίηση και τη φιλελεύθερη κατεύθυνση που έχει το συζητούμενο νομοσχέδιο. Χθες νομίζω ο κ. Χριστοδουλάκης εγκαλούσε τη Νέα Δημοκρατία ότι είναι λιγότερο φιλελεύθερη από την Κυβέρνηση, σήμερα νομίζω ο κ. Παπαθανασίου πήρε τη ρεβάνς και δεν ξέρω πού θα καταλήξει αυτή η υπόθεση.
Παρ' όλες τις προσπάθειες που κατέβαλε ο εισηγητής της Πλειοψηφίας και ο κύριος Υπουργός για να μας πείσουν για τη δήθεν εκσυγχρονιστική κατεύθυνση του νομοσχεδίου, εγώ θέλω να θίξω δύο ζητήματα.
Το ένα είναι για την περίφημη Επιτροπή Ανταγωνισμού. Οι διορθώσεις που έκανε ο κύριος Υπουργός είπα και χθες ότι τίποτα δεν μεταβάλλουν. Ο Υπουργός θα ορίζει αυτούς που θέλει. Ακόμη και όταν οι μαζικοί φορείς, που έφερε με την τροπολογία, θα προτείνουν τρεις ο Υπουργός θα επιλέγει έναν εκ των τριών.
Επομένως, έχει τη δυνατότητα ο Υπουργός να ορίσει όλα τα μέλη της επιτροπής. Οπότε για την ανεξαρτησία των επιτροπών δεν νομίζω ότι πρέπει να επιμείνουμε, κύριε Πρόεδρε, γιατί είναι πραγματικά κοροϊδία να ισχυριζόμαστε ότι είναι ανεξάρτητη η επιτροπή και θα κάνει ανεξάρτητα τη δουλειά της, τη στιγμή που διορίζεται από τον Υπουργό. Ουσιαστικά αν ένας δεν αρέσει στον Υπουργό, ανά πάσα στιγμή μπορεί να τον αντικαταστήσει με διάφορες αιτιολογίες, που δεν θα φανερώνουν -αν θέλετε- τις διαφωνίες του μέλους της επιτροπής με την επίσημη κυβερνητική πολιτική.
Θέλω να τονίσω ότι όταν μιλάμε για ανταγωνισμό, εννοούμε ελεύθεροανταγωνισμό. Δεν μπορεί να κοροϊδεύουμε -ειδικά τους μικρομεσαίους επιχειρηματίες- λέγοντας ότι υπάρχει θεμιτός και αθέμιτος ανταγωνισμός. Ο ανταγωνισμός είναι ανταγωνισμός. Ο μεγάλος θα φάει τον μικρό. Και αυτό ακριβώς γίνεται -διευκολύνονται οι μεγάλοι να φάνε τους μικρούς- όχι μόνο με αυτό το νομοσχέδιο, αλλά και με όλη η φιλοσοφία της Επιτροπής Ανταγωνισμού από τότε που καθιερώθηκε, από το 1977 και μέχρι σήμερα.
Αυτό θα έχει σαν αποτέλεσμα σίγουρα τη συγκέντρωση του κεφαλαίου στα χέρια λίγων ανθρώπων, όπως έχει γίνει ήδη με τα μεγάλα καταστήματα στο χώρο του εμπορίου, αλλά και της βιοτεχνίας σιγά-σιγά, που δεν μπορεί πραγματικά να διαθέσει τα προϊόντα της μέσα από τα μεγάλα καταστήματα, γιατί πρέπει να πληρώσει "μπαξίσι" για να βάλουν στον πάγκο τους τα προϊόντα της. Είναι γνωστά αυτά. Αυτή η περίφημη επιτροπή μέχρι τώρα τουλάχιστον δεν έχει πάρει μέτρα ενάντια στις μονοπωλιακές καταστάσεις που δημιουργούνται.
Είχα πει χθες στον κύριο Υπουργό, αν ξέρει ένα παράδειγμα, να το αναφέρει, γιατί καλό είναι -κατά τη γνώμη μας- να μάθει ο κόσμος ότι φτιάχνουμε επιτροπές για να μην ισχύουν αυτά που τυπικά λένε εδώ αυτοί που καταθέτουν τα νομοσχέδια.
'Οσον αφορά τα δίδακτρα: Κατ' αρχήν δεν πρόκειται μόνο για ταιδιωτικά σχολεία. Θα μπορούσε κανείς να συμφωνήσει με την άποψη ότι οι πλούσιοι στέλνουν τα παιδιά τους στα ιδιωτικά σχολεία, ας πληρώσουν και κάτι παραπάνω. Πρόκειται όμως και για τα φροντιστήρια που, δυστυχώς, πηγαίνουν όλα τα παιδιά. Κι εκεί είναι η μεγάλη κοροϊδία και επιμένω σ' αυτό, κύριε Υπουργέ.
ΑΡΙΣΤΟΤΕΛΗΣ ΠΑΥΛΙΔΗΣ: Δωρεάν παιδεία, κύριε συνάδελφε!ΣΠΥΡΙΔΩΝ ΣΤΡΙΦΤΑΡΗΣ: Επιμένω σ' αυτό, κύριε Υπουργέ. Μπορεί να είστε κι εσείς γονιός και το παιδί σας, ακόμη και σε ιδιωτικό σχολείο να πηγαίνει, σίγουρα πηγαίνει και φροντιστήριο. Υπάρχουν φροντιστήρια πουακριβοπληρώνονται και πηγαίνουν τα παιδιά, που πηγαίνουν και σε ιδιωτικό σχολείο. Ρωτήστε έναν γονιό -έχετε έναν γνωστό γονιό σίγουρα- αν θα πληρώσει 2,5% περισσότερο φέτος σε σχέση με πέρσι. Και αυτό όχι για τον φροντιστή, ο φροντιστής θα σας πει, ορίστε, έχω και τα τιμολόγια, τις αποδείξεις και όλα τυπικά. Ρωτήστε όμως έναν γονιό, αν δεν είναι κοροϊδία αυτό που κάνετε κάθε χρόνο, να ρυθμίζετε με νόμο τα δίδακτρα και σε καμία περίπτωση να μην εφαρμόζονται όλα αυτά στην πράξη. Βεβαίως εμείς δεν θα συμφωνήσουμε ότι πρέπει να υπάρχουν φροντιστήρια. 'Αλλωστε πρέπει να σταματήσει και η κοροϊδία της ενισχυτικής διδασκαλίας. Το είδαμε και πέρσι, θα το δούμε και φέτος και τα επόμενα χρόνια ότι κανένα αποτέλεσμα δεν θα έχει με αυτά τα μέτρα και με τους όρους που θέλει η Κυβέρνηση να επιβάλει την ενισχυτική διδασκαλία στα σχολεία.
Για τα τουριστικά ακίνητα. Καλά είναι αυτά που λένε ο κύριος Υπουργός και ο εισηγητής της Πλειοψηφίας, αλλά, δυστυχώς, δεν κάνουμε ούτε το μάντη ούτε προβλέπουμε. Είμαστε σίγουροι γι' αυτό που λέμε. Το 51% θα γίνει 60%, 65%, 70%. Είναι πάγια τακτική και πολιτική της Κυβέρνησης. Το ίδιο ακριβώς λέγατε και όταν ψηφίζαμε για τον ΟΤΕ, για την Ολυμπιακή και για όλες τις δημόσιες επιχειρήσεις: "Εμείς δεν ιδιωτικοποιούμε, μετοχοποιούμε". Και είναι εξοργιστικό να επιμένουν να κοροϊδεύουν τον ελληνικό λαό με τη μετοχοποίηση και την ιδιωτικοποίηση.
Τα κρατικά καζίνο έφεραν ζημιά στο κράτος; Αφού είσθε έτσι κι αλλιώς η κυβέρνηση του τζόγου, δώσατε τόσες άδειες για τα καζίνο, γιατί μια επιχείρηση -εμείς δεν συμφωνούμε- που έφερε λεφτά στο δημόσιο τώρα την ξεπουλάμε;ΒΑΣΙΛΕΙΟΣ ΟΙΚΟΝΟΜΟΥ: Παραμένει στο δημόσιο.
ΣΠΥΡΙΔΩΝ ΣΤΡΙΦΤΑΡΗΣ: Παραμένει στο δημόσιο με το 51%. Το άλλο 49%γιατί να δοθεί στους άλλους, λέω εγώ με τη δική σας λογική. 'Εχουν κέρδη ή δεν έχουν; Γιατί να τη δώσουμε στους ιδιώτες;Μου έκανε πραγματικά εντύπωση η αναφορά του κυρίου Υπουργού στουςεργαζόμενους. Κύριε Υπουργέ, ο δημόσιος τομέας είναι κατ' εικόνα και ομοίωση δικής σας, της κυβέρνησης του ΠΑΣΟΚ και λίγο της Νέας Δημοκρατίας. Γιατί τα τελευταία είκοσι χρόνια λίγο κυβέρνησε η Νέα Δημοκρατία. 'Ετσι τη φτιάξατε, έτσι τη θέλετε, έτσι θα είναι και δεν πρόκειται να την αλλάξετε. Δυστυχώς και ρουσφετολόγοι θα είσθε και χατίρια θα κάνετε και από τα παράθυρα θα βάζετε, γιατί αλλιώς δεν μπορείτε να έχετε κυβέρνηση στα χέρια σας. 'Εχετε τον κρατικό μηχανισμό μόνο για ρουσφετολογικό σκοπό και αυτό δεν μπορείτε να το αποβάλετε με όσα και αν λέτε, γιατί καθημερινά συνεχίζετε αυτήν την τακτική.
Και αν οι δημόσιοι υπάλληλοι δεν αποδίδουν, κύριε Υπουργέ, υπάρχουν νόμοι, ώστε να μπορέσουμε να βρούμε ποιος υπάλληλος αποδίδει και ποιος δεν αποδίδει. Υπάρχουν δημόσιοι υπάλληλοι που τα δίνουν όλα για την εξυπηρέτηση του κοινού, υπάρχουν όμως και δημόσιοι υπάλληλοι οι οποίοι δυστυχώς, είναι εκπρόσωποι του κυβερνώντος κόμματος στο δημόσιο τομέα και μεταφέρουν την αλαζονεία που έχει η Κυβέρνηση και στο δημόσιο τομέα.  Γι' αυτούς δεν υπάρχει διάθεση από σας, κύριε Υπουργέ, από την Κυβέρνησή σας να εξυγιανθεί ο δημόσιος τομέας και σ' ένα υπαρκτό πρόβλημα που εσείς δημιουργείτε με την τακτική που ακολουθείτε στο δημόσιο τομέα, παίρνετε μέτρα ενάντια στους δημοσίους υπαλλήλους, ανεξάρτητα αν δουλεύουν ή δεν δουλεύουν, αν εκτελούν ευσυνείδητα  ή ασυνείδητα τα καθήκοντά τους.
Εμείς είπαμε ότι θα καταψηφίσουμε την αρχή του νομοσχεδίου, γιατίνομίζουμε ότι δεν κάνει τίποτε άλλο, παρά να καταργεί κάθε εμπόδιο που έμπαινε στη δραστηριοποίηση του ιδιωτικού κεφαλαίου σε επικερδείς τομείς, που μπορεί το κράτος να έχει και να φέρνει στο δημόσιο κορβανά ορισμένα έσοδα.
Αυτά είχα να πω.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Πολύ φοβάμαι, κύριε Πρόεδρε, ότι όλα τα θέματαπου εγέρθησαν, τουλάχιστον από ένα τμήμα της Αντιπολίτευσης, δεν ικανοιποιήθηκαν με τις απαντήσεις που έδωσε ο κύριος Υπουργός επί του νομοσχεδίου. Και βλέπουμε τώρα και μερικά άρθρα καινούρια. Το ένααπ' αυτά είναι ένα μίνι νομοσχέδιο, απ' ό,τι βλέπω, για τα τουριστικά επαγγέλματα. Και μας το φέρνετε την τελευταία ώρα, υποτίθεται να το εξετάσουμε, να το μελετήσουμε και να τοποθετηθούμε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Το είχα αναγγείλει στη Διαρκή Επιτροπή.
ΠΑΝΑΓΙΩΤΗΣ ΛΑΦΑΖΑΝΗΣ: Το είχατε αναγγείλει, αλλά πρέπει να τοδιαβάσουμε, πρέπει να ενημερωθούμε για ορισμένα πράγματα.
Εσείς, προφανώς γι' αυτό το άρθρο εργάζεσθε πολλούς μήνες για να τοδιαμορφώσετε. Εμείς πότε θα προλάβουμε να ενημερωθούμε; Είμαστε παντογνώστες, σοφοί; Τα μικρότερα κόμματα, όπως ξέρετε, δεν έχουν και μια δυνατότητα να έχουν συμβούλους και να μπορούν να έχουν μια γνώμη γρήγορα. Τα φέρνετε εδώ πέρα σαν είδη βιομηχανίας.
Κατ' αρχάς κάνατε κάποιες τροποποιήσεις, κάποιες αλλαγές στην Επιτροπή Ανταγωνισμού. Σας είπα ότι αυτές οι αλλαγές έγιναν μετά από αφόρητες πιέσεις, οι οποίες ασκήθηκαν στην επιτροπή και από τους φορείς. Αλλά αυτές οι αλλαγές μένουν στα μισά του δρόμου, διότι πρώτον δεν αισθάνεσθε ούτε τη σιγουριά ούτε την ασφάλεια ούτε την εμπιστοσύνη εν πάση περιπτώσει, αυτούς που σας υποδεικνύουν οι φορείς να τους επιλέξετε και να τους βάλετε στην Επιτροπή Ανταγωνισμού. Θέλετε πάλι εσείς να έχετε το πάνω χέρι. Τους λέτε: "Υποδείξτε μου τρεις για να διαλέξω εγώ τον έναν". Μα, δεν είναι λογική αυτή, κύριε Υπουργέ.
Θέλετε ανεξάρτητες αρχές; Δεν είναι δυνατόν να υπάρχουν ανεξάρτητεςαρχές και να έχετε εσείς το πάνω χέρι, το κουμάντο και τον έλεγχο. Σας είπα ότι δεν μπορεί να θεωρείτε ότι εσείς δεν είσθε αξιόπιστος για να κάνετε τον έλεγχο, κι αυτούς που διορίζετε να τους βαφτίζετε ανεξάρτητη αρχή και μετά να λέτε ότι μπορούν αυτοί να επιτηρούν αξιόπιστα τον ελεύθερο ανταγωνισμό στην αγορά. Αυτά τα πράγματα δεν γίνονται. Είναι πρωτοφανή. Είναι διαδικασίες όπου Γιάννης κερνάει, Γιάννης πίνει. Και ο ένας βάζει στον άλλον την ταμπέλα "ανεξάρτητος" και υποτίθεται ότι λύνεται κάποιο πρόβλημα. Δεν λύνεται κανένα πρόβλημα.
Βέβαια τους άλλους πέντε τους κρατάτε στην ευχέρειά σας -ούτε καν σας τους υποδεικνύει κανείς- ώστε να τους ορίζετε απευθείας. Δεν είναι ανεξάρτητη αυτή η αρχή, δεν μπορεί να είναι ανεξάρτητη αρχή. Νομίζω ότι έχει γίνει σαφές αυτό το θέμα.
Λυπούμαι για τη θέση της Νέας Δημοκρατίας. Με γλυκύτητα, όπως είπε ο κ. Παυλίδης, ήθελε αφορμή για να ψηφίσει το νομοσχέδιο. Τη βρήκε σε μία διάταξη, η οποία είναι διάτρητη κατά τη γνώμη μου και αποδεικνύει αυτό και τη συναίνεση.
Λυπάμαι, γιατί τρία νομοσχέδια έχω χειριστεί από την πλευρά του Συνασπισμού, τα δύο και πολύ σημαντικά μάλιστα, είχαν τη συναίνεση και της Νέας Δημοκρατίας. Φαίνεται ότι έχουμε μπει πραγματικά στη νέα εποχή όπου μία ευρύτερη πλειοψηφία, εντός ή εκτός εισαγωγικών, θα μπορεί να ρυθμίζει πλέον με συναίνεση τις βασικές επιλογές και η προσπάθεια είναι να τείνει να περιθωριοποιηθεί κάθε άλλη φωνή, κάθε άλλη αντιπολίτευση, η οποία θα είναι και επί της ουσίας.
Μίλησε ο κ. Βουλγαράκης και χθες για τη διαπλοκή, αλλά υπάρχει καιένα θέμα εδώ με την Επιτροπή Ανταγωνισμού, διότι το πρόβλημα δεν είναι οι μονοπωλιακές καταστάσεις, δεν είναι μόνο τα καρτέλ, δεν είναι μόνο οι άτυπες συμφωνίες και οι εναρμονισμένες πρακτικές. Υπάρχει ένα τεράστιο θέμα, κύριε Υπουργέ, που ούτε καν φαντάζεσθε και διανοείσθε ότι μπορούσατε να το θίξετε και με το προηγούμενο νομοσχέδιο και τώρα με την Επιτροπή Ανταγωνισμού, το οποίο είναι η συγκέντρωση ισχύος, η οποία προέρχεται όχι από ένα κλάδο, όχι από έναν τομέα, αλλά από τη δυνατότητα επιχειρηματιών, που τους γνωρίζουμε με τα ονόματά τους αυτήν τη στιγμή, οι οποίοι ελέγχουν την τηλεόραση, το ραδιόφωνο, τον Τύπο, έχουν διεισδύσει στον αθλητισμό...
ΑΡΙΣΤΟΤΕΛΗΣ ΠΑΥΛΙΔΗΣ: Πείτε τα ονόματά τους.
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε, κύριε Παυλίδη. Τα ονόματά τους ... ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, σας παρακαλώ μηδιακόπτετε, εκτός αν δέχεται τη διακοπή ο κ. Λαφαζάνης.
Κύριε Λαφαζάνη, επιτρέπετε στον κ. Παυλίδη να κάνει μία διακοπή; Ανεπιτρέπετε να την κάνει.
ΠΑΝΑΓΙΩΤΗΣ ΛΑΦΑΖΑΝΗΣ: Ασφαλώς μπορεί οποιοσδήποτε να με διακόψει, αλλά να μην μου πάρει το χρόνο μου. Να μου δώσετε λίγο χρόνο περισσότερο. ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Παυλίδη, έχετε τολόγο.
ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε.
Κύριε συνάδελφε, επειδή εσείς μας μέμφεσθε ότι μετέχουμε σε διάφορασυστήματα κλπ. ...
ΠΑΝΑΓΙΩΤΗΣ ΛΑΦΑΖΑΝΗΣ: Σε ποια; Είπα ότι συναινείτε στο νομοσχέδιο. ΑΡΙΣΤΟΤΕΛΗΣ ΠΑΥΛΙΔΗΣ: ... και ισχυρίζεσθε ότι πέντε ονόματα έχουνκατακυριεύσει επί της ελληνικής οικονομίας, παρακαλούμε να ανακοινώσετε τα ονόματα αυτά, να καταγραφούν στα Πρακτικά της Βουλής, έστω και για την ιστορία. Εσείς οι κήρυκες της όποιας αρχής...
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Παυλίδη.
Συνεχίστε σας παρακαλώ, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Παυλίδη, κρούετε ανοιχτάς θύρας. Τα ονόματα τα έχω πει επανειλημμένα. Είναι βαφτισμένα. Υπάρχει τεράστια αρθρογραφία μου από τις αρχές της δεκαετίας του 1990. Μη νομίζετε, λοιπόν, ότι με φέρνετε σε δύσκολη θέση. Αλλά όταν θίγετε εσείς το θέμα της διαπλοκής, πρέπει να το θίγετε και επί της ουσίας.
ΑΡΙΣΤΟΤΕΛΗΣ ΠΑΥΛΙΔΗΣ: Μα, πείτε τα.
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι, δεν θα τα πω απολογούμενος σε εσάς, γιανα δείξω τόλμη απέναντί σας. Εσείς πρέπει να επιδείξετε τόλμη σε ορισμένα πράγματα. Αν δεν παρακολουθείτε την πολιτική ζωή, λυπάμαι πάρα πολύ. Υπάρχουν ορισμένες φωνές, οι οποίες ανεξαρτήτως κόστους έχουν μιλήσει επί της ουσίας, έχουν βάλει το δάκτυλο στον τύπον των ήλων. Μη νομίζετε, λοιπόν...
ΠΡΟΕΔΡΕΥΩΝ (Κωνσταντίνος Γείτονας): Προχωρήστε, κύριε Λαφαζάνη, σαςπαρακαλώ.
ΠΑΝΑΓΙΩΤΗΣ ΛΑΦΑΖΑΝΗΣ: Ναι, αλλά πέρασε ο χρόνος μου με τις διακοπέςκαι δεν μπορώ να πω αυτά που θέλω.
Υπάρχει ένα θέμα τεράστιο που αφορά τις συγκεντρώσεις που γίνονται οριζόντια και διαμορφώνουν τεράστια δύναμη σε ορισμένα πρόσωπα. Μιλάμε για Μέσα Μαζικής Ενημέρωσης, αθλητισμό, ψυχαγωγία, επιχειρηματικές δραστηριότητες κάθε μορφής και σε κάθε κλάδο. Σ' αυτά η Επιτροπή Ανταγωνισμού τι μπορεί να κάνει; Δεν υπάρχει πρόβλημα εδώ; Είναι θέμα καθαρά πολιτικής βούλησης και η διαπλοκή είναι μέσα στην καρδιά της πολιτικής της Κυβέρνησης. Χάρη στη διαπλοκή αυτή η Κυβέρνηση επιπλέει, σε αυτήν στηρίχθηκε προεκλογικά, στη διαπλοκή έχει βασίσει όλη την πορεία της και σ' αυτήν στηρίζει τη βασική προπαγάνδα, η οποία σαν οδοστρωτήρας περνάει και διαμορφώνει ένα κλίμα υπέρ αυτής μέσα στο λαό και δημιουργεί τετελεσμένα και δεδομένα.
Από εκεί και πέρα υπάρχει το θέμα του τουρισμού. Δεν μιλάω για το θέμα των διδάκτρων μολονότι η ρύθμιση που επιδιώκετε είναι σωστή. Πολύ καλά είπε ο κ. Παπαθανασίου ότι επιδίωξή σας δεν είναι το να βοηθήσουμε τους κοινωνικά αδύνατους πολίτες, αυτούς που στέλνουν τα παιδιά τους σε φροντιστήρια με τη ρύθμιση του 2,5%. Είναι καθαρά ο πληθωρισμός και η προσπάθεια να τον κρατήσετε χαμηλά. Βέβαια, δεν εφαρμόζεται αυτή η ρύθμιση ούτε θα εφαρμοστεί γιατί δεν υπάρχουν μηχανισμοί και υπηρεσίες ελέγχου. Αν ρωτήσετε τους γονείς, ξέρουμε οι πάντες τι γίνεται γιατί κυκλοφορεί μαύρο χρήμα κάτω από το τραπέζι. Ποιος τους ελέγχει; Πηγαίνετε σε ένα οποιοδήποτε σχολείο ιδιωτικό ή φροντιστήριο και να κάνετε ουσιαστική έρευνα. Θα δείτε ότι το 2,5% είναι έπεα πτερόεντα.
Το πιο σημαντικό πάντως είναι αυτό που αφορά τα θέματα τουρισμού και τη νέα επιχείρηση που διαμορφώνετε, την "Τουριστικά Ακίνητα Α.Ε."Δεν αναφέρομαι στα θέματα του φεστιβάλ, γιατί το πρόβλημα δεν είναινα φύγει από τον Ε.Ο.Τ. και να πάει στο δημόσιο. Είναι άλλο θέμα ότι ο ΕΟΤ συνεχώς υποβαθμίζεται και δεν μπορεί να παίξει αυτό το ρόλο που πρέπει να παίξει στην τουριστική ανάπτυξη της χώρας. Δεν αναφέρομαι, λοιπόν, στον Ε.Ο.Τ. που προφανώς περιθωριοποιείται και σε λίγο δεν θα έχει καμία δυνατότητα να παίξει κάποιο ρόλο, δεν θα έχει κανένα ρόλο.  Πάντως επειδή δεν έχω χρόνο θα εστιάσω την προσοχή μου στην υπόθεση που λέγεται "Ελληνικά Τουριστικά Ακίνητα Α.Ε."Κύριε εισηγητά του ΠΑ.ΣΟ.Κ., όταν είπα ότι είναι μια πολιτική προσωρινή και μιλάω για το 51% που αναφερθήκατε, με μεμφθήκατε. Είπατε ότι έχω φαντασιώσεις. Δεν έχω φαντασιώσεις, αυτή είναι η οδυνηρή πραγματικότητα. 'Ετσι έχετε πει για πολλούς κλάδους του ευρύτερου δημόσιου τομέα, ότι θα κρατήσετε το 51%, ότι θα κάνετε μετοχοποίηση μέχρι ενός ορίου και μετά το παραβήκατε. Διαβήκατε το Ρουβίκωνα. 'Εχω κάθε λόγο να πιστεύω ότι αυτό θα κάνετε και στο συγκεκριμένο τομέα. Επομένως η "Τουριστικά Ακίνητα Α.Ε." σε δεύτερη φάση θα περάσει σε πλήρη ιδιωτικοποίηση. Εκτός αυτού, δίνετε τη δυνατότητα στην "Τουριστικά Ακίνητα" να πουλήσει τα πάντα με αδιαφανείς διαδικασίες, να πουλήσει όλες τις επιχειρηματικές μονάδες, ακτών, σπηλαίων, καταφυγίων, χιονοδρομικών κέντρων ή να τις μισθώσει με αποικιακού τύπου συμβάσεις, που όπως σας είπα μόνο στην Κίνα γίνονται, διάρκειας ενενήντα εννέα ετών. Μίσθωση πουστην ουσία είναι πώληση και την υποκρύπτετε.
Μου είπατε ότι το κράτος δεν μπορεί να είναι επιχειρηματίας. Δεν τοκαταλαβαίνω. Μπορεί το κράτος να ασκήσει μία άλλου είδους τουριστική παρέμβαση δημόσια με κοινωνικούς και οικολογικούς όρους, που να βοηθάει το λαϊκό τουρισμό, καθώς και με όρους διατήρησης και προστασίας της φυσικής και ιστορικής κληρονομιάς. Γιατί δεν μπορεί να το κάνει και το κατηγορείτε πως αν το έκανε μέσω των επιχειρηματικών μονάδων, θα είναι επιχειρηματίας; Ναι, θα είναι άλλου είδους επιχειρηματίας. Και θα μπορούσε το Κράτος να παίξει ένα άλλο ρόλο στην τουριστική ανάπτυξη, δίνοντας τη δυνατότητα μιας πρότυπης παρέμβασης έναντι της άγριας ιδιωτικής κερδοσκοπίας που βλέπουμε να έχει καταστρέψει θάλασσες, ακτές, φυσικά τοπία, πολιτιστική κληρονομιά. Και τα επίχειρα είναι αυτές οι φωτιές οι οποίες ξεσπάνε σε όλη την Ελλάδα ακάθεκτα.
Τι έχει κάνει η περίφημη ιδιωτική πρωτοβουλία, λοιπόν, στον τουριστικό τομέα;ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε,ολοκληρώστε. 'Εχετε υπερβεί το χρόνο. Να μην επεκταθούμε στις πυρκαγιές και κάψουμε την Αίθουσα...
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, γιατί με διακόψανε.
ΠΡΟΕΔΡΕΥΩΝ (Κωνσταντίνος Γείτονας): Είστε στο τέλος του χρόνου σας,τουλάχιστον αξιοποιείστε τον για το νομοσχέδιο.
ΠΑΝΑΓΙΩΤΗΣ ΛΑΦΑΖΑΝΗΣ: Για το νομοσχέδιο προφανώς λέω, κύριε Πρόεδρε, και την ανάγκη δημόσιας τουριστικής παρέμβασης με κοινωνικούς και οικολογικούς όρους, με όρους προστασίας της φυσικής και ιστορικής κληρονομιάς, κάτι που δεν γίνεται από τον ιδιώτη και εκποιείται και αφαιρείται η δυνατότητα από το δημόσιο μιας τέτοιου είδους παρέμβασης στην τουριστική ανάπτυξη.
Τελειώνω με δύο λόγια για τους εργαζόμενους. Είπε ο κύριος Υπουργός ότι προστατεύει τα συμφέροντά τους και τις θέσεις εργασίας τους. Δεν είναι έτσι.
(Στο σημείο αυτό κτυπάει το κουδούνι λήξεως του χρόνου ομιλίας τουκυρίου Βουλευτή)ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε.
ΠΑΝΑΓΙΩΤΗΣ ΛΑΦΑΖΑΝΗΣ: Μισό λεπτό, κύριε Πρόεδρε.
Δεν είναι έτσι τουλάχιστον από τις διατάξεις που υπάρχουν στο νομοσχέδιο. Και δεν μας είπε ο κύριος Υπουργός συγκεκριμένα ποιες διατάξεις μπορεί να τροποποιήσει, ώστε πράγματι να συμβεί αυτό που είπε, δηλαδή να διασφαλιστούν τα συμφέροντα των εργαζομένων.
Πρώτον, για τους ελεγκτές που καταργείται η υπηρεσία αυτεπιστασία. Θα μεταταχθούν αυτοί οι ελεγκτές στην αντίστοιχη υπηρεσία ελέγχου καζίνο του Υπουργείου Ανάπτυξης;ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αφού το λέει ο νόμος. ΠΑΝΑΓΙΩΤΗΣ ΛΑΦΑΖΑΝΗΣ: Δεν το λέει αυτό, κύριε Υπουργέ. Προφανώς, δεντο διαβάσατε καλά ή τουλάχιστον δεν ξέρετε. 'Η εν πάση περιπτώσει αν το λέει αυτό, έπρεπε να το καταστήσετε σαφές και να πείτε ότι μετατάσσονται στην αντίστοιχη υπηρεσία και ώσπου να μεταταγούν, πράγματι, μπορούν να έχουν μία απόσπαση εκεί". 'Ωσπου να μεταταγούν, όμως. Αλλά τη μετάταξη τη βάζετε γενικά. Δηλαδή μπορείτε να τους πάρετε από κει και να τους πάτε οπουδήποτε, σε άλλη δημόσια υπηρεσία και να τους μετατάξετε. Αυτό δεν είναι σωστό και σας έχουμε καταθέσει σχετικά μία τροπολογία.
Επίσης, εδώ στο νομοσχέδιο τι λέει ...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, έχετε υπερβείκατά τρία λεπτά το χρόνο σας.
ΠΑΝΑΓΙΩΤΗΣ ΛΑΦΑΖΑΝΗΣ: 'Ενα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Σας έδωσα χρόνο να ολοκληρώσετε τις σκέψεις σας. Εσείς ανοίγετε νέο διάλογο με τον κύριο Υπουργό. Υπάρχει όμως και ο Κανονισμός.
ΠΑΝΑΓΙΩΤΗΣ ΛΑΦΑΖΑΝΗΣ: 'Ενα δευτερόλεπτο για να ολοκληρώσω, κύριεΠρόεδρε.
Δεν μπορεί η αρχή της διαδοχής να εφαρμόζεται με απόφαση του Διοικητικού Συμβουλίου κατ' επιλογήν της νέας εταιρείας και με αίτηση, υποτίθεται, του εργαζομένου που θα την εξετάσει το Διοικητικό Συμβούλιο. Η αρχή της διαδοχής πρέπει να ισχύσει αυτομάτως. 'Αλλο αν δεν το θέλει ο εργαζόμενος. Αυτά πρέπει να ρυθμιστούν νομίζω, κύριε Υπουργέ. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Βουλγαράκης.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, ζήτησα το λόγο για να κάνω μία σύντομη παρατήρηση στα όσα ελέχθησαν κυρίως για τον ανταγωνισμό, αλλά και για ορισμένα άλλα επιμέρους άρθρα, τα οποία ετέθησαν.
Είναι γνωστό ότι μέχρι τα τέλη της δεκαετίας του 1980 τα 3/4 τηςελληνικής οικονομίας ελέγχονταν άμεσα ή έμμεσα από το κράτος. Αυτό ήταν ούτως ή άλλως ένα πάρα πολύ μεγάλο ζήτημα.
Το ερώτημα στην προκειμένη περίπτωση δεν είναι πώς μία οικονομία θα περάσει από ένα κρατικομονοπωλιακό καθεστώς σ' ένα μονοπωλιακό καθεστώς ιδιωτικού τύπου, διότι η ουσία της οικονομικής παρατήρησης είναι ότι τα μονοπώλια ούτως ή άλλως είναι κακά, δρουν εις βάρος των πολιτών, δρουν εις βάρος των καταναλωτών, των επιχειρηματιών κλπ. Το ερώτημα συνεπώς είναι: έχουν αναπτυχθεί αυτοί οι θεσμοί, οι οποίοι κάθε φορά θα εξισορροπούν την αγορά προς όφελος των επιχειρήσεων, προς όφελος των καταναλωτών;Η θεωρία του άκρατου φιλελευθερισμού δεν επιβεβαιώθηκε ποτέ και πουθενά. Ούτε και κανείς την ισχυρίστηκε ποτέ σοβαρά παρά μόνο ορισμένοι διανοητές, οικονομολόγοι, συγγραφείς. Και αυτό είναι απολύτως γνωστό σε αυτούς οι οποίοι παροικούν την Ιερουσαλήμ.
'Ομως, αν το ΠΑ.ΣΟ.Κ. ελέγχεται στα θέματα αυτά, ελέγχεται διότιαυτό συνέπεσε να διαχειρίζεται τις τύχες της χώρας στην αναγκαστική γι' αυτό μεγάλη μεταστροφή της οικονομίας από το ένα άκρο στο άλλο. Και εδώ ακριβώς είναι τα κενά τα οποία δημιουργήθηκαν, που επέτρεψαν σε μεγάλα κεφάλαια να συγκεντρωθούν και στη συνέχεια τα κεφάλαια αυτά να διαχέονται στο σύνολο της οικονομίας, να δημιουργούν άλλες προϋποθέσεις, οι οποίες κατατείνουν στο να ελέγχουν το οικονομικό σύστημα με πολλούς και διαφορετικούς τρόπους. Αυτό ακριβώς είναι και το περιεχόμενο του ελέγχου, τον οποίον κάνει η Νέα Δημοκρατία.
'Ακουσα με πολύ ενδιαφέρον συναδέλφους από τα υπόλοιπα κόμματα τηςΑντιπολίτευσης να μιλάνε περί διαπλοκής και διαφόρων άλλων τινών.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδροςτης Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)Εκλαμβάνω τις τοποθετήσεις τους, ως ισχυρές και τις θεωρώ πάρα πολύ καλές. Σε λίγες εβδομάδες θα έρθει στην Ολομέλεια ή στο Τμήμα -θα δούμεη πρόταση νόμου της Νέας Δημοκρατίας που κατατέθηκε χθες. Θα δούμε, λοιπόν, εκεί, πέραν των θεωρητικών διακηρύξεων, ποιοι τοποθετούνται, πώς και κατά ποίον τρόπο στα ζητήματα τα οποία ετέθησαν, συγκεκριμένα και με ονοματεπώνυμα.
Κύριε Πρόεδρε, η οικονομία παγκοσμίως μπαίνει σε μια νέα και διαφορετική φάση. Σήμερα πλέον μιλάμε για την οικονομία των δικτύων.  Μιλάμε για τις επιχειρήσεις της νέας οικονομίας. Τελευταία μιλάμε και στην Ελλάδα για το ηλεκτρονικό εμπόριο.
Φοβούμαι ότι και σε αυτά μπαίνουμε πολύ καθυστερημένοι στο χορό καιμε πάρα πολύ μεγάλες στρεβλώσεις. Αυτό το οποίο πρέπει να γίνει και πρέπει να γίνει με τρόπο άμεσο και συγκεκριμένο, είναι μια προσέγγιση, όχι των συνθηκών που σήμερα υπάρχουν με τη συγκεκριμένη πολιτική και οικονομική συγκυρία, αλλά το τι μπορεί να προβλεφθεί, έτσι ώστε να μπορέσει να λειτουργήσει η Ελλάδα στον κόσμο που ξημερώνει με τις προϋποθέσεις που προσπαθούν όλες οι χώρες να εξασφαλίσουν. Γι' αυτό ελέγχεται η Κυβέρνηση και αν ο έλεγχος της Νέας Δημοκρατίας επικεντρώθηκε σε πολύ μεγάλο βαθμό στην Επιτροπή Ανταγωνισμού, είναι διότι σήμερα καθίσταται περισσότερο από σαφές, ότι αυτού του είδους οι ανεξάρτητες διοικητικές αρχές καλούνται να παίξουν τον ενδιάμεσο, τον "κυανόκρανο" του ΟΗΕ ανάμεσα σ' ένα κράτος, το οποίο έχει λόγους πολλές φορές να υπερβαίνει τα εσκαμμένα και σε πολίτες επιχειρηματίες ιδιώτες, που επίσης από τη δική τους πλευρά έχουν λόγους να παρεμβαίνει εξισορροπητικά και να δημιουργεί αυτές τις προϋποθέσεις.
Η παρέμβαση που γίνεται στο άρθρο αυτό είναι προς τη σωστή κατεύθυνση. Δεν αρκεί, όμως, αυτό. 'Οπως και η παρέμβαση που γίνεται στη ΡΑΕ είναι επίσης προς τη σωστή κατεύθυνση, με υποδείξεις της Νέας Δημοκρατίας. Ούτε αυτό, όμως, αρκεί. Χρειάζεται με λίγα λόγια, περισσότερη προσπάθεια στο να μπορέσουν τα θέματα αυτά να έρθουν στις πραγματικές τους διαστάσεις. Και επειδή ο χρόνος δεν μπορεί να περιμένει κανέναν, γι' αυτό και η εμμονή της Νέας Δημοκρατίας.
Ελέχθη από προηγούμενους ομιλητές ότι η Νέα Δημοκρατία συμφωνεί ενδεχομένως με το ΠΑ.ΣΟ.Κ. και δημιουργείται η αίσθηση -τουλάχιστον έτσιτο εξέλαβαν αυτοί- ότι η Νέα Δημοκρατία συμπλέει με την Κυβέρνηση σε σειρά ζητημάτων. Η Νέα Δημοκρατία, κυρίες και κύριοι συνάδελφοι, εκπροσωπεί τα συμφέροντα του ελληνικού λαού έτσι όπως αυτή τα καταλαβαίνει. Και αν τα συμφέροντα αυτά την οδηγούν στο να επιλέξει το άλφα, θα επιλέξει το άλφα. Αν επιλέξει το βήτα, θα επιλέξει βήτα. Αυτό αντιλαμβάνεται η Νέα Δημοκρατία και αυτό κάνει, γιατί η Νέα Δημοκρατία έχει πολύ μεγάλη ιστορία και είναι περήφανη για όλες τις ιστορικές στιγμές της συμβολής της σ' αυτήν τη χώρα. Να ξέρετε ότι αυτά που έλεγε η Νέα Δημοκρατία, εδώ και πάρα πολλές δεκαετίες, είναι αυτά που εξακολουθεί να λέει και σήμερα και που κατά πάσα πιθανότητα θα ισχύουν και στο μέλλον.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, λίγα πράγματα θέλω να τονίσω σε σχέση με τις ανεξάρτητες αρχές και με την πρόταση του Υπουργού.  Συμφωνούμε, αλλά θέλω να επισημάνω για μια ακόμη φορά ότι επειδή το θέμα είναι μείζον και επειδή θα είναι ίσως από εκείνα τα θέματα που θα απασχολήσουν τα πολιτικά πράγματα της χώρας, το επόμενο χρονικό διάστημα δεδομένου ότι η νέα αρχιτεκτονική της ανάπτυξης και στον εθνικό και στον ευρωπαϊκό χώρο μας επιβάλλει να προσεγγίσουμε αυτά τα θέματα και με συνεκτικό πολιτικό τρόπο, αλλά και με φαντασία, μπορεί στο μέλλον να μας ξαναπασχολήσει.
Εγώ θα πρότεινα στον κύριο Υπουργό σε λίγο χρονικό διάστημα να συζητήσουμε στη Διαρκή Επιτροπή, προκειμένου να υπάρχει μια σύνθεση των απόψεων ή εν πάση περιπτώσει πολύ ευρύτερες συναινέσεις από το κόμμα που κυβερνά, έτσι ώστε το σύνολο των κομμάτων να συγκροτούμε μια μακροχρόνια πολιτική για τη δημιουργία και λειτουργία των ανεξάρτητων αρχών.
Τώρα ακούστηκαν τέτοια πράγματα από τα κόμματα της ελάσσονοςαντιπολίτευσης. Ειπώθηκε από τον κ. Λαφαζάνη για παράδειγμα ότι λυπάται για τη συναίνεση. Η προσωπική μου άποψη είναι ότι μάλλον αδικεί το κόμμα του ή τον ίδιο, διότι ο Συνασπισμός ήταν ένα κόμμα που αρκετές φορές μίλησε για συναίνεση με τους δικούς του όρους, ωστόσο όμως, όταν γίνεται μια συναίνεση δεν μπορεί κάποιος να λυπάται, αν δεν τεκμηριώνει ακριβώς και με απόλυτο και σαφή τρόπο τη διαφωνία του.
Είπε και κάτι άλλο ο κ. Λαφαζάνης ότι η Κυβέρνηση στηρίζεται και στηρίζει τη διαπλοκή. Αυτή είναι μεγάλη κουβέντα. Και όταν λέγεται από έναν Κοινοβουλευτικό Εκπρόσωπο, θα πρέπει να τεκμηριώνεται.
Θεωρώ ότι το θέμα της διαπλοκής είναι ένα θέμα, που και από τη μεριά της ελάσσονος αντιπολίτευσης και από την πλευρά της μείζονος αντιπολίτευσης, αναδεικνύεται με έναν τρόπο, κατά την ταπεινή μου άποψη, πολιτικά απερίσκεπτο, δεδομένου ότι αρκετές φορές λέγεται χωρίς να διατυπώνονται απόψεις και αρκετές φορές δημιουργούμε ένα πλέγμα ενοχής για όποιον σ' αυτήν τη χώρα αναπτύσσεται.
ΑΡΙΣΤΟΤΕΛΗΣ ΠΑΥΛΙΔΗΣ: Εσείς τι λέτε;ΡΟΒΕΡΤΟΣ ΣΠΥΡΟΠΟΥΛΟΣ: Για όποιον σ' αυτήν τη χώρα αναπτύσσεται, τουδημιουργούμε ένα πλέγμα ενοχής.
Πιστεύω ότι το θέμα είναι ιδιαίτερα σοβαρό. Θα πρέπει να το αντιμετωπίσουμε με υπευθυνότητα και δεν μπορεί να είναι στη φαρέτρα μιάς περιστασιακής αντιπολιτευτικής τακτικής.
'Ενα από τα κρίσιμα ζητήματα που φαίνεται να αναδεικνύεται και ως ιδεολογικό ζήτημα είναι το κατά πόσον το δημόσιο μπορεί να είναι ή όχι επιχειρηματίας. Η εκτίμησή μας είναι ότι διαχρονικά το ΠΑ.ΣΟ.Κ. από το 1974 -όχι μόνο από το 1981 και μετά- μέχρι σήμερα, προσέγγισε αυτό το θέμα, πάντα επίκαιρα και προσαρμόζοντας τη θέση του με ένα και μοναδικό στόχο, την περιφρούρηση των συμφερόντων του δημοσίου και ταυτόχρονα τη περιφρούρηση των συμφερόντων της οικονομίας και του καταναλωτή. Και εξηγούμαι γι' αυτό.
Η Νέα Δημοκρατία κυβέρνησε από το 1990 μέχρι το 1993. Το χρονικόδιάστημα είναι πρόσφατο και βέβαια ήταν ένας χρόνος που λειτουργούσε προκλητικά απέναντί της για αναδιαρθρώσεις στον ιδιωτικό τομέα της οικονομίας. Η μοναδική αναδιάρθρωση που έκανε ήταν η σημαντική αναδιάρθωση της τριτοκοσμικής ιδιωτικοποίησης της ΕΑΣ. Αυτήν έκανε. Και βέβαια βύθισε ακόμα πιο πολύ, οξύνοντας τα προβλήματα βιωσιμότητας μιας σειράς μεγάλων επιχειρήσεων που μετά την πετρελαϊκή κρίση κλπ., είχαν έντονα προβλήματα διαρθρωτικής προσαρμογής.
Ποια ήταν η πρωτοβουλία της Νέας Δημοκρατίας για διαρθρωτικέςπροσαρμογές στις μεγάλες βιομηχανικές μονάδες που είχαν υπαχθεί στον Οργανισμό Ανασυγκρότησης Προβληματικών Επιχειρήσεων και σωστά είχαν υπαχθεί από το ΠΑ.ΣΟ.Κ. τότε, γιατί αυτή η περιστασιακή ένταξη και η για μια δεκαετία διαρθρωτική προσαρμογή, διαφύλαξε και τα συμφέροντα του δημοσίου και τα συμφέροντα των εργαζομένων και του ελληνικού λαού;(Στο σημείο αυτο την Προεδρική 'Εδρα καταλαμβάνει ο Πρόεδρος τηςΒουλής κ. ΑΠΟΣΤΟΛΟΣ ΚΑΚΛΑΜΑΝΗΣ)Το ΠΑ.ΣΟ.Κ. ήταν αυτό που πήρε το πολιτικό βάρος της διαρθρωτικήςπροσαρμογής για όλες αυτές τις μεγάλες επιχειρήσεις είτε λέγεται "ΠΕΙΡΑΙΚΗ-ΠΑΤΡΑΙΚΗ" είτε λέγονται ναυπηγεία είτε οτιδήποτε άλλο. Και βέβαια το έκανε με υπευθυνότητα, με διαφάνεια, διασφαλίζοντας πλήρως τα συμφέροντα του δημοσίου και τα συμφέροντα των εργαζομένων στις επιχειρήσεις αυτές και τα συμφέροντα του καταναλωτή.
Η διαχρονική προσαρμογή του ΠΑ.ΣΟ.Κ. σε θέματα που αφορούν την εμπλοκή του δημοσίου στον επιχειρηματικό τομέα, είναι αναφαίρετο ιδεολογικό και πολιτικό του προνόμιο και θέμα.
Το 1989 με το 1990, αγαπητοί συνάδελφοι, δεν διαφέρει ένα χρόνο, αλλά διαφέρει έναν αιώνα. Και βέβαια άκουσα και τον εκπρόσωπο του Κ.Κ.Ε. να μιλάει λέγοντας ότι μόνο το δημόσιο μπορεί να είναι επιχειρηματίας. ΣΠΥΡΙΔΩΝ ΣΤΡΙΦΤΑΡΗΣ: Παραποιείτε αυτά που είπα.
ΡΟΒΕΡΤΟΣ ΣΠΥΡΟΠΟΥΛΟΣ: 'Η σχεδόν μόνο το δημόσιο.
ΣΠΥΡΙΔΩΝ ΣΤΡΙΦΤΑΡΗΣ: Ούτε αυτό είπα.
ΡΟΒΕΡΤΟΣ ΣΠΥΡΟΠΟΥΛΟΣ: 'Η περίπου αυτό είπατε.
ΣΠΥΡΙΔΩΝ ΣΤΡΙΦΤΑΡΗΣ: Ούτε αυτό είπα. Επιτέλους σταματήστε ναπαραποιείτε αυτά που λέμε.
ΡΟΒΕΡΤΟΣ ΣΠΥΡΟΠΟΥΛΟΣ: Αυτό καταλάβαμε.
Θέλω, λοιπόν, να πω το εξής: Είναι δικαίωμα του Κ.Κ.Ε. να πιστεύει ότι τα πάντα πρέπει να είναι κρατικά. Ακόμα όμως και εκεί που είναι κρατικά, ή εκεί που ελέγχονται από την Κυβέρνηση, όπως π.χ. στις όποιες δημόσιες υπηρεσίες, εκεί επιχειρεί να πει ότι η λειτουργία των δημοσίων οργανισμών και επιχειρήσεων ή η λειτουργία των εργαζόμενων είναι ταυτισμένη με τις σκοπιμότητες της Κυβέρνησης.
Εν πάση περιπτώσει, απαντώ στο μείζον θέμα. Τα πράγματα σαφώς έχουνδιαφοροποιηθεί. Μία σειρά οργανισμοί και επιχειρήσεις καλούνται να κινηθούν με τους όρους ενός ανταγωνισμού που είναι πολύ ευρύτερος. Με αυτήν την πραγματικότητα πρέπει να προσαρμοστούμε και η προσαρμογή σ' αυτήν την πραγματικότητα επιβάλλει την προσεκτική συμμετοχή του δημοσίου σ' αυτές τις επιχειρήσεις και την προσεκτική απεμπλοκή του δημοσίου όταν το ίδιο το δημόσιο αναδεικνύεται ανίκανο μέσα απο τις δομές του να προσδιορίσει πολιτικές που θα υπηρετούν το συμφέρον της εθνικής οικονομίας των εργαζομένων, των καταναλωτών, δεδομένου ότι αδήριτες εξελίξεις επιβάλλουν νέους τρόπους διοίκησης και νέους τρόπους επιχειρηματικής αντίδρασης που το δημόσιο δεν μπορεί να επιφέρει.
Το ΠΑΣΟΚ και η Κυβέρνηση έχει αναλάβει την πολιτική ευθύνη καιεπιδεικνύει το πολιτικό θάρρος να προωθεί από το 1994 μια βαθιά διαρθρωτική πολιτική με τομές, με ρήξεις, με προβλήματα. Βέβαια με τους στέρεους αρμούς διαλόγου και επικοινωνίας που έχουμε και με το λαϊκό κίνημα και με τους εργαζόμενους να είστε σίγουροι ότι αυτός ο δρόμος είναι ένας δρόμος που γίνεται σε απόλυτη σχέση με τις ευρύτερες λαϊκές μάζες, με τους εργαζόμενους. Ο δρόμος που ακολουθούμε είναι ένας δρόμος που διαλεκτικά συντίθεται με όλους εκείνους που τους αφορούν αυτές οι αλλαγές.
Θέλω να κλείσω, κύριε Υπουργέ, λέγοντας και για το θέμα των ανεξάρτητων διοικητικών αρχών. Θα συμφωνήσω με την πρότασή σας. 'Ομως, θέλω να επισημάνω κάτι. Στην ανεξάρτητη διοικητική αρχή όπως συγκροτείται υπάρχουν δύο κοινωνικές ομάδες. Οι ομάδες των εργοδοτών που εκπροσωπούνται από το ΣΕΒ, από τη Γενική Συνομοσπονδία Επαγγελματοβιοτεχνών και από τους εμπόρους που αυτοί εκπροσωπούν συμφέροντα, που πράγματι με πάρα πολύ φερέγγυο τρόπο πρέπει να καταθέσουν τις απόψεις τους στην Επιτροπή Ανταγωνισμού, δεδομένου ότι η λειτουργία τους αφορά το μέλλον των επιχειρήσεων που εκπροσωπούν. Ταυτόχρονα, όμως, στην ίδια επιτροπή πρέπει να εκπροσωπούνται και οι καταναλωτές. Η αρχική σας πρόταση επιφόρτωσε εσάς με την πολιτική ευθύνη να συνθέσετε αυτές τις δύο παραμέτρους και να ορίσετε ενδεχομένως δύο ή τρεις από αυτούς που θα σας πρότειναν οι εργοδοτικοί φορείς και άλλους που θα σας πρότειναν οι φορείς των καταναλωτών, που κατά τεκμήριο σ' αυτήν τη φάση εκπροσωπούνταιαπό τα Ινστιτούτα, αλλά οι πιο φερέγγυοι εκφραστές των καταναλωτών είναι οι κορυφαίες συνδικαλιστικές οργανώσεις.
Τώρα, δημιουργείτε τις προϋποθέσεις αυτήν την ευθύνη να την πάρει ηΟΚΕ, όπως είπατε στην πρωτολογία σας. Ελπίζω ότι θα το πράξει. Πάντως θέλω να επισημάνω ότι το θέμα ίσως να το ξανασυζητήσουμε στην πορεία και θα πρέπει να το ξαναδούμε και να παγιώσουμε έτσι μία πολιτική η οποία να είναι πολύ ευρύτερη από την πολιτική που θα εφαρμόζει η Κυβέρνηση. Να είναι μία πολιτική που να εκφράζει ευρύτερα το Κοινοβούλιο.
Προσωπικά εκτιμώ ότι οι καταναλωτές, οι χρήστες και η φερέγγυα έκφραση αυτών των απόψεων σ' αυτές τις επιτροπές είναι αυτή που κατά κύριο λόγο θα πρέπει να εγγυώνται τη σωστή λειτουργία των ανεξάρτητων αρχών. Ευχαριστώ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ως συμβολική εκδήλωση της ευαισθησίας της Βουλής των Ελλήνων και ολόκληρου του Ελληνικού λαού και καταδίκης της τρομοκρατίας, η οποία έχει βλάψει σε μεγάλο βαθμό έως τώρα τη χώρα μας, σας καλώ να τηρήσουμε ενός λεπτού σιγή στην μνήμη των θυμάτων της.
(Στο σημείο αυτό όρθιοι όλοι οι Βουλευτές τηρούν ενός λεπτού σιγή)Ευχαριστώ.
Ο κύριος Υπουργός Ανάπτυξης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ, κύριεΠρόεδρε.
Ανέφερε ο ομιλητής της Νέας Δημοκρατίας το θέμα του τουρισμού,ιδιαίτερα στη Σάμο. 'Οπως είχα την ευκαιρία να πω και όταν επισκέφθηκα τη Σάμο, η ελληνική πολιτεία θα λάβει όλα τα δέοντα μέτρα, έτσι ώστε η οικονομική ζωή της Σάμου να επανέλθει ταχύτατα στην οικονομική και κοινωνική δραστηριότητα που είχε πριν πληγεί από τις εκτεταμένες πυρκαγιές. 'Ηδη έχουμε ξεκινήσει μία σειρά από πρωτοβουλίες για τη στήριξη όλων των οικονομικών δραστηριοτήτων που επλήγησαν στο χώρο της γεωργίας, στο χώρο των εμπορικών δραστηριοτήτων, στο χώρο ακόμα και της διαβίωσης -γιατί υπάρχουν και τέτοια φαινόμενα, που επλήγη το σπίτι πολλών ανθρώπων. Φυσικά και στον τομέα του τουρισμού, ο οποίος αποτελεί μία σημαντική δραστηριότητα για ολόκληρο το νησί. Και αυτό θα το πράξουμε όχι μόνο διαλύοντας τις υπερβολές με τις οποίες διογκώθηκε ο κίνδυνοςγια τους επισκέπτες, αλλά και επίσης με μια σειρά από άλλα θετικά μέτρα. Μέτρα τα οποία εκτείνονται από την υποστήριξη των τουριστικών επιχειρήσεων, την ενθάρρυνση των επισκεπτών στο νησί είτε μέσω προορισμού του κοινωνικού τουρισμού είτε με άλλα μέτρα έτσι ώστε πολύ γρήγορα να επανακάμψει πλήρως και ο τουρισμός, αλλά και κάθε άλλη οικονομική δραστηριότητα στο νησί.
Αυτά θα ανακοινωθούν πολύ σύντομα, μετά την πλήρη κατάσβεση τηςφωτιάς η προσπάθεια για την οποία βαδίζει σε ένα πολύ καλό δρόμο και αφού εντοπισθουν και καταγραφούν όλες οι γενόμενες ζημιές.
Επιτρέψτε μου να πω ορισμένα θέματα τώρα για το συζητούμενο νομοσχέδιο. Αναφέρθηκε και πάλι το θέμα των επιχειρήσεων, τωνσυμφερόντων και της διαπλοκής από διάφορα κόμματα. Εδώ θα πρέπει νομίζω να είμαστε απόλυτα ξεκάθαροι, ότι όλα αυτά τα ζητήματα θα πρέπει να αντιμετωπίζονται σε ένα πλαίσιο διοικητικής διαφάνειας και οικονομικής αποτελεσματικότητας. Και νομίζω ότι όλοι θα πρέπει να αναγνωρίσουμε ότι σε αυτό το ζήτημα η Κυβέρνηση του ΠΑ.ΣΟ.Κ., πήρε πολλές πρωτοβουλίες τα περασμένα χρόνια και αν χρειασθει θα πάρει και άλλες. Και σε όλες αυτές τις πρωτοβουλίες υπήρξε θεσμική απουσία της Αξιωματικής Αντιπολίτευσης. (Στο σημείο αυτό την Προεδρική 'Εδρα καταλαμβάνει ο Γ' Αντιπρόεδροςτης Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)Σας είχαμε καλέσει πριν απο χρόνια να εκφράσετε την άποψή σας για το πλαίσιο των κρατικών προμηθειών. Απουσιάσατε. Και νομίζω ότι αυτά τα ζητήματα αντιμετωπίζονται με θεσμικές πρωτοβουλίες και θεωρώ ότι το σημερινό νομοσχέδιο αποτελεί μία τέτοια σημαντική πρωτοβουλία διότι προϋπόθεση της διαφάνειας και της αποτελεσματικότητας είναι η ύπαρξη συνθηκών ανταγωνισμού σε μία οικονομία.
Επίσης, πρέπει να λύσουμε και το θέμα των μεγάλων επιχειρήσεων, ένα θέμα το οποίο έθεσε ο εκπρόσωπος του Κομμουνιστικού Κομματος Ελλάδος ανησυχώντας για τη τύχη των μικρών επιχειρήσεων.
Κατ' αρχήν οι μεγάλες επιχειρήσεις σε πάρα πολλούς τομείς χρειάζονται να είναι μεγάλες για να επιβιώσουν. Αυτό το οποίο θα πρέπει να κοιτάμε είναι εάν καταχρώνται της δεσπόζουσας θέσης, την οποία έχουν σε μία αγοράκαι δεν αφήνουν τον ανταγωνισμό να λειτουργήσει. Εάν, όμως, υπάρχει ανάγκη οι επιχειρήσεις που δραστηριοποιούνται σε ορισμένους τομείς να έχουν μεγάλο μέγεθος διότι μόνο έτσι μπορεί να είναι διεθνώς ανταγωνιστικές ή μπορεί να κάνουν τις απαιτούμενες επενδύσεις, αυτό είναι κάτι το οποίο θα ενθαρρύνεται. Και γι' αυτό άλλωστε το λόγο η οικονομική πολιτική εκτός από τα θέματα ελέγχου της ανταγωνιστικής συμπεριφοράς των επιχειρήσεων, θέτει παράλληλα και μία σειρά κινήτρων για συγχωνεύσεις, αρκεί βεβαίως και πάλι να μην οδηγούμεθα σε καταχρηστική συμπεριφορά. Συμφωνώ με διαπιστώσεις που έγιναν για την ανάγκη να περάσει ηελληνική οικονομία στο σύγχρονο περιβάλλον, των δικτυώσεων, του ηλεκτρονικού εμπορίου. Και θεωρώ ότι έχουν γίνει πολύ σημαντικά βήματα στην κατεύθυνση αυτή. Σας πληροφορώ επίσης ότι ένα πολύ μεγάλο μέρος, το μεγαλύτερο μέρος του τρίτου Κοινοτικού Πλαισίου Στήριξης θα κατευθυνθεί στην τόνωση της ανταγωνιστικότητας και της τεχνολογικής ικανότητας των επιχειρήσεων. Διότι πιστεύουμε ότι μέσω αυτών των τρόπων είναι δυνατόν να αυξηθεί η απασχόληση, να παραχθούν νέα προϊόντα και νέες υπηρεσίες στην ελληνική οικονομία.
Κατά τα άλλα οφείλω να καλωσορίσω την αποκήρυξη του νεοφιλελευθερισμού που έγινε από τον ομιλητή της Αξιωματικής Αντιπολίτευσης, όπως επίσης να καλωσορίσω ορισμένες διατυπώσεις, έστω και με υπαινικτικό τρόπο, υπέρ του ανταγωνισμού των επιχειρήσεων που διατυπώθηκαν από τον ομιλητή του Κομμουνιστικού Κόμματος Ελλάδος.
Και πρέπει να πούμε όλοι ότι φαίνεται να διαμορφώνεται από πολλέςπλευρές μία συναίνεση σε ορισμένες βασικές επιδιώξεις της οικονομικής πολιτικής. Και νομίζω ότι με αυτό κάτι καλό προοιωνίζεται για την ελληνική οικονομία.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε τον κύριο Υπουργό.
Ο κ. Παυλίδης έχει το λόγο για πέντε λεπτά ακριβώς.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, εκτός χρόνου, κάποια στιγμή να θέσετε θέμα ποιος είναι ο ρόλος των Κοινοβουλευτικών Εκπροσώπων εδώ στην Αίθουσα, διότι ακούγοντας προηγουμένως τον εκπρόσωπο του ΠΑ.ΣΟ.Κ.  διερωτώμαι τελικώς ποιος είναι με ποιον. 'Οταν μάλιστα υπάρχει Υπουργός ο οποίος στηρίζει νομοσχέδιο, κύριε Υπουργέ, κανένας άλλος δεν ομιλεί για το νομοσχέδιο εκ μέρους της Κυβερνήσεως παρά εσείς. Κοινοβουλευτικός Εκπρόσωπος, σας λέμε εμείς οι παλαιότεροι, δεν χρειάζεται τότε. Οι Βουλευτές μπορεί να έχουν ανεξάρτητη γνώμη, αλλά ο Κοινοβουλευτικός Εκπρόσωπος της Πλειοψηφίας δεν εκπροσωπεί κανέναν. Ο Κοινοβουλευτικός Εκπρόσωπος χρειάζεται για τη μειοψηφία. Γι' αυτό βλέπετε και οι Βρετανοί τους αποκαλούν, κύριε Πρόεδρε, whip, minority whip, για εσάς τους αμερικανοσπουδασμένους. Μαστίγιο! Ποιος μαστιγώνει; Η Αντιπολίτευση την Κυβέρνηση διά του εκπροσώπου της. Κλείνει η παρένθεση  εδώ.
Πάμε τώρα σε εσάς, κύριε Υπουργέ: Ανταγωνισμό; Ειλικρινώς θέλετε ανταγωνισμό εσείς, κύριε Υπουργέ; Για τους τύπους μόνον! Εσείς μέσα σας έχετε έναν καταπιεσμένο κομμουνιστάκο παλαιού τύπου. Αυτοί είσθε! Και ο πρώτος που τον έχει, ξέρετε, είναι ο Πρόεδρος της Κυβέρνήσεώς σας, κατά δήλωση μάλιστα του μακαρίτη του Κουτσόγιωργα. Κάποια άλλη φορά θα σας διηγηθώ τι μας είπε ο μακαρίτης ενώ εξητάζετο στην επιτροπή σκανδάλου Κοσκωτά. Μάρτυς ο Θεόδωρος Αναγνωστόπουλος. Κλείνει και αυτή η παρένθεση. Κομμουνιστοφέρνετε! Θέλετε ανταγωνισμό; Αναπτύξτε τον. Ρίξτε μιαματιά στο λιμάνι του Πειραιά. Ακτοπλοϊα. 'Εχουμε ανταγωνισμό; Αν θέλετε βάλτε χέρι εκεί. Τολμάτε; Μπα! Και δεν το θέλετε κιόλας. 'Αλλωστε μέσα στα σπλάχνα σας είναι οι μικροκομμουνιστίζοντες. Συνάδελφός σας π.χ., στην Κυβέρνηση, στο Υπουργείο που κατέχει η προκάτοχός σας σήμερα, και τέως δήμαρχος στο νησί μου. Ακούτε καμώματα! Καϊσερλής λέγεται μη ψάχνετε: Μαρίνα Δημοτική. Λατομείο δημοτικό. Αυτοκίνητα, Αστικά Λεωφορεία, δηλαδή, δημοτικά. Τεχνική εταιρεία δημοτική, κατασκευών πάσης φύσεως. Εχάθησαν οι εργολάβοι. Δεν υπάρχουν εργολάβοι στην Κω. Τους δρόμους τους κάνει ο δήμος, το κτίριο του ΙΚΑ ο δήμος. Ούτε καν υποβάλλονται προσφορές. Ραδιόφωνο και τηλεόραση Δημοτική. Κινηματογράφος δημοτικός, κύριοι συνάδελφοι, και καφενείο δημοτικό στην κεντρική πλατεία. Ποιος; Μέλος της Κυβερνήσεως του ΠΑ.ΣΟ.Κ. Αυτή είναι ηνοοτροπία σας και μου μιλάτε τώρα για ανταγωνισμό; Μικροκομμουνιστάκοςπαλαιού τύπου εγκατεστημένος στα πολιτικά σπλάχνα σας.                    ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μετά τον κρατικόκαπιταλισμό, περνάμε στο δημοτικό καπιταλισμό.
ΑΡΙΣΤΟΤΕΛΗΣ ΠΑΥΛΙΔΗΣ: Γελάτε; Τα παίρνετε όλα στο σορολόπ, όπως έχετε πάρει και την περιουσία του ΕΟΤ, την περιουσία μας. Μας καταδικάσατε στην τουριστική στασιμότητα. Ανεύθυνοι.
Δεν μου λέτε, κύριε Υπουργέ, τρενάκι δικό σας είναι η περιουσία του λαού και την πηγαίνετε πότε στα ακίνητα του ΕΟΤ, με κρατική, δημοσία ή άλλη μορφή και πότε την παρατάτε στο έλεος του κόσμου; Δεν έχει κόστος αυτό για εσάς τους οικονομολόγους; Τι κάνετε σήμερα και μας το παρουσιάζετε σαν θρίαμβο; Τόσα χρόνια τι έγινε αυτή η περιουσία; Εάν ήταν δικό σας περιουσιακό ιδιωτικό στοιχείο θα το είχατε έτσι το γκολφΑφάντου, θα είχατε έτσι την Καλλιθέα; Σοβαρά μου το λέτε; Είναι πολύ μικρός ο τόπος και ξέρουμε πως συμπεριφέρεται ο καθένας σας. Και σήμερα θριαμβολογείτε για ποιο λόγο; Γιατί θριαμβολογείτε σήμερα; 'Ο,τι έγινε μέχρι σήμερα δεν έχει κόστος δηλαδή; Ποιος τα πληρώνει αυτά; Το γεγονός ότι η εταριεία του καζίνο της Ρόδου δεν έχει προχωρήσει -όπως υποχρεούται-στην πραγματοποίηση ούτε μιας δραχμής επενδύσεων από τα 20 δις που η σύμβαση προβλέπει, δεν σας ανησυχεί; Αδιαφορείτε ή μάλλον κάνετε ότι γράφει Εφημερίδα της Ρόδου την 1η Ιουλίου, σε πλαίσιο μάλιστα με τίτλο "ποιός δουλεύει ποιον..." "Δουλεύετε" την κοινωνία, κύριε Υπουργέ Αναπτύξεως.
Επιχείρησα να είμαι και εγώ γλυκύτερος απ' ό,τι είμαι σήμερα ομιλώναπό του Βήματος της Βουλής χθες.
Αλλά δεν πάει παραπέρα. Να μας κάνετε και μάθημα περί ανταγωνισμού και να μας δείχνετε και το δάχτυλο. Νισάφι!Σας ερωτώ: Κόστος δεν έχει αυτό που κάνατε; Καταδικάζετε την Ελλάδα να είναι ο προορισμός των πιο φτωχών τουριστών που έχει η Ευρώπη. Τα επιδόματα ανεργίας αντί να τα φάνε στη χώρα τους έρχονται να τα φάνε εδώ και τους περισσεύουν κιόλας. Τους επιδοτούμε, κύριοι συνάδελφοι! Μην ακούτε τα νούμερα περί αφίξεων τουριστών και χαίρεσθε. Η πραγματικότητα είναι τελείως διαφορετική και η κατάσταση θλιβερά.
Πηγαίνετε μια βόλτα στις τουριστικές περιοχές αυτές τις μέρες να δείτε τι γίνεται. Αναπτύσσεται ανταγωνισμός, κύριε Υπουργέ, με το σύστημα των κλαμπς στις τουριστικές μονάδες; Μπορώ να ανταγωνιστώ εγώ, ο ξενοδόχος που μπήκα με τη δική σας ευλογία -κακιά να είναι η ώρα- στονν. 1262 και μου παίρνετε τώρα και το ξενοδοχείο με τα εγκληματικά "πανωτόκια";Από τη μια ο ανύπαρκτος ανταγωνισμός, από την άλλη το έγκλημα των πανωτοκίων που το βλέπετε και κάθεσθε απαθείς, ποιος ανταγωνισμός στον τουρισμό; Είσθε επιπόλαιοι, ανεύθυνοι!Μας φέρνετε σήμερα την περί της τουριστικής εκπαιδεύσεως τροπολογία. Μα είναι η εκπαίδευση θέμα που αντιμετωπίζεται με τροπολογία που κατατίθεται μετά την έναρξη συζητήσεως του νομοσχεδίου σας, δηλαδή μόλις σήμερα, κύριε Υπουργέ; Φέρτε νόμο και κάντε κι εσείς ανωτατοποίηση της τουριστικής εκπαιδεύσεως. 'Αμα δεν μπορεί η Ελλάδα να κάνει ανωτάτη σχολή τουριστικής εκπαιδεύσεως ποιος μπορεί, το Αμπουντάμπι; Και κάντε την στο Πανεπιστήμιο του Αιγαίου, στη Ρόδο, ώστε να κάνουμε και εξαγωγή τουριστικών γνώσεων, όχι να πηγαίνουν τα παιδιά μας σε κολέγια στο εξωτερικό. Το αντέχετε εσείς ακόμα αυτό; Η τουριστική Ελλάδα να σπουδάζει και στην Ελβετία; Εδώ σας θέλω να κάνετε επεμβάσεις!'Ερχεσθε εδώ, μας κάνετε τον καθηγητή, μας διδάσκετε περί ελευθέρου ανταγωνισμού. Ποιοι εσείς; Και μάλιστα στο Κοινοβούλιο; Ας τα λέτε στα πάνελς και στις τηλεοράσεις με όποιους συνομιλείτε εκεί, αλλά στο Κοινοβούλιο;'Ερχεστε τώρα, κύριε Υπουργέ, και μας μιλάτε για ελέγχους στα καζίνο.  Λέτε: "Κύριε Παυλίδη, καλά μας είπατε τα περί ελέγχων". Μα εσείς φέρατε νόμο εδώ και ισοπεδώσατε όλους τους ελέγχους. Ποιος ελέγχεται στη Δημόσια Διοίκηση; Κανένας σας. Το έχετε κάνει τσιφλίκι σας και έχετε μεταδώσεικαι αυτήν την αντίληψη του τσιφλικά σε όλους. Και καλά σας τα είπε και ο Εκπρόσωπος του Κομμουνιστικού Κόμματος.
Σε δισεκατομμύρια ανέρχεται η αξία των τουριστικών δημοσίων κτημάτων και δεν ξέρετε και ποια είναι. Το περάσατε στο ντούκου ότι υπάρχει διάταξη στο νομοσχέδιό σας. που λέει: "Ο ΕΟΤ μέσα σε δυο μήνες θα σας πληροφορήσει ποια είναι η περιουσία του". Μα είναι σοβαρά πράγματα αυτά; Δεκαοχτώ χρόνια γκοβέρνο, ο ΕΟΤ δικός σας, αλλάξατε είκοσι γενικούςγραμματείς και δεν ξέρετε ποια είναι η περιουσία του; Να πατήσετε το κουμπί για να σας τη φέρουν τώρα αμέσως. Αυτοί είσθε! Και μετά μας λέτε τα περί ανταγωνισμού, τα περί τουριστικής αναπτύξεως και άλλων παρομοίων. Και να ήθελα να ψηφίσω το νομοσχέδιο δεν με αφήνετε. Δεν με αφήνετε!Ελάτε μια βόλτα στα Δωδεκάνησα να δούμε τι έχετε κάμει εκεί. Από το1992 βάλαμε μπροστά τις μαρίνες. Ούτε μια δεν έχετε τελειώσει. 'Αντεκάντε τουρισμό έτσι. Να πάμε μια βόλτα στην Τουρκία απέναντι; Πηγαίνετε τώρα που έχετε αυτά τα αλισβερίσια με τις εορτές. Πηγαίνετε να δείτε τι γίνεται.
Είπατε για το τρίτο Κοινοτικό Πλαίσιο Στήριξης. Μα ακόμα δεν έχετεενημερώσει τους εκπροσώπους σας -και είναι εκπρόσωποί σας οι περιφερειάρχες- τι διαθέτετε, πού θα πάνε, ποιο έργο οριστικά θα χρηματοδοτηθεί τί επί τέλους, θα γίνει μέσα στο σπίτι μας, στο νομό μας. ΠΡΟΕΔΡΕΥΩΝ (Κωνσταντίνος Βρεττός): Κύριε Παυλίδη, παίζονται οικαθυστερήσεις. Μην επιχειρείτε να βάλετε γκολ τώρα. Αφήστε το.
ΑΡΙΣΤΟΤΕΛΗΣ ΠΑΥΛΙΔΗΣ: Καλά να μη σας στεναχωρήσω, κύριε Πρόεδρε. Σταματώ εδώ. Αλλά μένω με ένα πράγμα στο μυαλό μου.
ΠΡΟΕΔΡΕΥΩΝ (Κωνσταντίνος Βρεττός): Πείτε το.
ΑΡΙΣΤΟΤΕΛΗΣ ΠΑΥΛΙΔΗΣ: Οι πρακτικές του Υπουργείου Ανάπτυξης, επιπόλαιες και έτσι δεν με αφήνουν να το ψηφίσω και λυπούμαι παράλληλα, βαθύτατα, γιατί η μεγάλη υπόθεση του τουρισμού είναι στα χέρια σας, κύριε Υπουργέ, και δυστυχώς χωρίς ίχνος μακρόπνοης Τουριστικής Πολιτικής. ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε τον κ. Παυλίδη.
Η Υφυπουργός Ανάπτυξης κ. Αποστολάκη έχει ζητήσει το λόγο για πέντελεπτά.
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Κυρίες και κύριοι Βουλευτές, θα ήθελα να αναφερθώ στο άρθρο 4 που ρυθμίζει τα θέματα διδάκτρων σχολείων και ιδιωτικής εκπαίδευσης και να κάνω μερικά σχόλια στις κρίσεις που ακούστηκαν από τους εκπροσώπους τόσο της μείζονος όσο και της ελάσσονος Αντιπολίτευσης, κρίσεις που εκκινούν βέβαια από τελείως διαφορετική αφετηρία.
Ο κ. Παπαθανασίου από την πλευρά της Αξιωματικής Αντιπολίτευσης αναρωτήθηκε γιατί δεν προχωρήσαμε σε μια συμφωνία κυρίων και εξέφρασε τη βεβαιότητα ότι η ρύθμιση αυτή έχει ως κίνητρο και ως αφετηρία τον έλεγχο και τη συγκράτηση των τιμών στο πλαίσιο της αντιπληθωριστικής πολιτικής της Κυβέρνησης.
Θα ήθελα εδώ να δώσω τις εξής απαντήσεις. Πρώτον, το ΥπουργείοΑνάπτυξης προτού προχωρήσει στη συγκεκριμένη του απόφαση ακολούθησε έναν εκτενέστατο γύρο επαφών και συνομιλιών με όλους τους εκπροσώπους που καλύπτουν το χώρο της ιδιωτικής εκπαίδευσης. Προηγήθηκαν συνομιλίες και επαφές με το Σύνδεσμο των Ιδιοκτητών Ιδιωτικών Εκπαιδευτηρίων, με το Σύνδεσμο Ιδιοκτητών Ινστιτούτων Επαγγελματικής και Τεχνικής Κατάρτισης και Εκπαίδευσης καθώς επίσης και με τον Σύνδεσμο Ιδιοκτητών Φροντιστηρίων Ξένων Γλωσσών και των λοιπών φροντιστηρίων.
Η στάθμιση ενός κοινωνικού αγαθού νομίζω ότι υπαγορεύει και τον τρόπο της κανονιστικής ρύθμισης. Φαντάζομαι ότι εδώ όλο το Τμήμα συμφωνεί, ότι η εκπαίδευση, η παιδεία είναι ένα κοινωνικό αγαθό μείζονος σημασίας στο οποίο η Κυβέρνηση οφείλει να ενσκύψει με ιδιαίτερη ευαισθησία και ενδιαφέρον. Το γεγονός αυτό δικαιολογεί την εν λόγω ρύθμιση, η οποία εντάσσεται στη γενικότερη κοινωνική πολιτική της Κυβέρνησης στην προστασία του γενικού συμφέροντος και όχι περιοριστικά, όπως θελήσατε να το υποβαθμίσετε στην οικονομική μας πολιτική και στην αντιπληθωριστική μας πολιτική.
Είναι υποχρέωση της Κυβέρνησης με τις ρυθμίσεις της και τις παρεμβάσεις της να καθιστά προσιτή την ιδιωτική εκπαίδευση για το σύνολο των πολιτών που επιθυμούν για λόγους στους οποίους αναφέρθηκαν και άλλοι συνάδελφοι και που δεν αφορούν μόνο το επίπεδο της παρεχόμενης εκπαίδευσης από τα δημόσια σχολεία, να έχουν τη δυνατότητα πρόσβασης στα ιδιωτικά εκπαιδευτήρια. Αυτός ήταν ο κύριος στόχος και το κίνητρό μας. Για το λόγο αυτό, ακριβώς επειδή αποτελεί ένα κοινωνικό αγαθό ύψιστηςστάθμισης, όπως διαπιστώσατε η ρύθμιση είναι τέτοια, ώστε να προβλέπει σαφέστατες κυρώσεις και μηχανισμούς για την επιβολή των κυρώσεων αυτών. Απαντώ εδώ στις αιτιάσεις και τις επικρίσεις που ακούστηκαν από τηνπλευρά της ελάσσονος Αντιπολίτευσης, η οποία έσπευσε να συνηγορήσει και να ομολογήσει τη θετική κατεύθυνση στην οποία κινείται η ρύθμιση,επισημαίνοντας απλώς ότι δεν τηρείται.
Εδώ θέλω να απαντήσω ότι οι μηχανισμοί του Υπουργείου Ανάπτυξης του τομέα εμπορίου έχουν λάβει συγκεκριμένες εντολές για την πραγματοποίηση των ελέγχων αυτών. Τα πορίσματα που έρχονται στο γραφείο μου μέχρι στιγμής είναι ικανοποιητικά και καλώ τους γονείς -τους οποίους κάλεσα και με δηλώσεις μου- να προβαίνουν σε καταγγελίες, στο αρμόδιο Υπουργείο, ούτως ώστε όπου διαπιστώνονται παραβάσεις να επιβάλλονται κυρώσεις.
Στα άρθρα 2 και 3 επιφυλάσσομαι, κύριε Πρόεδρε, στην κατ' άρθρονσυζήτηση να επανέλθω.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε την κυρία Υπουργό.
Ο κ. Νικήτας Κακλαμάνης έχει το λόγο για πέντε λεπτά.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, θα ήθελα, ξεκινώντας, πολύ φιλικά να συστήσω στο νέο συνάδελφο εισηγητή του ΠΑ.ΣΟ.Κ. κ. Οικονόμου, ότι η λεκτική διατύπωση του κλεισίματος της τοποθέτησής του δεν συνάδει με αυτό που λέμε κοινοβουλευτική ευπρέπεια. Νομίζω ότι δεν του προσφέρει τίποτα σε κομματικό επίπεδο και σίγουρα δεν του προσφέρει σε κοινοβουλευτικό επίπεδο.
Στον πολύ καλό συνάδελφο και φίλο μου κ. Λαφαζάνη που άκουσα με πολλή προσοχή τους υπαινιγμούς του περί συναίνεσης για τη Νέα Δημοκρατία θέλω να πω, ότι ο ίδιος πράγματι δικαιούται να τα λέει τύποις και ουσία. Αλλά νομίζω ότι καλό είναι να τα έλεγε αυτά στους συντρόφους του στο τελευταίο συνέδριο του Συνασπισμού που άλλα ακούστηκαν εκεί μέσα. Εγώ δέχομαι, εν πάση περιπτώσει, την παρατήρησή του, αλλά ας την δει και λίγο αριστερότερα.
Τώρα, γι' αυτά που είπε ο κύριος Υπουργός για το Τρίτο ΚοινοτικόΠλαίσιο Στήριξης, εγώ χαίρομαι που ένας Υπουργός της Κυβέρνησης δημόσια λέει ότι το Τρίτο Κοινοτικό Πλαίσιο Στήριξης το οποίο έπρεπε να είχε υπογραφεί στις 17 Απριλίου, φθάσαμε τέλος Ιουλίου και δεν έχει υπογραφεί.  Βεβαίως, φέρνει σε δύσκολη θέση τον κ. Πάχτα για το πολιτικό άδειασμα που του έκανε ο κύριος Υπουργός, ο οποίος μέσα στο Κοινοβούλιο, επαναλαμβάνω και υπενθυμίζω, υπάρχουν και τα Πρακτικά, όπου με διαβεβαίωνε ότι στις 30 Μαϊου θα έχει υπογραφεί. Εν μέρει, διαψεύδει και τον Πρωθυπουργό ο οποίος είπε μέχρι τέλος Ιουνίου, ο κύριος Υπουργός είπε εντός δεκαπέντε ημερώναπό σήμερα. Θυμηθείτε ότι θα πάμε στο τέλος Σεπτεμβρίου. Δεν είμαι καθόλου σίγουρος ότι δεν θα χαθούν τα χρήματα. 'Ηδη έχουμε τον εφησυχασμό του πρώτου και δευτέρου Πλαισίου που όσο δεν απορροφώνται πηγαίναμε για την επόμενη χρονιά. Τώρα, όσο δεν απορροφώνται δεν πάνε σε καμία επόμενη χρονιά, πάνε σε ειδικό αποθεματικό ταμείο της Ευρωπαϊκής 'Ενωσης και χρησιμοποιούνται τα χρήματα αυτά για τη διεύρυνση. Αυτά είναι γνωστά με τη Συμφωνία του 'Αμστερνταμ.
'Οσο για τις εκταμιεύσεις που είπε ο κύριος Υπουργός καλό είναι να διευκρινίσουμε, ότι πράγματι υπάρχουν, αλλά όχι από το ευρωπαϊκό σκέλος, από εκεί ούτε ένα ευρώ δεν έχει εκταμιευθεί από το τρίτο Κοινοτικό Πλαίσιο Στήριξης επειδή δεν έχει υπογραφεί. 'Οποια εκταμίευση υπάρχει, υπάρχει από το εθνικό σκέλος και έχει γίνει η εξής παρανομία την οποία κατήγγειλε ο συνάδελφός μας από τα Γιάννενα, ο κ. Καλογιάννης. Οι νομάρχες παρανόμως προκηρύσσουν έργα εν ονόματι του τρίτου Κοινοτικού Πλαισίου, αφού αυτό δεν έχει υπογραφεί. Συνεπώς υπάρχει θέμα και αυτή είναι η αλήθεια.
'Ενα άλλο θέμα που θέλω να πω στον κύριο Υπουργό που αυτήν τη στιγμή λείπει και μίλησε για τις μεγάλες επιχειρήσεις. Εμείς δεν έχουμε κανένα πρόβλημα και κανένα κόμπλεξ γι' αυτές. Πρόβλημα έχουμε με τις παμφάγες. 'Αλλο μεγάλη επιχείρηση και άλλο παμφάγος επιχείρηση. Εκεί είναι το πρόβλημα και γι' αυτό δεν μας είπε τίποτα ο κ. Χριστοδουλάκης. Τελειώνοντας θέλω να πω δυο κουβέντες και για τη Σάμο. 'Οταν θαέρθουν τα μέτρα που είπε για την τουριστική και άλλη ενίσχυση της Σάμου εξαιτίας των πυρκαγιών θα τα δούμε και ελπίζω, κύριε Αποστολάκη, τότε μέσα σ'αυτό το πλαίσιο και σε συνεννόηση με το Υπουργείο Εθνικής Οικονομίας να θυμηθείτε και τα δάνεια των ξενοδόχων της Σάμου.
Θα ήθελα, όμως, να σας ρωτήσω σαν Κυβέρνηση μήπως έχετε να μας δώσετε κάποια απάντηση γιατί από το πρωί όλα τα ραδιόφωνα έχουν πρώτη σχεδόν είδηση το ότι η Σάμος γέμισε χθες στο όνομα προφανώς της ελληνοτουρκικής φιλίας από προκηρύξεις των αδελφών μας Τούρκων, που καλούν τους τουρίστες να πάνε απέναντι. Δεν θα μπω στην ουσία αυτού του πράγματος, βάζω όμως τοερώτημα πώς έπεσαν αυτές οι προκηρύξεις.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, επί του θέματος, παρακαλώ.
ΝΙΚΗΤΑΣ ΚΑΚΛΑΜΑΝΗΣ: Στο θέμα είμαι. Πώς έπεσαν αυτές οι προκηρύξεις; Υποτίθεται πως αυτήν τη στιγμή η Σάμος γενικά φυλάσσεται, αλλά τώρα είναι κάποιες χιλιάδες δασοπυροσβέστες, αστυνομικοί, στρατιώτες που τη φυλάσσουν δυο φορές για την αναζωπύρωση των πυρκαγιών. Επίσης κυκλοφορούν περιπολικά στους δρόμους. Από αέρος έπεσαν; Δεν είδαν το αεροπλάνο; Μήπως από μηχανάκι ή κάποιος ήταν πάνω σε ένα γαϊδουράκι και πέταγε τις προκηρύξεις; Είναι ένα θέμα που δεν μπορεί να σιωπήσει η Κυβέρνηση όχι για το τι γράφουν οι προκηρύξεις αλλά πώς έπεσαν.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρος Σπύρου έχει το λόγο. ΣΠΥΡΙΔΩΝ ΣΠΥΡΟΥ: Κύριοι συνάδελφοι, χθες στην πρωτολογία μου επί τηςαρχής αναφέρθηκα ότι έχει πολύ ενδιαφέρον το νομοσχέδιο όχι τόσο για τις διατάξεις του γιατί όπως είπαμε δεν έχει ούτε αρχή, ούτε τέλος, γιατί είναι ένα νομοσχέδιο "σκούπα" και αναδεικνύονται μέσα από τη συζήτηση η αλλαγή νοοτροπίας αυτής της Κυβέρνησης που σαν κόμμα κυβερνάει τα τελευταία είκοσι χρόνια. 'Εχει ακόμα τεράστια ευθύνη για τη δημιουργία ενός κράτους διογκωμένου, αναποτελεσματικού, ενός κράτους κομματικού και ενός κράτους που λειτούργησε χωρίς διαφάνεια.
Σήμερα εμφανίζεται πάλι σαν κόμμα που έχει εγκαταλείψει την ιδεολογία του, έχει νοθεύσει την πολιτική του και δεν νιώθει καμία ενοχή που η ανεργία καλπάζει σ' αυτό τον τόπο, ιδιαίτερα στους νέους, που εκατόν πενήντα χιλιάδες μικρομεσαίες επιχειρήσεις έχουν κλείσει. Σήμερα βέβαια μιλάει για τις μεγάλες επιχειρήσεις, που ασφαλώς θα πρέπει να λειτουργούν μέσα από κανόνες σωστού ανταγωνισμού, τον οποίο βέβαια μόνο στα λόγια παρουσιάζουν.
Αν σήμερα εμφανίζουν μία διάθεση συναίνεσης για να φτιαχτούν αυτές οι αρχές και να λειτουργούν, θα πρέπει να αποδείξουν ότι πραγματικά επιζητούν αυτές τις αρχές με σύνθεση τέτοια, που να επιτρέπει την καλύτερη λειτουργία όλων αυτών των ανεξάρτητων αρχών.
Θα μπω τώρα στον τομέα του τουρισμού, στον οποίο αναφέρθηκα και χθες, επειδή προέρχομαι από την Κέρκυρα. Ο τουρισμός πράγματι αποτελεί βιομηχανία για τη χώρα μας. Απασχολεί τόσο πολύ προσωπικό, συμμετέχει στο 20% του Ακαθάριστου Εθνικού Προϊόντος, δεν έχει, όμως, αντιμετωπισθεί σοβαρά και θα πρέπει το Υπουργείο να το φροντίσει αυτό. Αλλά δεν έχει δώσει δείγματα ούτε από την προηγούμενη Βουλή, όταν η Υπουργός Ανάπτυξης κ.  Παπανδρέου πήγαινε μία ώρα την εβδομάδα στον Ε.Ο.Τ. και έκανε πραγματικά τουρισμό.
Παρ' όλο που ο Ε.Ο.Τ. για πενήντα χρόνια έχει προσφέρει αυτές τις υπηρεσίες, στο προηγούμενο νομοσχέδιο του 1998 διεφάνη η πρόθεσή σας να τον διαλύσετε. Φτιάξατε τότε τις δύο ανώνυμες εταιρείες, που δεν έκαναν τίποτα ενδιαμέσως. Και τώρα πάλι το δημόσιο παίρνει τα κτήματα αυτά, την ακίνητη περιουσία του Ε.Ο.Τ., την ακίνητη περιουσία του ελληνικού λαού, και θα τα χρησιμοποιήσει με τρόπους και διαδικασίες που δεν αναδεικνύονται μέσα από το νομοσχέδιο.
Θα ήθελα εδώ να ρωτήσω, ποιος καθορίζει ποια ακίνητα πωλούνται καιποια ενοικιάζονται, όταν το διοικητικό συμβούλιο έχει μέλη που εκλέγονται από τη γενική συνέλευση μετά από πρόταση των Υπουργών Ανάπτυξης και Πολιτισμού. Εφόσον το κράτος είναι το ίδιο ο ιδιοκτήτης, ποια είναι τα μέλη της γενικής συνέλευσης; Πάλι το ίδιο το κράτος. Φαντάζομαι ότι τους διορίζει ο Υπουργός. Επομένως, εδώ θα πρέπει να ξεκαθαριστεί με ποιον τρόπο θα δοθούν τα ακίνητα του Ε.Ο.Τ. Γιατί και ο Ε.Ο.Τ. κράτος ήταν και αν κάπου δεν λειτούργησε μέχρι σήμερα, έχουμε μεγάλη ευθύνη.
Σημαντικό επίσης είναι το θέμα του καζίνο. Λειτουργεί καζίνο και στην Κέρκυρα, υπάρχουν εργαζόμενοι. Θα πρέπει να ξεκαθαριστεί μέσα στην Αίθουσα αυτή πού ακριβώς θα πάνε οι εργαζόμενοι του καζίνο. Είναι άλλοι που σε δύο-τρία χρόνια θα πάρουν σύνταξη, άλλοι που εργάστηκαν πάρα πολλά χρόνια και τους είναι πολύ δύσκολο να φύγουν από την Κέρκυρα. Πρέπειμέσα από αυτήν τη διαδικασία -δεν είναι πολλοί οι εργαζόμενοι εν πάση περιπτώσει- να υπάρξει μία καθαρή τοποθέτηση του Υπουργού για του πού θα κατευθυνθούν οι εργαζόμενοι, ώστε να εξασφαλιστούν, πέρα από τα έσοδα τα οποία είχαν, τα οποία βέβαια ήταν πολύ περισσότερα απ' όσα θα πάρουν από τη θέση, στην οποία ενδεχομένως θα μεταταγούν.
Ιδιαίτερα για τον τουρισμό, όταν μιλάμε για μία χώρα που βασίζεταιπάρα πολύ στον τομέα αυτό για το Ακαθάριστο Εθνικό Προϊόν, δεν είναι δυνατόν η εκπαίδευση να αντιμετωπίζεται μόνο με μία τροπολογία.
Ο τομέας της εκπαίδευσης είναι τεράστιος. Θα πρέπει πραγματικά ναγίνει ένα ολόκληρο νομοσχέδιο, να φτιαχτούν σχολές, όπως στο Πανεπιστήμιο του Αιγαίου, αλλά και στο Ιόνιο Πανεπιστήμιο, να βγαίνουν εκπαιδευμένοι, για να μπορέσουν να προσφέρουν αναβαθμισμένες υπηρεσίες και να μην αναγκαζόμαστε να καταφεύγουμε στο εξωτερικό για σπουδές στον τουρισμό. 
ΠΡΟΕΔΡΕΥΩΝ (Κωνσταντίνος Βρεττός): Ευχαριστώ, κύριε συνάδελφε. Διαπιστώνω ότι δεν υπάρχει άλλος ομιλητής.
Συνεπώς κηρύσσεται περαιωμένη η συζήτηση επί της αρχής του σχεδίουνόμου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Ερωτάται το Τμήμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο τουΥπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις" έγινε δεκτό επί της αρχής κατά πλειοψηφία.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 12.30' λύεται η συνεδρίαση γιααύριο Πέμπτη 13 Ιουλίου 2000 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νομου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ

