      	
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Γ΄
      ΣΥΝΕΔΡΙΑΣΗ ΙΕ΄
      
      Παρασκευή 3 Νοεμβρίου 2006 
      
      ΘΕΜΑΤΑ 
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Ν. Δεικτάκη, σελ.
      3. Ανακοινώνεται ότι τη συνεδρίαση παρακολουθούν μαθητές, από το ιδιωτικό Δημοτικό Σχολείο «Πόλκα Φροέελεν» και το 35ο Δημοτικό Σχολείο Λάρισας.σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 6 Νοεμβρίου 2006,σελ.
      4. Συζήτηση επικαίρων ερωτήσεων.
      α) Προς τον Πρωθυπουργό, 
      i) σχετικά με την απόφαση της Κυβέρνησης να τεθούν εκτός ΑΣΕΠ οι προσλήψεις προσωπικού σε εταιρείες του ευρύτερου Δημόσιου Τομέα κ.λπ. σελ.
      ii) σχετικά με την πρόσφατη εγκύκλιο του Προέδρου του Αρείου Πάγου προς τους δικαστές για το χειρισμό συγκεκριμένων κατηγοριών υποθέσεων. σελ.
      β) Προς τον Υπουργό Απασχόλησης και Κοινωνικής Προστασίας σχετικά με την αντιμετώπιση του προβλήματος της έλλειψης παιδικών σταθμών κ.λπ. σελ.
      γ) Προς τον Υπουργό Υγείας και Κοινωνικής Αλληλεγγύης,
       i) σχετικά με τη συμφωνία του ιδιωτικού Θεραπευτηρίου «Υγεία» με τον Ελληνικό Ερυθρό Σταυρό για την ανέγερση δύο μονάδων στο χώρο που στεγάζεται το Ασκληπιείο Βούλας κ.λπ. σελ.
      ii) σχετικά με τα προβλήματα από την έλλειψη αντιγριπικών εμβολίων, σελ.
      δ) Προς τον Υπουργό Εμπορικής Ναυτιλίας, σχετικά με την καθημερινή σύνδεση των νησιών με τα λιμάνια της ηπειρωτικής χώρας, τη διασφάλιση μονίμων και σταθερών θέσεων για τους ναυτεργάτες κ.λπ. σελ.
      5. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με την κατάσταση στην ακτοπλοϊα.σελ.
      
      ΟΜΙΛΗΤΕΣ
      Α) Επί των επικαίρων ερωτήσεων:
      ΓΙΑΚΟΥΜΑΤΟΣ Γ. σελ.
      ΓΙΑΝΝΟΠΟΥΛΟΣ Α. σελ.
      ΚΑΛΑΝΤΖΑΚΟΥ Σ. σελ.
      ΚΕΦΑΛΟΓΙΑΝΝΗΣ Ε. σελ.
      ΚΟΥΒΕΛΗΣ Φ. σελ.
      ΛΕΒΕΝΤΗΣ Α. σελ.
      ΝΙΚΟΛΑΪΔΟΥ Β. σελ.
      ΠΑΝΤΕΛΑΚΗ Ε. σελ.
      ΠΑΠΑΪΩΑΝΝΟΥ Μ. σελ.
      ΠΑΠΑΛΗΓΟΥΡΑΣ Α. σελ.
      ΠΑΥΛΟΠΟΥΛΟΣ Π. σελ.
      ΡΟΒΛΙΑΣ Κ. σελ.
      
      Β) Επί της Επερώτησης:
      ΒΑΡΒΙΤΣΙΩΤΗΣ Μ. σελ.
      ΔΙΑΜΑΝΤΙΔΗΣ Ι. σελ.
      ΔΡΑΓΑΣΑΚΗΣ Ι. σελ.
      ΚΕΦΑΛΟΓΙΑΝΝΗΣ Ε. σελ.
      ΠΑΓΚΑΛΟΣ Θ. σελ.
      ΠΑΝΤΕΛΑΚΗ Ε. σελ.
      ΠΡΩΤΟΠΑΠΑΣ Χ. σελ.
      ΡΗΓΑΣ Π. σελ.
      ΣΓΟΥΡΙΔΗΣ Π. σελ.
      ΤΣΟΥΡΗ Ε. σελ.
      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄ 
      ΣΥΝΕΔΡΙΑΣΗ ΙΕ΄
      Παρασκευή 3 Νοεμβρίου 2006
      Αθήνα, σήμερα στις 3 Νοεμβρίου 2006, ημέρα Παρασκευή και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Τοπικός Σύλλογος Εργαζομένων Υ.Π.Α. του Κρατικού Αερολιμένα Ηρακλείου «ΝΙΚΟΣ ΚΑΖΑΝΤΖΑΚΗΣ» διαμαρτύρεται για τα τεχνικά χαρακτηριστικά του νέου αεροδρομίου Καστελίου.
      2) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά, με την οποία ο Διευθυντής της Πρωτοβάθμιας Εκπαίδευσης του Νομού Πέλλας ζητεί την πρόσληψη αναπληρωτών εκπαιδευτικών κλάδου ΠΕ11.
      3) Οι Βουλευτές Β΄ και Α΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία η Επιτροπή Κατάληψης Μαθητών του Γυμνασίου και Λυκείου Κωφών – Βαρήκοων Αργυρούπολης ζητεί την αναβάθμιση της εκπαίδευσης που παρέχεται στους κωφούς - βαρήκοους μαθητές.
      4) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε δημοσίευμα εφημερίδας στο οποίο ζητείται η συνέχιση της λειτουργίας του Ειρηνοδικείου Αστακού.
      5) Οι Βουλευτές Αργολίδος και Β΄ Πειραιώς κύριοι ΙΩΑΝΝΗΣ ΜΑΝΙΑΤΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά, με την οποία ο Σύλλογος Μονίμων Υπαλλήλων Ενιαίου Φορέα Ελέγχου Τροφίμων ζητεί την ένταξη των υπαλλήλων του Ε.Φ.Ε.Τ. στο ασφαλιστικό καθεστώς του Δημοσίου.
      6) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία η Πανελλήνια Ομοσπονδία μικρών φορτηγών αυτοκινήτων ζητεί να ληφθούν μέτρα για την πάταξη των λαθραίων μεταφορών.
      7) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία η Πανελλήνια Ομοσπονδία Επαγγελματιών μικρών φορτηγών αυτοκινήτων ζητεί να ληφθούν μέτρα για την πάταξη των λαθραίων μεταφορών.
      8) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία η Κοινοπραξία Καπνοπαραγωγών Κεντρικής Μακεδονίας ζητεί στην εισερχόμενη καλλιεργητική περίοδο η υπογραφή των συμβολαίων καλλιέργειας εσοδείας καπνού 2007 να γίνει μεταξύ 01-02-2007 και 28-02-2007.
      9) Οι Βουλευτές Αχαϊας και Β΄ Πειραιώς κύριοι ΠΑΝΑΓΙΩΤΗΣ ΚΟΣΙΩΝΗΣ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Δήμος Καλαβρύτων Αχαΐας ζητεί τη συνέχιση του προγράμματος «Βοήθεια στο Σπίτι».
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Θήρας ζητεί να μη διακοπεί  η ακτοπλοϊκή σύνδεση των Κυκλαδικών νησιών με τη Σύρο.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος της Κοινότητας Ανάφης ζητεί τη δρομολόγηση ελικοπτέρου για την υγειονομική κάλυψη της Νήσου Ανάφης.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Διευθυντής του Γυμνασίου Σίφνου ζητεί τη χρηματοδότηση της αντικατάστασης των κουφωμάτων του σχολικού αυτού κτηρίου.
      13) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ  κατέθεσε αναφορά, με την οποία η Ένωση Υπαλλήλων Πυροσβεστικού Σώματος Δυτικής Μακεδονίας ζητεί την πρόσληψη προσωπικού στις Πυροσβεστικές Υπηρεσίες της Δυτικής Μακεδονίας.
      14) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά, με την οποία ο Δήμαρχος Χασίων ζητεί την παραμονή του Σταθμού Συνοριακής Φύλαξης Χασίων στην Οξύνεια του Δήμου Χασίων.
      15) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά, με την οποία οι Ενώσεις τέως Γενικών Επιθεωρητών και Επιθεωρητών Εκπαίδευσης ζητούν τη συνταξιοδοτική αποκατάσταση των μελών τους.
      16) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία οι Σύλλογοι Ελλήνων Εκπαιδευτικών Νομών Αγίων Σαράντα και Δελβίνου Βορείου Ηπείρου ζητούν οικονομική ενίσχυση.
      17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Σύλλογος Μονίμων Υπαλλήλων Ενιαίου Φορέα Ελέγχου Τροφίμων ζητεί τη λειτουργία του Ε.Φ.Ε.Τ. ως Ανεξάρτητη Διοικητική Αρχή συνταγματικά κατοχυρωμένη.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  8/2-10-2006 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 57020/25-10-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Δ. Πιπεργιάς, η οποία αναφέρεται στο αντικείμενο του θέματος, σας αποστέλλουμε φωτοαντίγραφο του με αριθ. 40603/13-10-2006 εγγράφου του ΑΣΕΠ, καθώς και του με αριθ. 7429/12-10-2006 εγγράφου της Νομαρχιακής Αυτοδιοίκησης Ευβοίας, για ενημέρωσή σας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      2. Στην με αριθμό  23/2-10-2006 ερώτηση του Βουλευτή κ. Σίμου Κεδίκογλου δόθηκε με το υπ’ αριθμ. 59035/25-10-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην σχετική ερώτηση, που κατέθεσε στη Βουλή των Ελλήνων ο Βουλευτής κ. Σ. Κεδίκογλου, σας διαβιβάζουμε σε φωτοαντίγραφο το με αριθ. 7429/12-10-2006 απαντητικό έγγραφο της Ν/Α Εύβοιας, μετά των συνημμένων, προς ενημέρωσή σας.
      Ο Υφυπουργός
      ΑΘΑΝΑΣΙΟΣ ΝΑΚΟΣ» 
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      3. Στην με αριθμό  244/9-10-2006 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 58858/25-10-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Βασίλης Κεγκέρογλου, σχετικά με το αντικείμενο του θέματος, κατά λόγο αρμοδιότητας σας γνωρίζουμε τα εξής:
      Πάγιο αίτημα. των εργαζομένων της Αυτοδιοίκησης για περισσότερο από μία δεκαετία, χωρίς όμως να έχει ικανοποιηθεί, είναι η επέκταση των βαρέων και ανθυγιεινών επαγγελμάτων στο πνεύμα του Κανονισμού Βαρέων και Ανθυγιεινών Επαγγελμάτων του ΙΚΑ.
      Η παρούσα Κυβέρνηση, αναγνωρίζοντας τη σπουδαιότητα του θέματος και επιθυμώντας πραγματικά την επiλυσή του, προέβη στη σύσταση και λειτουργία Επιτροπής στο ΥΠΕΣΔΔΑ για τον προσδιορισμό των επαγγελμάτων που θα ενταχθούν στα βαρέα και ανθυγιεινά επαγγέλματα. Η Επιτροπή αυτή αποτελείται από εκπροσώπους όλων των εμπλεκομένων  φορέων και εξετάζει το ζήτημα των βαρέων και ανθυγιεινών στο πνεύμα του Κανονισμού Βαρέων και Ανθυγιεινών Επαγγελμάτων του ΙΚΑ.
      Μετά τον ορισμό των ανωτέρω εκπροσώπων, με τους αναπληρωτές τους, η εν λόγω Επιτροπή λειτουργεί ήδη στο Υπουργείο με εκπροσώπους του ΥΠΕΣΔΔΑ, της ΚΕΔΚΕ, της ΠΟΕ-ΟΤΑ και της ΠΟΠ-ΟΤΑ.
      Το Υπουργείο, ύστερα από τις προτάσεις όλων των ανωτέρω εμπλεκομένων φορέων και σε συνεργασία με τα Υπουργεία Οικονομίας και Οικονομικών και Απασχόλησης και Κοινωνικής Προστασίας, θα προωθήσει, όπως άλλωστε έχει δεσμευθεί, την επίλυση του χρόνιου αυτού προβλήματος με νομοθετική ρύθμιση.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      
      4. Στην με αριθμό 123/4-10-2006 ερώτηση της  Βουλευτού  κ. Ασημίνας Ξηροτύρη – Αικατερινάρη δόθηκε με το υπ’ αριθμ. Β-1995/25-10-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 123/4-10-2006, που κατέθεσε στη Βουλή η Βουλευτής κ. Ασημίνα Ξηρoτύρη-Αικατερινάρη, σχετικά με την εξέλιξη των σιδηροδρομικών έργων στην περιοχή του 4ου Διαμερίσματος της Αθήνας, σας διαβιβάζουμε το με αριθμό 70543/11-10-2006 έγγραφο του οργανισμού Σιδηροδρόμων Ελλάδος Α.Ε., με το οποίο παρέχονται στοιχεία και πληροφορίες, προς ενημέρωσή σας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      5. Στις με αριθμό 12984/18-7-2006 και 13114/21-7-.2006 ερωτήσεις των Βουλευτών κυρίων Χρίστου Βερελή και Κων/νου Βρεττού δόθηκε με το υπ’ αριθμ. 7017/4/6357/8-8-2006 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Χ. Βερελής και Ν. Βρεττός, σε ό,τι μας αφορούν, σας γνωρίζουμε ότι, για την Κυβέρνηση, το θέμα της οδικής ασφάλειας, δηλαδή της ομαλής, ταχείας και ασφαλούς κυκλoφoρίας πεζών και οχημάτων, καθώς και της πρόληψης και δραστικής μείωσης των τροχαίων ατυχημάτων σε όλο το εθνικό και επαρχιακό δίκτυο της χώρας, αποτελεί ζήτημα ύψιστης προτεραιότητας και για την αντιμετώπισή του έχει συνολική πολιτική, λαμβάνονται δε συγκεκριμένα μέτρα.
      Ειδικότερα, για την αντιμετώπιση της μάστιγας των τροχαίων ατυχημάτων, καταρτίσθηκε, κατά το παρελθόν, πενταετές πρόγραμμα με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001-2005» (ΚΑΘ’ ΟΔΟΝ 2001-2005), το οποίο εφαρμόσθηκε έχοντας ως έτος βάσης το 2000; Η εφαρμογή του προγράμματος αυτού από τους εμπλεκόμενους φορείς, η οποία ολοκληρώθηκε προσφάτως (τέλος του 2005) και η δραστηριοποίηση των αστυνομικών Υπηρεσιών για την επίτευξη των στόχων που είχαν τεθεί είναι γεγονός ότι απέφεραν θετικά αποτελέσματα, αφού είχαμε μείωση των νεκρών σε ποσοστό 30,1% και των παθόντων γενικά σε ποσοστό 29,4%.
      Μετά ταύτα, η Κυβέρνηση προχώρησε στην κατάρτιση ενός νέου Στρατηγικού Σχεδίου Οδικής Ασφάλειας για τα έτη 2006-2010, το οποίο αναπτύχθηκε από το συνερωτώμενο Υπουργείο Μεταφορών και Επικοινωνιών. Σύμφωνα με το Σχέδιο αυτό ορίζονται έξι κύριες κατευθύνσεις για τη βελτίωση της οδικής ασφάλειας στη χώρα μας με αντίστοιχα προγράμματα δράσεων, η υλοποίηση των οποίων αποτελεί ευθύνη του κάθε Υπουργείου.
      Στόχος του νέου αυτού Σχεδίου είναι η μείωση των νεκρών από τροχαία ατυχήματα κατά 50% έως το 2010, σε σχέση με τον αριθμό των νεκρών του έτους 2000, όπως είναι και ο ευρωπαϊκός στόχος. Ειδικότερα, για το τρέχον έτος (2006), ως κεντρικοί στόχοι καθορίστηκαν η μείωση του αριθμού των νεκρών και των παθόντων από τροχαία ατυχήματα σε ποσοστό 7% και η αύξηση, σε ποσοστό 10% ή 20%, του αριθμού των ελέγχων που αφορούν την οδήγηση υπό την επήρεια οινοπνεύματος, την υπερβολική ταχύτητα (ως πρωταρχικών αιτίων τροχαίων ατυχημάτων), τη χρήση μέσων παθητικής ασφάλειας, καθώς και των ελέγχων που αφορούν την οδήγηση οχημάτων άνευ αδείας ικανότητος οδηγού, σε σύγκριση με το 2005. Παράλληλα, θα εξετασθεί και η θεσμοθέτηση του απαραίτητου νομοθετικού πλαισίου, για την εφαρμογή κατάλληλων ρυθμίσεων, οι οποίες θα επιτρέπουν την υποστήριξη της υλοποίησης των δράσεων οδικής ασφάλειας.
      Σύμφωνα με τα ανωτέρω και δεδομένου ότι στα συγκεκριμένα μέτρα που λαμβάνει η Κυβέρνηση περιλαμβάνεται η αυστηρότερη και συστηματικότερη αστυνόμευση του οδικού δικτύου της χώρας, κυρίως των σημείων που έχουν χαρακτηρισθεί ως υψηλής επικινδυνότητας και η ενίσχυση των Υπηρεσιών Τροχαίας, προχωρήσαμε αφενός στη συγκρότηση Τροχαίας Αυτοκινητοδρόμων, καθώς και στην ίδρυση Ομάδων Ελέγχου και Πρόληψης Ατυχημάτων και αφετέρου στην εκπόνηση σχεδίων δράσης για την εφαρμογή του ανωτέρω στρατηγικού Σχεδίου και της αντεγκληματικής πολιτικής.
      Ειδικότερα, με τις διατάξεις του π.δ. 1/2005 ιδρύθηκαν, σε πρώτη φάση σε επιλεγμένα σημεία, δεκατρείς (13) Υπηρεσίες Τροχαίας Αυτοκινητοδρόμων (μία [1] Υποδιεύθυνση και δώδεκα [12] Τμήματα στον αυτοκινητόδρομο Πατρών- Αθηνών - Θεσσαλovίκης- Ευζώνων (ΠΑ.Θ.Ε.) και αυξήθηκαν οι οργανικές θέσεις αστυνομικού προσωπικού γενικών καθηκόντων.
      Ήδη, τέσσερις (4) εκ των ανωτέρω Υπηρεσιών (Τμήματα Τροχαίας Αυτοκινητοδρόμων Αχαΐας με έδρα το Αίγιο, Κορινθίας με έδρα το Κιάτο, Β' Αυτοκινητοδρόμων Φθιώτιδας με έδρα τις Θερμοπύλες και Λαρίσης με έδρα τα Τέμπη), αφού στελεχώθηκαν με το αναγκαίο και κατάλληλο προσωπικό και εφοδιάσθηκαν με τον απαραίτητο υλικοτεχνικό εξοπλισμό και λοιπά μέσα, λειτουργούν, ενώ η έναρξη λειτουργίας άλλων τριών Υπηρεσιών θα πραγματοποιηθεί το προσεχές χρονικό διάστημα και των λοιπών σύμφωνα με τα οριζόμενα στις διατάξεις του ανωτέρω π.δ. και θα ολοκληρωθεί την 30-9-2007.
      Για τον περιορισμό των επικίνδυνων παραβάσεων το αποτέλεσμά των οποίων οδηγεί στην πρόκληση των τροχαίων ατυχημάτων, την αποτελεσματικότερη τροχονομική αστυνόμευση και γενικότερα την ενίσχυση του αισθήματος ασφαλείας των κατοίκων όλων των περιοχών της χώρας και την εδραίωση της εμπιστοσύνης στο ρόλο της Αστυνομίας, λειτουργούν, από 1-6-2006, σε 20 Αστυνομικές Διευθύνσεις και Διευθύνσεις Τροχαίας, Ομάδες Ελέγχου και Πρόληψης ατυχημάτων (ΟΕΠΤΑ), ενώ από 1-11-2006 θα λειτουργήσουν στις λοιπές Αστυνομικές Διευθύνσεις της χώρας συνολικά 56 τέτοιες Ομάδες, αποτελούμενες από 12 άτομα η καθεμία.
      Η ολοκλήρωση της ανάπτυξης του θεσμού των Τμημάτων Τροχαίας Αυτοκινητόδρομων και η λειτουργία των Ομάδων Ελέγχου και Πρόληψης Ατυχημάτων θα αποτελέσουν τους δύο βασικούς υποστηρικτικούς πυλώνες στην εναλλακτική μορφή δράσης των Υπηρεσιών Τροχαίας με στόχο τον έλεγχο, την πρόληψη και την αντιμετώπιση των τροχαίων ατυχημάτων σ' ολόκληρο το βασικό εθνικό δίκτυο της χώρας, αλλά και το υπόλοιπο εθνικό, υπεραστικό και αστικό δίκτυο.
      Επίσης στο πλαίσιο εφαρμογής του εν λόγω νέου Στρατηγικού Σχεδίου και ειδικότερα για το επιμέρους πρόγραμμα που αφορά το Υπουργείο μας (Επιτήρηση για την οδική ασφάλεια) και της αντεγκληματικής πολιτικής που έχει χαραχθεί και εφαρμόζεται, από τις Υπηρεσίες Τροχαίας εκπονήθηκαν, για το τρέχον έτος, σχέδια δράσης για την οδική ασφάλεια, με στόχους και προτεραιότητες.
      Στο πλαίσιο αυτό, το Υπουργείο μας, σε συνεργασία με τα συναρμόδια Υπουργεία, λαμβάνει αναγκαίο μέτρο αστυνόμευσης της τροχαίας κίνησης, διαρκούς επιτήρησης του οδικού δικτύου και διενέργειας συστηματικών ελέγχων. Η δραστηριότητα των Υπηρεσιών μας, σύμφωνα με τις εντολές και οδηγίες που τους έχουν δοθεί, κατευθύνεται κυρίως στην πρόληψη και στη βεβαίωση των παραβάσεων εκείνων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων, ενώ καταβάλλονται προσπάθειες για έντονη και εμφανή παρουσία τροχονόμων πεζών και εποχούμενων στο σύνολο του οδικού δικτύου και κυρίως του εθνικού στα σημεία με τη μεγαλύτερη συχνότητα τροχαίων ατυχημάτων, καθώς και καλύτερη εκπαίδευση των τροχονόμων.
      Επισημαίνεται ότι ιδιαίτερα αυστηροί είναι οι έλεγχοι στα φορτηγά, τις νταλίκες και τα λεωφορεία, για διαπίστωση τήρησης των διατάξεων των σχετικών με την νόμιμη και ασφαλή κυκλοφορία τους, καθώς και στα δίκυκλα και αγροτικά μηχανήματα. Ακόμη, ελέγχονται οι οδηγοί για κατοχή άδειας ικανότητας οδηγού κατηγορίας αντίστοιχης με το όχημα που οδηγούν και για τήρηση του καθορισμένου ωραρίου οδήγησης. Ειδικότερα, για τα φορτηγά αυτοκίνητα (νταλίκες κ.λπ.) οι έλεγχοι των αστυνομικών Υπηρεσιών αποσκοπούν στη νόμιμη και ασφαλή κυκλοφορία τους και ιδιαίτερα στη διαπίστωση της κανονικής και ασφαλούς φόρτωσης αυτών, της καταλληλότητας των ελαστικών και την τήρηση του ωραρίου οδήγησης.
      Πέραν αυτών, σύμφωνα με τις διατάξεις της υπ' αριθ. Γ. 5/29480/2304/2001 Κοινής Υπουργικής Απόφασης, η οποία εκδόθηκε κατ' εξουσιοδότηση του Ν. 2801/2000, ο έλεγχος της νομιμότητας της κυκλοφορίας, της ασφάλειας και των εκπομπών καυσαερίων, καθώς και της νομιμότητας διενέργειας μεταφοράς όλων των οχημάτων, με ελληνικές και ξένες πινακίδες, που κυκλοφορούν στη χώρα διενεργείται και από μικτά συνεργεία ελέγχου, που συγκροτούνται με απόφαση του Νομάρχη.
      Όταν, κατά τους ανωτέρω ελέγχους, διαπιστώνονται παραβάσεις που θέτουν άμεσα σε κίνδυνο τους όρους οδικής ασφάλειας, όπως σοβαρές βλάβες ή φθορές στα οχήματα, παραβάσεις ως προς τη φόρτωση, οδήγηση από οδηγούς που δεν βρίσκονται σε καλή σωματική ή πνευματική κατάσταση, εκτός από την επιβολή των προβλεπόμενων κυρώσεων, τα οχήματα ακινητοποιούνται μέχρι να εκλείψουν οι λόγοι που επέβαλαν τη λήψη του μέτρου, ενώ, αν για οποιονδήποτε λόγο δημιουργηθούν κατά τον έλεγχο αμφιβολίες ως προς την ασφαλή κυκλοφορία των οχημάτων, παραπέμπονται εκτάκτως στο αρμόδιο ΚΤΕΟ για άμεσο έλεγχο, σύμφωνα με την ισχύουσα νομοθεσία.
      Παράλληλα, στα πλαίσια της τεχνικής αστυνόμευσης, για τις ατέλειες, βλάβες, ελλείψεις και φθορές που επισημαίνονται στο εθνικό και επαρχιακό οδικό δίκτυο, ενημερώνονται αμέσως οι αρμόδιες Υπηρεσίες για την αποκατάστασή τους και τη λήψη μέτρων αποτροπής των κινδύνων.
      Πέραν αυτών, επειδή στόχος μας είναι κυρίως η πρόληψη και δευτερευόντως η καταστολή, και δεδομένου ότι ο παράγοντας άνθρωπος ευθύνεται σε μεγάλο ποσοστό για την πρόκληση των τροχαίων ατυχημάτων, η δε αστυνόμευση από μόνη της δεν είναι αρκετή να συνετίσει και να καταστήσει προσεκτικότερο τον Έλληνα οδηγό, από το Υπουργείο μας έχει δοθεί ιδιαίτερη έμφαση στον τομέα της ενημέρωσης και διαπαιδαγώγησης των πολιτών και κυρίως των μαθητών. Η ενημέρωση και ευαισθητοποίηση των πολιτών γίνεται με κύριους άξονες τη σωστή κυκλοφοριακή αγωγή, το σεβασμό στην ανθρώπινη ζωή και την εμπέδωση κυκλοφοριακής συνείδησης, μέσα από ομιλίες και διαλέξεις σε σχολεία, συλλόγους, επαγγελματικά σωματεία και Υπηρεσίες, καθώς και ραδιοφωνικές, τηλεοπτικές εκπομπές και μηνύματα, διανομή φυλλαδίων, εκθέσεις κ.λπ..
      Στο σημείο αυτό πρέπει να επισημάνουμε ότι, όπως προαναφέρθηκε, τα αποτελέσματα της εφαρμογής του Στρατηγικού Σχεδίου Οδικής Ασφάλειας 2001-2005 απέφεραν θετικά αποτελέσματα. Επίσης και τα αποτελέσματα της εφαρμογής του νέου Σχεδίου Οδικής Ασφάλειας και των σχεδίων δράσεων των Υπηρεσιών Τροχαίας κατά το πρώτο εξάμηνο του τρέχοντος έτους, σε σχέση με το αντίστοιχο χρονικό διάστημα του παρελθόντος έτους, είναι θετικά, αφού είχαμε μείωση των νεκρών από τροχαία ατυχήματα σε ποσοστό 8,6%, των βαριά τραυματιών σε ποσοστό 11 % και των ελαφρά τραυματιών σε ποσοστό 8,8%, ενώ τα τροχαία ατυχήματα συνολικά μειώθηκαν σε ποσοστό 8,7%.
      Για τη μείωση αυτή του συνόλου των τροχαίων ατυχημάτων και των παθόντων, η οποία θα επιθυμούσαμε ασφαλώς να είναι μεγαλύτερη, και γενικώς για τα αποτελέσματα αυτά κανείς δεν μπορεί να είναι υπερήφανος ή να εφησυχάζει, αλλά πρέπει όλοι να εντείνουμε τις προσπάθειές μας και η Πολιτεία και οι πολίτες, ώστε η μείωση των οδικών ατυχημάτων να είναι πολύ μεγαλύτερη στο μέλλον. Απαιτείται η υπεύθυνη στάση όλων μας για τη συνολική αντιμετώπιση του σοβαρότατου αυτού κοινωνικού προβλήματος, ώστε να μην ξαναθρηνήσουμε θανάτους και μάλιστα νέων παιδιών. Χρέος μας αποτελεί η δραστική μείωση των ατυχημάτων.
      Πάντως, επειδή το πρόβλημα των τροχαίων ατυχημάτων στη χώρα μας παραμένει οξύ και με δεδομένο ότι η αντιμετώπισή του και η αύξηση της οδικής ασφάλειας είναι κατ' εξοχήν υπόθεση της Πολιτείας, η συλλογική προσπάθεια των συναρμόδιων Υπουργείων, για περαιτέρω μείωση των τροχαίων ατυχημάτων, θα συνεχισθεί με συνέπεια μέχρις ότου επιτευχθεί ο νέος στρατηγικός στόχος μας.
      Τέλος σε ό,τι αφορά τον αριθμό των επικίνδυνων παραβάσεων που βεβαιώθηκαν από τις Υπηρεσίες Τροχαίας κατά το πρώτο εξάμηνο του τρέχοντος έτους, καθώς και το αντίστοιχο χρονικό διάστημα του παρελθόντος έτους, σας διαβιβάζουμε τρεις (3) πίνακες της αρμόδιας Διεύθυνσης του Αρχηγείου της Ελληνικής Αστυνομίας.
      Ο Υπουργός
      ΒΥΡΩΝ ΠΟΛΥΔΩΡΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      6. Στην με αριθμό 13186/25-7-06 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΤΚΕ/Φ2/18108/10-8-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 13186/25-7-2006, που κατέθεσε στη Βουλή ο Βουλευτής κ. Μάνος Φραγκιαδουλάκης, σχετικά με δημοσιεύματα της εφημερίδας «ΤΑ ΝΕΑ» για τη διαδικασία έγκρισης νέων προσλήψεων στο δημόσιο και τη διασφάλιση αυτών μόνο μέσω ΑΣΕΠ, σας γνωρίζουμε τα εξής:
      Α. Οι προσλήψεις προσωπικού στους φορείς του δημόσιου τομέα του άρθρου 14 του ν. 2190/94, όπως ισχύει, γίνονται σύμφωνα με τις ισχύουσες διατάξεις του συστήματος προσλήψεων (ν. 2190/94, όπως ισχύει), εκτός των εξαιρέσεων που προβλέπονται από την παρ. 2 του άρθρου 14 του ίδιου νόμου ή από ειδικές διατάξεις νόμων. Το σύστημα αυτό, από την έναρξη ισχύος του μέχρι σήμερα, δοκιμάστηκε και παγιώθηκε ως ένα βασιζόμενο στις αρχές της αξιοκρατίας, αντικειμενικότητας και διαφάνειας σύστημα, δεδομένου ότι τα θεσπιζόμενα κριτήρια πρόσληψης, όσο και ο προβλεπόμενος έλεγχος νομιμότητας που διενεργείται από το ΑΣΕΠ, διασφαλίζουν την τήρηση των ως άνω αρχών. Από το Μάρτιο του 2004 και εντεύθεν επήλθαν αλλαγές και βελτιώσεις στο σύστημα αυτό, οι οποίες σε κάθε περίπτωση έγιναν είτε με πρόταση είτε με τη σύμφωνη γνώμη του ΑΣΕΠ και που στόχο είχαν να το καταστήσουν αρτιότερο και αποτελεσματικότερο.
      Έτσι μεταξύ άλλων:
      α) Επεκτάθηκε σε όλους τους φορείς που υπό τον έλεγχο του ΑΣΕΠ διενεργούν διαδικασίες διορισμού ή προσλήψεις και για το σύνολο του προσωπικού τους (τακτικό και με σύμβαση ιδιωτικού δικαίου αορίστου ή ορισμένου χρόνου) η ρητή υποχρέωση εντός συγκεκριμένων προθεσμιών, οι οποίες μάλιστα συντέμνονται, να καταρτίζουν, αναρτούν κλπ τους πίνακες της κατάταξης των υποψηφίων και να ολοκληρώνουν το διορισμό ή πρόσληψη αυτών.
      β) Θεσπίστηκε για ορισμένους κλάδους-ειδικότητες για τους οποίους υπάρχει κατ' έτος σημαντικός αριθμός θέσεων προς πλήρωση, κυλιόμενος πίνακας επιλαχόντων, ώστε να μην προκηρύσσονται συνεχώς νέες θέσεις και προκαλούνται καθυστερήσεις (άρθρο 3 ν. 3320105).
      γ) Προστέθηκαν με την πρόσφατη νομοθεσία νέες στις ήδη υφιστάμενες αρμοδιότητες του ΑΣΕΠ, όπως η απόφαση για τη διεξαγωγή ή μη της συνέντευξης κατά τις διαδικασίες προσλήψεων σύμφωνα με το άρθρο 18 παρ. 2 του ν. 2190/94, όπως ισχύει, καθώς και οι σχετικές με την εφαρμογή του Π.Δ. 164/04.
      Β. Όσον αφορά στις προσλήψεις προσωπικού κατά το χρονικό διάστημα από 1-1-2006 έως 31-7-2006 εγκρίθηκαν από την τριμελή Επιτροπή του άρθρου 2 παρ. 1 της ΠΥΣ 55/1998 :
      α) 7.386 προσλήψεις τακτικού προσωπικού (από αυτές οι 115 εγκρίθηκαν εντός του lουλίου 2006).
      β) 69.755 προσλήψεις εκτάκτου προσωπικού με σχέση εργασίας ιδιωτικού δικαίου ορισμένου χρόνου, οι οποίες έχουν αναλυτικά ως εξής:
      1) 33.506 προσλήψεις προσωπικού για την κάλυψη παροδικών ή εποχικών, ή πρόσκαιρων ή απρόβλεπτων και επειγουσών αναγκών με σχέση εργασίας ιδιωτικού δικαίου ορισμένου χρόνου έως οκτώ (8) μήνες (από αυτές οι 718 εγκρίθηκαν εντός του lουλίου 2006).
      2) 825 προσλήψεις προσωπικού για την κάλυψη αναγκών προγραμμάτων ή έργων που επιχορηγούνται από διεθνείς οργανισμούς με σχέση εργασίας ιδιωτικού δικαίου ορισμένου χρόνου έως ένα (1) έτος με δυνατότητα ανανέωσης έως το τέλος του προγράμματος ή έργου (από αυτές οι 2 εγκρίθηκαν εντός του Ιουλίου 2006).
      3) 35.424 προσλήψεις προσωπικού με σχέση εργασίας ιδιωτικού δικαίου ορισμένου χρόνου βάσει ειδικών διατάξεων που ισχύουν για συγκεκριμένους φορείς (από αυτές οι 95 εγκρίθηκαν εντός του Ιουλίου 2006).
      γ) Για το ίδιο χρονικό διάστημα εγκρίθηκαν από την ανωτέρω Επιτροπή συνολικά 10.496 συμβάσεις μίσθωσης έργου (από αυτές οι 1289 εγκρίθηκαν εντός του Ιουλίου 2006).
      Γ. Σε ότι αφορά στη διαδικασία πρόσληψης του προαναφερόμενου προσωπικού, θέτουμε υπόψη σας τα εξής:
      α) Οι προσλήψεις τακτικού προσωπικού γίνονται σύμφωνα με τις διατάξεις του ν. 2190/94, όπως ισχύει, είτε από το ΑΣΕΠ, είτε από τους οικείους φορείς με έλεγχο από το ΑΣΕΠ, όπως προβλέπεται από τις σχετικές διατάξεις του συστήματος προσλήψεων, εκτός των εξαιρέσεων που προβλέπονται από το άρθρο 14 παρ. 2, όπως ισχύει ή από ειδικές διατάξεις νόμων.
      β) Οι προσλήψεις του εκτάκτου προσωπικού γίνονται ως εξής:
      1) Για την κάλυψη παροδικών ή εποχικών ή πρόσκαιρων αναγκών το προσωπικό προσλαμβάνεται με σχέση εργασίας ιδιωτικού δικαίου ορισμένου χρόνου έως οκτώ (8) μήνες, σύμφωνα με τις διατάξεις του Ν. 2190/94, όπως ισχύουν (δηλαδή η διαδικασία επιλογής διεξάγεται από τους οικείους φορείς με κριτήρια του ν. 2190/94 και έλεγχο του ΑΣΕΠ). Από τις ανωτέρω διατάξεις εξαιρείται το προσωπικό που προσλαμβάνεται για κατεπείγουσες, εποχικές ή πρόσκαιρες ανάγκες, όταν η διάρκεια της απασχόλησης είναι έως δύο (2) μήνες. Η πρόσληψη προσωπικού για απρόβλεπτες και επείγουσες ανάγκες διέπεται από τις διατάξεις του άρθρου 20 Ν. 2190/94, όπως ισχύει.
      2) Για την κάλυψη αναγκών υλοποίησης προγραμμάτων ή έργων που χρηματοδοτούνται από διεθνείς οργανισμούς, το προσωπικό προσλαμβάνεται με σχέση εργασίας ιδιωτικού δικαίου ορισμένου χρόνου έως ένα έτος (1) με δυνατότητα ανανέωσης έως το τέλος του προγράμματος ή έργου, σύμφωνα με τις διατάξεις του άρθρου 21 παρ. 3 του Ν. 2190/94, όπως ισχύουν, (δηλαδή η διαδικασία επιλογής διεξάγεται από τους ίδιους τους φορείς με κριτήρια του ν. 2190/94 και με έλεγχο του ΑΣΕΠ).
      3) Για το έκτακτο προσωπικό που προσλαμβάνεται από διάφορες υπηρεσίες με σχέση εργασίας ιδιωτικού δικαίου ορισμένου χρόνου, βάσει ειδικών διατάξεων πρόσληψης η διαδικασία πρόσληψης προβλέπεται στις ισχύουσες κατά περίπτωση διατάξεις (όπως το εκπαιδευτικό προσωπικό των Σχολών του ΥΕΘΑ, του ΟΑΕΔ, του Ο.Ε.Ε.Κ., οι αναπληρωτές και ωρομίσθιοι εκπαιδευτικοί του ΥΠΕΠΘ, οι εποχικοί πυροσβέστες του Πυροσβεστικού Σώματος κλπ.).
      β) Για τις συμβάσεις μίσθωσης έργου που συνάπτονται σύμφωνα με τις διατάξεις του Ν. 2527/97, απαιτείται βεβαίωση του Νομικού Συμβούλου της οικείας Υπηρεσίας ότι αποτελούν γνήσιες συμβάσεις έργου που δεν υποκρύπτουν σχέση εξαρτημένης εργασίας.
      Επειδή η ερώτηση αφορά και το ΑΣΕΠ η Υπηρεσία μας διαβίβασε την εν λόγω ερώτηση στο ΑΣΕΠ και μας απάντησε με το, με αριθμ.πρωτ. 31969/4-8-06, έγγραφό του, το οποίο σας αποστέλλουμε συνημμένα.
      Τέλος δεν μπορούμε παρά να σας επισημάνουμε το γεγονός, ότι τόσο το σύστημα προσλήψεων, όσο και το ΑΣΕΠ έχουν συνταγματική κατοχύρωση (άρθρ.103 παρ. 7 του Σ.) και συνεπώς δεν μπορούν να παρακαμφθούν ούτε με νόμο. Αυτό το θεωρούμε δεδομένο, ότι το γνωρίζουν όλα τα μέλη του Κοινοβουλίου. Συνεπώς τα περί «γαλάζιας ταυτότητας» ή περί «διακοσμητικού ρόλου» του ΑΣΕΠ που ισχυρίζεσθε στην αναφορά σας, γνωρίζετε ότι δεν αποτελούν πραγματικότητα, αλλά μικροκομματική σκοπιμότητα.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      7. Στις με αριθμό 12859/13-7-2006 και 13243/26-7-2006 ερωτήσεις του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ.85978/17-8-2006 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 12859/13-7-2006 και 13243/26-7-2006 ερωτήσεις που κατατέθηκαν στη Βουλή από το Βουλευτή κ. Σ. Ματζαπετάκη σχετικά με τη δράση εθελοντικής οργάνωσης «Γιατροί του Αιγαίου», σας γνωρίζουμε ότι οι «Γιατροί του Αιγαίου» είναι αυτοδιοικούμενη αστική εταιρία μη κερδοσκοπικού χαρακτήρα. Οργανώνει αποστολές για παροχή υπηρεσιών υγείας κατά τη διάρκεια του θέρους σε διάφορα νησιά του Αιγαίου, ενώ στις αποστολές συμμετέχουν εθελοντές ιατροί, νοσηλευτές και άλλοι επαγγελματίες υγείας από το δημόσιο και ιδιωτικό τομέα.
      Ο συντονισμός των αποστολών (επιλογή τόπου, διάρκεια, περίοδος, συμμετέχοντες, διαδικασίες, κλπ) γίνεται εξ ολοκλήρου και αποκλειστικά από μέλη της ομάδας.
      Οι Διοικήσεις των Υγειονομικών Περιφερειών Κρήτης, Α' Νοτίου Αιγαίου και Β' Νοτίου Αιγαίου συνεργάζονται, διευκολύνουν και συνεισφέρουν στο σκοπό της εκάστοτε αποστολής μέσα από τις δομές υγείας και πρόνοιας που εποπτεύουν (Νοσηλευτικά Ιδρύματα, Κέντρα Υγείας, Περιφερειακά Ιατρεία) και ανάλογα με τις ανάγκες του τόπου επίσκεψης.
      Ενδεικτικά αναφέρεται ότι η Διοίκηση του ΠΓΝ Ηρακλείου, προκειμένου να διευκολύνει αλλά και να συνεισφέρει στο σκοπό της αποστολής, ενέκρινε την παραχώρηση υγειονομικού και λοιπού εξοπλισμού, παραχώρησε την κινητή Μονάδα του Νοσοκομείου, εξασφάλισε άδεια κίνησης οχήματος και οδηγού από την Περιφέρεια Κρήτης.
      Οι άδειες απουσίας που προβλέπεται να χορηγούνται στο προσωπικό είναι συγκεκριμένες (κανονική, αναρρωτική, κλπ). Εξάλλου χορήγηση άδειας απουσίας για εκτέλεση ιατρικών πράξεων και παροχή υπηρεσιών υγείας εν ώρα υπηρεσίας εκτός Νοσοκομείου, σημαίνει εντεταλμένη υπηρεσία του Νοσοκομείου και όχι εθελοντική πράξη, η οποία καθιστά το Νοσοκομείο υπεύθυνο και υπόλογο για κάθε πιθανό ταξιδιωτικό ή άλλο ατύχημα, για κάθε ιατρική ή άλλη πράξη των μελών της αποστολής, κ.λπ.
      Για τους προαναφερόμενους λόγους η Διοίκηση του ΠΓΝ Ηρακλείου υπέδειξε ότι τα μέλη της αποστολής που είναι και υπάλληλοι του Νοσοκομείου θα πρέπει να κάνουν χρήση της κανονικής τους άδειας εφόσον επιθυμούν να συμμετέχουν εθελοντικά και με δική τους ευθύνη στην αποστολή.
      Ο Υπουργός
      ΔΗΜΗΤΡΗΣ ΑΒΡΑΜΟΠΟΥΛΟΣ»
      8. Στην με αριθμό 2/10-10-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 2545/2553/20-10-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τ’ ακόλουθα:
      1. Η βελτίωση της διασταύρωσης του Σχολικού Συγκροτήματος με την οδό εισόδου προς Αγ. Νικόλαο δεν αποτελεί αντικείμενο του ΥΠΕΧΩΔΕ αλλά εμπίπτει στην αρμοδιότητα των Περ/κών Υπηρεσιών (Περιφέρειας, Ν.Αυτοδ/σης ή Τ.Αυτοδ/σης).
      2. Το ΥΠΕΧΩΔΕ κατά τη μελέτη της αναβάθμισης του ΒΟΑΚ σε αυτοκινητόδρομο, θα εξετάσει το ενδεχόμενο σύνδεσης της διασταύρωσης αυτής με τον κόμβο στη συμβολή του ΒΟΑΚ και της οδού εισόδου προς την πόλη.
      3. Ανεξαρτήτως αυτού παρόμοιες διασταυρώσεις σε άλλες πόλεις της Ελλάδας αντιμετωπίζονται συνήθως με εγκαταστάσεις φωτεινών σηματοδοτών.
      Ο Υφυπουργός
      Θ. ΞΑΝΘΟΠΟΥΛΟΣ»
      9. Στην με αριθμό 178/5-10-06 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. 2577/20-10-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης σύμφωνα με τα στοιχεία του αρμόδιου φορέα, σας ενημερώνουμε για τα εξής:
      1. Από τις πρώτες προτεραιότητες του ΥΠΕΧΩΔΕ απετέλεσε η περαιτέρω επέκταση της Γραμμής 3 από Χαϊδάρι προς Πειραιά.
      Η επέκταση αυτή του ΜΕΤΡΟ που θα ξεκινάει από το σταθμό «Χαϊδάρι» (ήδη υπό κατασκευή) θα καταλήγει στο σταθμό Ευαγγελίστρια του Πειραιά διαθέτοντας 7 νέους σταθμούς και συνολικό μήκος 8,1 χλμ. Θα εξυπηρετεί τόσο τα Δυτικά Προάστια του Λεκανοπεδίου με 3 σταθμούς (Αγ.Βαρβάρα, Νίκαια, Κορυδαλλός) όσο και τον Πειραιά με 4 νέους σύγχρονους σταθμούς (Ταμπούρια, Πειραιάς, Δημοτικό Θέατρο και Ευαγγελίστρια). Θα συνδέει επίσης το Πανεπιστήμιο και αναμένεται να εξυπηρετεί περισσότερους από 160.000 επιβάτες σε ημερήσια βάση.
      2. Στις 7 Ιουνίου 2006 ξεκίνησε η δημοπράτηση του κυρίως έργου, προϋπολογισμού 570 εκατ. ευρώ, η οποία αναμένεται να ολοκληρωθεί στις αρχές του 2007, οπότε και θα αρχίσουν οι εργασίες κατασκευής. Ο συνολικός προϋπολογισμός του όλου έργου μαζί με τους συρμούς κ.λπ. ανέρχεται σε 700 εκατ. ευρώ, και αναμένεται να τεθεί σε λειτουργία εντός του 2012.
      3. Με την επέκταση αυτή οι Δήμοι της ευρύτερης περιοχής του Πειραιά συνδέονται τόσο με το Λιμάνι του Πειραιά και την Κεντρική-Εμπορική περιοχή του, όσο και με το νέο Α/Δ Ελευθέριος Βενιζέλος.
      Ο Υφυπουργός
      Θ. ΞΑΝΘΟΠΟΥΛΟΣ»
      10. Στην με αριθμό 19/2-10-06 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. 117771/18-10-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 19/2-10-2006 ερώτηση που κατατέθηκε στη Βουλή από το Βουλευτή κ. Ν. Νικολόπουλο σχετικά με τη χρηματοδότηση και τη συνέχιση του προγράμματος «Βοήθεια στο Σπίτι» στο Νομό Αχαΐας, σας γνωρίζουμε τα εξής:
      Η εξασφάλιση και συνέχιση χρηματοδότησης των προγραμμάτων είναι αρμοδιότητα του Υπουργείου Απασχόλησης και Κοινωνικής Προστασίας, όπου και διαβιβάζουμε την ερώτηση.
      Το Υπουργείο Υγείας και Κοινωνικής Αλληλεγγύης, σύμφωνα με την παρ. 2 του άρθρου 5 του Ν. 2860/2000, διατυπώνει σύμφωνη γνώμη για τη συνέχιση προγραμμάτων «Βοήθεια στο Σπίτι».
      Για τα προγράμματα στο Νομό Αχαΐας έχει διατυπωθεί θετική γνώμη από το Υπουργείο με το αρ. Π1γ/98939/23-8-06 έγγραφό του.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      11. Στην με αριθμό 89/3-10-06 ερώτηση του Βουλευτή  κ. Λεωνίδα Γρηγοράκου δόθηκε με το υπ’ αριθμ. Β13-488/18-10-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Λ. Γρηγοράκος με θέμα «Απειλή για τη Δημόσια Υγεία και την ελληνική αγροτική οικονομία η παράνομη και χωρίς υγειονομικούς και τελωνειακούς ελέγχους εισαγωγή εσπεριδοειδών από τρίτες χώρες» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπ. Ανάπτυξης, σας γνωστοποιούμε τα ακόλουθα:
      Οι τιμές εσπεριδοειδών σε επίπεδο παραγωγού διαμορφώνονται ελεύθερα (προσφορά-ζήτηση-υγιής ανταγωνισμός), που σημαίνει ότι αυτός κατά τις συναλλαγές του με το εμπόριο, έχει το ελεύθερο διαπραγμάτευσης των τιμών πώλησης του είδους, με στόχο την επίτευξη των πλέον συμφερουσών γι’ αυτόν τιμών, χωρίς να παραγνωρίζονται βέβαια και οι εκάστοτε κρατούσες συνθήκες στην αγορά.
      Εθνικά μέτρα παρεμπόδισης εισαγομένων αγροτικών προϊόντων ακόμη και από Τρίτες Χώρες, συνιστούν ενέργεια, αντιτιθέμενη προς τις ισχύουσες ρυθμίσεις της Ε. Ε.
      Κατά τα λοιπά αρμόδια για απάντηση είναι τα συνερωτόμενα Υπουργεία.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      12. Στην με αριθμό 38/2.10.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-13-472/18.10.06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης με θέμα «Σοβαρά προβλήματα των κτηνοτρόφων της Κρήτης» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ.Καταναλωτή του Υπ. Ανάπτυξης, σας γνωστοποιούμε τα ακόλουθα:
      Από το 1992 και μετά δυνάμει της Α.Δ. 16/92, μεταξύ των άλλων βασικών ειδών διατροφής, απελευθερώθηκαν και οι τιμές πώλησης του γάλακτος σε όλα τα στάδια εμπορίας του είδους (παραγωγός, βιομηχανία, βιοτεχνία, εισαγωγέας, χονδρέμπορος και λιανοπωλητής), με αποτέλεσμα να παύσει πλέον η εφαρμογή του προγενέστερου κρατικού παρεμβατισμού στις τιμές των αγαθών, που αν και ίσχυε επί σειρά ετών, λόγω του χαρακτήρα του (διατιμήσεις, ποσοστά κερδών, φραγμοί στο παραγωγικό κόστος κ.λ.π.) ομολογουμένως παρεμπόδιζε την ανάπτυξη υγιούς ανταγωνισμού στην εσωτερική αγορά, παρεμβατισμοί βέβαια που δεν υπήρχαν στα άλλα Κράτη-Μέλη της Ε.Ε.
      Με την απελευθέρωση λοιπόν των τιμών στο γάλα, δεν σημαίνει ότι έπαυσε και ο έλεγχος αυτών, γιατί το ελεύθερο διαμόρφωσης της τιμής διέπεται από ορισμένους κανόνες στην αγορά που αποσκοπούν στην ανάπτυξη του υγιούς ανταγωνισμού. Προς την κατεύθυνση αυτή, ισχύει, όπως τροποποιήθηκε, ο Ν. 703/77 «Περί προστασίας του ελεύθερου ανταγωνισμού». Η εφαρμογή της ανωτέρω νομοθεσίας υπάγεται στην αρμοδιότητα της Επιτροπής Ανταγωνισμού.
      Σε επίπεδο παραγωγού γάλακτος, μετά την απελευθέρωση των τιμών στην εσωτερική αγορά, ο τελευταίος, λαμβάνοντας υπ' όψιν τις κρατούσες κάθε φορά συνθήκες στις αγορές του είδους (προσφορά -ζήτηση -ανταγωνισμός), είχε και έχει τη δυνατότητα, στα πλαίσια της ελεύθερης συμφωνίας με το εμπόριο, να διαπραγματεύεται τις τιμές διάθεσης του είδους, με απώτερο στόχο την επίτευξη γι' αυτόν των πλέον ικανοποιητικών τιμών. Ήδη βρίσκεται σε εξέλιξη έρευνα στον τομέα των γαλακτοκομικών από την Επιτροπή Ανταγωνισμού.
      Επίσης σας επισυνάπτουμε το με αριθ. πρωτ. 17603/10-10-2006 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 34/2.10.06 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. ΤΚΕ/Φ2/22923/17.10.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. πρωτ. 34/2.10.2006 που κατέθεσε στη Βουλή ο βουλευτής κ. Μιλτιάδης Βέρρας με θέμα: «Συμβασιούχοι Δημοσίου, ΝΠΔΔ και ΟΤΑ» σας γνωρίζουμε ότι:
      1. Με το Π.Δ. 164/2004 ενσωματώθηκε η οδηγία 1999/70 ΕΚ κατά τρόπο απολύτως σύμφωνο με τους σκοπούς και τις αρχές της όπως δέχτηκε και η Ευρωπαϊκή Επιτροπή, αρχειοθετώντας τις σχετικές καταγγελίες σε βάρος της χώρας μας. Θεσπίστηκαν, επίσης, πάγιοι κανόνες οι οποίοι θα διέπουν στο μέλλον τις συμβάσεις ορισμένου χρόνου που συνάπτονται στο δημόσιο και ευρύτερο δημόσιο τομέα και τέλος όλες οι σχετικές μεταβατικές ρυθμίσεις που περιλαμβάνονται σε αυτό είναι σύμφωνες με το Σύνταγμα, όπως δέχτηκε και η ολομέλεια του ΣτΕ κατά την επεξεργασία του εν λόγω διατάγματος.
      2. Το 4ο ερώτημα «Γιατί ελέγχθηκαν μόνο οι 71685 αιτήσεις συμβασιούχων από τις 72926 που κατατέθηκαν στο ΑΣΕΠ;» εμπίπτει στις αρμοδιότητες του ΑΣΕΠ. Όπως είναι γνωστό το ΑΣΕΠ λειτουργεί ως συνταγματικά κατοχυρωμένη ανεξάρτητη αρχή σύμφωνα με τις διατάξεις του Συντάγματος και του Ν. 3051/2002 (ΦΕΚ 22Α Α'), απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή άλλες διοικητικές αρχές, παρά μόνο σε κοινοβουλευτικό έλεγχο σύμφωνα με τον Κανονισμό της Βουλής. Παρόλα αυτά διαβιβάσαμε την εν λόγω ερώτηση στο ΑΣΕΠ και σας αποστέλλουμε συνημμένα το με αριθμ. πρωτ. 40702/12.10.2006 έγγραφό του.
      3. Η κατάταξη του προσωπικού, για το οποίο κρίθηκε, ότι οι συμβάσεις τους συνιστούν κατά μετατροπή, σύμφωνα με τις μεταβατικές διατάξεις του Π.Δ. 164/2004, συμβάσεις εργασίας αορίστου χρόνου, σε υφιστάμενες κενές ή συνιστώμενες οργανικές θέσεις γίνεται, σύμφωνα με τα οριζόμενα στο αρθ. 1 του Ν.3320/2005 (ΦΕΚ48Α'), με απόφαση του αρμοδίου για την πρόσληψη οργάνου του οικείου φορέα.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      14. Στην με αριθμό 276/11.10.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6554/18.10.06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι η προστασία προσώπων και πραγμάτων από έκνομες ενέργειες αποτελεί υποχρέωση της Ελληνικής Αστυνομίας, η οποία απορρέει από την αποστολή της.
      Στο πλαίσιο αυτό, με απόφαση του Αρχηγού της Ελληνικής Αστυνομίας διατίθενται αστυνομικοί για την προσωπική ασφάλεια διαφόρων προσώπων και γενικότερα για την προστασία διαφόρων στόχων. Επισημαίνεται δε ότι ο προσδιορισμός των στόχων που χρήζουν ιδιαίτερης προστασίας προκειμένου να διατεθεί το αναγκαίο προσωπικό και τα απαραίτητα μέσα για τη φρούρησή τους γίνεται σήμερα, μετά από επισταμένη μελέτη και εκτίμηση από τις αρμόδιες Υπηρεσίες όλων των παραμέτρων που άπτονται της ασφαλείας τους.
      Το θέμα αυτό μας απασχολεί σοβαρά. Στόχος μας είναι να μειωθεί δραστικά ο αριθμός των αστυνομικών, οι οποίοι διατίθενται για τη φύλαξη διαφόρων προσώπων που κατά το παρελθόν έχουν χαρακτηρισθεί ως στόχοι, ώστε να διατεθούν σε Υπηρεσίες, για την ενίσχυση της αστυνόμευσης και την αναβάθμιση των παρεχόμενων στους πολίτες υπηρεσιών, χωρίς βεβαίως να μειωθεί το επίπεδο ασφαλείας των προσώπων που έχουν πραγματικά ανάγκη ιδιαίτερης προστασίας.
      Για την επίτευξη του στόχου αυτού, από τις αρμόδιες Υπηρεσίες μας, κατά τακτά χρονικά διαστήματα, γίνεται αξιολόγηση όλων των περιπτώσεων, ως προς τη συνέχιση της διάθεσης αστυνομικών και ο αριθμός αυτών μεταβάλλεται διαρκώς. Κατά την εν λόγω αξιολόγηση λαμβάνονται υπόψη όλες οι παράμετροι που άπτονται της ασφάλειας των φυλασσομένων προσώπων, δηλαδή η ιδιότητά τους, ο βαθμός επικινδυνότητας, οι υπάρχουσες πληροφορίες, οι επικρατούσες διεθνείς και εσωτερικές συνθήκες, οι διακρατικές σχέσεις, κ.ο.κ.
      Οι προσπάθειές μας για τη δραστική μείωση του διατιθέμενου, για τη φύλαξη διαφόρων προσώπων, αστυνομικού προσωπικού και των μέσων, συνεχίζονται με αμείωτο ενδιαφέρον, με σχετικώς καλά αποτελέσματα (μείωση περίπου κατά 300 φρουρούς). Πάντως, για τη μελέτη του όλου θέματος και την επί νέας βάσεως ρύθμιση της παροχής προστατευτικής φύλαξης προσώπων, τις συνοδείες ασφαλείας αυτών και της φρούρησης άλλων ευπαθών στόχων, συγκροτήθηκε στο Υπουργείο μας επιτροπή, αποτελούμενη από αξιωματικούς. Η επιτροπή αυτή ολοκλήρωσε το έργο της και υπέβαλε τις προτάσεις της, με βάση τις οποίες προωθούμε την έκδοση προεδρικού διατάγματος για την τροποποίηση των σχετικών διατάξεων του π.δ. 141/1991. Στις διατάξεις αυτές, μεταξύ άλλων, προβλέπεται η συγκρότηση στις έδρες των Γενικών Αστυνομικών Διευθύνσεων επιτροπών, ετήσιας διάρκειας, οι οποίες θα συνεδριάζουν όταν υπάρχει αίτημα λήψης μέτρων προστασίας ευπαθούς στόχου και ανά εξάμηνο για την επανεξέταση της αναγκαιότητας διατήρησης, ενίσχυσης ή μείωσης των μέτρων που έχουν ληφθεί. Η επιτροπή θα συγκεντρώνει, θα ταξινομεί και θα εξετάζει τα υποβαλλόμενα αιτήματα και ακολούθως θα καταρτίζει έκθεση εκτίμησης κινδύνου για κάθε ένα από αυτά, η οποία ιεραρχικώς θα τίθεται υπόψη του Αρχηγού της Αστυνομίας, από τον οποίο θα λαμβάνεται η απόφαση.
      Τέλος, σε ό,τι αφορά τα αναφερόμενα στην ερώτηση για «εικόνες Υπουργού με τους αστυνομικούς σε ρόλο υπηρέτη...», παρατηρούμε τα εξής: Το «στιγμιαίο» στιγμιότυπο που γεννήθηκε από την αυθόρμητη και φυσικά την ευγενική συμπεριφορά του φρουρού (και οπωσδήποτε όχι από κάποια επιθυμία του Θ. Ρουσόπουλου ή από κάποια διαταγή της Υπηρεσίας) και το οποίο «πάγωσε και μονιμοποιήθηκε» με την δημοσιευόμενη επανειλημμένως φωτογραφία και που μεγεθύνθηκε καθ' υπερβολήν με τα ονειδιστικά σχόλια που την συνόδευαν, δεν κείται στα πλαίσια οιουδήποτε τυπικού υπηρεσιακού καθηκοντολογίου και κατά μείζονα λόγο οιασδήποτε σύμφωνης γνώμης του Υπουργού Επικρατείας και Κυβερνητικού Εκπροσώπου.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 6 Νοεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 28/31-10-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την πώληση της εταιρείας που διαχειρίζεται τη διώρυγα Κορίνθου, την προστασία των εργαζομένων κλπ..
      2.- Η με αριθμό 32/31-10-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αποζημίωση των πληγέντων από τις έντονες βροχοπτώσεις στο Νομό Μαγνησίας κλπ.
      3.- Η με αριθμό 26/31-10-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με τις καθυστερήσεις στην εγκατάσταση του Φυσικού Αερίου σε περιοχές της Αττικής κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 Κανονισμού της Βουλής)
      1.- Η με αριθμό 29/31-10-2006 επίκαιρη ερώτηση του Βουλευτή του Πανελλήνιου Σοσιαλιστικού Κόμματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία μονάδας υποκατάστασης στο Ηράκλειο, κλπ..
      2.- Η με αριθμό 33/31-10-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την αντιμετώπιση του προβλήματος της στέγασης του Τμήματος Κινηματογράφου, της Σχολής Καλών Τεχνών του Αριστοτέλειου Πανεπιστημίου Θεσσαλονίκης.
      3.- Η με αριθμό 31/31-10-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη –Αικατερινάρη προς την Υπουργό Τουριστικής Ανάπτυξης, σχετικά με το πρόσφατο ατύχημα στην Κέρκυρα με το θάνατο δύο παιδιών από τη Μεγάλη Βρετανία κλπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      ΠΡΟΚΟΠΗΣ  ΠΑΥΛΟΠΟΥΛΟΣ (Υπουργός  Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, παρακαλώ να προηγηθεί η ερώτηση που αφορά το Υπουργείο μου, γιατί έχω πρόβλημα.
      ΠΡΟΕΔΡΕΥΩΝ (Ιωάννης Τραγάκης):   Εντάξει, κύριε Υπουργέ, γίνεται αποδεκτό  το αίτημά σας.
      Θα προηγηθεί η συζήτηση της πρώτης επίκαιρης ερώτησης, δεύτερου κύκλου, με αριθμό 22/3/31-10-2006 του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Πρωθυπουργό, σχετικά με την απόφαση της Κυβέρνησης να τεθούν εκτός Α.Σ.Ε.Π. οι προσλήψεις προσωπικού σε εταιρείες του ευρύτερου δημόσιου τομέα κλπ..
      Η επίκαιρη ερώτηση του κ. Ρόβλια έχει ως εξής:
      «Παραμονές των τοπικών εκλογών, και με προφανή σκοπό τον περιορισμό της δημοσιότητας, την Τετάρτη 11-10-2006, κυκλοφόρησε το Φ.Ε.Κ. Β΄1472, στο οποίο δημοσιεύονται κοινές υπουργικές αποφάσεις, με τις οποίες τίθενται ουσιαστικά και αναμφίβολα εκτός Α.Σ.Ε.Π. οι διαδικασίες προσλήψεων για δέκα επτά (17) Δ.Ε.Κ.Ο. και συγκεκριμένα για τις εξής; Ελληνικά Αμυντικά Συστήματα Α.Β.Ε.Ε., Μεταλλουργική  Βιομηχανία Ηπείρου Α.Ε., Εταιρεία Τουριστικής Ανάπτυξης Α.Ε., Αγροτουριστική Α.Ε., Ελληνικό Φεστιβάλ Α.Ε., Διεθνής Έκθεση Θεσσαλονίκης Α.Ε., Ελληνικές Εκθέσεις –HELEXPO Α.Ε., Εταιρεία Υδρεύσεως και Αποχετεύσεως Θεσσαλονίκης Α.Ε., Οργανισμός Διαχείρισης Δημόσιου Υλικού Α.Ε., Ελληνική Αεροπορική Βιομηχανία Α.Ε., Κτηματική Εταιρεία Δημοσίου Α.Ε., Οργανισμός Προώθησης Εξαγωγών Α.Ε., Ελληνικές Αλυκές Α.Ε., Ελληνικό Κέντρο Επενδύσεων Α.Ε., Κοινωνία της Πληροφορίας Α.Ε., Παρατηρητήριο Απασχόλησης Ερευνητική Πληροφορική Α.Ε., Επαγγελματική Κατάρτιση Α.Ε.
      Εμπλεκόμενοι στις μεθοδεύσεις αυτές, οι οποίοι υπογράφουν τις Αποφάσεις, είναι οι Υπουργοί Εσωτερικών, Οικονομίας και Οικονομικών, Ανάπτυξης, Απασχόλησης, Εθνικής Άμυνας, Τουριστικής Ανάπτυξης και Μακεδονίας-Θράκης.
      Ερωτάται ο Πρωθυπουργός:
      1.Πότε και πού θα σταματήσει ο κατήφορος των αναξιοκρατικών μεθοδεύσεων της κυβέρνησης σχετικά με τις προσλήψεις στον ευρύτερο δημόσιο τομέα; 
      2.Γιατί η Κυβέρνηση αδικεί με τις ρυθμίσεις της τους άνεργους νέους και εκμεταλλεύεται την αγωνία τους για εργασία με σκοπό το κομματικό όφελος, καταπατώντας κάθε έννοια ισονομίας, αξιοκρατίας και αντικειμενικότητας στις διαδικασίες των ως άνω προσλήψεων;» 
      Θα απαντήσει ο Υπουργός  Εσωτερικών, Δημόσιας Διοίκησης και  Αποκέντρωσης.
      Ορίστε, κύριε Υπουργέ, έχετε το λόγο για τρία λεπτά.
      ΠΡΟΚΟΠΗΣ  ΠΑΥΛΟΠΟΥΛΟΣ (Υπουργός  Εσωτερικών, Δημόσιας Διοίκησης και Αποκέντρωσης):  Κύριοι συνάδελφοι,  ο μόνος κατήφορος που πραγματικά υπάρχει, ιδίως στα θέματα που σχετίζονται με τις προσλήψεις, είναι εκείνος της παραπληροφόρησης από την πλευρά του ΠΑ.ΣΟ.Κ.. Παραπληροφόρηση και προκλητική διαστρέβλωση της αλήθειας. Και αυτή η διαστρέβλωση έχει ένα διπλό στόχο: αφ΄ενός  να συγκαλύψει το παρελθόν στυγνού κομματισμού του ΠΑ.ΣΟ.Κ. -γιατί όλοι γνωρίζουν ποια ήταν η πολιτική του ΠΑ.ΣΟ.Κ. όταν κυβερνούσε από το 1981 και επέκεινα- και αφ΄ετέρου να διαστρεβλώσει την πραγματικότητα για το τι συμβαίνει σήμερα, σχετικά με το Α.Σ.Ε.Π.. Όταν το τι συμβαίνει το γνωρίζουν όλοι και το ίδιο το Α.Σ.Ε.Π. πρωτίστως.
      Έρχομαι τώρα στην ερώτηση. Όπως είναι γνωστό, με το νόμο περί Δ.Ε.Κ.Ο., το ν.3429 του 2005, καθιερώθηκε ένα σύστημα προσλήψεων, το οποίο κατοχυρώνει απολύτως την αρμοδιότητα του Α.Σ.Ε.Π.. Μάλιστα το Α.Σ.Ε.Π. για όλες εκείνες τις Δ.Ε.Κ.Ο., όπου την πλειοψηφία του μετοχικού κεφαλαίου την έχει το δημόσιο, ελέγχει την προκήρυξη και από εκεί και πέρα ελέγχει και τον πίνακα των επιτυχόντων. Δηλαδή ο έλεγχος που κάνει το Α.Σ.Ε.Π. είναι διπλός, έλεγχος προκήρυξης, έλεγχος των επιτυχόντων στο τέλος.
      Επιπλέον, θέλω να τονίσω πως σε ό,τι αφορά την προκήρυξη, όχι απλώς έχει τη δυνατότητα να την ελέγξει, αν είναι εντάξει ή αν πρέπει να τροποποιηθεί, αλλά ακόμα και να απορρίψει. Υπό αυτές τις προϋποθέσεις αντιλαμβάνεται κάποιος ότι οι αποφάσεις στις οποίες αναφέρεται η ερώτηση είναι κοινές υπουργικές αποφάσεις που δεν παρακάμπτουν, ούτε κατ’ ελάχιστο, την αρμοδιότητα του Α.Σ.Ε.Π..
      Για να φρεσκάρω τη μνήμη του ΠΑ.ΣΟ.Κ., θα καταθέσω, για άλλη μια φορά, τα εξής πράγματα που αφορούν το όλο θέμα. Όταν είχε κατατεθεί επίκαιρη επερώτηση στο παρελθόν, υπήρξε απάντηση -για τα ίδια περίπου θέματα- από το ίδιο το Α.Σ.Ε.Π., το οποίο αποφάνθηκε, σε ερώτηση που είχε υποβληθεί, αν και κατά πόσο καθ’ οιονδήποτε τρόπο παρακάμπτεται η αρμοδιότητά του. Καταθέτω και πάλι την απάντηση που το ίδιο το Α.Σ.Ε.Π. από τον περασμένο Ιούνιο είχε δώσει. 
      Καταθέτω επίσης τα εννέα μέτρα ενίσχυσης του Α.Σ.Ε.Π. που η Κυβέρνηση έχει πάρει και τον πίνακα που αποδεικνύεται ότι επί των ημερών μας οι έλεγχοι που κάνει το Α.Σ.Ε.Π. δείχνουν ότι οι παραβάσεις αρχής της νομιμότητας είναι πάρα πολύ περιορισμένες σε σχέση με το όργιο που γινόταν επί ΠΑ.ΣΟ.Κ.. Καταθέτω επίσης και τον πίνακα που δείχνει ότι επί των ημερών μας έχουμε τις λιγότερες κενές οργανικές θέσεις στο Α.Σ.Ε.Π. απ’ ότι υπήρχαν στο παρελθόν. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Απ’ ό,τι φαίνεται, δηλαδή, εμείς ενισχύουμε το Α.Σ.Ε.Π. και το ίδιο το Α.Σ.Ε.Π. το αναγνωρίζει. Από εκεί και πέρα έρχεται το ΠΑ.ΣΟ.Κ. και ρωτάει γιατί συνέβησαν αυτά τα οποία ισχυρίζεται ό,τι δήθεν, έγιναν. 
      Προκάλεσα το ΠΑ.ΣΟ.Κ. και το προκαλώ για μια ακόμη φορά. Γιατί δεν ζητάει να έρθει στην Επιτροπή Θεσμών και Διαφάνειας ο Πρόεδρος του Α.Σ.Ε.Π., για να φανεί εκεί τι ακριβώς γίνεται; Το ΠΑ.ΣΟ.Κ. δεν το κάνει. Πετάει απλά και μόνο «φωτοβολίδες» μέσα σ’ αυτήν την Αίθουσα για να διαστρεβλώσει την αλήθεια.
      Σε ό,τι αφορά τους άνεργους νέους, θα ήθελα να πω στο συνάδελφο και φίλο κ. Ρόβλια το εξής: Πήραμε την ανεργία στο 11,3% και τώρα βρίσκεται στο 8,6%. Εμείς έτσι σκεφτόμαστε τους άνεργους νέους, όχι σαν το ΠΑ.ΣΟ.Κ. το οποίο αύξανε την ανεργία. Αν με ρωτάει σήμερα για τους άνεργους νέους, θα σας πω ότι εμείς ζούμε την αγωνία τους και κάνουμε τα πάντα για να μειωθεί η ανεργία. Θα ήθελα μόνο να ρωτήσω γιατί το ΠΑ.ΣΟ.Κ. δεν σκεφτόταν την ανεργία διπλά τα χρόνια που κυβερνούσε; Από τη μια πλευρά την αύξανε ή δεν την μείωνε όσο θα έπρεπε, ιδίως προς το τέλος. 
      Και το κυριότερο –και εδώ είναι το σημαντικό- να ερωτηθεί το ΠΑ.ΣΟ.Κ. και να απαντήσει: Όλους εκείνους που σήμερα κάνουμε αορίστου χρόνου εμείς, η Κυβέρνηση Καραμανλή, με το π.δ. 164 του 2004, ποιος τους πήρε και με ποιες «αξιοκρατικές διαδικασίες» τους πήρε εκείνη την εποχή; Αν μου απαντήσουν σ’ αυτό, να έρθουμε να συζητήσουμε για τους άνεργους νέους σήμερα. Τότε δεν τους σκέφτονταν; Με ποιες διαδικασίες έπαιρναν από τις πόρτες και τα παράθυρα; Γιατί αυτή είναι η πραγματικότητα.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Ρόβλιας έχει το λόγο για δύο λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Τελείως παρεμπιπτόντως, όσον αφορά τη δήθεν μείωση των ποσοστών της ανεργίας, θα αναφερθώ στο γνωστό ανέκδοτο που κυκλοφορεί στις Βρυξέλλες, κύριε Υπουργέ, «ελληνική στατιστική».
      Έρχομαι τώρα στο θέμα μας. Κάθε άλλο παρά έτσι όπως μας τα είπατε είναι τα πράγματα. Είναι ακριβώς το αντίθετο. Τι έγινε; Δεκαεπτά Δ.Ε.Κ.Ο., με αποφάσεις επτά Υπουργών, τίθενται εκτός Α.Σ.Ε.Π.. Αυτή είναι η αλήθεια. Πότε έγινε αυτό; Προσέξτε! Δημοσιεύτηκε στο Φ.Ε.Κ. στις 11 Οκτωβρίου, παραμονές δημοτικών εκλογών, για να χαθεί δημοσιότητα, για να μη το πάρουμε χαμπάρι, αλλά εμείς το πήραμε για κακή σας τύχη. 
      Ποιος κάνει αυτές τις προσλήψεις στις δεκαεπτά Δ.Ε.Κ.Ο.; Τις κάνει  επιτροπή την οποία διορίζει το διοικητικό συμβούλιο της Δ.Ε.Κ.Ο., που το διοικητικό συμβούλιο το διορίζει η Κυβέρνηση. Τόση αντικειμενικότητα! Και τι κάνει το Α.Σ.Ε.Π.; Σχεδόν τίποτα. Ελέγχει, λέει, στο τέλος αν τηρήθηκε η νομιμότητα. Μα αυτός ο ρόλος είναι όχι απλώς διακοσμητικός, επαναλαμβάνω είναι ανύπαρκτος. 
      Σταματήστε να εμπαίζετε τον ελληνικό λαό. Ομολογήστε επιτέλους ότι το Α.Σ.Ε.Π. δεν υπάρχει για τις Δ.Ε.Κ.Ο. Ομολογήστε ότι η συμπεριφορά σας, τουλάχιστον, στο συγκεκριμένο θέμα, είναι από αλαζονική έως πολιτικά ανάλγητη. 
      Μεθοδεύσεις για διορισμούς ημετέρων, μεθοδεύσεις αδικίας, μεθοδεύσεις υπέρ των λίγων και σε βάρος των πολλών. Μεθοδεύετε προσλήψεις σε βάρος αυτών που έχουν τα προσόντα. Αδικείτε αυτούς που έχουν τα προσόντα. 
      Τα ίδια έγιναν με τις παράνομες προσλήψεις –σας θυμίζω- στο νοσοκομείο «ΕΛΠΙΣ», στο «Σισμανόγλειο», στον Ο.Λ.Π., στους φρουρούς της Τράπεζας της Ελλάδος, στην Ε.ΘΕ.Λ., στον Ο.Σ.Κ.. Ας μην θυμηθούμε τις εβδομήντα επτά χιλιάδες πεντακόσιους συμβασιούχους που προσλάβατε επί των ημερών σας. Εβδομήντα επτά χιλιάδες πεντακόσιοι συμβασιούχοι επί των ημερών της Κυβέρνησης της Νέας Δημοκρατίας! Είναι πάνω από εκατό συμβασιούχοι ανά εργάσιμη ημέρα, κύριε Υπουργέ!
      Και καταθέτω στα Πρακτικά τις τριακόσιες ενενήντα δύο χιλιάδες προσλήψεις που έγιναν επί των ημερών σας, προσωπικό ανά Υπουργείο και προσωπικό ανά κατηγορία. 
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι τα στοιχεία που έδωσε το Υπουργείο σας. Τριακόσιες ενενήντα δύο χιλιάδες προσλήψεις επί των ημερών της Νέας Δημοκρατίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να μου δώσετε κι εμένα μερικά δευτερόλεπτα επιπλέον. 
      Με προσλήψεις, λοιπόν και με ρυθμίσεις και με τους φίλους τους καλούς πάτε για εκλογές. Είναι προφανές. Για όποιον δεν το κατάλαβε, η Νέα Δημοκρατία πάει για εκλογές. Αυτή είναι η πραγματικότητα. Γι’ αυτό οι προσλήψεις, γι’ αυτό οι ρυθμίσεις, γι’ αυτό και οι αδικίες.
      Όμως δεν θα σας σώσουν αυτά, κύριε Υπουργέ. Δεν θα σας σώσουν ούτε οι προσλήψεις στις Δ.Ε.Κ.Ο. εκτός Α.Σ.Ε.Π., ούτε οι άδικες ρυθμίσεις που γίνονται σε διάφορα Υπουργεία, ούτε η καταπάτηση των θεσμών. Στις εκλογές θα υποστεί βαριά ήττα ο πολιτικός αμοραλισμός και η έλλειψη οράματος για τη χώρα από τη Νέα Δημοκρατία.
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώστε.
      ΚΩΝΣΤΑΝΤΙΝΟΣ ΡΟΒΛΙΑΣ: Ένα λεπτό, κύριε Πρόεδρε. Πέντε λεπτά μίλησε ο κύριος Υπουργός!
      ΠΡΟΕΔΡΕΥΩΝ (Ιωάννης Τραγάκης): Μίλησε τέσσερα λεπτά και δεκαεννέα δευτερόλεπτα.
      ΚΩΝΣΤΑΝΤΙΝΟΣ ΡΟΒΛΙΑΣ: Και κλείνω θυμίζοντάς σας και επαναλαμβάνοντάς σας αυτό που έχει πει ο Πρόεδρος του ΠΑ.ΣΟ.Κ., ο Γιώργος Παπανδρέου: Όσο νωρίτερα πάτε για εκλογές, τόσο καλύτερα.
      Ευχαριστώ πολύ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί δεν τις ζητάτε, κύριε συνάδελφε;
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριε συνάδελφε, κύριε Ρόβλια, το ότι φοβάστε τις εκλογές το ξέρουμε. Γιατί εκείνος που φωνάζει, επειδή σκέφτεται πρόωρες εκλογές, είναι εκείνος που τις φοβάται. Και το ξέρουν όλοι.
      Όμως θέλω να σας πω το εξής. Επειδή ο κ. Καραμανλής και η Κυβέρνησή του, είναι υπεύθυνος Πρωθυπουργός και υπεύθυνη Κυβέρνηση έχουμε δουλειά να κάνουμε. Μην φοβάστε. Θα τελειώσουμε τη δουλειά μας. Θα γίνουν εκλογές, όταν έλθει η ώρα και τότε θα κρίνει ο ελληνικός λαός ποιος τον κυβέρνησε καλύτερα ή όχι. Επομένως αφήστε το αυτό. 
      Ως προς αυτό που είπατε για τη στατιστική και το ανέκδοτο, το είπε και χθες ο Αρχηγός σας. Είπε ότι κυκλοφορεί ένα τέτοιο ανέκδοτο στις Βρυξέλλες. Δεν ξέρω αν κυκλοφορεί ή όχι. Δεν μας διευκρίνισε όμως, μιας και το ξέρει εκείνος –γιατί φαίνεται ότι όταν πηγαίνει έξω ασχολείται και με ανέκδοτα- για ποια περίοδο λεγόταν το ανέκδοτο αυτό. 
      ΚΩΝΣΤΑΝΤΙΝΟΣ ΡΟΒΛΙΑΣ: Τις τελευταίες εβδομάδες.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί αν υπάρχει τέτοιο ανέκδοτο περί ελληνικής στατιστικής, είναι προφανές ότι αναφέρεται στην περίοδο, όπου επάνω σ’ αυτό το Βήμα ερχόταν ο Υπουργός Εθνικής Οικονομίας και διαβεβαίωνε τη Βουλή των Ελλήνων και τον ελληνικό λαό ότι είναι 1,2% το έλλειμμα, όταν το έλλειμμα ξεπέρναγε το 6,5% και άγγιζε το 7%! 
      Αυτό είναι το ανέκδοτο της στατιστικής! Είναι η δημιουργική λογιστική του κ. Χριστοδουλάκη και της κυβέρνησης Σημίτη που διέσυρε τη χώρα! Περί αυτού του ανεκδότου μιλάτε και φαίνεται ότι έχετε χάσει και την αίσθηση του χρόνου.
      Κατά τα λοιπά, γι’ αυτά που είπατε, σας τόνισα και πάλι. Το ΑΣΕΠ δεν χάνει καμιά αρμοδιότητα. Για διάφορες περιπτώσεις όπου έγιναν έλεγχοι, για το νοσοκομείο «ΕΛΠΙΣ», για το «Σισμανόγλειο» κ.λπ., εμείς οι ίδιοι τα αναδείξαμε γιατί κάνουμε ελέγχους. Όχι σαν την εποχή σας που όποτε γινόταν οτιδήποτε, το συγκαλύπτατε. Είναι σαφές αυτό το πράγμα και το γνωρίζετε πάρα πολύ καλά.
      Σε ό,τι αφορά τις εβδομήντα επτά χιλιάδες συμβασιούχους και τις στατιστικές που κάνετε, να πω το εξής, κύριε Πρόεδρε, για να καταλάβει τι γίνεται. Το ΠΑ.ΣΟ.Κ. μετρά ως προσλήψεις -καινούργιες προσλήψεις- τις ανανεώσεις συμβάσεων, ακόμα και συμβάσεων του παρελθόντος. Οι περισσότερες απ’ αυτές που λέει δεν είναι προσλήψεις. Είναι ανανεώσεις συμβάσεων ανθρώπων που προσέλαβε το ΠΑ.ΣΟ.Κ.! Και έρχεται και λέει την ανανέωση νέα σύμβαση!
      Θυμάμαι την περίπτωση που έγινε μια αντίστοιχη ερώτηση στον Υπουργό Επικρατείας, τον κ. Ρουσόπουλο. Και του ανέφεραν ως νέες προσλήψεις τις ανανεώσεις των συμβάσεων στην Ε.Ρ.Τ. και μάλιστα τις ανανεώσεις που γίνονταν μέσα σ΄ ένα χρόνο επί τρία! Μ΄ αυτήν τη λογική έχει την εντύπωση κανείς ότι είναι αξιόπιστος, όταν κάνει κριτική μέσα στη Βουλή; 
      Το ξαναλέω και πάλι. Ο ελληνικός λαός γνωρίζει. Θυμάται την περίοδο ’81 και επέκεινα, το τι συνέβη από κομματικό ρουσφέτι. Και ξέρει σήμερα ότι τηρείται απαρέγκλιτα η νομιμότητα. Και αν υπάρχουν παραβάσεις, εμείς οι ίδιοι τις αναδεικνύουμε και τις πατάσσουμε. Αυτή είναι η διαφορά ανάμεσα στις δύο κυβερνήσεις. 
      Και το επαναλαμβάνω. Όταν τελειώσει η θητεία μας και έλθει η ώρα, θα κρίνει ο ελληνικός λαός ποιος τον κυβέρνησε καλύτερα. Εμείς δεν έχουμε καμία βεβαιότητα. Κανένας δεν μπορεί να είναι βέβαιος τι θα αποφασίσει ο ελληνικός λαός. Όμως δημιουργεί, πραγματικά, θυμηδία το να έρχεται το ΠΑ.ΣΟ.Κ. και από τη μια πλευρά να ζητά εκλογές –που δεν τις ζητά ουσιαστικά, γιατί τις φοβάται- και από την άλλη να θεωρεί ότι νοσταλγεί ο ελληνικός λαός τις μέρες που πέρασε επί των κυβερνήσεών του!
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Εισερχόμαστε τώρα στις επίκαιρες ερωτήσεις πρώτου κύκλου:
      Θα συζητηθεί η πρώτη με αριθμό 36/31-10-2006 επίκαιρη ερώτηση της Βουλευτού της Νέας Δημοκρατίας κ. Καλαντζάκου…
       ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, υπάρχει σειρά ή δεν υπάρχει;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, εκτός του ότι είναι αυτή η σειρά…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είναι αυτή η σειρά, κύριε Πρόεδρε. Πρώτη είναι η ερώτηση που απευθύνεται στον Πρωθυπουργό κι εγώ θα απαντήσω.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, δεν είναι πρώτη η δική σας ερώτηση, αλλά αυτό δεν έχει σημασία. Σημασία έχει ότι υπάρχει μία ενδιαφέρουσα κατάσταση στην κ. Καλαντζάκου και επομένως πρέπει να τη σεβαστούμε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Καλό είναι, κύριε Πρόεδρε, να συνεννοείστε με μένα πρώτα.
      ΠΡΟΕΔΡΕΥΩΝ (Ιωάννης Τραγάκης): Επειδή με προκαλείτε, όμως, κύριε Υπουργέ, σας λέω, λοιπόν, ότι πρώτη είναι η ερώτηση της κ. Καλαντζάκου.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εγώ γνωρίζω ότι είμαι πρώτος. Αυτός είναι ο λόγος για τον οποίο ο κ. Παυλόπουλος ζήτησε ακριβώς να προηγηθεί εμού.
      ΠΡΟΕΔΡΕΥΩΝ (Ιωάννης Τραγάκης): Ο κ. Παυλόπουλος ζήτησε να προηγηθεί γιατί είχε μία ανειλημμένη υποχρέωση.
      Θα συζητηθεί, λοιπόν, η πρώτη με αριθμό 36/31-10-2006 επίκαιρη ερώτηση πρώτου κύκλου της Βουλευτού της Νέας Δημοκρατίας κ. Σοφίας Καλαντζάκου προς τον Υπουργό Απασχόλησης και Κοινωνικής Προστασίας, σχετικά με την αντιμετώπιση του προβλήματος της έλλειψης παιδικών σταθμών, κ.λπ.
      Συγκεκριμένα, η επίκαιρη ερώτηση της κυρίας συναδέλφου έχει ως εξής:
      «Η πολιτική της ελληνικής Κυβέρνησης και της Ευρωπαϊκής Ένωσης έχουν ως στόχο να αυξηθεί αισθητά η συμμετοχή των γυναικών στην εργασιακή αγορά. Βασική αντικειμενική δυσκολία για όλες τις γυναίκες αποτελεί η έλλειψη παιδικών σταθμών. Το πρόβλημα είναι ιδιαίτερα έντονο στον ιδιωτικό τομέα.
      Ερωτάται ο κύριος Υπουργός:
      1.Πόσο στοχευόμενη είναι η πολιτική του Υπουργείου Απασχόλησης για την αντιμετώπιση αυτού του προβλήματος, πόσους νέους παιδικούς σταθμούς έχει δημιουργήσει στα δυόμισι χρόνια διακυβέρνησης και τι σχεδιάζει για το άμεσο μέλλον;
      2.Τι ενέργειες προτίθεται να πάρει για διαβουλεύσεις με τον ιδιωτικό τομέα ώστε να τεθούν στόχοι και να υπάρξουν ξεκάθαρες δεσμεύσεις για τη δημιουργία περισσότερων παιδικών σταθμών από τις ίδιες τις επιχειρήσεις;»
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, οφείλω πραγματικά να συγχαρώ τη Βουλευτή κ. Καλαντζάκου, η οποία οσονούπω θα γίνει και μητέρα και έτσι έχει διπλό ενδιαφέρον η ερώτησή της.
      Πραγματικά, η χώρα μας είναι πρώτη στην ανεργία των γυναικών στην Ευρώπη –ήταν, τουλάχιστον, έτσι την παραλάβαμε εμείς, τώρα είναι η Γαλλία- διότι υπήρχε μία απλή αλήθεια. Πώς μπορούσε η μητέρα να πάει να εργαστεί όταν θα έπρεπε να πληρώνει σε ιδιωτικό βρεφονηπιακό σταθμό 500 ευρώ ή 600 ευρώ; Ήταν απαγορευτικό το να μπορεί να εργάζεται μία μητέρα και να αφήνει κάπου στον ιδιωτικό τομέα το παιδί της.
      Γι’ αυτό, λοιπόν, η Εργατική Εστία και ο Πρόεδρος ο κ. Λιάπης βάλαμε πρώτη προτεραιότητα την ίδρυση βρεφονηπιακών σταθμών σ΄ όλη την Ελλάδα. Και για να αντιληφθούμε τι σημαίνει αυτό, θα σας πω, κύριε Πρόεδρε, ότι στα πενήντα χρόνια της Εργατικής Εστίας, εκ των οποίων τα είκοσι κυβερνούσε το ΠΑ.ΣΟ.Κ., έγιναν σ’ όλη την Ελλάδα μόνο είκοσι δύο βρεφονηπιακοί σταθμοί, εκ των οποίων οι δώδεκα έγιναν το 1990-1993, κ. Καλαντζάκου.
      Αντιλαμβάνεστε, λοιπόν, ότι στα σαράντα επτά χρόνια μόνο δέκα έγιναν.
      Σήμερα, αυτή η Κυβέρνηση, βάζοντας πρώτη προτεραιότητα την ίδρυση βρεφονηπιακών σταθμών, για να πηγαίνουν τα χρήματα των εργαζομένων εκεί και όχι αλλού, ήδη κατασκευάζει οκτώ σταθμούς, οι οποίοι έχουν δημοπρατηθεί. Και επτά σταθμοί, κύριε Πρόεδρε, προγραμματίζονται για το υπόλοιπο της θητείας αυτής της Κυβέρνησης.
      Αντιλαμβάνεστε, λοιπόν, ότι με τους δεκαπέντε βρεφονηπιακούς σταθμούς που θα είναι γεγονός, που θα είναι στο στάδιο της κατασκευής αυτήν την τετραετία, ποια είναι η διαφορά και ποια είναι η προτεραιότητα.
      Είναι πολύ σημαντικό να υπάρχουν μέσω της Εργατικής Εστίας βρεφονηπιακοί σταθμοί για νήπια και βρέφη, οι οποίοι είναι δωρεάν. Και είναι και πολύ σημαντικό, κύριε Πρόεδρε, ότι στοχευμένες πολιτικές για τις γυναίκες, για τους νέους, είναι αυτό που λείπει από τη χώρα μας, δηλαδή μία στρατηγική για την ανεργία. 
      Και λυπάμαι πάρα πολύ που ο συνάδελφος Βουλευτής του ΠΑ.ΣΟ.Κ. μίλησε για ανέκδοτο στις Βρυξέλλες. Ανέκδοτο ήταν και είναι –και θα παραμείνει- στίγμα η διακυβέρνηση του τόπου από το ΠΑ.ΣΟ.Κ. που έφθασε την ανεργία στο 11,3%. Είχαν δημιουργήσει «Υπουργείο Ανεργίας» και τους ξενίζει τώρα ότι το 11,3% έχει πάει 8,6% μ΄ αυτές τις πολιτικές, κ. Καλαντζάκου. Και αντί να έρθουν μαζί μας να πολεμήσουμε την ανεργία που είναι εθνικό θέμα, να βοηθήσουν να αντιμετωπίσουμε μαζί την ανεργία γιατί έστω και ένας άνεργος είναι δράμα, έρχονται να μας πουν για στοιχεία.
      Τους έχουμε προκαλέσει και προσκαλέσει επανειλημμένως να έρθουν στην Π.Α.Ε.Π., στο Παρατηρητήριο Απασχόλησης ή στην Εθνική Στατιστική Υπηρεσία που μετράνε, για να δούμε ότι το ίδιο σύστημα που εφάρμοζε το ΠΑ.ΣΟ.Κ. επί χρόνια το ίδιο εφαρμόζουμε και εμείς. Τώρα, αν έχουμε λιγότερους ανέργους, κύριοι συνάδελφοι του ΠΑ.ΣΟ.Κ., δεν είναι πολιτική αντιπαράθεση, αλλά είναι στοχευμένες στρατηγικές και πολιτικές.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υπουργό.
      Η κ. Καλαντζάκου έχει το λόγο για δύο λεπτά.
      ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριε Υπουργέ, οι γυναίκες δεν θα μπορέσουν, πραγματικά, να ενταχθούν στην εργασιακή αγορά όπως πρέπει εάν έχουν να επιλέξουν ανάμεσα στη μητρότητα και την εργασία. Συνεπώς ειδικά στον 21ο αιώνα πρώτη, κορυφαία προτεραιότητα που πρέπει να θέσουμε είναι η δημιουργία παιδικών σταθμών διότι αυτό, πραγματικά, διευκολύνει όχι μόνο σε οικονομικό επίπεδο γιατί, όπως είπατε, είναι τεράστια η οικονομική αφαίμαξη για την κάθε οικογένεια, αλλά και στο να αισθάνεται μία μητέρα σίγουρη ότι το παιδί της την ώρα που εργάζεται ή βρίσκεται κάπου κοντά ή βρίσκεται προστατευμένο σ’ ένα χώρο όπου, πραγματικά, υπάρχει ευθύνη των αρμοδίων για τη φύλαξή του.
           Θα ήθελα όμως να πω ότι εκτός από το γεγονός ότι η Κυβέρνηση και η Εργατική Εστία, πραγματικά, έχουν κάνει τεράστια βήματα σε σχέση με το παρελθόν για την αντιμετώπιση αυτού του θέματος, έχει έλθει η ώρα και το Υπουργείο Απασχόλησης να πάρει κάποιες ιδιαίτερες πρωτοβουλίες για τις εργαζόμενες του ιδιωτικού τομέα. Θεωρώ απολύτως απαραίτητο πλέον, ειδικά στην Αθήνα όπου γειτνιάζουν γεωγραφικά πολλές επιχειρήσεις του ιδιωτικού τομέα, να υπάρξει μία συνεργασία ανάμεσα σ’ αυτές τις επιχειρήσεις με πρωτοβουλία του Υπουργείου Απασχόλησης έτσι ώστε να χρηματοδοτήσουν από κοινού την κατασκευή παιδικών σταθμών. Δεν είναι δυνατό, πλέον, να αγνοούμε αυτήν την τεράστια ανάγκη. Είναι μέρος του τι χρειάζεται. Θα δούμε στις διεθνείς στατιστικές ότι και οι τεράστιες ξένες επιχειρήσεις προσπαθώντας να προσελκύσουν το γυναικείο εργατικό δυναμικό πίσω στην αγορά εργασίας προβαίνουν σε τέτοιου είδους μέτρα και κατασκευές παιδικών σταθμών. 
      Θα ήθελα να πω, λοιπόν, ότι δύο πράγματα χρειάζονται. Το πρώτο είναι να δώσετε εσείς την ευκαιρία για το άνοιγμα ενός διαλόγου ειδικά για τη συνεργασία των ιδιωτικών επιχειρήσεων για την κατασκευή παιδικών σταθμών κυρίως –επαναλαμβάνω- στην Αθήνα όπου υπάρχει αυτή η δυνατότητα και να δώσετε ιδιαίτερη έμφαση στην επέκταση του δικτύου παιδικών σταθμών στην περιφέρεια, διότι στην περιφέρεια δεν υπάρχουν αυτές οι προϋποθέσεις. 
      Θα πω ακόμα δύο πράγματα αν έχετε την καλοσύνη. Η εργαζόμενη γυναίκα στον ιδιωτικό τομέα έχει διπλές δυσκολίες γιατί όπως και να το κάνουμε το κράτος παρ΄όλο που το κατηγορούμε για πολλά σέβεται πάρα πολύ τους εργαζόμενους ιδιαίτερα σε σχέση με το τι συμβαίνει στον ιδιωτικό τομέα διότι είναι πολύ πιο δύσκολες και ανταγωνιστικές οι συνθήκες εκεί και ισχύουν και οι κανόνες της αγοράς. Θεωρώ, λοιπόν, ότι στην περιφέρεια χρειάζεται το κράτος να μεριμνήσει και στην Αττική ιδιαίτερα πρέπει να μεριμνήσουν και οι ίδιες οι επιχειρήσεις. 
      Θα ήθελα να πω κάτι τελευταίο για την Καλαμάτα μιας που μιλάμε γι’ αυτήν και εκεί κάνετε πάρα πολλές βελτιώσεις. Θέλω να υπενθυμίσω ότι εκκρεμούν ακόμα οι προσλήψεις προσωπικού από ένα διαγωνισμό από το Φλεβάρη του 2006 και ελπίζουμε σύντομα να μπορείτε να φέρετε αυτό το προσωπικό. Για να σας δείξω χαρακτηριστικά την ανάγκη και το πόσο, τελικά, ένας παιδικός σταθμός όση μεγάλη ανάγκη και να αντιμετωπίζει είναι μικρός και γι’ αυτό χρειάζεται επέκταση δικτύου, στην Καλαμάτα χαρακτηριστικά έχουμε σαράντα πέντε παιδιά που έχουν αυτήν τη δυνατότητα να βρίσκονται στην Εργατική Εστία. Συνεπώς το πρόβλημα είναι πολύ οξύτερο σε μία πόλη σαν την Καλαμάτα που έχει πενήντα χιλιάδες κατοίκους και ευελπιστώ να γίνουν σύντομα και άλλες βελτιώσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δεκαοκτώ μαθητές και μαθήτριες και τρεις συνοδοί-δάσκαλοι από το ιδιωτικό δημοτικό σχολείο «Πόλκα Φροέλεν».
      Η Βουλή τους καλωσορίζει.
                  (Χειροκροτήματα από όλες τις πτέρυγες της Βουλής)
      	Ο κ. Υφυπουργός έχει το λόγο για δύο λεπτά για να δευτερολογήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Καλαντζάκου, σήμερα είναι μία ευτυχής συγκυρία. Σήμερα ανακοινώνονται τα αποτελέσματα της Εργατικής Εστίας και τη Δευτέρα θα είναι στην ιστοσελίδα. Μπορείτε κάλλιστα να μπείτε και να ενημερωθείτε και γι’ αυτό το πρόβλημα της Καλαμάτας.
      Το δεύτερο που θα ήθελα να πω είναι πως δέχομαι ότι, πράγματι, πρέπει να υπάρχει ένας σύγχρονος και ασφαλέστατος βρεφονηπιακός σταθμός. Αλλάξαμε τις μελέτες και φτιάχνουμε σήμερα ευρωπαϊκό πρότυπο. Θα σας καλέσω να δείτε αυτό που ξεκινάει τώρα στο Αργοστόλι. Είναι ένας σταθμός που ανάλογός του δεν υπάρχει όχι μόνο στην Ευρώπη, αλλά θα έλεγα στον κόσμο μ΄ αυτές τις προδιαγραφές, μ΄ αυτό το ασφαλές για τα παιδιά περιβάλλον και μ΄ αυτήν την ποιότητα που θα παρέχει στα παιδιά.
      Το τρίτο και πολύ σημαντικό είναι τα βήματα που λέτε. Έγιναν βήματα. Στα πενήντα χρόνια σας είπα έγιναν είκοσι δύο βήματα εκ των οποίων στα σαράντα επτά χρόνια έγιναν μόνο δέκα βήματα. Γίνονται δεκαπέντε βήματα τώρα, σ’ αυτήν την τετραετία, όμως δεν είναι ικανοποιητικός ο αριθμός, έχετε δίκιο. Γι’ αυτό, λοιπόν, αξιοποιούμε το νόμο που είναι η σύμπραξη δημόσιου και ιδιωτικού τομέα, αυτό που είπατε. Έχω δώσει εντολή στον Πρόεδρο της Εργατικής Εστίας κ. Λιάπη να προχωρήσει σε πλαίσιο τέτοιο όπου θα γίνουν συμπράξεις του ιδιωτικού τομέα μιας μεγάλης πολυεθνικής επιχείρησης, ενός μεγάλου εργοστασίου που να χρηματοδοτηθεί, να μπει και η Εργατική Εστία μέσα και να έχουν οι εργαζόμενοι τη δυνατότητα να έχουν τα παιδιά τους στο χώρο εργασίας για να μπορούν να δουλέψουν καλύτερα.
      Είναι ελκυστικό το περιβάλλον για δουλειά και είναι και καλή η ποιότητα, όταν η μητέρα αισθάνεται ασφαλής ότι το παιδί της είναι στο χώρο της δουλειάς της και αντιμετωπίζεται μ΄ αυτόν τον τρόπο.
      Θέλω να σας πω ότι γίνονται όλες οι προσπάθειες προς αυτήν την κατεύθυνση. Και σήμερα, κύριε Πρόεδρε, στο Ίλιον –φτωχομάνα- στο Χαϊδάρι, στις Αχαρνές, στην Καβάλα, στη Λάρισα, στην Καρδίτσα και στο Αργοστόλι είναι αυτά τα εφτά τα οποία κτίζονται και τα άλλα οκτώ είναι, πράγματι, αποκεντρωμένα. 
      Να είσθε σίγουρη για ένα πράγμα: Αυτή η Κυβέρνηση εγγυάται μία κοινωνική προστασία για τη μητέρα, για το νέο, για τον άνεργο και αυτό είναι που ξενίζει κάποιους και συνεχώς προσπαθούν με βέλη και με πυροτεχνήματα να χτυπήσουν την Κυβέρνηση. Είμαστε δίπλα στον εργαζόμενο, ούτε απέναντι, ούτε πίσω. 
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 21/2/30-10-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιλτιάδη Παπαϊωάννου προς τον Πρωθυπουργό, σχετικά με την πρόσφατη εγκύκλιο του Προέδρου του Αρείου Πάγου προς τους δικαστές για το χειρισμό συγκεκριμένων κατηγοριών υποθέσεων κ.λπ..
      Η επίκαιρη ερώτηση του κ. Παπαϊωάννου έχει ως εξής:
      «Θλίψη και αγανάκτηση στην κοινή γνώμη, ιδιαίτερα στο νομικό κόσμο της χώρας, προκαλεί η πρόσφατη και με αριθμό 356/26-9-2006 εγκύκλιος του Προέδρου του Αρείου Πάγου. Με την εγκύκλιο αυτή, όπως είναι γνωστό, ο κ. Ρωμύλος Κεδίκογλου δίνει οδηγίες, κάνει συστάσεις και υποδείξεις στους δικαστές για ουσιαστικά θέματα αναφορικά με το χειρισμό σε συγκεκριμένες κατηγορίες υποθέσεων (συντηρητικές κατασχέσεις πλοίων για να μη θίγονται οι πλοιοκτήτες, για υποθέσεις δημοσίων έργων για να μη θίγονται οι εργολάβοι και για να μη δικαιώνονται απολυμένοι συμβασιούχοι κατά τη διάρκεια των ασφαλιστικών μέτρων!!!). Είναι μία επέμβαση στη δικαιοδοτική κρίση των δικαστών, στη λειτουργική και προσωπική τους ανεξαρτησία που ενισχύει το κλίμα φόβου, τρόμου και ανησυχίας που επικρατεί στο χώρο της Δικαιοσύνης με ευθύνη της Κυβέρνησης. Είναι μία παρέμβαση υπέρ των ισχυρών οικονομικών συμφερόντων και σε βάρος των εργαζομένων. 
      Η εγκύκλιος αυτή συνιστά βάναυση παρέμβαση στην απονομή της δικαιοσύνης από τον Πρόεδρο του Αρείου Πάγου που ενεργεί εν προκειμένω ως κυβερνητικός εντολοδόχος παραβιάζοντας το Σύνταγμα και τους νόμους του κράτους και συνιστά πειθαρχικό αδίκημα, σύμφωνα με το άρθρο 19 παράγραφος 3 του ν.756/1988 (Οργανισμός Δικαστηρίων και Καταστάσεις Δικαστικών Λειτουργών). Για το λόγο αυτό έχει αποδοκιμασθεί από τους σημαντικότερους φορείς της χώρας, όπως είναι η Γενική Συνομοσπονδία Εργατών Ελλάδος (Γ.Σ.Ε.Ε.) και ο Δικηγορικός Σύλλογος Αθηνών (Δ.Σ.Α.), δυστυχώς όμως «υιοθετήθηκε» από τον αρμόδιο Υπουργό Δικαιοσύνης την ώρα που θα έπρεπε να ασκήσει πειθαρχικό έλεγχο σε βάρος του Προέδρου του Αρείου Πάγου.
      Ερωτάται ο Πρωθυπουργός:
      1. Μέχρι πότε η ηγεσία της Δικαιοσύνης θα λειτουργεί στο πλαίσιο των πολιτικών επιλογών της Κυβέρνησης και αν υιοθετεί και ο ίδιος την εγκύκλιο του Προέδρου του Αρείου Πάγου;
      2. Προτίθεται να λάβει και ποια μέτρα για να αποκατασταθεί η νομιμότητα στο χώρο της τακτικής δικαιοσύνης, ώστε να ενισχυθεί το ελεύθερο φρόνημα των δικαστών κατά την άσκηση των καθηκόντων τους έξω από απειλές και παρεμβάσεις;»
      Θα απαντήσει ο Υπουργός Δικαιοσύνης.
      Ο Υπουργός  Δικαιοσύνης, κ. Παπαληγούρας, έχει το λόγο για τρία λεπτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, κατά τους τελευταίους μήνες το ΠΑ.ΣΟ.Κ. σε μία απέλπιδα προσπάθεια να συγκαλύψει το αντιπολιτευτικό του έλλειμμα, την ανυπαρξία θέσεων, προτάσεων και ουσίας θα έλεγα, επιμένει στο βωμό των κομματικών σκοπιμοτήτων του να θυσιάζει και να πλήττει την ελληνική δικαιοσύνη.
      Αυτή τη φορά η άκριτη όσο και υποκριτική επίθεση έχει ως στόχο τον Πρόεδρο του Αρείου Πάγου με αφορμή πρόσφατη εγκύκλιο του τελευταίου. Και ομολογώ ότι εκπλήσσομαι από τον τρόπο με τον οποίο ερμηνεύεται το σχετικό του έγγραφο.
      Με το υπ’ αριθμόν 356/26-9-2006 έγγραφό του προς τους προϊσταμένους των Πρωτοδικείων της χώρας ο Πρόεδρος του Αρείου Πάγου απλώς διετύπωσε μία επιστημονική άποψη σε θέματα ασφαλιστικών μέτρων. Αυτό το δικαίωμα του το δίδει ρητά ο νόμος. 
      Στο άρθρο 19 παράγραφος 1 εδάφιο β΄ και στην παράγραφο 2 του Οργανισμού Δικαστηρίων, δηλαδή του ν. 1756/1988 μνημονεύεται: «Ο Πρόεδρος του Αρείου Πάγου ασκεί εποπτεία στα πολιτικά και ποινικά δικαστήρια της χώρας. Η εποπτεία αυτή συνίσταται στην επίβλεψη και στην έκδοση γενικών οδηγιών για την εύρυθμη λειτουργία των δικαστηρίων».
      Άλλωστε, σημειώνω ότι το ίδιο δικαίωμα έχει ασκηθεί κατ’ επανάληψη στο παρελθόν. Στην προκειμένη περίπτωση η άποψη που εκφράζει ο Πρόεδρος του Αρείου Πάγου έχει και θεωρητική και πρακτική βάση. Συνίσταται, δηλαδή, στη με φειδώ χορήγηση –όλοι το γνωρίζουμε- των προσωρινών διαταγών και στη με φειδώ, επίσης, λήψη των ασφαλιστικών μέτρων όσο και στην ανάγκη ακόμα –ρητά μνημονεύεται- για ταχύ προσδιορισμό των δικασίμων και στην ταχεία δημοσίευση των αποφάσεων. 
      Και όλα αυτά προς αποφυγή δυσλειτουργιών στη διαδικασία απονομής της δικαιοσύνης. Άλλωστε, από το ίδιο το περιεχόμενο του εγγράφου προκύπτει ότι οι κατηγορίες των υποθέσεων, για τις οποίες κάνει λόγο ο Πρόεδρος του Αρείου Πάγου, αναφέρονται και μόνο ως παραδείγματα. Συνεπώς επισημαίνει το αυτονόητο στην εγκύκλιο αυτή ο Πρόεδρος του Αρείου Πάγου, ότι δηλαδή δεν μπορούν τα δικαστήρια να κρίνουν οριστικά τις διαφορές που άγονται ενώπιον της δικαιοσύνης με ασφαλιστικά μέτρα, ούτε να ικανοποιούν πλήρως το δικαίωμα του αιτούντος. 
      Το περιεχόμενο τώρα του συγκεκριμένου εγγράφου δεν δίνει ούτε οδηγίες όπως ισχυρίζεται ο κ. Παπαϊωάννου, ούτε κάνει συστάσεις, ή υποδείξεις όπως ισχυρίζεται ο ίδιος, στους δικαστές, ούτε βέβαια συνιστά παρέμβαση στο δικαιοδοτικό έργο των δικαστών. Εκτός αν πιστεύει ο κ. Παπαϊωάννου ότι η προτροπή του Προέδρου του Αρείου Πάγου, του κ. Κεδίκογλου, με την οποία κλείνει το έγγραφό του, προς τους δικαστές να δημοσιεύουν τις αποφάσεις των ασφαλιστικών μέτρων αμέσως και όχι  έπειτα από οκτώ μήνες από την εκδίκαση της αίτησης, συνιστά και αυτή βάναυση παρέμβαση.
      Αναφορικά με το μόνιμα, με το μονότονα επαναλαμβανόμενο ισχυρισμό του κυρίου συναδέλφου περί κομματικών τάχα επιλογών της Κυβέρνησης στη δικαιοσύνη και περί ευθυνών της πολιτικής ηγεσίας του Υπουργείου Δικαιοσύνης για προσπάθεια χειραγώγησης της δικαιοσύνης, θέλω να σας διαβεβαιώσω ότι ο  νους του κάθε πολίτη, όταν αναφέρεστε σε τέτοιες πρακτικές, πηγαίνει στις δικές σας ημέρες, κύριε συνάδελφε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ορίστε, κύριε Παπαϊωάννου, έχετε το λόγο για δυο λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κατ’ αρχήν θέλω για άλλη μια φορά να επισημάνω την απουσία του Πρωθυπουργού από την Αίθουσα. Τον Πρωθυπουργό καλέσαμε εδώ και όχι τον Υπουργό Δικαιοσύνης. Αυτό, κατά την άποψή μου, συνιστά συνειδητή υποβάθμιση της δημοκρατικής λειτουργίας και των δημοκρατικών θεσμών στη χώρα μας. Και όταν έρχεται ο Πρωθυπουργός, όπως χθες, έρχεται να μας αναφέρει κάποια γεγονότα χωρίς να μπαίνει στην ουσία της πολιτικής. Εγώ ρωτώ, μέχρι πότε θα κρύβεται; Μέχρι πότε θα ξεφεύγει από την πραγματικότητα;
      Σήμερα τι κάνουμε εδώ; Ελέγχουμε τον κύριο Υπουργό για συγκεκριμένες παραλείψεις του και πράξεις του σε σχέση με πειθαρχικό αδίκημα που έχει διαπράξει ο Πρόεδρος του Αρείου Πάγου. Και την ώρα που ελέγχουμε τον κύριο Υπουργό, στέλνει τον ίδιο τον Υπουργό να απαντήσει. Ε, αυτό είναι στρέβλωση της λειτουργίας του πολιτεύματος.
      Είπε προηγούμενα ο κύριος Υπουργός για το ΠΑ.ΣΟ.Κ. Ακούστε, λοιπόν, τι λέει ο Δικηγορικός Σύλλογος Αθήνας για τη συγκεκριμένη εγκύκλιο. Λέει ότι παραβιάζει τη διάταξη του άρθρου 19, παράγραφος 3 του Κανονισμού Οργανισμών Δικαστηρίων, αποτελεί επέμβαση της ηγεσίας στη διακριτική κρίση των Ελλήνων δικαστών και ενισχύει το κλίμα φοβίας στο χώρο της δικαιοσύνης. 
      Τα ίδια είπε προχθές ο κ. Κιρτσάκης, ο Πρόεδρος της Ένωσης Δικαστών και Εισαγγελέων, στη διαδικασία που είχαμε σε σχέση με το νομοσχέδιο για την επιθεώρηση των δικαστηρίων. Το ίδιο είπε η ολομέλεια των δικηγορικών συλλόγων της χώρας. Το ίδιο λένε όλες οι δικαστικές ενώσεις, το ίδιο λένε όλα τα πολιτικά κόμματα. Τελικά, εσείς, κύριε Υπουργέ, είστε ο μόνος που δεν βλέπετε; 
      Ξέρετε γιατί δεν βλέπετε την ουσία του πράγματος; Γιατί είστε συνυπεύθυνος. Γιατί αυτή η εγκύκλιος έχει εκδοθεί στα πλαίσια  της κυβερνητικής πολιτικής για να προστατεύει εφοπλιστές, εργολήπτες δημοσίων έργων και σε βάρος των εργαζομένων, ιδιαίτερα των συμβασιούχων. Γιατί έχει να κάνει με την εισοδηματική σας πολιτική. 
      Αλλά, μήπως, κύριε Υπουργέ, είναι η πρώτη φορά που η ηγεσία της τακτικής δικαιοσύνης ή γενικότερα της δικαιοσύνης, αυτή που εσείς επιλέξατε, λειτουργεί σύμφωνα με το πολιτικό πλαίσιο της Κυβέρνησης; Δεν είστε συνυπεύθυνος για την απόφαση του Ανώτατου Ειδικού Δικαστηρίου -που σήμερα το Δικαστήριο Ανθρωπίνων Δικαιωμάτων στην Ευρώπη βγάζει άλλες αποφάσεις- για να είναι τότε στη Βουλή των Ελλήνων ο θείος του Πρωθυπουργού; 
      Δεν είστε συνυπεύθυνος για την υπόθεση «Δ.Ε.Κ.Α.»; Δεν είστε συνυπεύθυνος για την υπόθεση του Χρηματιστηρίου, όπως τη βαφτίσατε την υπόθεση «Δ.Ε.Κ.Α.». Διότι εκεί δεν πήγατε, όπως λέγατε πριν, σε Εξεταστική των Πραγμάτων Επιτροπή σύμφωνα με τη διαδικασία της Βουλής. Δεν είστε συνυπεύθυνος για την υπόθεση των υποκλοπών και των Πακιστανών και για τόσα άλλα, κύριε Υπουργέ; 
      Για την ανησυχία, λοιπόν και για το αίσθημα ανασφάλειας που υπάρχει στο Δικαστικό Σώμα, είστε συνυπεύθυνος, κύριε Υπουργέ. Και είναι και ο Πρωθυπουργός που είπε από την αρχή ότι παρέλαβε μία διεφθαρμένη δικαιοσύνη και προσπαθεί σήμερα μέσα από λογικές τρόμου και ανασφάλειας που εκπέμπουν οι δικοί σας άνθρωποι που επιλέξατε στην ηγεσία της Δικαιοσύνης, για να υπάρχει σήμερα αυτό το Σώμα που πρέπει ελεύθερα να λειτουργεί την άσκηση των καθηκόντων του. Θα σας κρίνει η ιστορία, κύριε Υπουργέ και θα σας κρίνει δυστυχώς αρνητικά. Αλλά δεν θα σας κρίνει μόνο η ιστορία, θα σας κρίνει σύντομα και ο ελληνικός λαός και γι’ αυτές σας τις πράξεις. Και αφήστε τα αυτά, «μόνο το ΠΑ.ΣΟ.Κ. και ο κ. Παπαϊωάννου».
       Το τονίζω, ολόκληρο το Δικαστικό Σώμα, ολόκληρο το Δικηγορικό Σώμα, ολόκληρη η Αντιπολίτευση περιμένει από εσάς να ασκήσετε τα καθήκοντά σας, αλλά δυστυχώς, ως συνένοχος...
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
      ΜΙΛΤΙΑΔΗΣ ΠΑΠΑΪΩΑΝΝΟΥ: ...δεν τα ασκείτε. Αυτή είναι η αλήθεια. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είναι εντελώς προσχηματική η αιτίαση που για άλλη μία φορά εκτοξεύεται, κατά της Κυβέρνησης και του Υπουργείου Δικαιοσύνης. Επαναλαμβάνω ότι επιστημονικές και μόνο απόψεις εξέφρασε ο Πρόεδρος του Αρείου Πάγου, ο κ. Κεδίκογλου, με την εγκύκλιό του. 
      Και επιθυμώ να υπενθυμίσω επιτέλους, σε απόδειξη όλου αυτού του προσχηματικού διαλόγου που γίνεται, στον κύριο συνάδελφο, αντίστοιχη εγκύκλιο την υπ’ αριθμό 216, 28.4.1999, από τον τότε -από όλους μας τιμώμενο- Πρόεδρο του Αρείου Πάγου, τον κ. Ματθία, ο οποίος προχώρησε ένα βήμα παραπέρα από μια απλή διατύπωση επιστημονικών απόψεων και αναφερόμενος σε συγκεκριμένες υποθέσεις και μάλιστα εκκρεμείς, ζήτησε από το Συμβούλιο Επιθεώρησης να εξετάσει ενδεχόμενες πειθαρχικές ευθύνες συγκεκριμένων δικαστών που σχετίζονταν με τις υποθέσεις αυτές.
      Αλήθεια, εσείς ως Κυβέρνηση τότε, γιατί δεν είχατε ζητήσει τον πειθαρχικό έλεγχο του Προέδρου του Αρείου Πάγου; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Καμία σχέση η μία υπόθεση με την άλλη.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εσείς δεν ήσασταν τότε συνυπεύθυνοι; 
      ΜΙΛΤΙΑΔΗΣ ΠΑΠΑΙΩΑΝΝΟΥ: Καμία σχέση.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τότε η εγκύκλιος δεν δημιουργούσε κλίμα φόβου, τρόμου και άλλων ηχηρών που επικαλείσθε; 
      Φοβούμαι ότι η επιλεκτική ευαισθησία σας, η υποκρισία με την οποία εγείρετε τέτοια ζητήματα καταδεικνύει επιπολαιότητα με την οποία γενικότερα αντιμετωπίζετε τα της δικαιοσύνης, φθάνοντας μάλιστα στο να εκτοξεύετε ύβρεις κατά πάντων. Κατά του Προέδρου του Αρείου Πάγου, κατά του Εισαγγελέα του Αρείου Πάγου, κατά του προηγούμενου Εισαγγελέα του Αρείου Πάγου, κατά του Προϊσταμένου του Πρωτοδικείου Αθηνών.
      Κύριε συνάδελφε, είναι πλέον καιρός να αντιληφθείτε ότι η τακτική της δημιουργίας αυτών των ψευδών εντυπώσεων σε βάρος της Κυβέρνησης και ολόκληρης της δικαστικής ηγεσίας, πλήττει τη Δικαιοσύνη, τον ίδιο το θεσμό της Δικαιοσύνης. Και είναι ακόμα καιρός να αντιληφθείτε ότι μ’ αυτές τις ανεύθυνες και προσχηματικές καταγγελίες σας σε βάρος της Δικαιοσύνης, ολισθαίνετε επικίνδυνα σε πρακτικές και μεθόδους που ανάγονται στο κυβερνητικό σας παρελθόν και έχουν καταδικαστεί από τον ελληνικό λαό. Και ακόμη είναι καιρός να αντιληφθείτε ότι σήμερα υφίσταται και είναι σεβαστή η διάκριση των εξουσιών και ότι η Πολιτεία συνδράμει έμπρακτα τη Δικαιοσύνη, την ανεξάρτητη Δικαιοσύνη, χωρίς να παρεμβαίνει στο έργο της.
      Εγώ θα καταθέσω –και κλείνω μ' αυτό- την αντίστοιχη εγκύκλιο του κ. Ματθία του 1999, διαβάζοντας δύο και μόνο περικοπές: 
      «Η παρερμηνεία αυτή έχει λάβει διαστάσεις.» -αφού αναφέρεται σ΄αυτήν λεπτομερώς- «Αποσυντονίζει τον προγραμματισμό πρόσληψης και απασχόλησης του εποχιακού εν γένει προσωπικού, υπονομεύει τις προσπάθειες του Α.Σ.Ε.Π. Επιπλέον έχει απασχολήσει επανειλημμένα τον Τύπο. Ενίοτε μάλιστα αποδίδεται σε συγκεκριμένους δικαστές βαρύτατη αμέλεια, αδιαφορία, ακόμη και αθέμιτες συνεννοήσεις και πειθαρχικές ευθύνες.»
      Σημειώνει τέλος: «Να κοινοποιηθεί στο Συμβούλιο Επιθεώρησης, προκειμένου να εξεταστεί, βάσει και των αποφάσεων που συνδιαβιβάζονται, αν ανακύπτουν για συγκεκριμένους δικαστές πειθαρχικές ευθύνες».
      Το καταθέτω στα Πρακτικά.
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, επιτρέψτε μου να καταθέσω και εγώ αυτήν την εγκύκλιο, για να γίνουν συγκρίσεις. 
      (Στο σημείο αυτό ο Βουλευτής κ. Μιλτιάδης Παπαϊωάννου  καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα συζητηθούν μαζί, διότι έχουν κοινό αντικείμενο, η τρίτη πρώτου κύκλου, με αριθμό 35/31.10.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου και η τρίτη δευτέρου κύκλου, με αριθμό 25/31.10.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη συμφωνία του ιδιωτικού θεραπευτηρίου «Υγεία» με τον Ελληνικό Ερυθρό Σταυρό, για την ανέγερση δύο μονάδων στο χώρο που στεγάζεται το Ασκληπιείο Βούλας κ.λπ..
      Η επίκαιρη ερώτηση της κ. Νικολαϊδου, έχει ως εξής:
      «Πολλαπλές αντιδράσεις έχει προκαλέσει η συμφωνία του ιδιωτικού θεραπευτηρίου «Υγεία» με τον Ελληνικό Ερυθρό Σταυρό, για την ανέγερση δύο μονάδων στο χώρο που στεγάζεται σήμερα το «Ασκληπιείο» Βούλας. Σύμφωνα με τους επιχειρηματικούς σχεδιασμούς, στη μία μονάδα θα στεγαστεί το νέο Ασκληπιείο με ενοίκιο αγοράς και στην άλλη το «Υγεία» θα αναπτύξει ιδιωτική μαιευτική κλινική και άλλες υπηρεσίες υγείας.
      Όπως γίνεται φανερό, η συμφωνία αυτή, αποτελεί ένα ακόμα βήμα που εντείνει την εμπορευματοποίηση και ιδιωτικοποίηση του συστήματος υγείας και είναι αποτέλεσμα της πολιτικής που ακολούθησαν οι προηγούμενες κυβερνήσεις του ΠΑ.ΣΟ.Κ. και που συνεχίζει να υλοποιεί η σημερινή Νέα Δημοκρατία.
      Ερωτάται ο κύριος Υπουργός, τι μέτρα προτίθεται να πάρει η Κυβέρνηση ώστε:
      Να ματαιώσει την επιχειρηματική συμφωνία, μεταξύ του Ε.Ε.Σ. και του «ΥΓΕΙΑ», η επιδίωξη της οποίας είναι το κέρδος.
      Να εξασφαλίσει τη λειτουργία του Ασκληπιείου Βούλας ως Δημόσιο Νοσοκομείο, με δωρεάν υπηρεσίες για το λαό, με χρηματοδότηση αποκλειστικά από τον κρατικό προϋπολογισμό, με πλήρη κάλυψη σε επιστημονικό και άλλο προσωπικό πλήρους και αποκλειστικής απασχόλησης, με σύγχρονη τεχνολογική και ιατρική υποδομή, ώστε να ανταποκρίνεται στο Δημόσιο και Κοινωνικό χαρακτήρα που πρέπει να έχει».
      Η επίκαιρη ερώτηση του κ. Λεβέντη έχει ως εξής: 
      «Με τη μέθοδο της αντιπαροχής επιχειρείται από την Κυβέρνηση η παράδοση της δημόσιας υγείας σε ιδιώτες, στα πλαίσια σύμπραξης δημόσιου και ιδιωτικού τομέα (ΣΔΙΤ). Το οικόπεδο του «Ασκληπιείου» Βούλας ένας από τους εναπομείναντες πνεύμονες πρασίνου και από τα ακριβότερα ακίνητα της Ανατολικής Αττικής, εκχωρείται στους διαχειριστές του ιδιωτικού θεραπευτηρίου «Υγεία», το οποίο ελέγχει ως στρατηγικός επενδυτής ο τραπεζικός όμιλος «Μαρφίν».
      Η συμφωνία, με βάση δημοσιεύματα του ημερήσιου Τύπου, προβλέπει ότι με τη μέθοδο της αντιπαροχής το «Υγεία» αναλαμβάνει να κατασκευάσει με δική του επένδυση ένα καινούργιο νοσοκομείο σαράντα χιλιάδων τετραγωνικών μέτρων που θα ανήκει στον Ε.Ε.Σ. και όπου θα μεταφερθεί το υπάρχον Ασκληπιείο Βούλας καθώς και την κατασκευή ενός ιδιωτικού μαιευτηρίου δεκαέξι χιλιάδων τετραγωνικών μέτρων που θα ανήκει στον όμιλο «Υγεία». Με το άρθρο 1 του ν.1821/1998 το ελληνικό δημόσιο ανέλαβε την υποχρέωση καταβολής ενοικίου στον Ε.Ε.Σ. για την ένταξη του «Ασκληπιείου» στο δημόσιο σύστημα υγείας, καθώς και την υποχρέωση για την αποπληρωμή όλων των τότε χρεών του Ε.Ε.Σ..
      Η νέα συμφωνία δίνει τη δυνατότητα στο «Υγεία» να κατασκευάσει στο χώρο και άλλες ιδιωτικές μονάδες για παροχή υπηρεσιών υγείας, ιατρικής φροντίδας και εκπαίδευσης, με ό,τι αυτό συνεπάγεται για τη λειτουργία του δημόσιου τομέα υγείας.
      Με βάση τα παραπάνω ερωτάται ο κύριος Υπουργός:
      Γιατί η Κυβέρνηση συναίνεσε στην εκχώρηση σημαντικών περιουσιακών στοιχείων του Ε.Ε.Σ. στον ιδιωτικό τομέα, όταν μάλιστα στηρίζει οικονομικά τον Ε.Ε.Σ.; Το νέο νοσοκομείο «Ασκληπιείο» θα είναι ενταγμένο στο Ε.Σ.Υ. και αν ναι πόσο προβλέπεται να είναι το νέο κόστος επινοικίασής του;
      Πόσο κοστίζει σήμερα η επινοικίαση του «Ασκληπιείου» από τον Ε.Ε.Σ., τι ποσά κατέβαλλε μέχρι σήμερα για την επινοικίαση του νοσοκομείου και ποιο το ύψος των χρεών του Ε.Ε.Σ. που αποπλήρωσε το ελληνικό δημόσιο;».
      Ο Υφυπουργός Υγείας και Κοινωνικής Αλληλεγγύης, κ. Γιαννόπουλος, έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι σήμερα μου δίνεται η ευκαιρία να απαντήσω στα εύλογα ερωτήματα των εκλεκτών συναδέλφων, όσον αφορά το «Ασκληπιείο» Βούλας και παράλληλα, μέσω της Εθνικής Αντιπροσωπείας, και στους εργαζόμενους του «Ασκληπιείου» Βούλας, που έχουν εύλογες ανησυχίες για το μέλλον του νοσοκομείου και των εργασιακών τους σχέσεων, χωρίς να κάνω οποιαδήποτε αναφορά σε κινητοποιήσεις τις οποίες έχουν και προφανώς αυτές εκπορεύονται από την ανησυχία, όπως προείπα. Θα μας δοθεί, λοιπόν, η δυνατότητα να λύσουμε αυτό το γρίφο που πλανάται για την τύχη του «Ασκληπιείου» Βούλας.
      Όπως θα ξέρετε, κύριοι συνάδελφοι, στις 28 Μαϊου 1985, με τους αείμνηστους, τον τότε Υπουργό Υγείας Γεώργιο Γεννηματά και τον καθηγητή και Πρόεδρο του Ελληνικού Ερυθρού Σταυρού Ορέστη Λουρίδη, υπεγράφη μία ιστορική συμφωνία μεταξύ του Ελληνικού Ερυθρού Σταυρού και του ελληνικού Δημοσίου.
      Κανείς δεν μπορεί να αμφισβητήσει τις επί δεκαετίες ολόκληρες του Ερυθρού Σταυρού ιδέες, προσφορές, στον ελληνικό λαό. Επικρατούσε όμως τότε μια άποψη, να περιέλθει στο δημόσιο ο Ελληνικός Ερυθρός Σταυρός χωρίς αυτό να αποτελέσει στοιχείο μείωσης, τότε και μελλοντικά, των προσφορών που είχε ο Ελληνικός Ερυθρός Σταυρός. Γι’ αυτό κιόλας υπήρξαν ορισμένες συμφωνίες. 
      Και θα πρέπει να τις έχετε δει, κύριοι συνάδελφοι, στον νόμο ο οποίος επακολούθησε, ο 1821. Θα διαβάσω επιγραμματικά στα δυο άρθρα του για να δείτε ακριβώς το ανυπόστατο των ορισμένων αιτιάσεων που έχετε για την τύχη του «Ασκληπιείου» Βούλας. 
      Στο άρθρο 4 αναφέρεται συγκεκριμένα «δικαιώματα πλην κυριότητος και υποχρεώσεις του Ελληνικού Ερυθρού Σταυρού στα μετατρεπόμενα νοσοκομεία και τις αποκεντρωμένες οργανικές τους μονάδες περιέρχονται στα δημιουργούμενα Νομικά Πρόσωπα Δημοσίου Δικαίου» δηλαδή, «Ερυθρός Σταυρός», «Κοργιαλλένειο», «Μπενάκειο» και «Ασκληπιείο». «Στα κατά χρήση παραχωρούμενα κτήρια, κτίσματα, εγκαταστάσεις οικοπεδικές εκτάσεις στα Νομικά Πρόσωπα Δημοσίου Δικαίου μπορούν να εκτελούνται απ’ αυτά κτηριακές διαρρυθμίσεις, επεκτάσεις, προσθήκες, επισκευές, βελτιώσεις, ανεγέρσεις αντικαταστάσεις που κρίνονται αναγκαίες για τη λειτουργία των νοσοκομείων ή άλλων μονάδων του Ε.Σ.Υ., Περιφερειακές Οργανικές Μονάδες των δημιουργημένων νομικών προσώπων δημοσίου δικαίου». Δηλαδή, εμείς ως δημόσιο, ως Υπουργείο Υγείας ήμασταν υποχρεωμένοι σύμφωνα με την σύμβαση, σύμφωνα με τον ν.1821 να παρεμβαίνουμε και  να κάνουμε τις οποιεσδήποτε επισκευές, προσθήκες, εγκαταστάσεις, ανεγέρσεις κτηρίων στο ήδη υπάρχον νοσοκομείο. Αυτή ήταν η πρακτική η οποία και μέχρι σήμερα εφαρμοζόταν.
      Και πάμε στο άρθρο 6 που δίνει ακριβώς την απάντηση για υπενοικίαση του «Ασκληπιείου» προς το ελληνικό δημόσιο. Τι λέει εκεί; «Για την εκπλήρωση του σκοπού και της αποστολής του Ελληνικού Ερυθρού Σταυρού εγγράφεται από το έτος 1986 στον κρατικό προϋπολογισμό ετήσια επιχορήγηση», όχι ενοίκιο, «500.000.000 δραχμών αναπροσαρμοζόμενο κατ’ έτος από το έτος 1987». Για το δεύτερο εξάμηνο του 1985 ο νομοθέτης κάνει μια ρύθμιση τότε το 1988 και λέει «επιχορηγείται με το ποσό των 300.000.000 με άμεση καταβολή», δηλαδή το 1988, «των 150.000.000 δραχμών». 
      Όλα τα χρέη του Ελληνικού Ερυθρού Σταυρού που είχαν τότε συσσωρευτεί έρχεται το ελληνικό δημόσιο να τα καλύψει. Και μάλιστα αναφέρεται σαφώς εκεί στην ιστορική αυτή συμφωνία. Θα προσκόμιζε ο Ελληνικός Ερυθρός Σταυρός τις οποιεσδήποτε ανάγκες του κατά την ανάπτυξη των δραστηριοτήτων του για την εκπλήρωση του σκοπού του βάσει καταστάσεως χρεών, μαζί με τους τόκους τοκοχρεολύσια κ.λπ. και το δάνειο το οποίο είχε επισυναφθεί. Το ελληνικό δημόσιο θα αναλάμβανε την αποπληρωμή αυτών ακριβώς των χρηματικών ποσών που είχε τότε, το 1988. 
      Έρχεται λοιπόν τώρα ο Ελληνικός Ερυθρός Σταυρός ο οποίος έχει την κυριότητα της εκτάσεως αυτής του γηπέδου και εμείς έχουμε τη χρήση όσον αφορά σε όλα τα νοσηλευτικά συγκροτήματα που βρήκαμε. Και τα ξέρετε πολύ καλά και σε ποια κατάσταση βρίσκονται –πολλά σε αθλιότητα- και τα προβλήματα τα οποία κατά καιρούς είχαμε και τα δισεκατομμύρια που έχουν επενδυθεί σε αυτό το νοσοκομείο. Και κάνει μια συμφωνία ο Ελληνικός Ερυθρός Σταυρός και κάποιο ιδιωτικό θεραπευτήριο που πίσω από το ιδιωτικό θεραπευτήριο είναι μια τράπεζα η «Marfin» κ.λπ..
      Εμείς λοιπόν τι ζητάμε; Ζητάμε να διατηρήσουμε τα κεκτημένα μας. Δηλαδή ζητάμε το Νοσοκομείο, το οποίο έχουμε, να είναι νομικό πρόσωπο δημοσίου δικαίου, ισότιμο με αυτό που υπάρχει από πλευράς κλινών και πιθανόν με περισσότερες κλίνες. Ακόμη, δεν αλλοιώνονται και δεν μετατρέπονται οι εργασιακές σχέσεις όλων των εργαζομένων-εμπλεκομένων στο «Ασκληπιείο» Βούλας. Κατά αυτό τον τρόπο παρέχεται η δυνατότητα σ’ αυτήν την περιοχή, η οποία έχει –προσέξτε- ξενοδοχειακά υποβαθμισμένες υποδομές, να δώσουμε κάτι σύγχρονο. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Διπλάσιος χρόνος της μίας, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Υπερέβημεν και το διπλάσιο. Απέναντί σας είναι το ρολόι. Βλέπετε μακριά; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν νομίζω ότι υπάρχει πίεση χρόνου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Υπάρχει, γιατί είναι επτά οι επίκαιρες ερωτήσεις. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι πολύ ενδιαφέρον το θέμα. 
      ΠΡΟΕΔΡΕΥΩΝ (Ιωάννης Τραγάκης): Είναι ενδιαφέρον.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και νομίζω ότι με αυτό τον τρόπο ενημερώνεται και ο ελληνικός λαός για την τύχη του «Ασκληπιείου» Βούλας. 
      ΠΡΟΕΔΡΕΥΩΝ (Ιωάννης Τραγάκης): Ασφαλώς. Έχετε όμως και δευτερολογία. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τελειώνοντας λοιπόν την πρωτολογία μου, κύριοι συνάδελφοι, κυρία Νικολαϊδου, κύριε Λεβέντη, λέω ότι πάνω στο θέμα αυτό η Κυβέρνηση τοποθετείται «κρυστάλλινα» όσον αφορά την τύχη του νοσοκομείου και τις σχέσεις εργασίας που θα έχουν οι νοσοκομειακοί γιατροί και όλοι οι λειτουργοί της υγείας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Κυρία ΝικολαΪδου έχετε το λόγο για δύο λεπτά. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, είπατε περίπου τα ίδια με περισσότερες λεπτομέρειες με αυτά που είπατε προχθές σε μία τηλεοπτική βραδινή εκπομπή. Επειδή μας ακούει ο ελληνικός λαός, η ουσία είναι ότι αυτή τη στιγμή γίνεται αντικατάσταση ενός δημόσιου νοσοκομείου με ένα ιδιωτικό. Αυτό είναι το πρόβλημα που συζητάμε.
      Παράλληλα, ξεσκεπάζεται και ο ρόλος των μη κυβερνητικών οργανώσεων. Διότι ο Ελληνικός Ερυθρός Σταυρός είναι μία τέτοια οργάνωση, που με τις πλάτες και τη στήριξη του κράτους, πέρα από τα χρέη που ξεχρεώσατε και ξεπληρώσατε, γίνεται τώρα επιχειρηματίας κι έρχεται να εκμεταλλευτεί ό,τι καινούργιο θα γίνει στο χώρο, επειδή ακριβώς έχει την ιδιοκτησία, όπως μας περιγράψατε, με τους νόμους που έχετε ψηφίσει και εσείς στο παρελθόν παρέα με το ΠΑ.ΣΟ.Κ όλο το προηγούμενο διάστημα. Γιατί πραγματικά οι εξελίξεις δεν είναι τίποτε το καινούργιο. Είναι μία συνέχεια της προηγούμενης κυβέρνησης. Ξεκίνησε με την ιδιωτικοποίηση κάποιων λειτουργιών στα νοσοκομεία –σίτιση, φύλαξη- με την διοχέτευση πελατείας μέσω του Ι.Κ.Α. πάλι σε ιδιωτικά νοσοκομεία, με την επινοικίαση κρεβατιών μονάδων εντατικής θεραπείας κ.λπ. Η πολιτική σας είναι η ιδιωτικοποίηση των πάντων. Και αυτήν τη στιγμή έρχεται να αντικατασταθεί ένα νοσοκομείο, το οποίο είναι και το μοναδικό δημόσιο νοσοκομείο σε μια περιοχή τεράστια, στη νοτιοανατολική Αττική, το οποίο εξυπηρετεί τουλάχιστον δύο εκατομμύρια μόνιμους κατοίκους. Αυτή είναι η ουσία και γι’ αυτό ακριβώς εμείς διαφωνούμε και ανησυχούμε. Και ανησυχούν και οι εργαζόμενοι, ανησυχούν και οι κάτοικοι της περιοχής, που απ’ ό,τι φαίνεται οι κινητοποιήσεις τους είναι τέτοιες που δεν θα αφήσουν να υλοποιηθεί μια τέτοια επαίσχυντη –επιτρέψτε μου την έκφραση- συμφωνία, όπου ξεπουλιούνται τα πάντα. 
      Εμείς ζητάμε απάντηση -γιατί δεν έχετε απαντήσει- στο πώς θα εξασφαλιστεί όχι στα λόγια και μόνο με τα δελτία Τύπου που βγαίνουν από το Υπουργείο και όπου ο κ. Αβραμόπουλος λέει ότι πρέπει να διατηρηθεί ο δημόσιος χαρακτήρας, ενώ πριν από μερικές ημέρες ο ίδιος πάλι έκανε δηλώσεις λέγοντας ότι τα δημόσια νοσοκομεία πρέπει να φέρνουν έσοδα στο κράτος και όχι να δημιουργούν μαύρη τρύπα. 
      Με συγχωρείτε, κύριε Υπουργέ, αλλά μαύρη τρύπα είναι μέχρι τώρα η ίδια η πολιτική σας. Αυτές οι εξελίξεις θα έχουν επιπτώσεις τόσο στο σύστημα υγείας όσο και στους ίδιους τους εργαζόμενους. Και μην προσπαθείτε τώρα με κάποιες διακηρύξεις να μας πείσετε ότι θα διαφυλαχθούν τα δικαιώματά τους. Ποια δικαιώματά τους; Στον ίδιο χώρο, αφού γκρεμιστεί και μεταφερθεί το παλιό «Ασκληπιείο», θα λειτουργούν ιδιωτικές μονάδες. Μπορεί κανείς να φανταστεί ότι δεν μπορεί να υπάρξει σύγκριση σε κανένα επίπεδο. Και ποιος βέβαια θα μπορεί να πηγαίνει στις ιδιωτικές μονάδες; Αυτοί που έχουν χρήματα. Ο πολύς ο κόσμος, ο λαϊκός κόσμος θα φοβάται και απ’ έξω να περάσει. Και δεν είναι μόνο αυτό το Νοσοκομείο. Απ’ ό,τι φαίνεται, με τις συμπράξεις δημοσίου και ιδιωτικού τομέα την ίδια τύχη θα έχουν και τα άλλα νοσοκομεία.
      Ο απλός πολίτης θα φοβάται να περάσει στην κυριολεξία απέξω διότι δεν θα του προσφέρονται ούτε τα στοιχειώδη. 
      Αυτή είναι η κατάσταση. Δεν έχετε απαντήσει βέβαια.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, μιλήσατε για εύλογες ανησυχίες για το μέλλον του νοσοκομείου και των εργασιακών σχέσεων. Όντως υπάρχουν τέτοιες ανησυχίες και είναι εύλογες και στηρίζονται σε στέρεες βάσεις από την οδυνηρή εμπειρία που έχουν οι εργαζόμενοι αλλά και όλος ο ελληνικός λαός.
      Να ξεκαθαρίσουμε κάποια πράγματα. Είπατε -και επικαλεστήκατε μάλιστα και το νόμο και διαβάσατε και άρθρα- ότι έγινε μία ιστορική συμφωνία και παραχωρείται η χρήση αλλά η κυριότητα παραμένει στον Ερυθρό Σταυρό και το ελληνικό δημόσιο έχει τη δυνατότητα να κάνει και κτήρια εκεί. 
      Εμείς το ζητούσαμε πάντοτε αυτό. Είχαμε μια επιφύλαξη από τότε σαν ιατρικό κίνημα γι’ αυτή τη συμφωνία γιατί φοβόμασταν ότι θα δημιουργηθούν τέτοια προβλήματα και ζητούσαμε την πλήρη δημοσιοποίηση. Αυτό είναι μια άλλη ιστορία, δεν είναι του παρόντος. Τότε μπορούσε να κάνει κτήρια το ελληνικό δημόσιο. Και όταν ζητάγαμε να φτιαχτεί καινούργιο νοσοκομείο, έλεγαν ότι η διαθήκη απαγορεύει να κατεδαφιστούν τα παλιά κτήρια.
      Τι γίνεται τώρα, κύριε Υπουργέ; Ποια είναι η συμφωνία; Εδώ δεν έρχεται το δημόσιο να κατασκευάσει κτήρια, έρχεται ο Ερυθρός Σταυρός, ο οποίος έχει μεν την κυριότητα του χώρου, αλλά κατά τα άλλα η όλη χρήση είναι του ελληνικού δημοσίου. Και τι κάνει τώρα το πονηρό «ελληνικό δαιμόνιο», ο Ερυθρός Σταυρός, το «Υγεία» και πίσω από αυτό η MARFIN; Μια μπαγαμποντιά: Θα αφήσουμε ένα απολειφάδι  το οποίο θα γίνει καινούργιο κτήριο που θα είναι για το δημόσιο και όλο το άλλο, το φιλέτο, θα το πάρει η «MARFIN», που θα της δοθεί με αντιπαροχή. Δηλαδή θα το ιδιωτικοποιήσει, θα το κάνει δική της περιουσία. Αυτό εγώ καταλαβαίνω όταν λέμε αντιπαροχή. Γιατί για αντιπαροχή μίλησε και ο εκπρόσωπος του Υπουργείου στη σύσκεψη που έγινε στη διοίκηση του νοσοκομείο πριν από λίγες μέρες.
      Κύριε Υπουργέ, τα πράγματα είναι ξεκάθαρα. Ξέρουμε την αδυναμία που έχει η  Κυβέρνηση στον ιδιωτικό τομέα της υγείας και τον οποίο πριμοδοτεί με χίλιους δύο τρόπους. Είναι παλιές «αμαρτίες» που έρχονται από το παρελθόν και από προηγούμενες κυβερνήσεις και φθάνει σχεδόν ο ελληνικός λαός να πληρώνει το 50% από την τσέπη του. Αλλά αυτού του είδους οι συμφωνίες εσάς σας βρίσκουν σύμφωνους; Δηλαδή να μείνει ένα μικρό μέρος του νοσοκομείου, του χώρου, αυτού του εξαίρετου χώρου, για το δημόσιο; Το οποίο βέβαια δεν θα είναι πάλι δημόσιο, θα είναι κτήριο του Ερυθρού Σταυρού που θα έχει υπενοικιάσει. Και ο ελληνικός λαός έχει πληρώσει, όπως είπατε, και τα χρέη και τις επιχορηγήσεις. Τι κέρδισε δηλαδή από αυτή την ιστορία;
      Το άλλο το εξοργιστικό, κύριε Υπουργέ, είναι ότι αυτή τη στιγμή ο Ερυθρός Σταυρός συμπεριφέρεται σαν κερδοσκόπος. Και αυτό είναι πραγματικά προσβλητικό για την ιστορία και για όλη την προσφορά του, η οποία είναι μεγάλη.
      Να σας θυμίσω μόνο τούτο. Ο Ερρίκος Ντυνάν όταν έκανε την κίνηση του Ερυθρού Σταυρού, το έκανε για τους αδύναμους, για τους άπορους, γι’ αυτούς που δεν είχαν στον ήλιο μοίρα. Και πέθανε ο ίδιος σε φτωχοκομείο. Και όμως ο Ερυθρός Σταυρός έρχεται τώρα και εμπορεύεται την υγεία με αυτό τον ξεδιάντροπο τρόπο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Λεβέντη, δεν μπόρεσα να καταλάβω τη λογική σας στην τελευταία σας αποστροφή ότι ο Ερρίκος Ντυνάν που ήταν ο ιδρυτής του διεθνούς Ερυθρού Σταυρού πέθανε σε φτωχοκομείο. Εκτός αν θέλετε όλοι οι Έλληνες ως μάρτυρες αυτής της ιστορικής μνήμης του μεγάλου Ερρίκου Ντυνάν να πεθάνουν σε φτωχοκομεία.
      ΑΘΑΝΑΣΙΟΣ ΛΕΒΕΝΤΗΣ: Ένα παράδειγμα είπα ότι τα έδινε όλα για τους φτωχούς.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αν είναι αυτή η λογική σας, όπως αντιλαμβάνεστε μας ακούνε, μας βλέπουν και μας κρίνουν. 
      Σέβομαι την ιδεολογία σας. Σέβομαι την κομματική σας τοποθέτηση. Θα πρέπει κάποτε να καταλάβετε και επειδή είστε εκλεκτός συνάδελφος και έχουμε συνεργαστεί πλειστάκις, ότι και εκεί ακόμη που υπήρξαν αυτά τα μοντέλα του πλήρους κρατισμού του χώρου της υγείας, άλλαξαν πια. Καταλάβετέ το. Ελληνικές επιχειρήσεις στο χώρο της υγείας δραστηριοποιούνται και έχουν δραστηριοποιηθεί στο χώρο της υγείας και σ’ αυτά τα κράτη.
      Πρέπει, λοιπόν, εδώ στην πατρίδα μας να παραμείνουμε στην αθλιότητα;  Και άκουσα τη συνάδελφο, την κ. Νικολαΐδου, που είπε ένα ωραίο, ότι είμαστε μια «ωραία παρέα» με το ΠΑ.ΣΟ.Κ., που όλοι μαζί, οι δυο μας δηλαδή, συνυπογράψαμε. 
      ΒΕΡΑ ΝΙΚΟΛΑΪΔΟΥ: Μαζί ψηφίσατε και συνυπογράφετε τα πάντα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Νικολαΐδου, αν για την αναβάθμιση των υπηρεσιών υγείας που προσφέρουμε στον ελληνικό λαό, είμαστε παρέα με το ΠΑ.ΣΟ.Κ., είμαστε μια ωραία παρέα και θα προχωρήσουμε μαζί και θέλουμε και εσάς σε τέτοιες πρωτοβουλίες και δραστηριότητες, διότι θα πρέπει να ξέρετε ότι ο Έλληνας πολίτης, αυτός που πάσχει, αυτός που νοσεί, δεν κάνει επιλογή αν είναι νομικό πρόσωπο ιδιωτικού δικαίου ή αν είναι νομικό πρόσωπο δημοσίου δικαίου. Ζητεί, απαιτεί να έχει υπηρεσίες υγείας αναβαθμισμένες και ποιοτικά ίδιες στο κέντρο και στην περιφέρεια. Αυτό ζητάει ο ελληνικός λαός.
      Ας έρθουμε, λοιπόν, τώρα στο θέμα ακριβώς της συμβάσεως αυτής. Κύριε Λεβέντη, κυρία Νικολαΐδου, αν είχατε τις οποιεσδήποτε ενστάσεις πάνω στο θέμα αυτό της κυριότητος του Ελληνικού Ερυθρού Σταυρού και της συμβάσεως που υπέγραψε, θα μπορούσατε να πείτε: Γιατί ο Ελληνικός Ερυθρός Σταυρός μονομερώς έκανε αυτήν την επιλογή και δεν έκανε κάτι άλλο σε επίπεδο διεθνούς διαγωνισμού; Αυτά θα τα ζητήσετε ιδιωτικά από τον Ελληνικό Ερυθρό Σταυρό, διότι, όπως αντιλαμβάνεστε, η ελληνική Κυβέρνηση, η Κυβέρνηση της Νέας Δημοκρατίας, δεν είναι καμιά κυβέρνηση ολιγαρχίας και δεν είναι καμιά κυβέρνηση επαναστατική. Λειτουργούμε σ’ ένα δημοκρατικό καθεστώς, σ’ ένα δημοκρατικό περιβάλλον και αντιλαμβάνεστε ότι εμείς δεν μπορούμε να επιβάλλουμε αρχές και κανόνες που ξεφεύγουν από τη νομιμότητα, ξεφεύγουν από το Σύνταγμα. 
      ΑΘΑΝΑΣΙΟΣ ΛΕΒΕΝΤΗΣ: Τι θα απομείνει τελικά;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς λοιπόν, μπορεί να έχετε τέτοια διάθεση. Δεν κάνω καμία κριτική πάνω σε αυτήν την επαναστατική σας διάθεση, αλλά να έρθω ακριβώς στην επιχειρηματολογία που αναπτύξατε ότι πώς θα είναι νομικό πρόσωπο δημοσίου δικαίου. Τι άλλο να σας πούμε; 
      ΑΘΑΝΑΣΙΟΣ ΛΕΒΕΝΤΗΣ: Σε ποιο κομμάτι πείτε μας, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν έχω τίποτε άλλο να πω παρά μόνο στη συγκεκριμένη τοποθέτηση του Υπουργού, του κ. Αβραμόπουλου, που αναφέρει ότι η συμφωνία ανάμεσα σε δυο φορείς ιδιωτικού δικαίου για την αξιοποίηση του οικοπέδου ιδιοκτησίας του Ελληνικού Ερυθρού Σταυρού και του «Ασκληπιείου» Βούλας μπορεί να υλοποιηθεί μόνο με την προϋπόθεση ότι το νοσοκομείο, το Ασκληπιείο Βούλας, θα διατηρήσει το δημόσιο χαρακτήρα το στο πλαίσιο του Εθνικού Συστήματος Υγείας, κάτι εξάλλου για το οποίο έχει διαβεβαιωθεί και από τον Ελληνικό Ερυθρό Σταυρό. Παράλληλα, οι θέσεις εργασίας, το καθεστώς των εργασιακών σχέσεων δεν μπαίνει σε καμία διαπραγμάτευση. 
      Εάν δίπλα σε αυτό το νοσοκομείο, το καινούργιο που θα ανεγερθεί, που δεν ξέρω και εγώ πότε θα ανεγερθεί και υπό ποιες προϋποθέσεις, αλλά εμείς είμαστε σύμφωνοι ότι πρέπει να γίνει ένα σύγχρονο νοσοκομείο…
      ΑΘΑΝΑΣΙΟΣ ΛΕΒΕΝΤΗΣ: Ποιος το ξέρει, κύριε Υπουργέ;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …που νομίζω ότι και εσείς ενδομύχως έχετε αυτήν την τοποθέτηση, ασχέτως αν είσαστε υποχρεωμένοι για συγκεκριμένους λόγους να έχετε μια διαφορετική εκπεμπομένη άποψη, πιστεύω λοιπόν ακριβώς αυτό, ότι το νοσοκομείο θα αναβαθμίσει την περιοχή. 
      Οι δε παράλληλες νοσηλευτικές δραστηριότητες, είτε στο επίπεδο ενός υποθετικού ανεγειρομένου μαιευτηρίου δεν θα απαξιώσει τη γυναικολογική-μαιευτική κλινική του δημόσιου νοσοκομείου. Ελεύθερη επιλογή έχουμε θεραπευτηρίου και γιατρού, όποιος θέλει θα προτιμήσει το δημόσιο τομέα, όποιος έχει τη δυνατότητα θα πάει στον ιδιωτικό τομέα. Αφορισμοί τέτοιας μορφής που λέμε και περιχαρακώνουμε τους ασθενείς μας, τους συνανθρώπους μας, τους συμπολίτες μας λέγοντας «δεν έχεις δικαίωμα πρόσβασης σε τέτοια θεραπευτήρια» νομίζω ότι ανήκουν σε άλλες εποχές και σε άλλες χώρες που ήδη τώρα έχουν μπει σε μια άλλη τροχιά. Άρα, λοιπόν, μην ανησυχείτε και όλα ομαλώς θα εξελιχθούν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Θα συζητηθεί η τέταρτη με αριθμό 27/31-10-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Υγείας και Κοινωνικής Αλληλεγγύης, σχετικά με τα προβλήματα από την έλλειψη αντιγριπικών εμβολίων.
      Η επίκαιρη ερώτηση του κυρίου συναδέλφου έχει ως εξής:
      «Σοβαρή έλλειψη του αντιγριπικού εμβολίου παρατηρείται σε όλη τη χώρα, ενώ η Κυβέρνηση παραμένει απλός θεατής του προβλήματος αυτού. Η έλλειψη αποδίδεται στη μη εισαγωγή επαρκούς ποσότητας λόγω της χαμηλής τιμής της διάθεσής του. Αναφέρεται επίσης ότι και ποσότητες αντιγριπικών εμβολίων που έχουν εισαχθεί για χρήση και κατανάλωση στη χώρα μας εξάγονται σε άλλες χώρες σε υψηλότερη τιμή, διότι έτσι εξασφαλίζονται άμεσα και υψηλότερα κέρδη στους μεσάζοντες της αγοράς του φαρμάκου.
      Επειδή από την κατάσταση που επικρατεί έχει δημιουργηθεί μεγάλη ανησυχία και αβεβαιότητα, ιδιαίτερα στις κατηγορίες ευπαθών ατόμων, και κανένας επίσημος κρατικός φορέας δεν ενημερώνει την κοινή γνώμη για το μέγεθος του προβλήματος και τον τρόπο αντιμετώπισής του.
      Ερωτάται ο κύριος Υπουργός: 
      Από πότε γνωρίζει το Υπουργείο το πρόβλημα της έλλειψης του αντιγριπικού και την κατάσταση που φέρεται ότι επικρατεί στο χώρο διακίνησης και εμπορίας, σε ποιες ενέργειες έχουν προβεί τα αρμόδια όργανα για την αντιμετώπισή του και ποια τα αποτελέσματα των ενεργειών αυτών;
      Ποια συγκεκριμένα μέτρα προτίθεται να αναλάβει, προκειμένου να εξασφαλιστεί άμεσα ο απαιτούμενος αριθμός αντιγριπικών εμβολίων στην αρχική τιμή τους, προκειμένου να μην επιβαρυνθούν οι χρήστες με υψηλότερο κόστος, συνεπεία της δημιουργηθείσας έλλειψης;».
      Ο Υφυπουργός Υγείας και Κοινωνικής Προστασίας κ. Αθανάσιος Γιαννόπουλος έχει το λόγο για τρία λεπτά για να απαντήσει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, τον τελευταίο καιρό πράγματι έχει δημιουργηθεί θέμα μη επάρκειας των αντιγριπικών εμβολίων. Υπήρξε ένα χρονικό διάστημα όπου είχαν χορηγηθεί και είχαν καταναλωθεί όλες οι δόσεις των εμβολίων. Ήταν περίπου πεντακόσιες χιλιάδες δόσεις εμβολίων που χορηγήθηκαν σε πρώτη φάση και περίμενε η αγορά τη νέα είσοδο των νέων εμβολίων.
      Κύριε Κουβέλη, θα πρέπει να γνωρίζετε ότι από προχθές έχουν διατεθεί στην αγορά εκατόν εβδομήντα πέντε χιλιάδες εμβόλια και σήμερα διατέθηκαν άλλες επτακόσιες χιλιάδες εμβόλια, μαζί με εκατόν δέκα χιλιάδες εμβόλια παιδικά. Η γνώση του φαινομένου της επάρκειας ή της ανεπάρκειας της αγοράς σε επίπεδο εμβολίων υπήρξε στις αρχές του 2006. Τότε γίνονται οι παραγγελίες, γιατί οι εταιρείες οι οποίες κάνουν την εμβολιοπαραγωγή διεθνώς, είναι μόνο τέσσερις. Είχαμε παραγγείλει ποσότητες και αυτή τη στιγμή έχουμε σε συνολική διαθεσιμότητα ένα εκατομμύριο εξακόσιες είκοσι τρείς χιλιάδες δόσεις, σύμφωνα με τα τεκμηριωμένα δεδομένα για την κατανάλωση των αντιγριπικών εμβολίων στη χρήση του 2005, όταν θα ενθυμήστε πολύ καλά την υστερία που δημιουργήθηκε στην αγορά με το ενδεχόμενο της πανδημίας γρίπης των πουλερικών από τον ιό Η5Ν1, όπου πήγαιναν στα φαρμακεία, ζητούσαν και έπαιρναν εμβόλια –το έχω δηλώσει παλαιότερα θα το πω και τώρα εδώ- ακόμα και για σκυλάκια και για τις γάτες του σπιτιού. Άκριτα έτρεχαν να πάρουν εμβόλια.
      Από τα δεδομένα και τα στοιχεία που έχουμε, πέρυσι στη διαθεσιμότητα του ενός εκατομμύριου οχτακοσίων χιλιάδων δόσεων υπήρξε μια κατανάλωση της τάξεως του ενός εκατομμύριου εξακοσίων πενήντα χιλιάδων και πάρα πολλά καταστράφηκαν, διότι ένα εμβόλιο εάν δεν χορηγηθεί μέσα στο έτος, λήγει η οποιαδήποτε αντιγονική του ικανότητα. Αυτό ακριβώς ήταν το σκεπτικό της παραγγελίας των αντιγριπικών εμβολίων, βέβαια κάτω από την πίεση της αγοράς, αν και δεν είναι η ελληνική αγορά ελκυστική, λόγω του ότι έχει πολύ χαμηλή τιμή, 3,4 ευρώ, συγκριτικά με τις τιμές που επικρατούν στην αλλοδαπή με 12 ευρώ και 15 ευρώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υφυπουργέ, δεν απαντήσατε στην ουσία των όσων ετέθησαν με την συζητούμενη ερώτησή μου. Σας ερώτησα και σας ερωτώ από πότε ήξερε το Υπουργείο το όλο πρόβλημα και σε ποιες ενέργειες έχει προβεί, έτσι ώστε να μην είμαστε στις αρχές Νοεμβρίου και σήμερα να ανακοινώνεται ότι διατέθηκαν εκατόν εβδομήντα πέντε χιλιάδες εμβόλια και θα διατεθούν και κάποια άλλα τις προσεχείς ημέρες. 
      Θα συμφωνήσετε ότι δεν διαμαρτύρεται ο κόσμος από υστερία. Διαμαρτύρεται, διότι δεν υπήρξε η έγκαιρη διάθεση των εμβολίων μέσα από τα φαρμακεία. Οι φαρμακευτικοί σύλλογοι δεν πάσχουν από το σύνδρομο της υστερίας, όταν διαμαρτύρονται και επισημαίνουν ότι υπάρχουν καταστάσεις, οι λεγόμενες «λίστες αναμονής», των πολιτών, οι οποίοι περιμένουν και ελπίζω να μην περιμένουν για πολύ να πάρουν το εμβόλιο και να το κάνουν στην κατάλληλη στιγμή. 
      Γνωρίζατε ότι πράγματι η ελληνική αγορά δεν μπορεί να υποδεχθεί τις κερδοσκοπικές διαθέσεις των διαφόρων φαρμακευτικών εταιρειών, διότι εδώ είναι χαμηλή όντως η τιμή σε σύγκριση με άλλες χώρες.
      Ξέρετε, για παράδειγμα, εάν είναι βάσιμο ή αβάσιμο αυτό που λέγεται ότι εισήχθησαν εμβόλια στην Ελλάδα και εν συνεχεία εξήχθησαν προς την αγορά άλλων κρατών και συγκεκριμένα προς την Κύπρο; Τι κάνατε όλο αυτό το χρονικό διάστημα, για να μην προκαλείται όλη αυτή η ανησυχία, αυτή η ταραχή, ενδεχομένως και η υστερία, όπως θέλατε να ονομάσετε αυτήν την αγωνία των πολιτών προφανώς για να αφορίσετε αυτό το οποίο διεκδικεί ο Έλληνας πολίτης, δηλαδή να έχει την έγκαιρη στιγμή το κατάλληλο εμβόλιο, προκειμένου να αντιμετωπίσει αυτό που καλείται να αντιμετωπίσει με το εμβόλιο; Περί αυτού ο λόγος. Όλα τα άλλα νομίζω ότι δεν έχουν καμία σχέση με το ερώτημα που αναδεικνύεται με το θέμα που συζητάμε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ. Έχετε το λόγο για δύο λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πιστεύω ότι σας έδωσα απάντηση πάνω στα ερωτήματά σας, ασχέτως αν δεν έγινα απόλυτα κατανοητός. Θα προσπαθήσω στη δευτερολογία μου να σας πείσω.
      Οι δόσεις είναι συγκεκριμένες και επειδή θέλουμε να έχουμε εξασφαλισμένη, ενδεχομένως, μία έλλειψη που μπορεί να παρουσιαστεί, έχουμε ήδη εξασφαλίσει μια αγορά άλλων εκατό χιλιάδων δόσεων με μεγαλύτερη, βέβαια, τιμή. Όμως, δεν θέλουμε να δημιουργήσουμε δύο τιμές μέσα στην ελληνική αγορά. Συμπιέστηκε η τιμή να είναι στο 3,4 για τους λόγους που γνωρίζετε, ενώ θα ήταν πιο ευχάριστο για εμάς, αλλά μη ανεκτό για τα ασφαλιστικά ταμεία, να δώσουμε μία τιμή στα 3 ευρώ επιπλέον και κατά αυτόν τον τρόπο να ομαλοποιηθεί η αγορά, σύμφωνα με τον συντελεστή του «δύο συν ένα» στην τιμολόγηση των φαρμάκων και έτσι να μην υπάρξει απόλυτα πρόβλημα. 
      Όμως, πρόβλημα δεν υπάρχει, κύριε Κουβέλη, από την επιστημονική εκτίμηση που έχουμε, η οποία στηρίζεται στα δεδομένα της κατανάλωσης χρήσης στα χρόνια που πέρασαν με τις δυνατότητες που έχει η αγορά να απορροφήσει ακριβώς τα εμβόλια. Οι καλύτεροι μήνες για τους εμβολιασμούς είναι ο μήνας Οκτώβριος και Νοέμβριος. 
      Άρα, στο μήνα Νοέμβριο που τρέχουμε τώρα και θα έχουν διατεθεί όλες οι δόσεις τις οποίες το ελληνικό δημόσιο –εμείς, ως Υπουργείο Υγείας- έχει τη δέσμευση να φέρει –ειρήσθω εν παρόδω ότι καλύπτουμε τους οικονομικά ασθενούντες, όπως αθίγγανους και διερχομένους μετανάστες κ.λπ. δωρεάν με εβδομήντα πέντε χιλιάδες δόσεις, ακόμα δε και σε άλλα ιδρύματα, όπως γηροκομεία, χορηγούνται δωρεάν αυτά τα εμβόλια- θα έχουμε εξασφαλίσει πλήρως  τον εμβολιασμό όλων των πολιτών που έχουν ανάγκη και που είναι στην κατηγορία του υψηλού κινδύνου.
      Επίσης, υπήρξε υπουργική απόφαση συγκεκριμένη, όπως θα έπρεπε να υπάρχει και όλα τα υπόλοιπα χρόνια, για συνταγογράφηση. Δηλαδή με συνταγή να παίρνει κανείς το εμβόλιο. Δεν μπορεί να υπάρχει και να συνεχίζεται και να διαιωνίζεται η αναρχία της από πάγκου διαθέσεως φαρμάκων, αντιβιοτικών, εμβολίων κ.λπ. Είδατε το κρούσμα κάτω στο Ισραήλ. Υπήρξαν τρία περιστατικά. Θέλουν επιδημιολογική ανάλυση. Όμως, μου δίνεται η ευκαιρία να πω προς όλους, ακόμα και προς τους συναδέλφους Βουλευτές, διότι επισήμως έχουμε χορηγήσει εμβόλια στο Ιατρείο της Βουλής και για τους εργαζομένους… 
      ΠΡΟΕΔΡΕΥΩΝ (Ιωάννης Τραγάκης): Αυτό δεν το ξέραμε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επομένως, είναι είδηση.
      ΠΡΟΕΔΡΕΥΩΝ (Ιωάννης Τραγάκης): Μάλλον, δεν θα πήγε κανένας. Εμάς δεν μας πιάνει τίποτα! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν ξέρω. Εμείς πάντως έχουμε δώσει αυτή τη στιγμή οκτακόσια εμβόλια στο Ιατρείο της Βουλής και για τους εργαζομένους και για όλους αυτούς που έχουν κάποια ανάγκη, ακόμη δε και για τους συναδέλφους που είναι σε μεγαλύτερη ηλικία και έχουν αφυπηρετήσει του Κοινοβουλίου.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υπουργέ. 
      Επίκαιρες Ερωτήσεις δευτέρου κύκλου: Κυρίες και κύριοι συνάδελφοι, θα συζητηθεί με αριθμό 34/31-10-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την καθημερινή σύνδεση των νησιών με τα λιμάνια της ηπειρωτικής χώρας, τη διασφάλιση μονίμων και σταθερών θέσεων για τους ναυτεργάτες κ.λπ.. 
      Νομίζω πως αυτή η επίκαιρη ερώτηση είναι ίδια με την επερώτηση. Είστε και Κοινοβουλευτική Εκπρόσωπος. Κανονικά θα έπρεπε να αφήσουμε αυτήν την ερώτηση και να την συζητήσουμε μαζί με την επερώτηση.
      Το κείμενο της επίκαιρης ερώτησης, πιο συγκεκριμένα, έχει ως εξής:
      «Η γενικότερη αντιλαϊκή πολιτική της Κυβέρνησης της Νέας Δημοκρατίας –συνέχεια της ίδιας πολιτικής του ΠΑ.ΣΟ.Κ. – και στον τομέα των ακτοπλοϊκών συγκοινωνιών, οξύνει τα παλιά και δημιουργεί νέα μεγάλα προβλήματα σε βάρος των ναυτεργατών και γενικότερα των εργαζομένων και των κατοίκων των νησιών.
       Η ένταση της επίθεσης σε βάρος των εργαζομένων γίνεται στη βάση του αντιλαϊκού κανονισμού 3577/92 της Ευρωπαϊκής Ένωσης και του ν. 2932/2001 που από κοινού στηρίζουν Νέα Δημοκρατία και ΠΑ.ΣΟ.Κ. μαζί με τους εφοπλιστές για την αύξηση των κερδών των ναυτιλιακών εταιριών.
      Μετά τις αυξήσεις «φωτιά» στα εισιτήρια των επιβατών, στα ναύλα των οχημάτων και των εμπορευμάτων, καθώς και την κατάργηση του ορίου της 30ετίας για την απόσυρση των πλοίων, μετά τη λήξη της τουριστικής περιόδου ακολούθησε δραστική μείωση της συχνότητας των δρομολογίων και μαζικές απολύσεις ναυτεργατών. 
      Οι εφοπλιστές, ενώ τα τελευταία τρία χρόνια αύξησαν τα εισιτήρια μέχρι και 250% και αφού εξασφάλισαν νέο πακτωλό κρατικών επιδοτήσεων 55.500.000 ευρώ για το 2007 για τις ναυτιλιακές εταιρείες με πρόφαση τις «άγονες γραμμές», θέλουν επιπρόσθετη αύξηση 15% των επιδοτήσεων! 
      Ταυτόχρονα, η Κυβέρνηση της Νέας Δημοκρατίας και οι εφοπλιστές προωθούν την τροποποίηση του Κώδικα Ιδιωτικού Ναυτικού Δικαίου (Κ.Ι.Ν.Δ.), έχοντας στο στόχαστρο τη μείωση του προσωπικού ενδιαίτησης (θαλαμηπόλους, μάγειρες κ.α.), αλλά και γενικότερα να αντικαταστήσουν τις οργανικές συνθέσεις των επιβατηγών πλοίων με τις «συνθέσεις ασφαλείας» -ολιγομελή πληρώματα- εντατικοποιώντας στο έπακρο τη δουλειά των ναυτεργατών και αυξάνοντας τους κινδύνους ναυτικών ατυχημάτων. 
      Ερωτάται ο κύριος Υπουργός:
      Τι μέτρα προτίθεται να πάρει για την εξασφάλιση σύγχρονων πλοίων, με δρομολόγια όλο το χρόνο σε καθημερινή βάση, σύνδεση όλων των νησιών μεταξύ τους και με τα λιμάνια της ηπειρωτικής χώρας. 
      Ποια μέτρα θα πάρει για να διασφαλίσει μόνιμες και σταθερές θέσεις εργασίας σε ετήσια βάση για τους ναυτεργάτες».
      Κύριε Υπουργέ, έχετε το λόγο για τρία λεπτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, νομίζω ότι έχετε απόλυτο δίκιο, όταν λέτε ότι η ερώτηση της αγαπητής συναδέλφου, της κ. Παντελάκη, είναι το αντικείμενο της σημερινής επερώτησης των συναδέλφων του ΠΑ.ΣΟ.Κ.. 
      Άλλωστε και η ίδια και το Κομμουνιστικό Κόμμα Ελλάδας είχαν την ευκαιρία πριν από μερικούς μήνες να καταθέσουν μια επίκαιρη επερώτηση λίγο πριν το καλοκαίρι που τα θέματα της ακτοπλοΐας έχουν ιδιαίτερο ενδιαφέρον, μια και μετακινούνται επτά εκατομμύρια Έλληνες συμπολίτες μας και ξένοι τουρίστες προς τη νησιωτική Ελλάδα. Είχαμε τότε την ευκαιρία να συζητήσουμε πολλά από τα θέματα που αναφέρονται και στη σημερινή ερώτηση. Ασφαλώς, θα έχουμε χρόνο να αναλύσουμε με λεπτομέρειες και την πολιτική μας και βεβαίως να απαντήσουμε και στα ερωτήματα της Αντιπολίτευσης για τα θέματα της ακτοπλοΐας. 
      Αυτό που θέλω να πω είναι ότι είμαστε ευτυχείς, διότι έχουμε δημιουργήσει τις προϋποθέσεις, στο βαθμό που εξαρτάται από την πολιτεία, για να δρομολογηθούν νέα πλοία, κυρίως στην άγονη γραμμή με τις δωδεκαετείς συμβάσεις δημόσιας υπηρεσίας που ομόφωνα ψήφισε το ελληνικό Κοινοβούλιο...
      ΕΛΠΙΔΑ ΠΑΝΤΕΛΑΚΗ: Εκτός από το Κομμουνιστικό Κόμμα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εκτός από το Κομμουνιστικό Κόμμα.
      Αυτό δίνει τις προϋποθέσεις να δρομολογηθούν πλοία στις άγονες γραμμές, με δωδεκαετείς συμβάσεις, ηλικίας έως οκτώ ετών. Μάλιστα, είναι πλοία που έχουν και συγκεκριμένη ταχύτητα, είκοσι πέντε κόμβων, όπως προβλέπεται στην προκήρυξη η οποία υπάρχει ήδη. 
      Επίσης με βάση αυτές τις συμβάσεις δημιουργήσαμε γέφυρες επικοινωνίας μεταξύ των νησιών της Ελλάδος, μεταξύ των μικρών νησιών, νησιών που έχουν κάτω από χίλιους κατοίκους και έτσι οι κάτοικοί τους θα μετακινούνται δωρεάν, πράγμα που έγινε πιλοτικά και πέρυσι με τους κατοίκους των Κυθήρων και των Αντικυθήρων, οι οποίοι ταξιδεύουν δωρεάν προς τη Νεάπολη. Αυτό προβλέπεται στις προκηρύξεις που κάνουμε. 
      Όσον αφορά τους ναυτεργάτες, γνωρίζετε πολύ καλά ότι υπάρχει νόμος, ο οποίος ψηφίστηκε από την ελληνική Βουλή και μάλιστα με ευρεία πλειοψηφία –ευρύτερη από τον αριθμό των συναδέλφων Βουλευτών της Νέας Δημοκρατίας- το 2005. Είναι ο ν. 3409 άρθρο 18, που αναφέρεται για την υποχρεωτική δεκάμηνη υπηρεσία των πλοίων. 
      Γνωρίζετε πολύ καλά ότι μέχρι τότε, μέχρι τις 31 Ιανουαρίου, θεωρούντο τακτικές οι δρομολογήσεις των πλοίων, ενώ μετά τις 31 Ιανουαρίου εκάστου έτους ήταν έκτακτες δρομολογήσεις και οι πλοιοκτήτες δεν υποχρεούντο να δρομολογούν τα πλοία για δέκα μήνες και να εξυπηρετούν τη νησιωτική Ελλάδα και ιδιαίτερα την άγονη γραμμή χειμώνα-καλοκαίρι. 
      Με τη δική μας διάταξη νόμου -βεβαίως αυτό συνεπάγεται ότι εργάζονται περισσότεροι ναυτεργάτες ή ναυτικοί στα πλοία της ακτοπλοΐας- δίνεται η δυνατότητα καλύτερης εξυπηρέτησης των συμπολιτών μας στη νησιωτική Ελλάδα, ακόμα και την περίοδο του χειμώνα, όπως επίσης περισσότεροι ναυτεργάτες βρίσκουν θέσεις εργασίας. 
      Αναφερθήκατε επίσης στον Κώδικα Ιδιωτικού Ναυτικού Δικαίου. Δεν ρυθμίζει θέματα που αφορούν τη στελέχωση των πλοίων. Αυτός είναι ο νόμος του κ. Παπουτσή, ο ν. 2932 του 2001, ο οποίος ορίζει τη διαδικασία με την οποία στελεχώνονται τα πλοία. 
      Είναι αλήθεια ότι τα πλοία στελεχώνονται με περισσότερους ναυτικούς απ’ ότι προβλέπουν οι συνθέσεις ασφαλείας, τις οποίες αναφέρετε και στην ερώτησή σας. Δεν νομίζω, όμως, ότι υπάρχει κάτι για το οποίο πρέπει να ανησυχούν οι ναυτικοί και οι ναυτεργάτες. Αυτοί οι επιπλέον ναυτικοί πληρούν μία επιδότηση, αν θέλετε, στη ναυτική εργασία. Πολλές φορές αυτό οδηγεί και σε αυξήσεις των εισιτηρίων των επιβατών προς τη νησιωτική Ελλάδα. Αυτό ισχύει από το 1973, ίσχυε το 2001 και ισχύει και σήμερα. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε Υπουργέ.
      Κυρία Παντελάκη, έχετε το λόγο για δύο λεπτά.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, είπατε ότι είστε ευτυχής για την πραγματικότητα που υπάρχει σήμερα και για τις πράξεις σας, ως Κυβέρνηση και ως Υπουργείο Εμπορικής Ναυτιλίας. Όμως, πιστεύω ότι η πραγματικότητα είναι αντικειμενική και ίδια για όλους μας, ανεξάρτητα τι ερμηνεία δίνει ο καθένας. 
      Τέλειωσε, λοιπόν, η θερινή περίοδος και οι ακτοπλοϊκές εταιρείες μετρούν κέρδη και οι ναυτεργάτες ανέργους! Αυτό δεν πέφτει από τον ουρανό, αλλά είναι συγκεκριμένο αποτέλεσμα της πολιτικής σας, η οποία ευνοεί μια συγκεκριμένη πλευρά, τους ακτοπλόους. 
      Ήδη, ξεκινούν μία εταιρεία μετά την άλλη να δίνουν στη δημοσιότητα από τον Ιανουάριο μέχρι το Σεπτέμβριο του 2006 το πώς πήγαν. Η «ΑΝΕΚ» έδωσε στη δημοσίευση τα αποτελέσματά της, αύξηση κερδών κατά 49,6%, καθαρά κέρδη μετά από φόρους 19,9 εκατομμύρια ευρώ, από 13,3 εκατομμύρια ευρώ το 2005. 
      Και σε επίπεδο ομίλου, η «ΑΝΕΚ» έχει κέρδη καθαρά 22,3 εκατομμύρια ευρώ από 14,6 εκατομμύρια ευρώ το 2005, σε ποσοστό 52,6%. Και βέβαια, ασχολούνται με το «σπορ» των εξαγορών και συγχωνεύσεων και όλα αυτά που διαβάσαμε στη δημοσιότητα τις προηγούμενες δύο μέρες. Αυτή είναι μία πλευρά. 
      Η άλλη πλευρά, στην οποία είναι συνειδητή η επιλογή σας να μην απαντάτε, αφορά το τι γίνεται ακριβώς και ποια κατάσταση υπάρχει με τα δρομολόγια, αλλά και με τη θέση του έμψυχου υλικού που είναι η καρδιά της ακτοπλοΐας. 
      Όσον αφορά τα δρομολόγια, τη θερινή περίοδο είχαμε εβδομήντα επτά καράβια, λιγότερα καράβια από το προηγούμενο διάστημα που έπιαναν περισσότερα λιμάνια και είχαμε μεγάλη εντατικοποίηση των ναυτεργατών. 
      Το σημερινό αποτέλεσμα, με βάση τα στοιχεία που έχω από το Υπουργείο σας, είναι ότι το 1/3 των δρομολογίων πηγαινοέρχεται τις καθημερινές και το 50% περίπου φθάνει με το ζόρι τα Σαββατοκύριακα. Η ακινητοποίηση των πλοίων είναι πλέον κανόνας και ακριβώς η εφαρμογή του ν. 2932/2001, και όπως είναι τώρα με τη σημερινή εξέλιξη και με τη δική σας Κυβέρνηση συνολικά, δείχνει ότι το 30% έως το 35% των πλοίων είναι ακινητοποιημένα τους επτά μήνες το χρόνο τα τελευταία πέντε χρόνια. Αυτά δείχνουν τα στοιχεία και όχι η υποκειμενική μας άποψη. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτήν τη στιγμή, λοιπόν, είναι ακινητοποιημένα –και με την κατανόηση του κυρίου Προέδρου, συντομεύω- το «ΓΕΩΡΓΙΟΣ Β΄», το «ΠΑΝΑΓΙΑ ΤΗΝΟΥ», το  «ΕΞΠΡΕΣ ΑΦΡΟΔΙΤΗ», το «ΑΙΟΛΟΣ ΚΕΝΤΕΡΗΣ», το «ΔΗΜΗΤΡΟΥΛΑ», το «ΠΑΝΑΓΙΑ ΘΑΛΑΣΣΙΝΗ», το «ΘΕΟΦΙΛΟΣ», το «ΣΑΜΟΘΡΑΚΗ», το «ΕΞΠΡΕΣ ΣΑΝΤΟΡΙΝΗ» και όλα τα ταχύπλοα ακτοπλοϊκά. Αυτό σημαίνει, λοιπόν, ότι μαζικά οι ναυτεργάτες είναι στην ανεργία. 
      Το Γ.Ε.Ν.Ε. δίνει στοιχεία των εγγεγραμμένων, τα οποία πήραμε και εμείς: Τον Ιούλιο, είχαμε χίλιους οκτακόσιους πενήντα πέντε εγγεγραμμένους ανέργους και επιδοτούμενους οκτακόσιους δεκαεπτά, τον Αύγουστο είχαμε χίλιους επτακόσιους εβδομήντα τέσσερις εγγεγραμμένους ανέργους και επτακόσιους τριάντα επιδοτούμενους, το Σεπτέμβριο είχαμε χίλια πεντακόσια τρία άτομα ανέργους και εξακόσιους ενενήντα έναν επιδοτούμενους. Θυμίζω ότι 235 ευρώ έχουμε για τους άγαμους και 295 ευρώ για τους έγγαμους. Αυτή είναι η κατάσταση και αυτά τα στοιχεία αποτελούν την «καρδιά» του καλοκαιριού. Τα στοιχεία του Οκτωβρίου θα έλθουν σε λίγες μέρες και θα δείχνουν ακόμα την άσχημη κατάσταση.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία Παντελάκη!
      ΕΛΠΙΔΑ ΠΑΝΤΕΛΑΚΗ: Επειδή, λοιπόν, ο κόσμος καίγεται στα προβλήματα και βασανίζονται οι άνθρωποι να τα βγάλουν πέρα, εδώ πρέπει να πείτε ορισμένα συγκεκριμένα πράγματα. Και τα συγκεκριμένα πράγματα είναι ποια μέτρα θα πάρετε για να δουλεύει ο κόσμος, να έχει δουλειά στα καράβια. 
      Και εφόσον δεν μπορείτε να πείτε -γιατί είναι σε αδιέξοδο η πολιτική σας για να τους δώσει θέσεις δουλειάς- σας έχω πει ξανά να τους δώσετε επίδομα ανεργίας. Δώστε 1500  ευρώ σε όλους τους ανέργους για να μην είναι άνεργοι έξι μήνες. Αυτό γιατί δεν το κάνετε; Την ίδια στιγμή, όμως, οι αντοχές της οικονομίας φοροαπαλλάσσουν και μόνο από τη μείωση της φορολογίας, οι μεγαλοεπιχειρηματίες κερδίζουν 2.500.000.000 ευρώ και τώρα προχωρούν νέα χαριστικά για τους οφειλέτες του Ι.Κ.Α.. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, κάθε Κυβέρνηση και κάθε Υπουργός θα ήταν ευτυχής να μπορεί να δίνει από το Ταμείο Ανεργίας σε οποιοδήποτε κλάδο 1500 ευρώ. 
      Εγώ θα σας πω, λοιπόν, ότι η μητέρα μου, η οποία είναι ξενοδοχοϋπάλληλος στα εβδομήντα δύο της χρόνια -γιατί δεν έχει συμπληρώσει ακόμα τα ένσημα για να βγει στη σύνταξη- και η οποία μπαίνει κάθε χρόνο στο Ταμείο Ανεργίας, δεν παίρνει 1500 ευρώ. Πώς είναι δυνατόν όταν ο βασικός μισθός στην Ελλάδα είναι 600 ευρώ, να ζητάμε Ταμείο Ανεργίας 1500 ευρώ;
      ΕΛΠΙΔΑ ΠΑΝΤΕΛΑΚΗ: Εγώ είπα 1050, κύριε Υπουργέ! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορούμε να πλειοδοτήσουμε και να μου πει και ο κ. Πάγκαλος και οι αγαπητοί συνάδελφοι του ΠΑ.ΣΟ.Κ. ότι πρέπει να το πάμε στα 2000 ευρώ και κάποιος άλλος στα 3000 ευρώ και στα 5000 ευρώ. Δεν είναι θέμα πλειοδοσίας, αλλά θέμα λογικής.
      Δεύτερον, κατηγορείτε τις εταιρείες για τα κέρδη. Έχουμε μία ιδεολογική διαφορά. Εμείς δεν θεωρούμε το κέρδος κατάρα, αλλά ευχή για επενδύσεις, για καλύτερα πλοία, για καλύτερη εξυπηρέτηση και βεβαίως, για δημιουργία θέσεων εργασίας. Εμείς δεν είμαστε Μαρξιστές και δεν ακολουθούμε τη μαρξιστική προσέγγιση των πραγμάτων. Δεν κατηγορώ εσάς που έχετε αυτήν την προσέγγιση, αλλά το κέρδος το θεωρούμε λογικό. Την αισχροκέρδεια και τα καρτέλ είναι αυτά που θέλουμε να «χτυπήσουμε» και επειδή θα είναι αντικείμενο και της συζήτησής μας κατά τη διάρκεια της επερώτησης, θα πούμε ποια είναι η λογική του να αναθέτουμε αυτού του είδους τον έλεγχο στην Επιτροπή Ανταγωνισμού, που η δική μας Κυβέρνηση, ως φιλελεύθερη Κυβέρνηση, θέλει να ενισχυθεί και να κάνει άριστα τη δουλειά της.
      Μου λέτε για πλοία. Κυρία Παντελάκη, πρέπει να χρησιμοποιήσουμε κάποια στιγμή τη λογική. Το ελληνικό δημόσιο, η ελληνική πολιτεία πλήρωνε για τις γραμμές που συνδέουν την Πελοπόννησο με την Κρήτη 2.500.000 ευρώ το χρόνο. Είχα την ευκαιρία να ταξιδέψω από την Καλαμάτα στο Καστέλι Κισσάμου και ήμουν ο μόνος επιβάτης με το αυτοκίνητό μου με σαράντα άτομα προσωπικό.  Σήμερα  που  μιλάμε -ακριβώς γιατί υπάρχει ανάγκη να συνδέονται τα νησιά- υπάρχει δρομολόγιο από την Αλεξανδρούπολη που πηγαίνει από την εκλογική περιφέρεια της κ. Τσουρή, τη Χίο, και κατεβαίνει στη Ρόδο, όπου το χειμώνα έχουμε μηδέν επιβάτες. Μηδέν, το απόλυτο μηδέν. Ούτε ένας επιβάτης, ούτε ένα αυτοκίνητο. Δηλαδή, τι θα κάνουμε; Θα επιβαρύνουμε το περιβάλλον να πηγαίνει πάνω, κάτω το πλοίο; Όλα αυτά τα πράγματα έχουν μία λογική. Άλλη είναι η λογική του καλοκαιριού και άλλη του χειμώνα. Το ΠΑ.ΣΟ.Κ. είχε μία άλλη λογική. Η λογική του ΠΑ.ΣΟ.Κ….
      ΕΛΠΙΔΑ ΠΑΝΤΕΛΑΚΗ: Δεν λέω για το ΠΑ.ΣΟ.Κ., για εσάς λέω. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): … ήταν να δίνουμε έκτακτες δρομολογήσεις -στα πλοία που δεν είχαν τακτικές δρομολογήσεις- για τρείς ή τέσσερις μήνες. Εμείς το καταργήσαμε. Και δεν το καταργήσαμε μόνο για να βρίσκουν θέση οι ναυτεργάτες, το καταργήσαμε γιατί πιστεύουμε ότι πρέπει να υπάρχει μία σταθερότητα στις γραμμές για να δημιουργηθούν αναπτυξιακές προοπτικές στη νησιωτική Ελλάδα. Σ’ αυτό πρέπει να είστε σύμφωνοι. Το ψηφίσατε.
      ΠΡΟΕΔΡΕΥΩΝ (Ιωάννης Τραγάκης):  Θα τα πούμε και στην επερώτηση αυτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με το άρθρο 18 του  ν. 3409/2005 οποιοδήποτε πλοίο, οποτεδήποτε και να δρομολογηθεί είτε μέχρι 31 Ιανουαρίου, είτε μέχρι 31 Μαίου, είτε μέχρι 31 Αυγούστου, δρομολογείται για δέκα μήνες. 
      ΕΛΠΙΔΑ ΠΑΝΤΕΛΑΚΗ: Σας διαψεύδουν στην πράξη. Έχω τα στοιχεία. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κοιτάξτε, κυρία Παντελάκη, κάποια στιγμή τα στοιχεία πρέπει να είναι συγκεκριμένα και αληθή. Αυτό το λέω για όλους μας. Θυμάμαι ότι η πολιτική ηγεσία του Υπουργείου Εμπορικής Ναυτιλίας υπέστη μία φοβερή επίθεση τον Ιανουάριο, γιατί οι άνεργοι είναι τρεις χιλιάδες σε μία εποχική δραστηριότητα. Είναι σαν να υποστεί μία επίθεση η Υπουργός Τουριστικής Ανάπτυξης γιατί οι άνεργοι είναι τριάντα χιλιάδες το χειμώνα σε μια εποχική δραστηριότητα. Οι τρεις χιλιάδες λοιπόν, του Ιανουαρίου -στα στοιχεία στα οποία εσείς έχετε μείνει- έχουν μειωθεί με βάση τα ίδια στοιχεία τον Αύγουστο στους χίλιους εκατό. Δηλαδή, πρέπει να βγούμε και εμείς λαϊκίστικα και δημαγωγικά και να πούμε ότι μειώσαμε την ανεργία κατά 75%; 
      ΕΛΠΙΔΑ ΠΑΝΤΕΛΑΚΗ:  Είναι χίλιοι πεντακόσιοι τρεις, κύριε Υπουργέ, με τα δικά σας στοιχεία. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Δεν έχουν λογική αυτά τα πράγματα. Είναι λογικό, λοιπόν, να μετρούμε την ανεργία σε σύγκριση με στοιχεία.  Στα δημοσιεύματα του Τύπου, μάλιστα και σε πρωτοσέλιδα, οι άνεργοι του Αυγούστου ήταν χίλιοι εκατόν ογδόντα εννέα. Δεν το είδα πουθενά. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 15/10/25.9.2006 επερώτηση των Βουλευτών του ΠΑ.ΣΟ.Κ. κυρίων Θεόδωρου Πάγκαλου, Χρήστου Πρωτόπαπα, Ιωάννη Διαμαντίδη, Ελπίδας Τσουρή, Ιωάννη Μανιάτη, Παναγιώτη Ρήγα, Γεωργίου Ανωμερίτη, Ευάγγελου Αργύρη, Άννας Διαμαντοπούλου, Ιωάννη Δριβελέγκα, Απόστολου Κατσιφάρα, Βασιλείου Κεγκέρογλου, Ιωάννη Κουτσούκου, Αθανασίου Παπαγεωργίου, Δημητρίου Πιπεργιά, Παναγιώτη Σγουρίδη, Αναστάσιου Σιδηρόπουλου, Νικολάου-Φωτίου Χατζημιχάλη, Μιχαήλ Χρυσοχοϊδη, προς τον Υπουργό Εμπορικής Ναυτιλίας σχετικά με την κατάσταση στην Ακτοπλοΐα.
      Επίσης, από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα λάβαμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος Βουλευτής κ. Θεόδωρος Πάγκαλος. 
      Από το Γραμματέα της Κοινοβουλευτικής Ομάδας της Νέας  Δημοκρατίας  κ. Απόστολο Σταύρου λάβαμε αντίστοιχο έγγραφο, με το οποίο ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος κ. Μιλτιάδης Βαρβιτσιώτης.
      Επίσης, από τον κ. Ορέστη Κολοζώφ, Κοινοβουλευτικό Εκπρόσωπο του Κ.Κ.Ε., λάβαμε επίσης επιστολή, με την οποία ορίζεται  ως Κοινοβουλευτικός Εκπρόσωπος  στην παρούσα επερώτηση η συνάδελφος κυρία Ελπίδα Παντελάκη.
      Και από τον κ. Αλέξανδρο Αλαβάνο, Πρόεδρο του Συνασπισμού Ριζοσπαστικής Αριστεράς, λάβαμε επιστολή με την οποία ορίζεται ως Κοινοβουλευτικός Εκπρόσωπος  στην παρούσα επερώτηση ο συνάδελφος κ. Ιωάννης Δραγασάκης.
      Το λόγο έχει ο πρώτος επερωτών κ. Διαμαντίδης και συμπολίτης μου.
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με μεγάλη καθυστέρηση έρχεται σήμερα η συζήτηση της επερώτησης για τα προβλήματα της ακτοπλοΐας. Θα έλεγα ότι εξακολουθεί να είναι επίκαιρη αυτή η επερώτηση που  κατέθεσε το ΠΑ.ΣΟ.Κ., γιατί τα προβλήματα αυτά απασχολούν το νησιωτικό χώρο, ακόμα και τώρα, το χειμώνα, όταν βεβαίως διαβάζουμε καθημερινά ότι ο νησιωτικός χώρος είναι αποκομμένος από την υπόλοιπη Ελλάδα, όταν δημιουργούνται πολλαπλά προβλήματα στους κατοίκους των περιοχών αυτών, διότι δεν υπάρχουν πλοία.
      Η κατάσταση, λοιπόν, στον χώρο αυτό, στην ακτοπλοΐα, έχει διαμορφωθεί ως εξής. Τα λέγαμε δύο χρόνια πριν, δύο καλοκαίρια πριν, στην Κυβέρνηση και στον Υπουργό Εμπορικής Ναυτιλίας ότι η κατάσταση στην ακτοπλοΐα δεν είναι καλή και ότι φοβούμεθα πως θα δημιουργηθούν αξεπέραστα προβλήματα. Δυστυχώς η Κυβέρνηση επέδειξε μια απραξία, έκανε αναποτελεσματικούς χειρισμούς που ταλαιπώρησαν τον πολίτη, τον τουρίστα, τον επαγγελματία. Απέκοψαν τον νησιωτικό χώρο από τον κορμό της χώρας μας. Υπήρξαν πλοία, τα οποία εξέθεσαν τον ναυτιλιακό χώρο, εξέθεσαν τη χώρα μας, με συνεχείς βλάβες, με αναβολές, με καθυστερήσεις, με ματαιώσεις, γιατί δεν υπήρχε ένας σωστός και έγκαιρος προγραμματισμός των δρομολογίων κατά τη διάρκεια των διακοπών του καλοκαιριού, αλλά βέβαια και των διακοπών του Πάσχα. 
      Η αντίδραση του Υπουργείου ήταν να επιβάλλονται πρόστιμα, τα οποία όμως ποτέ δεν εισπράχθηκαν. Υπήρξε, λοιπόν, μια έλλειψη στρατηγικής του Υπουργείου Ναυτιλίας για την ακτοπλοΐα. Η Κυβέρνηση δεν είχε έναν ολοκληρωμένο σχεδιασμό, ένα ολοκληρωμένο πρόγραμμα και ρεαλιστικό σχέδιο για την ακτοπλοΐα. Δεν είχε τη δυνατότητα διαβούλευσης με τους κοινωνικούς φορείς και με όλα τα ενδιαφερόμενα μέρη, για να μπορέσει να βρει τη λύση. Τουναντίον, υιοθέτησε πολλές θέσεις της Ένωσης των Ακτοπλόων, αύξησε τις τιμές των εισιτηρίων και σήμερα έχουμε τιμές, θα έλεγα, απαγορευτικές στα εισιτήρια, τα οποία σε πολλές περιπτώσεις εξισώνονται με τα αεροπορικά εισιτήρια. Όσα θέλει για να πάει κάποιος με το αεροπλάνο, τα ίδια χρήματα χρειάζεται για να πάει και με το καράβι. Αυτά είναι απαράδεκτα, διότι στερούν τη δυνατότητα από τον πολίτη να έχει την άμεση πρόσβαση προς το κέντρο. 
      Παράλληλα, η Κυβέρνηση άλλα έλεγε στο παρελθόν και άλλα έκανε στην πράξη και με το όριο ηλικίας των πλοίων, για το οποίο θα πω παρακάτω, αλλά βέβαια και με την αισχροκέρδεια των ακτοπλοϊκών εταιρειών. Υπήρχαν έντονες διαμαρτυρίες από τους πάντες και για τα υπερήλικα πλοία και για τις υπηρεσίες που προσφέρουν τα πλοία αυτά και ανάγκασαν πολλούς –και μάλιστα δημάρχους της περιοχής- να προσφύγουν και στην Ευρωπαϊκή Ένωση και να καταγγείλουν αυτά τα καρτέλ που υπήρχαν στην ακτοπλοΐα. 
      Η Κυβέρνηση δεν έδωσε κίνητρα για την ανάπτυξη και την ανανέωση του ακτοπλοϊκού στόλου. Το χειρότερο βέβαια στην περίπτωση της ακτοπλοΐας είναι ότι σήμερα την ανάπτυξη των νησιών την καθορίζουν οι ακτοπλόοι, σύμφωνα με τα θεμιτά ή αθέμιτα συμφέροντά τους και με τις νέες ρυθμίσεις του Υπουργείου Εμπορικής Ναυτιλίας θα δρομολογούν τα πλοία τους όπου θέλουν, όποτε θέλουν, για όσο καιρό θέλουν και με ό,τι ναυτολόγιο… 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό, κύριε συνάδελφε, είναι ο «νόμος Παπουτσή» του 2001. Αυτό πρέπει να ξέρετε και να πείτε και στη Βουλή, σας παρακαλώ. Δεν είναι δικός μας. 
      ΙΩΑΝΝΗΣ ΔΙΑΜΑΝΤΙΔΗΣ: Θα πω και γι’ αυτό το νόμο. Μην βιάζεστε. Έχουμε πολύ καιρό ακόμη. 
      Επειδή μου δίνετε, λοιπόν, την αφορμή, κύριε Υπουργέ, να πω ότι αυτό τον νόμο, τον οποίο εσείς τον πολεμήσατε στη Βουλή, όταν είχε ψηφιστεί επί ΠΑ.ΣΟ.Κ., για τους δικούς σας λόγους, σήμερα τον επικαλείστε κατ’ επανάληψη. Τι κάνετε όμως; Αυτό τον νόμο  τον «σαλαμοποιείτε» και κατά τακτά διαστήματα φέρνετε είτε άλλο νόμο, είτε τροπολογίες σε άσχετους νόμους, που αλλάζουν διάφορες ρυθμίσεις του 2932, του «νόμου Παπουτσή». Πρέπει, λοιπόν, να σας πω ότι μετά  την τελευταία διάταξη, την τελευταία τροπολογία που είχατε ψηφίσει για τις δωδεκαετείς συμβάσεις, δεν κατετέθησαν τροπολογίες και αυτήν τη βδομάδα που συζητάμε, μόλις προχθές, αναγκαστήκατε να περάσετε νέα τροπολογία, διότι υπήρχαν άγονες γραμμές, υπήρχαν νησιά στα οποία δεν πάνε πλοία. 
      Ενδεικτικά θα σας αναφέρω ότι είναι ακάλυπτες οι γραμμές από τον Πειραιά προς τα νησιά των Κυκλάδων, προς τα νησιά Νάξο, Ίο, Σίκινο, Φολέγανδρο, Θήρα –για τις άγονες γραμμές μιλάω, δεν μιλάω για τις γραμμές-«φιλέτα»- για τη Δονούσα, για την Αιγιάλη, για Κύθνο, για Σέριφο, Σίφνο και ούτω καθεξής. Υπάρχουν εννέα ακάλυπτες γραμμές. Γιατί έγινε αυτό; Διότι ο νόμος που ψηφίσατε ήταν ένας νόμος ο οποίος δεν μπορούσε να δώσει λύση στα προβλήματα αυτά και γιατί υπήρξε συμφωνία όλων των εταιρειών να μην καταθέσουν προτάσεις. Και αναγκαστήκατε να πάρετε αυτήν την απόφαση και να δώσετε μια τετράμηνη παράταση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ίδιο δεν γίνεται κάθε χρόνο, κύριε συνάδελφε; Είναι καινούργιο αυτό; Και εν τοιαύτη περιπτώσει, γιατί την ψηφίσατε αυτήν τη διάταξη νόμου ή γιατί δηλώσατε «παρών»;
      ΙΩΑΝΝΗΣ ΔΙΑΜΑΝΤΙΔΗΣ: Θα παρακαλέσω, κύριε Υπουργέ, να σημειώνετε και να μου δώσετε μια συνολική απάντηση.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι. Κύριε Διαμαντίδη, σταματάω και το χρόνο σας.
      Επειδή δημιουργείται κακό προηγούμενο και η συζήτηση θα πάει σε μάκρος και επειδή είχαμε σήμερα επτά επίκαιρες ερωτήσεις οι οποίες μας πήραν περισσότερο χρόνο απ’ ό,τι έπρεπε, θα ήθελα να παρακαλέσω τον κύριο Υπουργό να μην κάνει καμία διακοπή, να κρατάει σημειώσεις και στο τέλος να απαντήσει συνολικά σε όλα.
      Συνεχίστε, κύριε Διαμαντίδη.
      ΙΩΑΝΝΗΣ ΔΙΑΜΑΝΤΙΔΗΣ: Αναφέρετε ως μέτρα που πήρατε για τους κατοίκους των νησιών μας τα δωρεάν εισιτήρια από τα μικρά νησιά προς τα νησιά-κορμούς. Αυτό ξέρετε πρακτικά τι σημαίνει; Ότι για να πάει κάποιος από τη Δονούσα στον Πειραιά πηγαίνει δωρεάν στη Νάξο παραδείγματος χάρη που είναι το νησί-κορμός και από τη Νάξο πληρώνει το εισιτήριό του, δηλαδή, του κάνετε δωρεάν το εισιτήριο των δύο, τριών ή πέντε ευρώ αλλά από τη Νάξο στον Πειραιά πληρώνει ολόκληρο, όταν επί κυβερνήσεων ΠΑ.ΣΟ.Κ. υπήρχε η δυνατότητα της έκπτωσης κατά 50% από τη γραμμή-κορμό στον πολίτη αυτό, στο νησιώτη. Άρα, λοιπόν, στην ουσία τον επιβαρύνετε. Μην επικαλείστε, λοιπόν, ότι δίνετε λύση στους νησιώτες σε πάρα πολλά νησιά διότι επί ΠΑ.ΣΟ.Κ. για περισσότερα από ενενήντα νησιά υπήρχε αυτή η διάταξη την οποία εσείς στην ουσία καταργείτε. 
      Λέτε για τους γιατρούς στα πλοία. Καταθέσαμε μία σχετική ερώτηση χθες. Πείτε μας πόσοι γιατροί, κύριε Υπουργέ, πήγαν στα πλοία. Πόσοι γιατροί ναυτολογήθηκαν στα πλοία της ακτοπλοΐας; Κανένας. Οι πληροφορίες λένε ότι δεν υπάρχει ούτε ένας γιατρός και δεν υπάρχει κανένας γιατρός διότι δεν τον θέλουν οι ακτοπλόοι.
      Ποια είναι η κατάσταση σήμερα; Σήμερα οι ναυτικοί, κύριε Υπουργέ, κυρίες και κύριοι συνάδελφοι, είναι υπό καθεστώς επιστράτευσης. Αυτό είναι πάρα πολύ σημαντικό. Σας είχαμε καλέσει εδώ για να τελειώνει αυτή η ιστορία με την επιστράτευση. Έρχεται το Συμβούλιο της Επικρατείας και προτείνει να ακυρωθούν ως παράνομες οι σχετικές αποφάσεις του Υπουργείου Εμπορικής Ναυτιλίας και του Υπουργού και του Πρωθυπουργού ο οποίος πρέπει να τονίσουμε ότι έχει και προσωπικές ευθύνες. Οι ευθύνες δεν ανήκουν μόνο σε σας, αλλά και στον κύριο Πρωθυπουργό για την κατάσταση που έχει δημιουργηθεί στην ακτοπλοΐα. Πρέπει να το λάβετε υπ’ όψιν σας, να ξεμπερδεύει αυτή η ιστορία. Δεν μπορεί να λειτουργούν με καθεστώς επιστράτευσης οι εργαζόμενοι στην ακτοπλοΐα.
      Έρχομαι στο δεύτερο μέρος της επερώτησής μας που αφορά στο όριο των πλοίων. Κύριε Υπουργέ, είπα προηγουμένως ότι συνεχώς κάνετε αποσπασματικές αλλαγές στο ν. 2932. Ενδεικτικά θα σας αναφέρω ορισμένα πράγματα. Με το ν. 3260/2004 καταργήσατε τη Ρ.Α.Θ.Ε. και μεταθέσατε τις αρμοδιότητές σας στην Επιτροπή Ανταγωνισμού. Ποια είναι η Επιτροπή Ανταγωνισμού; Τη γνωρίζει όλη η Ελλάδα με τους «κουμπάρους», με τους φίλους που είναι στη γειτονιά μας, κύριε Πρόεδρε, στον Κορυδαλλό, στη φυλακή, μ’ όλα αυτά που συνέβησαν. Άρα στην ουσία δεν λειτουργεί τίποτα από κει. 
      Δεύτερον, προχωρήσατε με το ν. 3409/2005 και προχωράτε στην υποβολή δηλώσεων δρομολόγησης μετά την 31η Ιανουαρίου. Κατάργηση παραβόλου υπέρ λογαριασμού ακτοπλοϊκών συγκοινωνιών με την υποβολή δήλωσης δρομολόγησης. Κατάργηση κατάπτωσης εγγυητικής επιστολής για μη ακριβή εκτέλεση δρομολογίων. Ειδικά η παράγραφος 5 του άρθρου 8 για τις συμβάσεις ανάθεσης δημόσιας υπηρεσίας του ν. 2932 –τον αλλάζει δηλαδή- αντικαταστάθηκε πρώτα με το ν. 3409 και ακολούθως με το ν. 3482/2006. Αποτελεί, λοιπόν, λύση ανάγκης αυτό που κάνατε προχθές, δηλαδή, να αλλάξετε τις συμβάσεις ή μάλλον να δώσετε παράταση τεσσάρων μηνών στις συμβάσεις διότι δεν υπήρχαν πλοία επειδή προφανώς συνεννοήθηκαν όλοι οι ακτοπλόοι και δεν κατέθεσαν τις προτάσεις τους για τις γραμμές αυτές.
      Άρα λοιπόν εδώ, κύριε Υπουργέ, έχετε μία «σαλαμοποίηση» του νόμου και έρχεστε πάλι με το ν. 3450/2006 και αλλάζετε τις τακτικές δρομολογήσεις σε γραμμές γενικού δικτύου ακτοπλοϊκών συγκοινωνιών και τις ασφαλιστικές καλύψεις πλοιοκτητών και τα ασφάλιστρά τους. Τι κάνετε δηλαδή; «Σαλαμοποιείτε» το νόμο, τον αλλάζετε συνεχώς, περνάτε ό,τι θέλετε ή αυτά που σας επιβάλλουν κάποιοι και εξυπηρετούνται. Άρα λοιπόν τι σημαίνει αυτό; Ότι δεν έχετε ένα σχεδιασμό, δεν έχετε έναν προγραμματισμό, δεν έχετε ένα ολοκληρωμένο σχέδιο που να δίνει λύση.
      Έρχεστε το 2006 με το προεδρικό διάταγμα 124 εν κρυπτώ και παραβύστω μέσα στην Αίθουσα αυτή -όταν μας διαβεβαιώνατε ότι ισχύει ο νόμος Παπουτσή- και αλλάζετε το όριο ηλικίας.
      Γιατί το κάνατε αυτό; Ποιος σας το επέβαλε; Αν αύριο συμβεί κάτι στο Αιγαίο τι θα έχετε να πείτε γι’ αυτό; Σας το επέβαλαν οι Έλληνες ακτοπλόοι διότι και σήμερα βλέπουμε να υπάρχουν τα ίδια πλοία, αυτά τα σαπιοκάραβα, τα οποία ταλαιπωρούν τον πολίτη, ταλαιπωρούν το νησιώτη και εσείς δεν κάνετε τίποτε άλλο παρά μόνο να παρακολουθείτε απαθείς την κατάσταση που υπάρχει στο Αιγαίο. Και θα έρθει και το επόμενο καλοκαίρι του 2007 και θα έχουμε τα ίδια προβλήματα. Σας τα λέμε εγκαίρως και να τα λάβετε υπ' όψιν σας. 
      Όλα τα άλλα που λέτε, κύριε Υπουργέ, νομίζω ότι είναι δικαιολογίες και προσπαθούν να δικαιολογήσουν τα αδικαιολόγητα, είναι παραμύθια της Χαλιμάς. Εσείς το θέλατε και το κάνατε αυτό. Πιεστήκατε και υποχωρήσατε και υποσχεθήκατε προεκλογικά και τώρα τηρείτε τις υποσχέσεις σας. Καταργήσατε λοιπόν την τριακονταπενταετία αλλά αυτό δεν σημαίνει ότι εμείς σαν χώρα είχαμε την υποχρέωση να την καταργήσουμε. 
      Προχωρώ παρακάτω, κύριε Πρόεδρε, και πάω σε ορισμένα θέματα που αφορούν τη λειτουργία του Υπουργείου. Μέσα στο Υπουργείο δεν υπάρχει δημοκρατία. Με το προεδρικό διάταγμα 122 προχωρήσατε, κύριε Υπουργέ, σε μεταθέσεις ανεξέλεγκτες. Δημιουργήσατε ένα φόβο στο προσωπικό του Λιμενικού Σώματος. Όλα αυτά είναι λογικά, είναι πράγματα που μπορούν να βελτιώσουν την εικόνα του Υπουργείου Εμπορικής Ναυτιλίας και να δώσουν λύσεις στα προβλήματα; Κατά καιρούς είχατε εξαγγείλει διάφορα θέματα για τους νηογνώμονες, για τους ελέγχους, για την αξιοπιστία –είχατε δώσει και συνεντεύξεις- και σήμερα βλέπουμε μία από τα ίδια. Βλέπουμε μία υπηρεσία επιθεώρησης η οποία δεν προχωράει, χωλαίνει. Αν είχατε ακούσει το ΠΑ.ΣΟ.Κ. και αν είχατε συνεχίσει την πολιτική των κυβερνήσεων του ΠΑ.ΣΟ.Κ., την πολιτική τριών Υπουργείων, την πολιτική του Υπουργείου Εθνικής Οικονομίας, του Υπουργείου Αιγαίου και του Υπουργείου Εμπορικής Ναυτιλίας, σήμερα τα πράγματα θα ήταν διαφορετικά και θα υπήρχαν περισσότερα από δέκα-δεκαπέντε πλοία καινούργια στο Αιγαίο για να μπορέσουν να δώσουν λύσεις στα προβλήματα. 
      Τελικά, θέλω να δηλώσετε σήμερα στην Ολομέλεια και να μας πείτε ξεκάθαρα πόσο χρόνο θέλετε –είστε δυόμισι χρόνια Κυβέρνηση- για να μπορέσετε να δώσετε λύσεις στα θέματα αυτά. Θέλω να μας πείτε τι θα κάνετε σαν Κυβέρνηση για να μην αποκοπεί ο κοινωνικός ιστός της χώρας μας, τα νησιά μικρά και μεγάλα από τον Πειραιά και από άλλα μεγάλα λιμάνια. Θέλω να μας πείτε, θα δώσετε λύση επιτέλους σ' αυτό το αλαλούμ που υπάρχει στην ακτοπλοΐα ή θα αρχίσετε να μας λέτε πάλι τα ίδια και τα ίδια, για την κρουαζιέρα, για το ένα, για το άλλο, πράγματα τα οποία στην ουσία δεν αγγίζουν το νησιωτικό χώρο; Για όλα αυτά, λοιπόν, θέλω να ξέρετε ότι θα δώσει απάντηση ο ελληνικός λαός στις επόμενες εκλογές. 
      Τέλος,  κλείνοντας, θέλω να πω και να τονίσω ιδιαιτέρως ότι η κυβέρνηση με την πολιτική της, με τους αναποτελεσματικούς χειρισμούς που ταλαιπωρούν τον πολίτη και τον τουρίστα, τον επαγγελματία, το νησιώτη, γενικά τον τουρισμό μας, με την έλλειψη στρατηγικής που υπάρχει στην ακτοπλοΐα, με το μη ολοκληρωμένο σχέδιο που παρουσίασε κατά καιρούς και που εξαπάτησε το νησιωτικό χώρο και την ψήφισε ο λαός, με την αναποτελεσματικότητα των νόμων που ψηφίζει και που αναγκάζεται κάθε πέντε-έξι μήνες να τους αλλάζει με τροπολογίες, με την κατάργηση του ορίου ηλικίας των πλοίων, με την εξυπηρέτηση συγκεκριμένων συμφερόντων, το μόνο που κάνει είναι να δημιουργεί προβλήματα στην ακτοπλοΐα, να δημιουργεί προβλήματα στο νησιωτικό χώρο, στους νησιώτες και εμείς σαν ΠΑ.ΣΟ.Κ. καταγγέλλουμε αυτήν την πολιτική της Κυβέρνησης και όταν θα έρθει η ώρα θα την καταγγείλει και ο ελληνικός λαός στις κάλπες!
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, διότι ήσασταν και συνεπής στο χρόνο σας. 
      Ο κ. Ρήγας έχει το λόγο. 
      ΠΑΝΑΓΙΩΤΗΣ ΡΗΓΑΣ: Κύριε Πρόεδρε, η επερώτησή μας βεβαίως αφορά και μία χρονική περίοδο η οποία ήδη έχει παρέλθει. Οι συνέπειες της κακής κατάστασης στην ακτοπλοΐα εισπράχθηκαν με αρνητικό τρόπο από την οικονομία των νησιών. Στην αρχή κυρίως της τουριστικής περιόδου υπήρχαν σοβαρότατα προβλήματα τα οποία αμαύρωσαν τη τουριστική εικόνα των νησιών μας, απέτρεψαν τους επισκέπτες να επιλέξουν ως τόπο προορισμού τους τα νησιά και δημιούργησαν σοβαρότατη κρίση στις επιχειρήσεις που δραστηριοποιούνται στο χώρο των νησιών του Αιγαίου και ειδικότερα των Κυκλάδων. 
      Σήμερα όμως, τη στιγμή που η επερώτηση αυτή συζητείται εδώ στη Βουλή, ο ακτοπλοϊκός χειμώνας έχει αρχίσει στα νησιά και είναι ιδιαίτερα βαρύς. Το τοπίο στην ομίχλη είναι πράγματι αυτό που δείχνει την κακή κατάσταση της ακτοπλοΐας, ειδικότερα το φετινό χειμώνα, όταν δρομολόγια που επί χρόνια ολόκληρα εξυπηρετούσαν τους νησιώτες, κλασικές γραμμές, συνδέσεις πάγιες μεταξύ των νησιών, αυτήν τη στιγμή ουσιαστικά καταργούνται.
      Και θέλω να είμαι συγκεκριμένος. Η σύνδεση της Σαντορίνης, της Νάξου και της Πάρου με το νησί της Σύρου που γινόταν με αξιόπλοο, αξιόπιστο πλοίο δύο φορές την εβδομάδα ουσιαστικά καταργείται και ο αντίλογος από το Υπουργείο Εμπορικής Ναυτιλίας και από το Υπουργείο Αιγαίου –θα τον ακούσουμε άλλωστε- είναι «μα υπάρχει ενδοεπικοινωνία». 
      Εμείς δεν λέμε ότι θα πρέπει να καταργηθούν αυτά τα μικρά καραβάκια, τα οποία κάνουν το δρομολόγιο. Όμως θα πρέπει ο κύριος Υπουργός να ταξιδέψει ο ίδιος σε συνθήκες χειμώνα στις Κυκλάδες, για να δει πόσο είναι εφικτό και ανθρώπινο να ποντάρουμε αποκλειστικά και μόνο σε αυτά τα καράβια, τα αργά, τα μεγάλης ηλικίας, μικρού όγκου και μικρού μήκους, τα οποία δεν μπορούν ουσιαστικά –κατ’ ανάγκη σήμερα τα έχουμε- να εξυπηρετούν τις Κυκλάδες.
      Τα δρομολόγια, λοιπόν, αυτά που σας ανέφερα κόπηκαν. Η Σαντορίνη αυτήν τη στιγμή έχει ξεσηκωθεί. Ο νομικός κόσμος, δικηγόροι, διάδικοι, τα δικαστήρια στη Σύρο διαμαρτύρονται γιατί η σύνδεση με Πάρο και Νάξο είναι πλέον προβληματική. Η Κίμωλος, το μικρό αυτό νησάκι, έμεινε έξω ουσιαστικά από το κλασικό δρομολόγιο των δυτικών Κυκλάδων, γιατί κανένας δεν ζήτησε να πάρει το τμήμα της επιδοτούμενης γραμμής που συνδέει την Κίμωλο με τον Πειραιά και την Μήλο. Στην Αμοργό κόπηκε το δρομολόγιο του Σαββάτου με το «BLUE STAR 2». 
      Έχουμε, δηλαδή, μία σειρά περιπτώσεων –που αναγκάζομαι να αναφερθώ περιπτωσιολογικά, γιατί οι άνθρωποι που ζουν στις Κυκλάδες τις κατανοούν και τις καταλαβαίνουν- που δείχνουν όλα αυτά ότι ο φετινός χειμώνας θα είναι κακός, χειρότερος από τον προηγούμενο και πολύ χειρότερος από τον πιο προηγούμενο και τελικά μαύρος σε σχέση με αυτό που ίσχυε στο παρελθόν.
      Θα πρέπει, λοιπόν, η Κυβέρνηση να απαντήσει συγκεκριμένα. Οι δικαιολογίες «τα πλοία δεν είναι του δημοσίου, τα πλοία δεν τα έχει το Υπουργείο», οι δικαιολογίες «έχετε πλοία, σας κάνουν αυτά, σας αρκούν» είναι δικαιολογίες που δεν πείθουν όχι εμάς, δεν πείθουν τους Κυκλαδίτες και τους υπόλοιπους νησιώτες που δεν βλέπουν να εξυπηρετούνται. 
      Ένα πρώτο ράπισμα ηχηρό στην Κυβέρνηση δόθηκε στις Νομαρχιακές και στις Δημοτικές Εκλογές. Ήταν η απάντηση σε μία κυριολεκτικά λοιδορία από πλευράς του Υπουργείου, που τους έλεγε ότι κάνουν λευκή απεργία! Σε αυτήν την ύβρη απέναντι στους νησιώτες, ότι σαμποτάρουν δήθεν τα πλοία, απάντησαν οι νησιώτες των Κυκλάδων και απάντησαν με τρόπο ηχηρό! Αυτό θα πρέπει να το αντιληφθεί η Κυβέρνηση και να καταλάβει ότι κανένας δεν είναι διατεθειμένος να αντιπολιτεύεται για θέματα που αφορούν τη ζωή του, την υγεία του και την ανάπτυξή του. 
      Η κατάσταση, κύριε Πρόεδρε και κύριε Υπουργέ, είναι απαράδεκτη. Είτε προσπαθήσει ο Υπουργός να την ωραιοποιήσει είτε όχι, δεν αλλάζει! Ζούμε έναν εφιαλτικό ακτοπλοϊκό χειμώνα στις Κυκλάδες και θα πρέπει η Κυβέρνηση να χαράξει στρατηγική, να ασκήσει συγκεκριμένη πολιτική και να βρει λύση στα τρομερά αδιέξοδα που υπάρχουν σήμερα στην ακτοπλοΐα. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει ο συνάδελφος κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, είχα μία πρώτη σκέψη όλη την τοποθέτησή μου να την αφιερώσω σε αναγνώσεις πρωτοσέλιδων από τις εφημερίδες του καλοκαιριού ή σε αποσπάσματα αυτών που έγραψαν οι εφημερίδες γι’ αυτό το καλοκαίρι και το προηγούμενο. 
      Δεύτερες σκέψεις μου είπαν ότι θα πρέπει να είμαι λίγο πιο παραγωγικός στην τοποθέτησή μου σήμερα. Έτσι, κυρίες και κύριοι συνάδελφοι, πρέπει να παραδεχθούμε ότι η ακτοπλοΐα είναι οι μεταφορές. 
      Εγώ στο Πολυτεχνείο διδάχθηκα ένα μάθημα με τίτλο «Οικονομία των μεταφορών». Είναι μια ολόκληρη επιστήμη που έχει και αρχές και κανόνες. Δυστυχώς στο Υπουργείο Εμπορικής Ναυτιλίας δεν βλέπω να υπάρχουν πολιτικές που συνάδουν με αυτές τις αρχές, τις αρχές των μεταφορών. 
      Κατά βάση ποια είναι η κυριότερη αρχή στην οικονομία των μεταφορών; Ότι επιδοτείς το χρήστη και όχι το μέσο. Και ποιοι είναι οι κανόνες βάσει των οποίων επιδοτείς τον χρήστη; Είναι η πολλαπλότητα χρήσης του μέσου που ο χρήστης χρησιμοποιεί, ο λόγος για τον οποίον χρησιμοποιεί κάποιος το μέσον –ο χρήστης δηλαδή- και η οικονομική κατάσταση αυτού που χρησιμοποιεί το μέσον, οι ανάγκες που τον κάνουν να το χρησιμοποιήσει. 
      Θα γίνω πιο σαφής. Πουθενά στο εξωτερικό η απλή διαδρομή δεν είναι φθηνή. Γιατί; Γιατί θέλουν να υπάρχουν μεταφορές είτε με τα μέσα μαζικής μεταφοράς, είτε με την ακτοπλοΐα, αλλά να υπάρχουν σε πακέτο: ετησίως, μηνιαίως, εβδομαδιαίως. Αυτά είναι φθηνά. Η μοναδική διαδρομή είναι ακριβή γιατί σου λέει ότι μια φορά δεν σε χρειάζομαι. 
      Εδώ τι γίνεται; Εσείς σαν Υπουργείο το μόνο που κάνετε είναι να επιδοτείτε τους ακτοπλόους και μάλιστα μ’ έναν τρόπο που δεν έχει πολιτική, δεν έχει στόχους και μπορούμε να πούμε ότι είναι ρουσφέτι. Ρουσφέτι στους ακτοπλόους που οδηγεί στο αλαλούμ αυτής της κατάστασης να χρειάζεται να ψηφίσουμε τροπολογίες την τελευταία στιγμή για να σας δώσουμε την άδεια να δρομολογηθούν πλοία σε γραμμές το χειμώνα. 
      Ένα δεύτερο ζήτημα το οποίο τίθεται είναι ότι η Ελλάδα έχει δυο ιδιομορφίες. Ποιες είναι αυτές; Είναι ότι έχει ένα μεγάλο νησιωτικό σύμπλεγμα και έχει ανεπτυγμένη τουριστική οικονομία στην οποία όμως, τα νησιά παίζουν τον κυρίαρχο ρόλο. Χωρίς τα νησιά η Ελλάδα δεν θα είχε κανένα μέλλον στον τουρισμό. Άρα, οι μετακινήσεις προς αυτά δεν απευθύνονται σ’ ένα συγκεκριμένο χρήστη. 
      Άρα, τι πρέπει να κάνουμε για να βοηθήσουμε αυτούς τους χρήστες των ακτοπλοϊκών μέσων; Τι λέει, λοιπόν, η επιστήμη; Η επιστήμη λέει ότι πρέπει να δημιουργήσουμε οικονομία κλίμακος και παράλληλα να αυξήσουμε τη πληρότητα των πλοίων. Έτσι τι θα επιτύχουμε; Θα μειώσουμε την επιδότηση και θα αυξήσουμε την ποιότητα των υπηρεσιών γιατί θα υπάρχει ανταγωνισμός. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και τη δευτερολογία μου, κύριε Πρόεδρε. 
      Εσείς τίποτα απ’ αυτά που λέει η επιστήμη δεν κάνετε. Εμείς σας εγκαλούμε, λοιπόν, γιατί δεν έχετε ακτοπλοϊκή πολιτική. Αντιδράτε με ημίμετρα, αποσπασματικά και καταπολεμάτε τον καρκίνο με ασπιρίνες.
      Οι συνάδελφοι που προηγήθηκαν, ο εισηγητής μας και ο κ. Ρήγας, ανέπτυξαν τα λάθη και τις ολιγωρίες σας. Ανέπτυξαν το πόσο υποφέρουν οι νησιώτες στο να μπορέσουν να μετακινηθούν με τα πλοία και μάλιστα το χειμώνα, αλλά και οι τουρίστες το πόσο ταλαιπωρούνται για να πάνε στα νησιά το καλοκαίρι.
      Εγώ σας εγκαλώ και για έναν άλλο λόγο. Ότι το πρώτο πράγμα που κάνατε ως Κυβέρνηση είναι να καταργήσετε τη Ρυθμιστική Αρχή Θαλασσίων Μεταφορών και να την εντάξετε μέσα στο Υπουργείο Ανάπτυξης και μάλιστα στην Επιτροπή Ανταγωνισμού. Πότε η Επιτροπή Ανταγωνισμού μπόρεσε να δει το θέμα των θαλασσίων μεταφορών; Πείτε μου. Ακόμη καλά-καλά με τα καρτέλ του γάλακτος δεν μπόρεσε να ασχοληθεί, θα ασχοληθεί με τις μεταφορές, αυτό που θα έπρεπε να είναι μοναδικό μας μέλημα;
      Σας εγκαλώ για έναν άλλο λόγο επίσης, όσον αφορά την ακτοπλοϊκή σας πολιτική, υπό το πρίσμα δηλαδή, του τουρισμού και του δικαιώματος των Ελλήνων για διακοπές.
      Σας εγκαλώ γιατί η ακτοπλοϊκή σας πολιτική δεν έλαβε υπ' όψιν της πώς θα γίνουν ανταγωνιστικοί οι νησιωτικοί προορισμοί και στους ξένους, αλλά και στους Έλληνες τουρίστες.
      Σας εγκαλώ γιατί ποτέ δεν συνεργαστήκατε με την Υπουργό Τουριστικής Ανάπτυξης για να δείτε τι μέτρα θα πάρετε –και υπάρχουν πολλαπλά μέτρα τα οποία μπορείτε να πάρετε- για να άρετε την εποχικότητα στο θέμα αυτό, για να υπάρξει πληρότητα των πλοίων. Εκτός από τους νησιώτες που μετακινούνται, να υπάρχουν και αυτοί οι οποίοι θα ταξιδέψουν για διακοπές το χειμώνα, για να μπορεί να υπάρχει και ποιότητα και να μειωθούν -αν θέλετε- και αυτά τα οποία δίνετε ως επιδοτήσεις, δηλαδή αυτό που σας εξήγησα προηγουμένως ότι λέει η Επιστήμη της Οικονομίας των Μεταφορών. Έτσι, παράλληλα, θα δώσετε και ζωντάνια στα νησιά.
      Σας εγκαλώ, επίσης, γιατί δεν συνεργαστήκατε ποτέ με τον Υπουργό Αιγαίου και Νησιωτικής Πολιτικής για το πώς θα άρετε την απομόνωση των μικρών νησιών. Βάλατε, λέει, τα μικρά αεροπλάνα. Ψηφίσαμε και νόμο για να υπάρξουν και οι θαλάσσιοι αεροδιάδρομοι. Πείτε μου από τότε πόσα δρομολόγια γίνονται, σε ποια νησιά γίνονται, με ποιον καιρό και με ποιες εταιρείες.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για την Ιθάκη, χειμώνα-καλοκαίρι.
      ΠΑΝΑΓΙΩΤΗΣ ΣΓΟΥΡΙΔΗΣ: Δυστυχώς η διυπουργικότητα των δράσεων είναι παντελώς άγνωστη για την Κυβέρνηση της Νέας Δημοκρατίας. Λυπάμαι, αλλά και φοβάμαι πως και το επόμενο καλοκαίρι θα έχουμε τα ίδια φαινόμενα και θα έχουμε τις ίδιες δημοσιεύσεις, καρμπόν.
       Και να φανταστείτε ότι τα νησιά, κύριοι συνάδελφοι και ο τουρισμός στα νησιά είναι το 12% του Ακαθάριστου Εθνικού μας Προϊόντος. Το 12% του Ακαθάριστου Εθνικού Προϊόντος είναι τα νησιά και ο τουρισμός μας και, δυστυχώς, πάνω σε αυτά δεν έχουμε πολιτική και είναι αποκομμένος ο κορμός της Ελλάδας από αυτά. Υποφέρουν και οι νησιώτες, υποφέρουν και οι Έλληνες ταξιδιώτες, είτε είναι τουρίστες ξένοι, είτε είναι εποχικοί τουρίστες, είτε είναι Έλληνες που θέλουν να περάσουν κάποιες λίγες μέρες ξεκούρασης σε αυτά τα νησιά.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος κ. Τσουρή έχει το λόγο.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
      Επιτρέψτε μου, παρ’ όλο που είναι άσχετο με το θέμα της σημερινής συζήτησης, να κάνω μια μικρή αναφορά –αισθάνομαι την υποχρέωση να το κάνω- σε όσα τις τελευταίες μέρες απασχολούν την κοινή γνώμη της χώρας μας, με αφορμή τα γεγονότα στην Εύβοια.
      Κύριε Πρόεδρε, αισθάνομαι την ανάγκη να καταθέσω και μέσα σ’ αυτήν την Αίθουσα ότι ως γυναίκα ντρέπομαι, ως μητέρα συγκλονίζομαι και ως Βουλευτής οργίζομαι για όσα συμβαίνουν στα ελληνικά δημόσια σχολεία και στον κοινωνικό μας περίγυρο. Μας προσβάλλουν, μας θίγουν, μας βιάζουν και ως άτομα και ως γονείς και ως Βουλευτές.
      Εγώ προσωπικά αισθάνομαι αδυναμία να πω τι πρέπει να γίνει. Αισθάνομαι, όμως, πολύ μεγάλη δύναμη να πω ότι κάτι πρέπει να γίνει. Και πρέπει να γίνει από τον κορυφαίο θεσμό της Ελληνικής Δημοκρατίας, το Κοινοβούλιο.
      Θεωρώ λοιπόν –και σας παρακαλώ να το μεταφέρετε στην Πρόεδρο της Βουλής- ότι η Βουλή μπορεί και πρέπει να παρέμβει με μια διακομματική πρωτοβουλία σε όλο αυτό το περίεργο και ανησυχητικό πλέγμα που ξεκινά από την αύξηση της παραβατικότητας στα δημόσια σχολεία και φτάνει μέχρι και σε φαινόμενα κοινωνικού ρατσισμού.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κλείστε με αυτό, σας παρακαλώ. Ξέρετε ότι κάναμε παραβίαση του Κανονισμού γι’ αυτό το θέμα, αλλά επειδή ήταν πολύ ευαίσθητο το θέμα, σας άφησα να μιλήσετε.
      ΕΛΠΙΔΑ ΤΣΟΥΡΗ: Ολοκλήρωσα και σας ευχαριστώ. Σας εξήγησα γιατί το κάνω και πιστεύω ότι εκφράζω και τους συναδέλφους μου, ως μητέρα, πάνω απ’ όλα και λιγότερο ως Βουλευτής. 
      ΧΡΗΣΤΟΣ ΠΡΩΤΟΠΑΠΑΣ: Συναινετική πρωτοβουλία, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κυρία Τσουρή.
      ΕΛΠΙΔΑ ΤΣΟΥΡΗ: Ευχαριστώ.
      Κύριε Πρόεδρε, κυρία και κύριοι συνάδελφοι, κύριε Υπουργέ, νομίζω ότι μετά απ’ όλο αυτόν το χρόνο, που έχει περάσει, έχει γίνει πλέον κατανοητό και στον πιο καλόπιστο πολίτη αυτής της χώρας ποια ήταν η σκοπιμότητα της πρωτοβουλίας και της απόφασης του κυρίου Υπουργού, μέσα στο καλοκαίρι να καταργήσει με προεδρικό διάταγμα τη διάταξη νόμου, του ν.2932, για το όριο ηλικίας των πλοίων.
      Η σκοπιμότητα ήταν να αποφύγει την κριτική, τον έλεγχο, τις αντιδράσεις, τις οποίες ήξερε ότι θα υπάρχουν και ότι θα είναι έντονες και να περιορίσει –κατά την άποψή του βέβαια- στο ελάχιστο δυνατό τις αρνητικές συνέπειες στην κοινή γνώμη της χώρας μας.
      Επιλέξατε, κύριε Υπουργέ, συνειδητά και σκόπιμα, προκειμένου να αποφύγετε τις θύελλες, να σπείρετε ανέμους, με αποτέλεσμα, όμως, να αυτοεγκλωβιστείτε σε κυκλώνα. 
      Η πολιτική σας αυτή επιλογή γνωρίζετε ότι σας βαραίνει καθημερινά, ότι κρίνεται καθημερινά, ότι θα τη βρίσκετε μπροστά σας καθημερινά και στο μέλλον, όσο οι Έλληνες πολίτες θα βρίσκουν καθημερινά μπροστά τους τα πλοία της ταλαιπωρίας, τα οποία πλέον στη συνείδησή τους έχουν ταυτισθεί με αυτήν την πολιτική επιλογή σας.
      Χρησιμοποιήσατε κατά κόρον -και συνήθως μέσα από μονολόγους στα Μέσα Μαζικής Ενημέρωσης- την καραμέλα ότι οδηγηθήκατε σε αυτήν την απόφαση, προκειμένου να συμμορφωθείτε με τις κοινοτικές οδηγίες για την υιοθέτηση της Συνθήκης της Στοκχόλμης.
      Η υιοθέτηση της Συνθήκης της Στοκχόλμης, κύριε Υπουργέ, έγινε το 2005 με τα προεδρικά διατάγματα 52 και 66. Δεν έφερε κανείς αντιρρήσεις, από ουδένα εκφράστηκαν ενστάσεις ή διαφωνίες. Βεβαίως συμφωνήσαμε και συμφωνούμε όλοι και στην αναγκαιότητα και στη χρησιμότητά της. Αυτό, όμως, δεν σημαίνει ότι η Συνθήκη της Στοκχόλμης δεν αφήνει περιθώριο, δικαίωμα ή υποχρέωση στα κράτη-μέλη να παίρνουν πρόσθετα μέτρα ασφαλείας, ανάλογα με τις συνθήκες που επικρατούν στις χώρες τους και ανάλογα με τα συμφέροντα των πολιτών, τα οποία καλούνται να εξυπηρετήσουν.
      Εμείς, κύριε Υπουργέ, σας καταγγείλαμε για βαρύτατο πολιτικό ολίσθημα, στο οποίο υποπέσατε και μάλιστα σε τρία επίπεδα. 
      Το πρώτο βέβαια αφορά ένα κοινοβουλευτικό πραξικόπημα, πρωτοφανές, τουλάχιστον για τη νεότερη κοινοβουλευτική μας ιστορία. Καταργήσατε ομόφωνα ψηφισμένη διάταξη νόμου δημοσίου συμφέροντος με προεδρικό διάταγμα, χωρίς να ενημερώσετε τη Βουλή ούτε πριν ούτε μετά.
      Δεύτερον, ακολουθήσατε λανθασμένη και παραπλανητική τακτική ως προς τους λόγους για τους οποίους οδηγηθήκατε σε αυτήν την απόφασή σας. Η επίκληση της Συνθήκης της Στοκχόλμης ήταν και σκόπιμη, προκειμένου να θολώσετε τα νερά και να δημιουργήσετε σύγχυση, σχετικά με τις αληθινές σας προθέσεις και τα πραγματικά αίτια. Αυτό, λοιπόν, είναι το πρώτο παράδοξο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα χρησιμοποιήσω και το χρόνο της δευτερολογίας μου.
      Όσον αφορά δε την ουσία της υπόθεσης, το ζητούμενο για τους Έλληνες πολίτες, αυτό που μας ενδιαφέρει, δηλαδή για την ανανέωση του ακτοπλοϊκού στόλου και για το τι πρόκειται να συμβεί από εδώ και πέρα, η απάντησή σας επί δυόμισι χρόνια –κοντεύουν τρία- είναι «δεν γνωρίζω, δεν απαντώ».
      Το πρόβλημα με τον ακτοπλοϊκό στόλο, κύριε Υπουργέ, ασφαλώς το γνωρίζετε. Ας δεχθούμε, λοιπόν, γιατί είμαστε καλοπροαίρετοι, ότι μέσα στο καλοκαίρι του 2006, μετά από δυόμισι χρόνια αδράνειας, το συνειδητοποιήσατε. Ας δεχθούμε ότι πιεσμένος από τις καταστάσεις, τα αδιέξοδα, τα τελεσίγραφα κάποιων ακτοπλόων, υποχρεωθήκατε να πάρετε τη συγκεκριμένη απόφαση. Ωραία. Στη θέση της, τι βάλατε; Τι προτείνατε για την ανανέωση του ακτοπλοϊκού στόλου, έστω σε κάποιο εύλογο χρονικό διάστημα, έστω μεσοπρόθεσμα; Ποιο στρατηγικό σχεδιασμό καταθέσατε; Τι κίνητρα προσέλκυσης επενδύσεων δώσατε; Τι μέτρα προσέλκυσης και δρομολόγησης νέων πλοίων πήρατε; Ποιο χρονοδιάγραμμα καταργήσατε; Η απάντηση είναι, λοιπόν, ότι στην κατάργηση του ορίου ηλικίας των πλοίων βάλατε ένα τίποτα. Ένα τίποτα, το οποίο μπορεί μεν να μην επιβαρύνει τον προϋπολογισμό σας, επιβαρύνει, όμως, εκατοντάδες χιλιάδες οικογένειες.
      Γιατί ας μη γελιόμαστε, κύριε Υπουργέ, βεβαίως η όποια λύση για το πρόβλημα του ακτοπλοϊκού στόλου απαιτεί σημαντικούς οικονομικούς πόρους. Την ίδια, όμως, στιγμή, εσείς δεν καταργήσατε ούτε τον επίναυλο του 3%, όπως είχατε δεσμευθεί προεκλογικά ούτε τις μη ανταποδοτικές κρατήσεις υπέρ τρίτων, που σημαίνει ότι οι Έλληνες πολίτες εξακολουθούν…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να τα καταργήσουμε; Μας προτείνετε να τα καταργήσουμε αυτά;
      ΕΛΠΙΔΑ ΤΣΟΥΡΗ: Κύριε Υπουργέ, εγώ μιλώ με βάση τις προεκλογικές σας δεσμεύσεις. Απαντήστε μας τι θα κάνετε. Το ζητούμενο είναι ότι οι Έλληνες πολίτες εξακολουθούν να πληρώνουν για κάτι που δεν έχουν και δεν πρόκειται με βάση τη δική σας πολιτική να έχουν. Αυτό είναι το ένα σημείο.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Το δεύτερο παράδοξο είναι ότι δεν υποχρεώνετε τα υπερήλικα πλοία, τα οποία θα δρομολογούνται πλέον στο Αιγαίο ανεξέλεγκτα και χωρίς κανένα περιορισμό, να προβούν στις απαραίτητες μετασκευές μέχρι το 2010. Δηλαδή, μέχρι το 2010, ό,τι ήθελε προκύψει, ενώ την ίδια στιγμή δεν φροντίσατε καν να προβλέψετε ενίσχυση σε υποδομές, σε πόρους και σε προσωπικό των ελεγκτικών μηχανισμών, προκειμένου, αν μη τι άλλο, να διασφαλίζεται ότι οι έλεγχοι, οι οποίοι θα γίνονται θα είναι αξιόπιστοι και αντικειμενικοί.
      Και το παράδοξο –ο αριθμός τρία- είναι, κύριε Υπουργέ, ότι το όριο ηλικίας εξακολουθεί να ισχύει για τα πλοία κατηγοριών Γ΄ και Δ΄, δηλαδή για τους μικρούς πλόες. Ένα πλοίο δηλαδή που εκτελεί τη γραμμή Πειραιάς-Χίος μπορεί να είναι ηλικίας πενήντα, εξήντα ή εβδομήντα ετών, ένα πλοίο το οποίο εκτελεί τη γραμμή Ρίου-Αντιρρίου πρέπει να είναι μέχρι τριάντα ετών. 
      Το επιμύθιο και το συμπέρασμα απ’ όλα αυτά: Τα σαπιοκάραβα συνεχίζουν να ταξιδεύουν ανενόχλητα και στο Αιγαίο συνεχίζει να βασιλεύει η ταλαιπωρία, οι βλάβες και οι καθυστερήσεις. Το χειρότερο για σας και για την Κυβέρνησή σας είναι ότι δεν πρόκειται για μία λύση ανάγκης. Δεν είναι μια λύση η οποία σας επιβλήθηκε από τις καταστάσεις. Ήταν μια συνειδητή επιλογή, τη γνώριζαν πολύ λίγοι ενδιαφερόμενοι αρκετό καιρό πριν, όπως ήξεραν και τον τρόπο με τον οποίον θα τη μεθοδεύατε. Δεν ήξεραν βέβαια τίποτε αυτοί οι οποίοι καλούνται σήμερα να την υποστούν και να την πληρώσουν. Και αυτοί είναι κυρίως οι νησιώτες. Θα την πληρώσουν δε, όχι μόνο με το αντίτιμο του απελευθερωμένου εισιτηρίου σας, αλλά θα την πληρώσουν με το αντίτιμο της οικονομικής και κοινωνικής τους ανάπτυξης, για την οποία ο Πρωθυπουργός μπορεί να κομπάζει ότι εφαρμόζει ολοκληρωμένη νησιωτική πολιτική, εμείς, όμως, στα νησιά τη βιώνουμε, ως ολοκληρωμένη νησιωτική καταστροφή από μια κυβέρνηση περιορισμένης ευθύνης.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Τσουρή.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω κατ’ αρχάς να συνηγορήσω στην παρέμβαση που έκανε πριν η κ. Τσουρή και να πω και εγώ ότι έχουμε, ως ελληνική κοινωνία, συνηθίσει να κουκουλώνουμε ή να βάζουμε κάτω από το χαλί προβλήματα τα οποία εκτιμούμε ότι μας θίγουν. 
      Είναι ώρα, όμως, χωρίς υπερβολές, χωρίς διάθεση εκμετάλλευσης, χωρίς ρατσισμούς και χωρίς να φοβόμαστε την πραγματικότητα, να τοποθετηθούμε όλοι οι πολιτικοί και η Βουλή, αν χρειαστεί, πάνω στα ζητήματα που αυτήν τη στιγμή εμφανίζονται στην επικαιρότητα. Και νομίζω ότι το χειρότερο που έχουμε να κάνουμε, είναι να συγκαλύπτουμε και να ανεχόμαστε καταστάσεις, που θίγουν την κοινωνία μας.
      Έρχομαι τώρα στην επερώτηση. Κύριε Υπουργέ, σας είπα χθες ότι μου θυμίζετε τον πατροκτόνο -και δεν έχει προσωπικό χαρακτήρα αυτό, ομιλώ για την πολιτική σας στο Υπουργείο- ο οποίος έρχεται στο δικαστήριο και λέει «λυπηθείτε με και θέλω επιείκεια, διότι είμαι ορφανός», αφού βεβαίως έχει σκοτώσει τον πατέρα του και δικάζεται γι’ αυτό. 
      Και γιατί το λέω αυτό; Σπεύσατε πρώτα-πρώτα -και μάλιστα ήταν η πρώτη σας πράξη, ως Υπουργού- να εκχωρήσετε ένα τεράστιο όπλο που είχατε στα χέρια σας, τη Ρυθμιστική Αρχή Θαλασσίων Εενδομεταφορών. Προχωρήσατε με νόμο την κατάργησή της και δήθεν μεταφέρατε τις αρμοδιότητές της για τον έλεγχο του ανταγωνισμού στην ακτοπλοΐα, στην Επιτροπή Ανταγωνισμού με τις γνωστές συνέπειες. Τη γνωστή δημοσιοϋπαλληλική νοοτροπία και τη γνωστή ιστορία, που πρόσφατα είδε το φως της δημοσιότητας.
       Εκεί, λοιπόν, δεν γίνεται τίποτε και μετά καταγγέλλετε ότι υπάρχει καρτέλ, το οποίο σας εκβιάζει και σας απειλεί, εμμέσως ή αμέσως. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ δεν είπα ποτέ τέτοιο πράγμα.
      ΧΡΗΣΤΟΣ ΠΡΩΤΟΠΑΠΑΣ: Μπορεί να μην το είπατε ανοικτά, αλλά πολλές φορές το διαβάζουμε στον Τύπο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτά δεν είναι δικά μου λόγια, κύριε συνάδελφε. Δεν κατήγγειλα ποτέ κανέναν γι’ αυτόν το λόγο.
      ΧΡΗΣΤΟΣ ΠΡΩΤΟΠΑΠΑΣ: Είπα εμμέσως ή αμέσως. 
      Για παράδειγμα, είδαμε να υπάρχει ευθεία απειλή για το Υπουργείο, πριν υπάρξει η απελευθέρωση. Ευθεία απειλή, κατά της Κυβέρνησης, στην οποία η Κυβέρνηση δεν απήντησε, τηρώντας το νόμο, ως όφειλε, αλλά απήντησε αποδεχόμενη το αίτημα της απειλής και έτσι έγινε απελευθέρωση στο θέμα των ναύλων για την οικονομική θέση.
      Μετά από λίγο βλέπουν το φως της δημοσιότητας νέες απειλές. Οι ακτοπλόοι εάν δεν αλλάξει το θέμα των ορίων ηλικίας, όλοι μαζί πια –και εδώ αναρωτιέμαι αν υπάρχει καρτέλ ή όχι και ποια είναι η τοποθέτησή σας πάνω σ’ αυτό- πάλι απειλούν και λένε ότι θα «δέσουν» τα πλοία. Πώς απαντά το Υπουργείο; Όχι τηρώντας το νόμο, αλλά υποχωρώντας κι αφαιρώντας το όριο ηλικίας των πλοίων, που προέβλεπε ο νόμος και μάλιστα «νύχτα». Δηλαδή σε ώρα, που δεν το πήρε είδηση κανείς και μάλιστα προωθώντας ένα προεδρικό διάταγμα, εν κρυπτώ, τη στιγμή που διαβεβαιώνατε τη Βουλή ότι σε καμία περίπτωση δεν  πρόκειται να το κάνατε.
      Και τώρα έχουμε τρίτο μέρος της τραγωδίας αυτής. Το τρίτο μέρος είναι το θέμα των γραμμών δημοσίου συμφέροντος. Πάλι δημοσιεύματα για απειλές, πάλι μη συμμετοχή στο διαγωνισμό, πάλι δημοσιεύματα ότι θα τα κλείσουμε, θα τα δέσουμε κ.λπ., αν ο Υπουργός κ. Κεφαλογιάννης δεν κάνει αυτό το οποίο του απαιτούμε. Πάλι θα υποχωρήσετε; Είναι εικόνα κράτους αυτή; Είναι εικόνα Υπουργείου αυτή; Είναι εικόνα οργανωμένης πολιτείας αυτή, όπου τελικά λείπει κάθε στρατηγική, κάθε σχεδιασμός και ουσιαστικά αρκείστε στο να υποχωρείτε στις πιέσεις, τις οποίες οργανωμένα δέχεστε; Και πώς λέγεται αυτή η οργάνωση; Λέγεται καρτέλ ή όχι; Εγώ περιμένω να μου πείτε εσείς πώς το ονομάζετε.
      Επίσης, περιμένω να μου πείτε εσείς, αν είναι πολιτική ενός Υπουργείου, που σέβεται το όνομά του και αν είναι πολιτική της σημερινής Κυβέρνησης και της ελληνικής πολιτείας κάθε φορά από τη μία να εμφανίζεται ως λιοντάρι ότι θα αλλάξει, θα συντρίψει, θα επιβάλει το νόμο, θα προστατεύσει τα συμφέροντα του δημοσίου και των πολιτών και εν συνεχεία νύχτα να υποχωρεί όταν η συγκεκριμένη απειλή γίνεται πράξη. Έτσι δεν θα γίνεται τίποτα. Έτσι θα είναι μία κατρακύλα χωρίς πάτο. 
      Τι μπορεί να γίνει; Ακούστε. Εγώ δεν θα πω ότι δεν έχουν ρόλο και οι ακτοπλόοι σε αυτήν την ιστορία, γιατί μεταξύ τους υπάρχουν και καλές εταιρείες, σύγχρονες, που θέλουν να κάνουν καλά τη δουλειά τους και βεβαίως να κερδίσουν, νομιμοποιούνται γι’ αυτό. Εδώ, όμως, χρειάζεται μία πολιτεία να βάλει τους κανόνες του παιχνιδιού και να υπάρχει ένας απλός, καθαρός ανταγωνισμός, ένας ελεύθερος ανταγωνισμός εκεί που πρέπει και βεβαίως να υπάρχουν οι καθαροί όροι στις γραμμές δημοσίου συμφέροντος, όπου πρέπει να επιδοτήσουμε, για να προχωρήσουν. Πρέπει, λοιπόν, να ξεκαθαριστεί το παιχνίδι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και τη δευτερολογία σας, κύριε συνάδελφε;
      ΧΡΗΣΤΟΣ ΠΡΩΤΟΠΑΠΑΣ: Μάλιστα, κύριε Πρόεδρε.
      Τι πρέπει να κάνουμε, λοιπόν, για να δούμε τελικά όχι μόνο τι γίνεται και να σας ψέγουμε γι’ αυτό, αλλά να δούμε και τι μπορούμε να κάνουμε; 
      Κύριε Υπουργέ, ξεκαθαρίστε καλά τι γίνεται με το ν.2932 και τα λεγόμενα επίμαχα ζητήματα που σας θίγουν οι ακτοπλόοι. Ξεκαθαρίστε τι θέλετε να κάνετε με αυτά. Φέρτε μία ολοκληρωμένη άποψη και μία ολοκληρωμένη στρατηγική. Εμείς εμμένουμε στο ν.2932, αλλά πέραν αυτού είμαστε έτοιμοι να συζητήσουμε τυχόν προτάσεις, που θα δίνουν πραγματικά μία σοβαρή διάσταση στο χώρο της ακτοπλοΐας αυτήν τη στιγμή. Πείτε μία βελτίωση, πείτε μας τι θέλετε να κάνετε. Ξεκαθαρίστε τα επίμαχα σημεία. Δεν μπορείτε να τα κρύβετε κάτω από το τραπέζι την ώρα που μαίνεται πόλεμος και να έχουμε το φόβο, δυστυχώς, ότι και πάλι πιεζόμενος θα υποχωρήσετε και θα υποχωρήσετε νύχτα, όπως κάνατε και στις άλλες τρεις περιπτώσεις, που σας είπα. 
      Ξεκαθαρίστε τι θα γίνει με τα δεκάμηνα, ξεκαθαρίστε τι θέλετε να κάνετε με τις συνθέσεις, ξεκαθαρίστε τι θέλετε να κάνετε με τα άλλα επίμαχα ζητήματα του ν.2932. Καθαρές δουλειές, καθαρές κουβέντες, καθαρές εξηγήσεις! Κάποια στιγμή πρέπει να είναι η πολιτεία αυτή που επιβάλλει τους νόμους και όχι οι άλλοι που επιβάλλουν τους νόμους στην πολιτεία.
      Δεύτερον, υπάρχει το θέμα του εκσυγχρονισμού των πλοίων και της ακτοπλοΐας.  Βεβαίως είναι μείζον ζήτημα. Χρειάζονται κίνητρα. Να δώσουμε κίνητρα, κύριε Υπουργέ. Να δώσουμε κίνητρα για να γίνει εκσυγχρονισμός όμως, όχι να δίνουμε κίνητρα για να κρατάνε οι άλλοι τα σαπιοκάραβα στις γραμμές.
      Αυτά είναι ντροπή και για τον ελληνικό τουρισμό και υπονομεύουν την κοινωνική και οικονομική ζωή των νησιών και υποβαθμίζουν την αξιοπρέπεια των Ελλήνων πολιτών και ειδικά των νησιωτών. Να δώσουμε, λοιπόν, κίνητρα και να μας φέρετε τις προτάσεις σας και να συμβάλουμε και εμείς σ' αυτό, αλλά καθαρές δουλειές για εκσυγχρονισμό και σύγχρονη, ποιοτική, ασφαλή και καθαρή ελληνική ακτοπλοΐα. 
      Τρίτον, στο θέμα των γραμμών δημόσιας υπηρεσίας, κάθε χρόνο αυξάνουμε 20% και 30% τα έξοδα γι’ αυτόν τον τομέα και κοντεύουμε να φθάσουμε σε τεράστια ποσά. Τι θα γίνει; Τώρα πάλι κλείνουν τα καράβια και δεν δέχονται το διαγωνισμό, διότι προφανώς ζητάνε τεράστιες και υπέρογκες αυξήσεις. Θα υποχωρήσετε πάλι; Πώς θα το αντιμετωπίσετε αυτό το θέμα; Στις γραμμές δημόσιας υπηρεσίας υπάρχει πρόβλημα αυτήν τη στιγμή. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για να συνεννοηθούμε, κύριε συνάδελφε, πείτε μας σας παρακαλώ τι προτείνετε. 
      ΧΡΗΣΤΟΣ ΠΡΩΤΟΠΑΠΑΣ: Υπάρχουν εννέα ακάλυπτες γραμμές, έχουν δοθεί 1.000.000.000 ευρώ επιδοτήσεις για τα τελευταία χρόνια. Τι θα  γίνει με αυτή την ιστορία; 
      Επιτέλους, μπορεί να μας πει το Υπουργείο τι στρατηγική έχει για τις γραμμές δημοσίου συμφέροντος; Εμείς έχουμε μία άλλη άποψη- έχουμε μιλήσει για γραμμές-κορμό και για δευτερεύουσες συνδέσεις για παράδειγμα- σας την έχουμε καταθέσει. Δεν κρύβουμε τις απόψεις μας. Δεν κρύβουμε τις πολιτικές μας. Είπαμε «ναι» στην επιδότηση, «ναι» και στη δωδεκαετία, αλλά για σύγχρονα καράβια. Σας το είπαμε και μέσα στην Αίθουσα του Κοινοβουλίου. Τι θα γίνει με αυτήν την ιστορία; Μπορείτε να μας πείτε τι στρατηγική έχετε; Παράταση στην παράταση θα πηγαίνουμε; Και τι θα γίνει το χειμώνα με τα σαπιοκάραβα; Ποιος αναλαμβάνει την ευθύνη αν παρουσιαστεί δυστύχημα σ’ ένα από αυτά, μέσα στις δυσκολίες που υπάρχουν το χειμώνα; Την αναλαμβάνετε εσείς, κύριε Υπουργέ, αυτήν την ευθύνη με τις παρατάσεις σας, που θα υπάρξουν και άλλες; Και τελικά τι στρατηγική έχετε στον τομέα αυτό; Δεν πάμε, λοιπόν, έτσι άλλο! 
      Και κλείνω, λέγοντας ότι η πολιτική αυτή που από τη μια υπήρξε ο εκβιασμός διά των εφημερίδων -και φυσικά φαντάζομαι τον ξέρετε- και τελικά απαντούσατε υποχωρώντας, νομίζω ότι φτάνει στο τέλος της. Κάποια στιγμή πρέπει όλοι να καταλάβουν ότι υπάρχει ελληνική πολιτεία και υπάρχουν και κανόνες. Δεν ξέρω αν σκέφτεστε να προχωρήσετε έτσι. Αν σκέφτεστε να προχωρήσετε έτσι θα  μας βρείτε ενεργά απέναντι. Και συνέχεια. Κάθε μέρα. 
      Αν θέλετε να παρουσιάσετε μια στρατηγική ολοκληρωμένη και σαφή και να γίνει μια σαφή κουβέντα με όλο τον πολιτικό κόσμο και όλα τα κόμματα, για να δημιουργηθεί τελικά και μια καθαρή στρατηγική στο χώρο της ακτοπλοΐας, την οποία αποφασιστικά θα επιβάλουμε προς όλους, βεβαίως αναγνωρίζοντας τα δικαιώματα τους και την αρχή του ελεύθερου ανταγωνισμού, φέρτε αυτήν την πρόταση επιτέλους, ανοίξτε τη, σταματήστε τους λεονταρισμούς, δουλέψτε σοβαρά και ελάτε να το κουβεντιάσουμε.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
      Ο Υπουργός κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, πρώτα απ’ όλα θέλω να ξεκινήσω ευχαριστώντας τους Βουλευτές της Αξιωματικής Αντιπολίτευσης για την πρωτοβουλία για τη σημερινή συζήτηση της επερώτησης, γιατί η έκκληση που είχα κάνει και εγώ παλαιότερα, ο διάλογος να γίνεται χωρίς προσωπικές αντιπαραθέσεις σε θέματα πολιτικής και επιχειρημάτων, νομίζω ότι είναι κοινός στόχος και αυτό αναβαθμίζει και τον πολιτικό λόγο και το Kοινοβούλιο στο σύνολό του. Νομίζω ότι αν ο διάλογος και στα θέματα της εμπορικής ναυτιλίας συνεχιστεί μ’ αυτόν τον τρόπο, είναι σίγουρο ότι και η εμπειρία και οι γνώσεις και το ενδιαφέρον όλων των συναδέλφων της Βουλής θα βρουν ανοιχτές πόρτες στο Υπουργείο Εμπορικής Ναυτιλίας και είναι σίγουρο ότι θα φέρουν καλύτερα αποτελέσματα. Διότι είμαι από εκείνους που πιστεύουν -και νομίζω ότι σ’ αυτό συνηγορούν και πάρα πολλοί συνάδελφοι στο Κοινοβούλιο- ότι τα θέματα του Υπουργείου Εμπορικής Ναυτιλίας, όπως και τα θέματα της εξωτερικής πολιτικής, τα θέματα της παιδείας και άλλα θέματα, δεν είναι προνομιακός τόπος αντιπαράθεσης των κομμάτων. 
      Τώρα ας έρθουμε στο θέμα της επερώτησης. Κυρίες και κύριοι συνάδελφοι, θα ήθελα να ακούσω περισσότερες προτάσεις και πιο συγκεκριμένες, διότι αυτό θα βοηθήσει και στην επίλυση των προβλημάτων. Και θα ήταν ευτύχημα, αν και άνθρωποι που χειρίστηκαν άλλοτε με επιτυχία και άλλοτε με λιγότερη επιτυχία τα θέματα που Υπουργείου Εμπορικής Ναυτιλίας, αλλά έχουν βαθιά γνώση των θεμάτων αυτών, που διετέλεσαν Υπουργοί στο συγκεκριμένο Υπουργείο, να είναι παρόντες και να λαμβάνουν το λόγο και στην Επιτροπή Παραγωγής και Εμπορίου και στη Βουλή και κατά τη διάρκεια πρωτοβουλιών, οι οποίες παίρνονται από το Υπουργείο Εμπορικής Ναυτιλίας. Και πιστεύω ότι κανείς δεν πρέπει να έχει παράπονο από τις πρωτοβουλίες της πολιτικής ηγεσίας του Υπουργείου Εμπορικής Ναυτιλίας για τις πάμπολλες συζητήσεις και την ενημέρωση, η οποία γίνεται στη συγκεκριμένη Επιτροπή Παραγωγής και Εμπορίου. Περισσότερες λοιπόν, προτάσεις. 
      Θέλω να απαντήσω συγκεκριμένα. Πέρα από τις γενικόλογες τοποθετήσεις πρέπει κάποιος να απαντά συγκεκριμένα. Κυρίες και κύριοι συνάδελφοι, φέτος το καλοκαίρι, για το οποίο μας κατηγορείτε, γνωρίζετε πολύ καλά, ιδιαίτερα οι συνάδελφοι οι οποίοι έλκουν την καταγωγή τους από τη νησιωτική Ελλάδα, ότι έγιναν είκοσι τρεις χιλιάδες δρομολόγια και μετακινήθηκαν περίπου επτά εκατομμύρια διακόσιες χιλιάδες συμπολίτες μας. Και η μεταφορά αυτών των ανθρώπων έγινε στο διάστημα από τις διακοπές του Πάσχα, που υποτίθεται ότι ξεκινάει η θερινή περίοδος, μέχρι το τέλος Σεπτεμβρίου. Εγώ επισκέπτομαι τα νησιά και τα επισκέπτομαι χειμώνα-καλοκαίρι. Είχα την ευκαιρία να επισκεφθώ και πολλά από τα νησιά των Κυκλάδων. Παραδείγματος χάριν στην Τήνο, στην οποία πήγα για τρεις μέρες, ρώτησα εκεί το λιμεναρχείο και υπήρχαν εβδομαδιαίως εβδομήντα δρομολόγια. Δεν σας λέω για τη Μύκονο, σας λέω για την Τήνο. Στη Σαντορίνη υπήρχαν ανάλογα δρομολόγια. Είχαμε ένα πρόβλημα όντως στις δυτικές Κυκλάδες το οποίο συζητήσαμε και για το οποίο μπορώ να σας αναφέρω και συγκεκριμένα στοιχεία. 
      Όταν έχεις έναν αριθμό επτά και πλέον εκατομμυρίων συμπολιτών μας να διακινήσεις, οκτακοσίων χιλιάδων επιβατηγών αυτοκινήτων, διακοσίων χιλιάδων φορτηγών και πολλών εκατοντάδων χιλιάδων δικύκλων, καταλαβαίνετε ότι είναι ένα τιτάνιο έργο, για το οποίο πρέπει κάποιος να ευχαριστήσει τα στελέχη του Υπουργείου Εμπορικής Ναυτιλίας. Είναι μίζερο, αδικεί τη νησιωτική Ελλάδα, αδικεί τον ελληνικό τουρισμό, αδικεί αυτό που όλοι μας θέλουμε να υπηρετήσουμε, την ανάπτυξη της νησιωτικής Ελλάδας, να παρουσιάζετε μια εικόνα, η οποία δεν έχει σχέση με την πραγματικότητα.
      Κυρίες και κύριοι συνάδελφοι, τα νησιά έχουν τεράστιες ελλείψεις σε υποδομές και κυρίως σε λιμάνια. Μου λένε πλοίαρχοι ότι παίρνει φόρα το πλοίο, μπαίνει μέσα και δεν ξέρουν αν θα πιουν καφέ στις καφετέριες ή αν θα μπορέσουν να πλαγιοδετήσουν εκεί που πρέπει, διότι υπάρχουν ελλείψεις στα λιμάνια. Στην Κάλυμνο, την οποία είχα την ευκαιρία να επισκεφθώ, θέλει να πάει μια μεγάλη εταιρεία. Δεν χωράει το λιμάνι. Σε άλλα νησιά υπάρχουν τεράστιες ελλείψεις. Πώς είναι δυνατόν να λειτουργήσουμε με όλα αυτά τα ελλείμματα, τα οποία τα κληρονομήσαμε, τα βρήκαμε και δεν μπορούμε να τα φτιάξουμε σε ένα χρόνο; Ρωτάτε πόσο χρόνο χρειαζόμαστε. Πόσο χρόνο χρειάζεστε για να πραγματοποιηθεί ένα λιμενικό έργο; Γνωρίζετε πολύ καλά όσοι ασχολείστε με δημόσια έργα –και εγώ είχα την ευκαιρία να ασχοληθώ με δημόσια έργα- ότι τα έργα τα οποία χρειάζονται περισσότερο χρόνο να ωριμάσουν και να ολοκληρωθούν, είναι τα λιμενικά έργα.
      Μου λέτε για τα Μέσα Ενημέρωσης. Δεν πιστεύω το ΠΑ.ΣΟ.Κ. να θέλει να κάνει πολιτική μόνο μέσα από τα Μέσα Ενημέρωσης. Τα Μέσα Ενημέρωσης θα κάνουν τη δουλειά τους και εμείς θα κάνουμε τη δική μας. Είχα την ευκαιρία φέτος, που αποφάσισα να γίνω περισσότερο ακτιβιστής πολιτικός, να εξηγώ τις θέσεις του Υπουργείου στα κανάλια. Είναι δυνατόν κάποιος να μας πει γιατί σε είκοσι τρεις χιλιάδες δρομολόγια είχαμε δεκαοκτώ αστοχίες φέτος, αριθμός  ο οποίος είναι λιγότερος από 1%ο, όταν στατιστικά και την προηγούμενη περίοδο είχαμε πενήντα, είχαμε σαράντα πέντε, είχαμε τριάντα πέντε; Είναι λογικό να συμβεί αυτό; Μα, και εσείς αν πάρετε το αυτοκίνητό σας, ως οδηγοί, θα έχετε πρόβλημα σε είκοσι τρεις χιλιάδες διαδρομές, που θα κάνετε με κάτι που δεν θα εξαρτάται ούτε από την επάρκειά σας ως οδηγού, ούτε από τις λειτουργίες του Κώδικα Οδικής Κυκλοφορίας και των άλλων συνοδηγών, που συμβαίνει να βρίσκονται εκείνη την ώρα στο δρόμο στον οποίο εσείς οδηγείτε. 
      Άρα, εμείς κάναμε μια τιτάνια προσπάθεια, δείξαμε μια διαφορετική εικόνα, κατασκευάσαμε έργα σε χρόνο πολύ σύντομο και αυτό που βλέπει καμιά φορά κάποιος στα Μέσα Ενημέρωσης δεν ανταποκρίνεται στην πραγματικότητα. Εγώ δεν αδικώ τα Μέσα. Τα Μέσα είναι λογικό το Φεβρουάριο να προβάλλουν το πρόβλημα της πλημμύρας και το Πάσχα να ασχολούνται με το αρνάκι. Εγώ άκουγα ότι το αρνάκι στοίχιζε 14 ευρώ και αν δεν υπήρχε ως θέμα συζήτησης στο συνοικιακό καφενείο που έβλεπα κάθε βράδυ στα δελτία των ειδήσεων, θα το έστηνα αν ήμουν δημοσιογράφος. Ε, το καλοκαίρι ασχολούνται με την ακτοπλοΐα. Τι να κάνουμε; 
      Σταμάτησε, όμως, αυτό. Ξέρετε γιατί σταμάτησε; Γιατί ο Υπουργός Εμπορικής Ναυτιλίας και η πολιτική ηγεσία βγήκε και εξήγησε τις θέσεις και γιατί κάθε μέρα έβγαινε ένα δελτίο Τύπου, το οποίο έλεγε πόσος κόσμος διακινείται. Όταν διακινείς τον Ιούλιο και τον Αύγουστο διακόσιες χιλιάδες κόσμο ημερησίως, καταλαβαίνετε τι όγκος δουλειάς είναι γι’ αυτούς τους ανθρώπους, οι οποίοι επωμίζονται αυτήν την ευθύνη; 
      Με κατηγορήσατε, κύριε Διαμαντίδη, για το προεδρικό διάταγμα. Το έχουμε εξαντλήσει αυτό το θέμα, αλλά θα σας πω και πάλι ότι είστε από τους ανθρώπους που δεν δέχονται και δεν πρέπει να δέχονται άνθρωπο οκτώ χρόνια αμετάθετο στη διαδρομή Κυλλήνη-Κατάκολο, γιατί έχει συνδικαλιστή στην Κορώνη ή μπάρμπα στην Κορώνη. Μόλις περάσουν τα οκτώ χρόνια, έχουμε Κατάκολο-Κυλλήνη άλλα οκτώ χρόνια, σύνολο δέκα έξι χρόνια.
      ΙΩΑΝΝΗΣ ΔΙΑΜΑΝΤΙΔΗΣ: Το κάνατε στην περιοχή σας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως, το έκανα στην περιοχή μου, σε όλες τις περιοχές και πρώτα στην περιοχή του Ηρακλείου. Ξέρετε γιατί; Διότι έχεις τη δυνατότητα να πάρεις το προσωπικό, το καλοκαίρι τουλάχιστον, να το πας στα  νησιά για να μπορέσει να υπηρετήσει τους πολίτες.
      Πήγα στην Πάρο, που έχει σχεδόν ενενήντα δρομολόγια την εβδομάδα. Όταν υπάρχουν πέντε λιμενικοί, τι υπηρεσίες θα προσφέρουν στον πολίτη; Όταν καθένας που έχει συνδικαλιστή μπάρμπα στην Κορώνη μπορεί να διεκδικεί το αμετάθετο, πώς θα πας έναν άνθρωπο να καλύψει τις ανάγκες;
      Το 30% των αναγκών των νησιών μπορούσαμε να καλύψουμε με προσωπικό του Υπουργείου Εμπορικής Ναυτιλίας, με λιμενικούς, λόγω του αμετάθετου. Βρήκαμε έναν τρόπο. Είπαμε στα πενήντα χιλιόμετρα -κάτι που ισχύει και σε άλλα Σώματα, όπως το Λιμενικό Σώμα- να μην θεωρείται μετάθεση. Όποιος έχει πάει δέκα χρόνια στο σπίτι του και διαμένει στη γειτονιά του να μπορεί να τον μεταθέσει η υπηρεσία. Έχει λογική να έχουμε προσωπικό στη Θεσσαλονίκη, στην Πάτρα, στην Αιτωλοακαρνανία, σε περιοχές δηλαδή που δεν έχουν πολύ μεγάλη δραστηριότητα -η Πάτρα έχει, αλλά το Αίγιο δεν έχει- και να μην μπορείς να μεταθέσεις από την Πάτρα στο Αίγιο, αν έχει ανάγκη ή από την Αιτωλοακαρνανία στην Κέρκυρα, παραδείγματος χάριν, όπου έχουμε και θέματα ασφαλείας με το λαθρεμπόριο, από την πλευρά της Αλβανίας; Αυτήν την πολιτική θέλετε να εφαρμόσουμε; 
      Μου λέτε για οκτακόσιες μεταθέσεις. Και είδα και πρωτοσέλιδα. Οι εφημερίδες μπορούν να γράφουν ό,τι θέλουν. Βγήκε κάποιος από αυτούς, που έτσι εύκολα γράφουν να πει ότι οι περισσότερες από αυτές είναι για στελέχη του Λιμενικού Σώματος που υπηρετούσαν στα Ίμια έξι και επτά χρόνια κι έπρεπε να μετατεθούν και δικαιούνται με τη λογική, με το νόμο, με την ηθική να μετατεθούν; Είπε κάποιος ότι ήταν αυτοί στα Ίμια, γιατί κάποιοι άλλοι κρατούσαν τις καρέκλες στη Θεσσαλονίκη, γιατί μπορεί να τυχαίνει σε κάποια χρονική περίοδο και ιδίως προεκλογική κάποιο στέλεχος, πρόεδρος, γενικός γραμματέας ή οτιδήποτε άλλο, να αντλεί την καταγωγή του από τη βόρειο Ελλάδα ή τώρα από την Κρήτη; Έχουν λογική αυτά τα πράγματα; Αυτά ήρθαμε να διορθώσουμε. 
      Κυρίες και κύριοι συνάδελφοι, μου είπατε ότι αυξήθηκαν υπέρογκα οι τιμές, και αυτό είναι ένα θέμα της επερώτησης. Ξεχνάτε ότι το 2001 είχαμε 7% αυξήσεις, το 2002 είχαμε 10% αυξήσεις σε δύο δόσεις, το 2003, που ήταν προεκλογική περίοδος, είχαμε 3,4% αυξήσεις και ούτω καθ’ εξής; Δηλαδή, εσείς συμφέροντα υπηρετούσατε; 
      Οι αυξήσεις, κυρίες και κύριοι συνάδελφοι, πηγαίνουν και με βάση τη λογική. Εμείς τι κάναμε; Απελευθερώσαμε. Μπορώ να σας πω –σας τα έχω πει και άλλοτε στη Βουλή- για τις εκπτώσεις: οι τιμές φέτος είτε σταθεροποιήθηκαν είτε σε πολλές περιπτώσεις μειώθηκαν. Εγώ σας έχω και διαφημίσεις και από την Κρήτη και από αλλού, όπου στις τιμές στα ημερήσια δρομολόγια –εγώ με τα παιδιά μου και την οικογένειά μου ταξιδεύουμε με αυτά τα δρομολόγια- είχαμε εκπτώσεις μέχρι 50% στους επιβάτες και δωρεάν το αυτοκίνητο. Πείτε μου εσείς μία χρονική περίοδο, όπου μπορούσες να ταξιδέψεις στην Κρήτη σε καμπίνα τεσσάρων ατόμων, με αυτοκίνητο με 229 ευρώ και για επιστροφή, χωρίς καμπίνα με 183 ευρώ! Και αυτό όχι μόνο για το χειμώνα, αλλά και για τον Ιούλιο και για τον Αύγουστο. Πείτε μια περίοδο, διότι εγώ σας έχω εδώ τις τιμές και τις δημόσιες ανακοινώσεις.
      Είσαστε κι εσείς πια φιλελεύθεροι. Δεν ανταγωνιζόμαστε μεταξύ μας ποιος είναι πιο φιλελεύθερος έως νεοφιλελεύθερος σ’ αυτήν την Αίθουσα πια. Αλλά δεν ξέρετε κι εσείς ότι όπου λειτουργεί σωστά ο ανταγωνισμός, βελτιώνεται η ποιότητα των παρεχομένων υπηρεσιών και μειώνονται οι τιμές; Δεν το είδατε αυτό στην κινητή τηλεφωνία; Δεν το είδατε στις αερομεταφορές; Δεν το βλέπετε παντού; 
      Εμείς, κυρίες και κύριοι συνάδελφοι, στην Κρήτη, που το 1974 ξεκινήσαμε τον τουρισμό, είχαμε φτάσει στο σημείο κατά τα τέλη της δεκαετίας του 1980 –και άλλοι συνάδελφοι από άλλες τουριστικές περιοχές το γνωρίζουν αυτό- ξενοδοχεία με τετρακόσιες, πεντακόσιες έως και οκτακόσιες κλίνες να έχουν ένα τηλέφωνο και αυτό πανάκριβο. Η απελευθέρωση οδήγησε προς αυτή την κατεύθυνση. Μόνο εμείς το κάναμε; Δεν γνωρίζετε εσείς ότι το θέμα της απελευθέρωσης, όπως και άλλα θέματα, που αφορούν και τη Συνθήκη της Στοκχόλμης, είναι θέματα τα οποία παρέδωσε η κ. Ντε Παλάθιο στον τότε Υπουργό Εξωτερικών και σημερινό Αρχηγό του κόμματός σας, τον κ. Γεώργιο Παπανδρέου, το Φεβρουάριο του 2004, εγκαλώντας τον ότι θα τον παραπέμψει στο Ευρωπαϊκό Δικαστήριο για να δικαστεί για τέσσερα συγκεκριμένα πράγματα; Ποια ήταν αυτά; Για την απελευθέρωση, για τη Συνθήκη της Στοκχόλμης, τα θέματα των γραφείων τα οποία υπάρχουν και για το θέμα των πληρωμάτων, στο οποίο κι εμείς πιστεύουμε, όπως πίστευε και η προηγούμενη κυβέρνηση, ότι δεν τίθεται τέτοιο θέμα για μας και ότι η Ευρωπαϊκή Επιτροπή δεν έχει κανένα δίκαιο. 
      Όσον αφορά το θέμα της ελληνομάθειας, επειδή έχουμε και τραυματικές εμπειρίες με το ναυάγιο του «ΣΑΜΙΝΑ» και το ναυάγιο που είχε γίνει στα τέλη της δεκαετίας του 1960 με το πλοίο «ΗΡΑΚΛΕΙΟ», θέλουμε να πληρούμε παραπάνω κανόνες ασφαλείας. Γι΄ αυτό επιτρέπεται να έρχονται οποιοιδήποτε άλλοι πολίτες κοινοτικοί να δουλέψουν στα πλοία της ακτοπλοΐας αρκεί να γνωρίζουν την ελληνική γλώσσα, να περάσουν συγκεκριμένες εξετάσεις από το Πανεπιστήμιο Θεσσαλονίκης και αν πληρούν όλες αυτές τις προϋποθέσεις να δουλέψουν. Δυστυχώς γι΄ αυτούς, ευτυχώς ενδεχομένως για τους Έλληνες ναυτεργάτες και ναυτικούς, δεν υπάρχουν τέτοιοι άνθρωποι για να μπορούν να καταλάβουν θέσεις στα ελληνικά πλοία. 
      Με κατηγορήσατε για τα θέματα της Ρ.Α.Θ.Ε.. Δεν μπορείτε να κατηγορείτε τη Νέα Δημοκρατία γιατί δεν εφαρμόζει το πρόγραμμά της για τον επίναυλο. Έχουμε μια τετραετία μπροστά μας να εφαρμόσουμε το πρόγραμμά μας για τον επίναυλο με τα χάλια της οικονομίας, τα οποία κληρονομήσαμε. Ψάχνουμε να βρούμε τα 25.000.000 που μαζεύουν το Υπουργείο Υγείας και το Υπουργείο Εμπορικής Ναυτιλίας για να επιδοτηθεί η άγονη γραμμή από άλλους φορολογικούς πόρους και να καταργηθεί ο επίναυλος.
      Μου είπατε να καταργήσω τις υπέρ τρίτων κρατήσεις. Είστε υπέρ της κατάργησης; Να μου το πείτε. Πείτε το, τώρα εδώ. Μπορεί να έχετε και δίκιο. Μπορεί ενδεχομένως κάποιες από αυτές τις κρατήσεις υπέρ τρίτων να πρέπει να καταργηθούν. Πείτε το, όμως. Και πείτε και ποιες κρατήσεις. Δεν πρέπει να μιλήσουμε εδώ με ειλικρίνεια; Θέλετε να καταργήσουμε παραδείγματος χάριν το 6% που είναι υπέρ του Ν.Α.Τ..
      ΙΩΑΝΝΗΣ ΔΙΑΜΑΝΤΙΔΗΣ: Τους αχθοφόρους.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς δημιουργήσαμε το πρόβλημα στο Ν.Α.Τ.; Εμείς δεν είμαστε αυτοί που το 1981, η παράταξή μας, η παράταξη του Κωνσταντίνου Καραμανλή, παρέδωσε το ΝΑΤ στις κυβερνήσεις του ΠΑ.ΣΟ.Κ. με 400.000.000 δολάρια εκείνη την εποχή πλεόνασμα; Για φέτος στον προϋπολογισμό θα χρειαστούν απολογιστικά παραπάνω από 1.000.000.000 ευρώ. Εμείς βάλαμε χωρίς κανένα ένσημο δεκαεφτά χιλιάδες ασφαλισμένους, στα μέσα της δεκαετίας του 1980; Εμείς χρεοκοπήσαμε ένα από τα ταμεία, που τα πλήρωσε με τον ιδρώτα του ο Έλληνας ναυτικός και ο Έλληνας ναυτεργάτης; Εμάς εγκαλείτε; Να, γιατί υπάρχει το 6%. Από πού θα βρεθούν αυτά τα λεφτά;
      Γνωρίζετε ότι το αναλογιστικό έλλειμμα του Ν.Α.Τ. ξεπερνά τα 14.000.000.000 ευρώ, κύριοι συνάδελφοι; Είναι παραπάνω από 5.000.000.000.000 παλιές δραχμές. 
      Τι θα γίνει με τις συντάξεις των ναυτικών μας; Τι θα γίνει με τα επικουρικά τους ταμεία; Εμάς εγκαλείτε για αυτήν την πολιτική; Δεν μπορείτε να τα έχετε όλα. Πρέπει να πάρετε θέση. Χωρίς θέσεις δεν μπορείτε να γίνετε αξιόπιστοι ούτε στον Έλληνα πολίτη ούτε στους επιμέρους κλάδους.
      Μιλάτε για τη Στοκχόλμη. Είχα την ευκαιρία και σε άλλες περιπτώσεις να ασχοληθώ με το θέμα της Στοκχόλμης. Απάντησα και στον κ. Διαμαντίδη και νομίζω και στον κ. Πρωτόπαπα σε διάφορες περιόδους.
      Η Συνθήκη της Στοκχόλμης είναι μια ευρωπαϊκή πολιτική, η οποία ξεκίνησε μετά το ναυάγιο του «ΕΣΘΟΝΙΑ» στη Βόρεια Θάλασσα -μάλιστα τότε πνίγηκαν περισσότεροι από οκτακόσιοι πολίτες- και θέσπισε αυστηρούς κανόνες για την ασφάλεια των πλοίων. Ποιοι είναι αυτοί οι κανόνες, για να ενημερωθεί και η Βουλή; Αν σ΄ ένα πλοίο δημιουργείται ρήγμα όπως στο «ΣΑΜΙΝΑ», και μπει στο γκαράζ και στα ύφαλά του νερό μέχρι 15%, να μη βουλιάζει. Γίνεται διπλό τοίχωμα, υπάρχουν προδιαγραφές ασφαλείας για να μη μπορεί το πλοίο στην πρώτη κρίσιμη κατάσταση να έχει απώλειες. Αυτό είναι το θέμα.
      Αυτό, λοιπόν, είναι γενική ευρωπαϊκή πολιτική. Και δεν εγκαλώ το συνάδελφό μου Βουλευτή κ. Ανωμερίτη, ούτε το Γενικό του Γραμματέα του κ. Λαμπρόπουλο, οι οποίοι στις 17 Ιουνίου 2002 ψήφισαν ομόφωνα στο Συμβούλιο Υπουργών υπέρ της Συνθήκης της Στοκχόλμης. Δεν κατηγορώ τον κ. Παπανδρέου, ως Υπουργό Εξωτερικών τότε και τον κ. Γιαννίτση ως Προεδρεύοντα του Συμβουλίου Υπουργών, τον Απρίλιο του 2003, οι οποίοι με πρωτοβουλία της Ελληνικής Προεδρίας έκαναν την σχετική οδηγία της Ευρωπαϊκής Ένωσης.
      Κύριοι συνάδελφοι, μην κοροϊδευόμαστε μεταξύ μας. Μην εγκαλείτε για διάφορα πράγματα -για τα οποία το ΠΑ.ΣΟ.Κ. έχει ελλείμματα πολιτικής- την πολιτική της Νέας Δημοκρατίας. Σας είπα ότι οι ευαισθησίες πρέπει να δείχνονται όταν κάποιος κυβερνά.
      Για διάφορους λόγους πολιτικής είτε γιατί δεν υπήρχαν αρκετά πλοία στο Αιγαίο εκείνη την εποχή, στα τέλη δηλαδή της δεκαετίας του 1990, το 1998, η κυβέρνηση του ΠΑ.ΣΟ.Κ. με την οδηγία 98/18 –και θέλω απάντηση σε αυτό, κύριοι συνάδελφοι- στις 17 Μαΐου του 1998 ζήτησε εξαίρεση από κανόνες ασφαλείας για δέκα, δώδεκα μονοπύθμενα, τα οποία είχα την ευκαιρία να σας καταθέσω στη Βουλή με κάποια άλλη αφορμή για συζήτηση. Τι μπήκε στην Οδηγία τότε –και απαντήστε μου σε αυτό- σε σχέση με τη Συνθήκη της Στοκχόλμης; Οδηγία 98/18 της Ευρωπαϊκής Ένωσης άρθρο 6, παράγραφος 3, εδάφιο ζ΄. Διαβάζω: «Κατά παρέκκλιση, τα υπάρχοντα επιβατικά πλοία που ήταν σε λειτουργία πριν από την 1η Ιανουαρίου 1996 μπορούν να εξαιρεθούν από την συμμόρφωση». Αφήσατε δηλαδή μονοπύθμενα πλοία στην ακτοπλοΐα, δώδεκα τον αριθμό, τα οποία βγήκαν το 2004 εκτός λειτουργίας. Για ποιες ευαισθησίες μου μιλάτε; Αφήστε, λοιπόν, την υποκρισία, αφήστε αυτήν την πολιτική την παρελκυστική και ελάτε να δούμε τα πραγματικά γεγονότα.
      Κυρίες και κύριοι συνάδελφοι, εμείς έχουμε πολιτική, πολιτική η οποία θα λύσει άπαξ και διά παντός και τα θέματα της ακτοπλοΐας. Και χαίρομαι που σε αυτήν μας την πολιτική, παρά τους υψηλούς τόνους, οι οποίοι ακούγονται κατά καιρούς, συνηγορείτε και εσείς. Χαιρόμαστε που ψηφίσατε τη δεκάμηνη υποχρεωτική υπηρεσία, που δεν είχε θεσπιστεί από τις κυβερνήσεις του ΠΑ.ΣΟ.Κ. Επί ΠΑ.ΣΟ.Κ. έρχονταν οι εταιρείες μέχρι 31 Ιανουαρίου του κάθε έτους, κατέθεταν δρομολόγια και μετά όσοι έρχονταν -και αυτό γινόταν σ΄ ένα αλισβερίσι που υπήρχε και τώρα δεν θέλω να πάω στα χρηματιστηριακά παιχνίδια της εποχής, τα έχουμε πει άλλωστε πολλές φορές, δεν χρειάζεται συνέχεια να τα υπενθυμίζω στη Βουλή- έμπαιναν και δούλευαν για τρεις μήνες, έκαναν την πολιτική αυτή στα νησιά και έφευγαν μετά από τρεις μήνες, μόλις τελείωνε το καλοκαίρι. Το 2% του μεταφορικού έργου γίνεται το Φεβρουάριο, το 28% γίνεται τον Αύγουστο, το 25% γίνεται τον Ιούλιο. Εμείς τι κάναμε; Οποτεδήποτε δρομολογηθεί ένα πλοίο, είναι υπόχρεο για δεκάμηνη πραγματική υπηρεσία.
      Για τις άγονες γραμμές ματαιοπονούσατε χρόνια. Είπαμε: Δώδεκα χρόνια συμβάσεις δημόσιας υπηρεσίας, αν μας φέρουν καινούργιο πλοίο. Εάν δεν έχουν καινούργιο πλοίο να δρομολογήσουν, υπάρχει ένα δεύτερο κριτήριο. Βάζουμε οποιοδήποτε πλοίο, που να πληροί τις προϋποθέσεις της ελληνικής και της κοινοτικής νομοθεσίας, και σε τριάντα μήνες μας φέρνει καινούργιο πλοίο ή αλλιώς έχουμε μονοετείς συμβάσεις. Πού μας κατηγορείτε δηλαδή; Για ποια πολιτική μάς κατηγορείτε; Να μας πείτε ότι τα κριτήρια είναι πολύ αυστηρά, να μας πείτε, όπως κάποιοι μας λένε ότι είκοσι πέντε μίλια είναι πάρα πολύ υψηλά ως ταχύτητα, καθώς δεν υπήρχε στο παρελθόν. Τα δικά σας πλοία που παραλάβαμε στην ακτοπλοΐα, κινούνται με δεκαέξι μίλια, εμείς βάλαμε κριτήριο τα είκοσι πέντε. Πείτε μας διάφορα πράγματα, αλλά μην μας πείτε ότι δεν έχουμε πολιτική. 
      ΙΩΑΝΝΗΣ ΔΙΑΜΑΝΤΙΔΗΣ:  Δεν είναι «δικά μας», είναι άλλη εποχή το 1980 και άλλη εποχή σήμερα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μιλάτε, κυρίες και κύριοι συνάδελφοι, για την κατάργηση του νόμου Παπουτσή. Εγώ θα σας δώσω μερικά στοιχεία. Δεν καταργήσαμε εμείς το νόμο Παπουτσή. Μερικά στοιχεία του νόμου Παπουτσή, τα οποία συναντούν την αποδοχή και των κομμάτων και στη λειτουργία τους βοήθησαν την ακτοπλοΐα τα κρατούμε. Υπάρχουν, όμως, και θέματα, όπως αυτά που σας είπα με την κ. Ντε Παλάθιο, η οποία μας απείλησε και πριν οκτώ μήνες ότι θα μας παραπέμψει στο Ευρωπαϊκό Δικαστήριο, τα οποία πρέπει να αλλάξουν. Την επιστολή σάς είπα ότι την πήρε ο Γεώργιος Παπανδρέου το Φεβρουάριο του 2004. Αλλά είναι μόνο η επιστολή αυτή;
      Δεν είναι ο κ. Ανωμερίτης; Εδώ, έχω όλα τα Πρακτικά των συζητήσεων. Έτσι, λοιπόν, θα σας δώσω μερικά στοιχεία. Δεν είναι νόμος του ΠΑ.ΣΟ.Κ ο ν.3153 του Ιουνίου του 2003 που σε δεκαπέντε άρθρα τροποποιεί το νόμο Παπουτσή; Στο άρθρο 24, στο άρθρο 25 και στα άρθρα 26, 27, 28, 29, μια σειρά από διατάξεις; 
      Δεν είναι ο κ. Ανωμερίτης, ο οποίος σύστησε Νομοπαρασκευαστική Επιτροπή –μάλιστα, το ανέφερε και στη Βουλή, σας λέω και ημερομηνίες για να το βρείτε στα Πρακτικά- στις 20/2/2003 για την αναθεώρηση διατάξεων του νόμου Παπουτσή; Μάλιστα, έχω Πρακτικά εδώ για όλα τα θέματα και για την ηλικία, αλλά δεν είναι του παρόντος να σας πω. 
      Για παράδειγμα, στην τέταρτη συνεδρίαση, λέει η Επιτροπή: «η τυχόν τροποποίηση του νόμου τάδε κ.λπ. όσον αφορά το θέμα θέσπισης ανώτατου ορίου ηλικίας στην ακτοπλοΐα, πρέπει να εξετασθεί με το πρίσμα της Συνθήκης της Στοκχόλμης κ.λπ.». Αυτά  τα έχουν συζητήσει, τα έχουν σχεδόν αποφασίσει, τα έχουν κάνει διατάξεις νόμου οι δικοί σας Υπουργοί! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα πάρω τη δευτερολογία μου. 
      Όταν παρέλαβα το Υπουργείο Εμπορικής Ναυτιλίας από τον κ. Πασχαλίδη, μου έδωσε ένα βιβλίο στην τελετή παράδοσης και παραλαβής. Εκεί, είχε σαράντα τέσσερα σημεία για την ακτοπλοΐα και ένα από αυτά ήταν η τροποποίηση –μπορώ να σας το βρω και εδώ, δεν είναι δύσκολο- των άρθρων του νόμου Παπουτσή. Αφού δεν υπάρχει ασυμβίβαστο, κύριοι συνάδελφοι, τι θα κάνουμε; Θα υποστούμε τις ποινές, όπως τις υποστήκαμε με τον Κουρουπητό; 
      Άρα, εσείς πρώτοι, η δική σας κυβέρνηση, που διαδέχθηκε τον κ. Παπουτσή, αμέσως μετά την ψήφιση του νομοσχεδίου, ήταν αυτή που άρχισε να τροποποιεί και να αλλάζει θέματα του νόμου του κ. Παπουτσή. 
      Κλείνοντας, κύριε Πρόεδρε, θα ήθελα μια διευκρίνιση από τα στελέχη του ΠΑ.ΣΟ.Κ.. Άκουσα τον κ. Πρωτόπαπα που είπε το εξής: «Η θέση μας είναι γραμμές κορμού και δευτερεύουσες γραμμές». Δηλαδή, η θέση του ΠΑ.ΣΟ.Κ είναι –διαβάστε τα Πρακτικά- να πηγαίνει κάποιος μ΄ ένα πλοίο μέχρι τη Νάξο, να περιμένει στην καλύτερη των περιπτώσεων μια ώρα και αν υπάρχει μια ανταπόκριση, να κάνει τον κύκλο και να πηγαίνει στα πλοία της άγονης γραμμής; Αυτή είναι η πολιτική; Διότι μέχρι τώρα διαχρονικά –και είναι πολιτική των κυβερνήσεων του ΠΑ.ΣΟ.Κ και δική μας- από τον Πειραιά υπάρχουν απευθείας συνδέσεις. Αυτό βεβαίως δεν πρόκειται να γίνει και δεν θα γίνει, γιατί δεν υπάρχουν υποδομές στα λιμάνια. Όμως, θέλω να ξέρω ως αρχή, αυτή είναι η θέση του ΠΑ.ΣΟ.Κ.; Διότι, εδώ ακούω διάφορα πράγματα και πρέπει κάποια στιγμή να συνεννοηθούν τα στελέχη του ΠΑ.ΣΟ.Κ. Ακούω από κάποιους να καταργηθεί το Υπουργείο Εμπορικής Ναυτιλίας! Μάλιστα, το άκουσα και χθες... 
      ΙΩΑΝΝΗΣ ΔΙΑΜΑΝΤΙΔΗΣ: Ποιος το είπε αυτό;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας είπα! Και ο κ. Σγουρίδης που είναι παρών -για να μην αναφέρω απόντες- το έχει πει κατ’ επανάληψη στην Επιτροπή Παραγωγής και Εμπορίου και χθες το άκουσα από τον αγαπητό συνάδελφο κ. Καΐσερλη, ο οποίος είναι και νησιώτης και όταν τον ρώτησα εδώ, παρουσία δεκάδων συναδέλφων -γιατί είχαμε και την αίτηση άρσης ασυλίας- «κύριε συνάδελφε που είστε και νησιώτης, θέλετε να πείτε ότι...»
      ΙΩΑΝΝΗΣ ΔΙΑΜΑΝΤΙΔΗΣ: Δεν το είπε ο κ. Σγουρίδης!
      ΠΑΝΑΓΙΩΤΗΣ ΣΓΟΥΡΙΔΗΣ: ...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα τα βρω τα Πρακτικά, κύριε Σγουρίδη, αν θέλετε και αν δεν τα βρω σήμερα –μπορεί να τα έχω και εδώ- θα σας τα κοινοποιήσω. 
      Ρώτησα λοιπόν, τον κ. Καΐσερλη αν θα ήθελε να καταργηθεί το Υπουργείο Εμπορικής Ναυτιλίας και δεν απάντησε. 
      Εγώ, λοιπόν, θέλω να ξέρω, η στρατηγική του ΠΑ.ΣΟ.Κ αφορά γραμμές κορμού και δευτερεύουσες γραμμές; Δηλαδή, να πηγαίνουν όλοι στη Νάξο, στην Πάρο ή στην Τήνο ή στη Μύκονο ή στη Σύρο και από εκεί να παίρνουν ανταπόκριση; Αν είναι αυτό, θα παρακαλέσω να μου το πείτε.
      Και κλείνω, κύριοι συνάδελφοι, με το εξής: Βεβαίως, είμαστε περήφανοι για την πολιτική μας στα υδροπλάνα. Βεβαίως, και υπάρχουν νησιά τα οποία εξυπηρετούνται, όλα τα Ιόνια νησιά, μικρά νησιά, απομονωμένα νησιά, όπως οι Παξοί και η Ιθάκη. Γίνονται δρομολόγια σε όλα τα Ιόνια Νησιά και με την Πάτρα σήμερα και ξεκινάει η ίδια διαδικασία και από τα νησιά του Αιγαίου. 
      Μάλιστα, μέσα στα πλαίσια της πολιτικής μας είναι να δώσουμε και δωρεάν εισιτήρια για τους μόνιμους κατοίκους για την άγονη γραμμή. Η πρώτη γραμμή που θα μπει θα είναι στα Αντικύθηρα των είκοσι επτά κατοίκων με δωρεάν εισιτήρια για υδροπλάνα ναυλωμένα από το Υπουργείο Εμπορικής Ναυτιλίας. Ήδη, γίνονται συζητήσεις με την Ευρωπαϊκή Επιτροπή για να βρούμε το νομικό πλαίσιο για το πώς μπορούν να χρησιμοποιηθούν τα χρήματα για τις άγονες γραμμές για τη ναύλωση και υδροπλάνων, κάτι που είναι καινούργιο. Βεβαίως, είμαστε υπερήφανοι και για την πολιτική μας με τους γιατρούς, διότι κάτι το οποίο ζητούσαν τα εκατομμύρια των επιβατών, οι πολίτες της νησιωτικής Ελλάδας και της άγονης γραμμής, έχει δρομολογηθεί.
      Έχει ψηφιστεί ο νόμος. Έχουν βγει οι υπουργικές αποφάσεις. Έχει βγει η προκήρυξη από το Υπουργείο Υγείας. Ας το κάνατε είκοσι χρόνια. Εμείς το κάναμε σε δύο χρόνια. Είναι έτοιμοι οι είκοσι αυτοί γιατροί να αναλάβουν δράση στη νησιωτική Ελλάδα. 
      Έχουμε, λοιπόν, σχέδιο. Έχουμε όραμα. Έχουμε πολιτική. Ζητούμε τη βοήθειά σας. Πέρα από  υπερβολές, πέρα από λαϊκισμούς, πέρα από κραυγές, πρέπει να συνεννοηθούμε για το καλό της νησιωτικής Ελλάδας. Πολύ περισσότερο, αντί στα θέματα της ακτοπλοΐας να παρουσιάζουμε μια μίζερη εικόνα, γιατί έχουμε και άριστα πλοία -μερικά από τα καλύτερα πλοία που υπάρχουν σε ευρωπαϊκό επίπεδο- πρέπει να είμαστε «διαφήμιση», για να έρχονται τα εκατομμύρια των τουριστών που ήρθαν και πέρυσι. Επτά εκατομμύρια τουρίστες δεν υπάρχουν σε κανένα άλλο λιμάνι της Ευρώπης που να μετακινούνται προς οποιαδήποτε κατεύθυνση! Αυτό τα λέει όλα. 
      Με την πολιτική που ακολουθούμε και στο λιμάνι του Πειραιά και στο κομμάτι της ακτοπλοΐας και με το νέο εκθεσιακό κέντρο και με τις μαρίνες που προσπαθούμε να δημιουργήσουμε σε Ηράκλειο, Κέρκυρα, Πάτρα και στον κόλπο της Δραπετσώνας -μιας και βλέπω τον αγαπητό συνάδελφο κ. Διαμαντίδη από τη Β΄ Περιφέρεια του Πειραιά- πιστεύουμε πως όλο αυτό το πλέγμα και τον τουρισμό θα βοηθήσει και την καλύτερη πρόσβαση προς τη νησιωτική Ελλάδα θα επιτύχει και το κόσμημα που λέγεται «ελληνικό νησί του Αιγαίου και του Ιονίου Πελάγους», θα αναδείξουμε στα πέρατα της οικουμένης. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, ζητώ το λόγο επί προσωπικού. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σγουρίδη. 
      ΠΑΝΑΓΙΩΤΗΣ ΣΓΟΥΡΙΔΗΣ: Ζητώ το λόγο επί προσωπικού για την εξής τοποθέτηση του κυρίου Υπουργού: Απέδωσε σε μένα… 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σγουρίδη, ξέρετε τον Κανονισμό καλύτερα από μένα και  καλύτερα από κάθε άλλο.
      ΠΑΝΑΓΙΩΤΗΣ ΣΓΟΥΡΙΔΗΣ: … το ότι εγώ σε παλαιότερή μου τοποθέτηση ζήτησα να καταργηθεί το Υπουργείο Εμπορικής Ναυτιλίας.
      ΠΡΟΕΔΡΕΥΩΝ (Σωτήρης Χατζηγάκης): Δεν είναι προσωπικό, κύριε Σγουρίδη. Όχι, όχι!
      ΠΑΝΑΓΙΩΤΗΣ ΣΓΟΥΡΙΔΗΣ: Είπε αναλήθεια!
      ΠΡΟΕΔΡΕΥΩΝ (Σωτήρης Χατζηγάκης): Μα, δεν είναι προσωπικό! Μην επιμένετε! Αφήστε. Θα μιλήσει ο Κοινοβουλευτικός σας Εκπρόσωπος και θα τα διορθώσει, αν είναι. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, είπε αναλήθεια! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σγουρίδη, μη με φέρνετε σε δύσκολη θέση. 
      ΠΑΝΑΓΙΩΤΗΣ ΣΓΟΥΡΙΔΗΣ: Είπε αναλήθεια! Η άποψη η δική μου ήταν ότι το Υπουργείο Εμπορικής Ναυτιλίας δεν πρέπει να εκτελεί δράσεις, που έχουν να κάνουν με το Υπουργείο Παιδείας. Άλλο αυτό και άλλο ότι είπαμε να καταργηθεί το Υπουργείο Εμπορικής Ναυτιλίας. Και δεν θέλω να το ξανακούσω!
      ΠΡΟΕΔΡΕΥΩΝ (Σωτήρης Χατζηγάκης): Εντάξει. Είπατε την άποψή σας, αλλά δεν είναι προσωπικό. 
      Ορίστε, κύριε Πάγκαλε. Έχετε το λόγο. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ο κύριος Υπουργός μας κάλεσε να συνεργαστούμε για τα θέματα της εμπορικής ναυτιλίας και ειδικότερα για το θέμα της ακτοπλοΐας. Αυτό, βέβαια, μας τιμά και τον ευχαριστούμε για την πρόσκληση. 
      Για να υπάρξει, όμως, τέτοιου είδους συνεννόηση, πρέπει ο κύριος Υπουργός να εγκαταλείψει μερικές από τις συνήθειές του. Η μία συνήθεια που καθιστά ένα τέτοιο διάλογο αρκετά δύσκολο, είναι το ότι δεν απαντά στα θέματα που τίθενται. Έτσι και σήμερα δεν απάντησε στα θέματα που θέτει η επερώτησή μας, παρά μόνο παρεμπιπτόντως, εις το πλαίσιο «κατασκευών», που πιστεύει πως, όταν τις εμφανίσει, θα τον ωφελήσουν και που στηρίζονται σε διάφορα στοιχεία, ένθεν και εκείθεν συνειλημμένα, τα οποία παρουσιάζει. Δηλαδή κατασκευάζει ανεμόμυλους και μετά, ως γενναίος, επιτίθεται εναντίον τους και τους κατατροπώνει!
      Ένα απ’ αυτά τα θέματα είναι και αυτό που ανέφερε ο κ. Σγουρίδης. Είναι προφανές ότι υπάρχει μια θέση της Νέας Δημοκρατίας, αν δεν έχω χάσει το μυαλό μου, περί μιας κυβερνήσεως δεκαπέντε Υπουργείων. Είναι το πρώτο μεγάλο ψέμα σας. Διεψεύσθητε την επομένη των εκλογών. Το είχατε πει προεκλογικά και δεν το κάνατε. Αν τα Υπουργεία ήταν δεκαπέντε, υποθέτω ότι το Υπουργείο Εμπορικής Ναυτιλίας είναι ένα από αυτά των οποίων η τύχη θα συνεζητείτο. Δεν είναι, δηλαδή, δυνατό να καταργήσει κανείς το Υπουργείο Εθνικής Αμύνης. Το Υπουργείο Εμπορικής Ναυτιλίας θα συζητείτο, ανάμεσα σε άλλα Υπουργεία. Ήταν μια πολιτική επιλογή δική σας. Δεν την είδαμε στην πράξη να εφαρμόζεται. Επομένως, καλό είναι να αναλαμβάνει ο καθένας τις ευθύνες του. 
      Υπάρχουν και άλλες πολιτικές επιλογές. Μας ζητάτε να σας κάνουμε προτάσεις. Έχετε μια ιδιότυπη θεσμική αντίληψη. Ο ρόλος της Αντιπολίτευσης δεν είναι να κάνει προτάσεις, αλλά να κρίνει τη δράση της Κυβέρνησης. Εγώ θα σας πω –και αναλαμβάνω την ευθύνη αυτού που λέω- να εφαρμόσετε το πρόγραμμά σας. Εφαρμόστε όλο το πρόγραμμά σας και εμείς θα σας στηρίξουμε σχεδόν σε όλα τα θέματα, που δεν δημιουργούν μείζονα προβλήματα. Εάν θέλετε προτάσεις, υπάρχει το νομοσχέδιο μας για τη ναυτική ασφάλιση, το οποίο γνωρίζετε. Το έχετε στα χέρια σας. Προχωρήστε, λοιπόν, αν σας ενδιαφέρει η πρότασή μας και αντιμετωπίστε μας με τον ίδιο εποικοδομητικό τρόπο με τον οποίο ζητάτε να σας αντιμετωπίσουμε και εμείς. Υπάρχουν προτάσεις συγκεκριμένες που πρόσφατα καταθέσαμε και τις οποίες έχετε υπόψη σας. 
      Έχω την αίσθηση ότι δεν προκύπτει από την ομιλία του κυρίου Υπουργού ούτε διαχρονικός ούτε συγχρονικός σχεδιασμός. Και αυτό ήταν το μεγάλο πρόβλημα. Τι εννοώ λέγοντας «διαχρονικός σχεδιασμός»: Μας είπε με καμάρι ο κύριος Υπουργός ότι τα πλοία τα δικά μας –και ξαφνικά αισθανθήκαμε όλοι εφοπλιστές μέσα σ΄ αυτήν την Αίθουσα- είναι δεκαέξι κόμβων και ότι τα δικά του είναι είκοσι κόμβων. Εν τω μεταξύ, από το 1980 που άρχισε να εφαρμόζεται η ναυτιλιακή πολιτική του ΠΑ.ΣΟ.Κ, είναι δυνατόν να συγκριθεί η τεχνολογία στον τομέα αυτό με τη σημερινή τεχνολογία; Είναι προφανές ότι δεν μπορούμε να εμφανίζουμε την ιστορική τεχνολογική πρόοδο ως επίτευγμα της εκάστοτε κυβέρνησης. 
      Μ΄ αυτήν την έννοια, θεωρώ ότι θα έπρεπε να αξιώσει τον έπαινο της Αξιωματικής Αντιπολίτευσης η Κυβέρνηση, αν είχε ένα σχεδιασμό, ο οποίος κατ’ ανάγκη πρέπει να προβλέπει μακρά χρονική περίοδο στο μέλλον -διότι δεν γίνονται αυτά τα πράγματα μέσα σε περιορισμένο χρόνο- και αν ερχόταν να μας καταθέσει αυτόν το σχεδιασμό, για να μας πει με ποιο τρόπο θα αποκτήσουμε φθηνές, γρήγορες και άνετες συγκοινωνίες με τα νησιά μας. Είναι μέγα το πρόβλημα, κύριε Υπουργέ. 
      Βρέθηκα στη Μόσχα με την κ. Φάνη Πάλλη-Πετραλιά –μου είχε κάνει την τιμή να με καλέσει να μετάσχω σε αντιπροσωπεία η οποία πήγε εκεί για να προωθήσει τον ελληνικό τουρισμό-  και οι Ρώσοι μας έθεσαν τρία θέματα: Το θέμα της βίζας, το οποίο κακώς το έθεταν εν πάση περιπτώσει, γιατί όπως ξέρετε είναι visa Σένγκεν και ζητούν την κατάργησή της. Το θέμα των προβλημάτων με την  Υπηρεσία Πολιτικής Αεροπορίας και με την Ολυμπιακή –δεν μπορούν να δρομολογήσουν αεροπλάνα, για να φέρουν τουρίστες κ.λπ.- και το θέμα των προβλημάτων που εμφανίστηκαν το καλοκαίρι στα νησιά μας. Εσείς μας λέτε ότι ήταν ένας μικρός αριθμός, ότι μετακινήθηκαν χιλιάδες επιβάτες. Εγώ δεν διαψεύδω τους αριθμούς σας, αλλά …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μήπως το θέμα που σας έθεσαν, κύριε Πάγκαλε, ήταν για την κρουαζιέρα και όχι για την ακτοπλοΐα; 
      ΘΕΟΔΩΡΟΣ ΠΑΓΚΑΛΟΣ: Μας έλεγαν ότι οι τουρίστες τους, που ήλθαν στην Ελλάδα με πρόθεση να μετακινηθούν και προς διάφορα νησιά, ταλαιπωρήθηκαν από  την κατάσταση στην ακτοπλοΐα. Και ξέρετε πολύ καλά ότι δεν είναι ανάγκη να προκύπτει μια κατάσταση, η οποία επηρεάζει τον τουρισμό σε στατιστικά μεγέθη. Αν πέσει ένα αεροπλάνο, δημιουργεί μία  κακή εικόνα γι’ αυτήν την εταιρεία, της οποίας το αεροπλάνο πέφτει. Δεν είναι ανάγκη να προκύψει ικανό ποσοστό αεροπορικών ατυχημάτων, για να έχετε ζημία. Και αυτές οι εικόνες, αυτά τα γεγονότα,  αυτά που συνέβησαν και τα γνωρίζετε -τα έχετε ζήσει κατά τρόπο πιο επώδυνο από  όλους εμάς- αρκούσαν για να δημιουργήσουν μια κακή εντύπωση σε βάρος του ελληνικού τουρισμού. Δεν πρέπει να δημιουργούνται τέτοια ζητήματα. 
      Τώρα θα μου επιτρέψετε να γίνω ο κακός μου εαυτός και να αφήσω τη  φαντασία μου ελεύθερη. Υπήρχε ένα θέμα με τους ακτοπλόους –το ξέρει και η κουτσή Μαρία, το ξέρουμε και  εμείς, τους συναντήσαμε και μας το έθεσαν- οι οποίοι ήθελαν να μην εφαρμοστεί ο νόμος Παπουτσή. Αποκλείετε τα ατυχήματα –θα μου επιτρέψετε να πω  ότι δεν έχω μεγάλη εμπιστοσύνη στις επιθεωρήσεις που γίνονται, όπως και εσείς δεν είχατε μεγάλη εμπιστοσύνη. Όταν έγινε το ατύχημα του «ΣΑΜΙΝΑ», προσπαθήσατε να βάλετε στο περιθώριο εντελώς τον ανθρώπινο παράγοντα που απεδείχθη με απόφαση της δικαιοσύνης ότι ήταν καθοριστικός, και να δημιουργήσετε υποψίες γύρω από την κατάσταση του πλοίου. Το επιχείρημά σας ήταν ότι δεν μπορούμε να έχουμε εμπιστοσύνη στις επιθεωρήσεις. Θυμάμαι τις συζητήσεις με τον ατυχή τότε συνάδελφό μας κ. Παπουτσή.
      Αποκλείετε αυτά τα επεισόδια που έγιναν το καλοκαίρι να ήταν ενταγμένα μέσα σε μία εκστρατεία, για να αναγκαστείτε να υποχωρήσετε και να συνθηκολογήσετε στο θέμα της ηλικίας απόσυρσης των πλοίων; 
      Με συγχωρείτε, αλλά δεν εξυπηρετεί ούτε εσάς ούτε την καλή ατμόσφαιρα μέσα σ' αυτό το Κοινοβούλιο ούτε γενικότερα την κοινή λογική, η επίκληση της Συνθήκης της Στοκχόλμης. Ξέρετε πολύ καλά ότι η Συνθήκη της Στοκχόλμης επιβάλλει minima και ότι πέραν αυτών των ελαχίστων, έχετε δικαίωμα να έχετε μια καλύτερη κατάσταση στη χώρα σας. Λοιπόν, τίποτα δεν σας εμπόδιζε από τη Συνθήκη της Στοκχόλμης και την προσαρμογή που είχε εξάλλου γίνει στο παρελθόν, να υιοθετήσετε το νόμο Παπουτσή ως είχε. Δεν ξέρω αν υποχωρήσατε. Εγώ δεν θα σας προσάψω ποτέ ότι ευνοείτε οποιαδήποτε συμφέροντα, ούτε το πιστεύω για κανένα εδώ μέσα αυτό. Υποχωρήσατε στο θέμα αυτό στις αξιώσεις των ακτοπλόων αφού σας οδήγησαν βαθμιαία και με τακτικές κινήσεις μπροστά στο αδιέξοδο: «Ή μας κάνετε το χατίρι ή δένουμε τα πλοία και τα νησιά δεν θα έχουν μέσα στην κορύφωση της τουριστικής περιόδου επαρκείς επικοινωνίες». 
      Αυτό το αδιέξοδο οδηγείται σιγά-σιγά στην κορύφωσή του, γιατί όλο και μεγαλύτερος αριθμός πλοίων θα είναι απαράδεκτος και όλο και μεγαλύτερες θα είναι οι πιέσεις για να δείξετε μεγαλύτερη ανοχή. Κάνετε λάθος, εάν νομίζετε ότι δίνοντάς τους αυτό που ζητούσαν επί του προκειμένου, θα κερδίσετε την εύνοια και την κατανόησή τους για το μέλλον. 
      Ξέρετε ποιο θα είναι το επόμενο βήμα, εξαιτίας του οποίου  θα υποστείτε και εσείς και εμείς και όλος ο ελληνικός λαός τις συνέπειες; Το δεκάμηνο που μόλις αναφέρατε, το οποίο υπήρχε στο νόμο Παπουτσή. Σας συγχαίρω, γιατί το περιγράψατε με μεγαλύτερη σαφήνεια, αλλά η κατάργησή του είναι το αίτημα των ακτοπλόων, το οποίο έχει ήδη τεθεί πάνω στο τραπέζι. 
      Η πίεση έχει αρχίσει, τη γνωρίζετε, την υφίστασθε. Αυτήν τη στιγμή είναι παντοδύναμοι, γιατί έχουν τα πλοία στα χέρια τους. Δεν υπάρχουν εναλλακτικές λύσεις, δεν υπάρχει σχεδιασμός, δεν υπάρχει στρατηγική, δεν υπάρχει προοπτική για το μέλλον. Τρεις ντουζίνες οικογένειες εκβιάζουν όλο τον ελληνικό λαό! Περί αυτού πρόκειται. Εγώ δεν έχω τίποτα εναντίον των ακτοπλόων είτε εναντίον οποιουδήποτε άλλου επιχειρηματία. 
      Αναφέρεστε στον ανταγωνισμό. Αναφέρατε μια σειρά από τομείς, πράγματι, όπως η κινητή τηλεφωνία, όπου η κατάσταση βελτιώθηκε πολύ από τη στιγμή που φύγαμε από το κρατικό μονοπώλιο και μπήκαμε σε συνθήκες ελεύθερου ανταγωνισμού με όρους ελεύθερης αγοράς. Εδώ, όμως, η περίπτωση του καρτέλ είναι καραμπινάτη. Σας ακούω με κατάπληξη να λέτε ότι δεν υπάρχει καρτέλ. Σας ρωτώ, έχετε διαπιστώσει ότι δεν υπάρχει καρτέλ; Κάνατε έρευνα; Μπορείτε αυτό που μας είπατε να το εγγυηθείτε και να αναλάβετε την ευθύνη; 
      Συγχωνεύσατε στην Επιτροπή Ανταγωνισμού –κακώς- τη ρυθμιστική αρχή, η οποία θα μπορούσε τώρα να έχει προχωρήσει προς αυτήν την κατεύθυνση της έρευνας του εάν υπάρχει καρτέλ ή όχι. Απαλλαγήκατε από ένα όργανο, το οποίο θα μπορούσε να σας δώσει τη δυνατότητα παρέμβασης. Θα μπορούσε να σας δώσει -εάν θέλετε- και τη δυνατότητα να αντισταθείτε σε πιέσεις που ασκούνται για άλλους λόγους. 
      Η Επιτροπή Ανταγωνισμού έχει την άποψη ότι υπάρχει κάτι. Αυτό τουλάχιστον έχει πει ο κ. Ζησιμόπουλος στη Βουλή, όταν τον ακούσαμε για άλλα θέματα, καθώς η Επιτροπή Ανταγωνισμού λειτουργεί με το γνωστό τρόπο που όλοι διαπιστώσαμε στη γνωστή, καραμπινάτη υπόθεση των εκβιασμών γύρω από το γάλα. 
      Δεν μπορεί ούτε στο θέμα των τραπεζών ούτε αλλού να δώσει αποτελέσματα, πνιγμένη ίσως κάτω από τον όγκο των υποθέσεων που αναφέρονται σ΄ αυτήν, ίσως επειδή αντιμετωπίζει με μια γραφειοκρατική και ακαδημαϊκή προσέγγιση τα προβλήματα. Βεβαίως, το καρτέλ δεν ανακύπτει και δεν καταδικάζεται, όχι γιατί δεν υπάρχει, όπως είπατε εσείς –αν κατάλαβα καλά- αλλά γιατί δεν υπάρχουν επαρκείς δικαστικού τύπου αποδείξεις, για να επιτρέψουν στην Επιτροπή Ανταγωνισμού τη δραστηριοποίησή της γύρω απ’ αυτό το θέμα. 
      Δεν έχετε και συγχρονική πολιτική. Τι θα πει, κύριε Υπουργέ, «συγχρονική πολιτική»; Το Υπουργείο Εμπορικής Ναυτιλίας έχει μια μεγάλη ευθύνη για την κατάσταση στο νησιωτικό χώρο. Δεν μπορεί επιτέλους επ’ άπειρον να εξαχρειώνεται ο δημόσιος βίος μ΄ αυτήν την αναφορά στο παρελθόν. Διότι εάν δεν είσαστε σε θέση να κάνετε τίποτα καλύτερο απ’ ό,τι κάναμε εμείς, εάν δεν έχετε κανένα όραμα, εάν δεν έχετε καμία προοπτική, καμία φιλοδοξία, γιατί ζητήσατε την εξουσία και την κερδίσατε; Γιατί δεν καθόσασταν στην ευτυχή θέση της αντιπολιτεύσεως, όπου λέγατε όχι ολίγα για εμάς, με τρόπο που δεν ήταν ιδιαίτερα υπεύθυνος και εποικοδομητικός; 
      Ποιο είναι το θέμα, λοιπόν, εδώ; Υπάρχει ένα θέμα οργάνωσης του νησιωτικού χώρου. Αυτό με ποιο τρόπο θα το λύσετε; Με τις γραμμές αυτές που ξεκινούν από τον Πειραιά, όπως είπατε; Το εμφανίσετε ως κομφόρ, ως άνεση για τους επιβαίνοντες, δηλαδή το ότι ξεκινούν από τον Πειραιά και μετά από πολλές ώρες φτάνουν κάπου, σ΄ ένα απόμακρο και απομονωμένο νησί και δεν αλλάζουν πλοίο κατά τη διάρκεια του πλου. 
      Αυτό μπορεί να είναι μια ιδέα και δεν είναι ενδεχόμενα αναγκαίο να απορρίψουμε τελείως αυτού του τύπου την οργάνωση, ιδιαίτερα τους καλοκαιρινούς μήνες που υπάρχει πολύς κόσμος. Υπάρχουν όμως και άλλες ιδέες. Η ιδέα του κορμού σε άλλες εποχές, που δεν υπάρχουν μεγάλες επιβατικές δυνατότητες, θα μπορούσε να λειτουργήσει, εάν πήγαινε κανείς, παραδείγματος χάριν, στη Νάξο και από εκεί στα Κουφονήσια ή στην Ανάφη, σε νησιά που είναι κοντά και μπορούν να εξυπηρετηθούν μ' αυτό το σύστημα του κορμού. 
      Γιατί δεν το σχεδιάζετε ή γιατί δεν το συζητάτε, εν πάση περιπτώσει και μ’ εμάς και με τους ενδιαφερόμενους; Ποια είναι η άποψη των ενδιαφερομένων; Είναι εναντίον; Είναι υπέρ; Έχει μεγάλη σημασία να το δούμε αυτό. 
      Κύριε Υπουργέ, εγώ θεωρώ ότι αφήσατε και πέρασαν -όχι εσείς προσωπικά, άλλωστε δεν είναι τίποτε το πρωτότυπο, η Κυβέρνηση γενικά το κάνει αυτό σ’ όλους τους τομείς- δυόμισι χρόνια. Σ’ αυτά τα δυόμισι χρόνια, δεν εφαρμόζετε το πρόγραμμά σας. Εξαπατάτε τον ελληνικό λαό. Τον εξαπατήσατε. Διότι όταν μια Κυβέρνηση δεν εφαρμόζει το προεκλογικό της πρόγραμμα, τότε εξαπατά το λαό και τον ψηφοφόρο, ο οποίος την οδήγησε στην εξουσία. 
      Εκτός αυτού, δεν έχετε και προοπτικές. Διότι τώρα μας λέτε ότι «θα γίνουμε» και «θα κάνουμε» και «θα δείξουμε» και «θα οργανώσουμε» και «θα σχεδιάσουμε». Μα, για όνομα του Θεού! Εδώ μιλάμε τώρα, το Νοέμβρη του 2006 και όλοι ξέρετε ότι το πολύ σ’ ένα εξάμηνο θα οδηγηθούμε στις κάλπες. Και εκεί βεβαίως δεν θα έχετε πλέον παρά να προσπαθήσετε να εφαρμόσετε την τακτική σας, η οποία είναι πολύ απλή. Θέλετε να γευματίσετε δύο φορές στο ίδιο εστιατόριο και να πληρώσετε μία φορά. Ε, αυτό δεν γίνεται! Μία φορά εκλεγήκατε, με το συγκεκριμένο πρόγραμμα και τις συγκεκριμένες υποσχέσεις. 
      Δεν μπορείτε να ξαναεμφανιστείτε στον ελληνικό λαό, όπως προδιαγράφεται από την όλη μέχρι τώρα κοινοβουλευτική σας πρακτική και να πείτε: «Εγώ είχα αυτά τα προγράμματα, είχα αυτές τις προβλέψεις, είχα αυτούς τους στόχους. Το κακό ΠΑ.ΣΟ.Κ. δεν με άφησε. Τώρα θέλω άλλη μια τετραετία, για να κάνω αυτό που σας υποσχέθηκα πριν από τέσσερα χρόνια. Αυτό που έπρεπε να κάνω σε τέσσερα χρόνια, θα το κάνω σε οκτώ». Αυτό καταλαβαίνετε ότι ούτε ο Χατζηαβάτης, στο γνωστό του διάλογο με τον Καραγκιόζη -τον οποίο εγώ εκτιμώ πάρα πολύ και πρέπει να σας πω ότι έχω διαβάσει και τα Άπαντά του και τα διαβάζω κάθε τόσο- δεν θα το δεχόταν. Ρωτάει ο Χατζηαβάτης τον Καραγκιόζη και του λέει: «Μα, αυτό μου το υποσχέθηκες». Και εκείνος απαντά: «Δεν στο υποσχέθηκα για τώρα, στο υποσχέθηκα για μετά». 
      Αυτήν την απάντηση υποθέτω ότι δεν θα τη δεχθεί ο ελληνικός λαός και θα πρέπει να δώσετε λογαριασμό.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πάγκαλε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, ξεκινώντας από την τελευταία παρατήρηση του φίλτατου Κοινοβουλευτικού Εκπροσώπου του ΠΑ.ΣΟ.Κ., θα ήθελα να πω ότι δεν κυβερνάς ούτε με λόγια του Καραγκιόζη ούτε με πράξεις του Καραγκιόζη.  Αυτό το οποίο δείχνει αυτή η Κυβέρνηση, είναι το ότι κυβερνά εφαρμόζοντας πρόγραμμα και σχέδιο. Και αν για κάτι μπορούμε να την εγκαλέσουμε, είναι διότι συζητά πολύ και με τις κοινοβουλευτικές και με τις πολιτικές δυνάμεις καθώς και με τους κοινωνικούς εταίρους, πριν εφαρμόσει το ψηφισμένο της πρόγραμμα.
      Γιατί αυτό για το οποίο σήμερα εγκαλείται ο Υπουργός Εμπορικής Ναυτιλίας, είναι γιατί δεν ήρθε μέσα στο πρώτο εξάμηνο να αλλάξει οριστικά και ουσιαστικά και καθοριστικά το «νόμο Παπουτσή». Αυτή ήταν η προεκλογική μας δέσμευση. Αντ’ αυτού, μέσα από μια σειρά συζητήσεων και στο Κοινοβούλιο και με φορείς των νησιωτικών περιοχών και με τους φορείς της ακτοπλοΐας, έκανε σταδιακά διάφορες αλλαγές, οι οποίες όμως έχουν αλλοιώσει την ουσία του «νόμου Παπουτσή», ο οποίος τι έλεγε; Έθετε περιορισμούς στην ελευθερία των ναύλων και στη διακίνηση των πλοίων. Περιόριζε την ελεύθερη δρομολόγηση. Έβαζε δυσβάσταχτους περιορισμούς, τους οποίους αυτήν τη στιγμή η Κυβέρνηση έχει άρει, με τελευταίο βέβαια τον περιορισμό της τριακονταετίας. Έρχεται η Ευρωπαϊκή Ένωση, μετά από προτάσεις και συμμετοχή της Ελλάδος, να υιοθετήσει έναν κανονισμό, ο οποίος διασφαλίζει, πέρα από το όριο της ηλικίας, το οποίο ετέθη για έναν και μοναδικό λόγο: Γιατί τότε δεν υπήρχαν ούτε τα τεχνικά ούτε τα διαγνωστικά μέσα ούτε οι συνθήκες διαφάνειας στους ελέγχους των εμπορικών πλοίων, ώστε να βάλει το ελληνικό κράτος έναν περιορισμό και να πει ότι πέρα από τα τριάντα πέντε χρόνια –όριο το οποίο μετεβλήθη σε τριάντα χρόνια, μετά το ναυάγιο του «ΣΑΜΙΝΑ»- θα πρέπει να αποσύρεται ένα πλοίο, καλό ή κακό. Ενώ σήμερα στις παγκόσμιες θάλασσες κυκλοφορούν πλοία, όπως –το έχω πει πολλές φορές σ’ αυτήν την Αίθουσα- ένα από τα ακριβότερα ίσως κρουαζιερόπλοια, το «QUEEN MARY» το οποίο είναι ηλικίας εξήντα ετών. Ένα από τα ακριβότερα κρουαζιερόπλοια στον κόσμο δεν έχει προϋποθέσεις ασφάλειας; Έχει. 
      Μετασκευές μπορούν να γίνουν, υπό συνθήκες που περιγράφονται με πολύ μεγάλη σαφήνεια στη Συνθήκη της Στοκχόλμης και νομίζω ότι εξασφαλίζεται το αξιόπλοο για το σύνολο των πλοίων, τα οποία υπάγονται σ’ αυτήν, πέρα από τα ανθρώπινα λάθη, πέρα από την ατυχία της στιγμής, που πάντα κατατρέχει τον καθένα από μας.
      Έρχομαι σ’ αυτό που για πρώτη φορά ακούστηκε σ’ αυτήν την Αίθουσα σαν πρόταση του ΠΑ.ΣΟ.Κ., δηλαδή τη δημιουργία των γραμμών κορμού και των δευτερευουσών γραμμών. Εδώ βλέπω ενδεχομένως μία τάση υποκρισίας και θα σας πω γιατί. Φέτος το καλοκαίρι δημιουργήθηκε ένα πρόβλημα με την Κύθνο, γειτονικό νησί στον προσφιλή τόπο θερινής κατοικίας του κ. Πάγκαλου, την Τζιά. Η Κύθνος εξυπηρετείτο βασικά από το Λαύριο και λιγότερο από τον Πειραιά. Ο Βουλευτής Κυκλάδων του ΠΑ.ΣΟ.Κ. κ. Ρήγας, με δηλώσεις του σε όλα τα τηλεοπτικά μέσα και σε όλα τα περιφερειακά μέσα, αλλά και με ερωτήσεις στη Βουλή έλεγε: «Γιατί δεν εξασφαλίζεται η καθημερινή σύνδεση του Πειραιά με την Κύθνο;». Δεν υπάρχει, λοιπόν, μία τάση υποκρισίας; 
      Όταν εξυπηρετείται ένα νησί καθημερινά από κάποιο λιμάνι και συγκεκριμένα από το λιμάνι του Λαυρίου, δεν είναι υποκριτικό να λέμε ότι είμαστε διατεθειμένοι να υιοθετήσουμε δευτερεύουσες γραμμές; Αυτό σημαίνει ότι θα κόψουμε την απευθείας σύνδεση των νησιών με το κέντρο. Δεν είμαστε ικανοί να δεχθούμε την εξής μικρή αλλαγή, δηλαδή αντί να φεύγει από τον Πειραιά το πλοίο που θέλει τρεισήμισι ώρες να φτάσει στην Κύθνο, να εξυπηρετείται η Κύθνος από το Λαύριο, που θέλει μία ώρα το πλοίο για να φτάσει; Νομίζω ότι θα πρέπει αυτά που λέμε σ’ αυτήν την Αίθουσα και αυτά που πράττουμε, ιδιαίτερα προς τους τρίτους, να έχουν μία συνέπεια. 
      Εμείς πιστεύουμε σ’ αυτήν την πολιτική των κυρίων και δευτερευουσών γραμμών, αλλά αυτό προϋποθέτει να έχουμε λιμενικές υποδομές. Σήμερα ποιος επισκέπτης θα μπορεί να παραμείνει παραπάνω από μία ώρα στο λιμάνι της Νάξου, το οποίο είναι εκτεθειμένο στο βοριά και δεν έχει ούτε μία τουαλέτα ή ακόμα και στο καινούργιο λιμάνι της Μυκόνου, το οποίο παρεδόθη εδώ και πολλά χρόνια και το οποίο είναι ακόμα, ένας μπαζωμένος χώρος και τώρα ξεκινάει η δεύτερη φάση εκτέλεσης των έργων πάνω στο λιμάνι;
      Νομίζω ότι σ’ αυτήν την Αίθουσα -και πάνω απ’ όλα σεβόμενοι την κρίση του ελληνικού λαού- δεν μπορούμε να περιμένουμε από μία Αντιπολίτευση μόνο κριτική, γιατί όσο εμμένει στην κριτική της, αυτό που θα πετυχαίνει, θα είναι να μην εκφράζει καμία προγραμματική θέση και βεβαίως μονίμως θα μένει στη θέση του ασκούντος κριτική, δηλαδή στη θέση της Αντιπολίτευσης. Αν πραγματικά το ΠΑ.ΣΟ.Κ. θέλει να αλλάξει σε σχέση με τις κυβερνητικές του αποτυχίες αναγνωρίζοντας τα λάθη και τις παραλείψεις των προηγούμενων ετών και των προηγούμενων διακυβερνήσεων, θα πρέπει τότε να εκφράσει ουσιαστικές προγραμματικές θέσεις. Αν η προγραμματική θέση είναι η καθιέρωση των κυρίων και δευτερευουσών γραμμών, τότε θα πρέπει να στηρίζει την εφαρμογή αυτής της πολιτικής σε όλες τις εκφάνσεις της και όχι κατ’ αποκοπή, δηλαδή,  όταν κάνουμε κριτική στον Υπουργό Εμπορικής Ναυτιλίας να συζητάμε για τις κύριες και τις δευτερεύουσες γραμμές και όταν πάμε στην εκλογική μας βάση να συζητάμε γιατί δεν υπάρχει καθημερινή σύνδεση του Πειραιά με όλα τα νησιά αδιαλείπτως. 
      Κυρίες και κύριοι συνάδελφοι, κλείνοντας, λέω ότι ο νόμος Παπουτσή ήταν ένας νόμος που δεν οδήγησε στην ανάπτυξη της ακτοπλοΐας και αυτό φαίνεται από τον τρόπο με τον οποίο αντιμετωπίστηκαν τα ζητήματα της επάρκειας των πλοίων στην ελληνική ακτοπλοΐα, διότι από την εφαρμογή του, από το 2001, δεν παραγγέλθηκε και δεν δρομολογήθηκε σχεδόν κανένα –γιατί δρομολογήθηκε μόνο ένα- καινούργιο πλοίο στην ελληνική ακτοπλοΐα. Ένα πλοίο για να κτιστεί, θέλει ένα ή δύο χρόνια μέχρι να ολοκληρωθούν οι διαπραγματεύσεις, να τεθούν τα σχέδια στο τραπέζι και να γίνουν οι συμφωνίες. Αυτό σημαίνει ότι και σήμερα, με τις αλλαγές που κάνει η Κυβέρνηση, τα πλοία που προσδοκούμε να έλθουν, θα έλθουν στο χρόνο μετά τις επόμενες εκλογές.
      Θα δούμε αποτελέσματα αυτής της πολιτικής στο μέλλον. Αυτό, όμως, που μπορούμε να κρίνουμε, είναι ότι η νομοθετική παρέμβαση που έγινε στο παρελθόν –και αυτός είναι ο νόμος Παπουτσή- δεν οδήγησε σε επάρκεια πλοίων. Και αν σήμερα αντιμετωπίζουμε προβλήματα στα νησιά, είναι ακριβώς γιατί δεν υπάρχουν αρκετά πλοία ικανά να εξυπηρετήσουν τις ιδιαίτερα αυξημένες επιβατικές ανάγκες του Ιουλίου και του Αυγούστου. 
      Δεν μπορούμε να εξυπηρετήσουμε με αυτόν τον αριθμό των πλοίων, χωρίς να κάνουμε παρεμβάσεις, χωρίς να ανοίξουμε το νόμο Παπουτσή στον ανταγωνισμό, χωρίς να προχωρήσουμε στην απελευθέρωση, χωρίς να συμμορφωθούμε με τη Συνθήκη της Στοκχόλμης. Δεν μπορούμε με αυτόν τον αριθμό των πλοίων να εξυπηρετήσουμε τις ανάγκες.
      Αυτό, όμως, που μπορούμε να κάνουμε, είναι να δούμε αποτελέσματα απ’ αυτήν την πολιτική, μέσα απ’ αυτήν την αναδιάρθρωση που γίνεται στην ακτοπλοΐα το τελευταίο διάστημα, να δούμε καινούργια πλοία να έρχονται. Και αυτό νομίζω ότι θα είναι η μεγαλύτερη επιτυχία μιας ακτοπλοϊκής πολιτικής, που κοιτάζει το μέλλον και δεν κολλάει στο παρελθόν. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Βαρβιτσιώτη.
      Το λόγο έχει η κ. Παντελάκη, Κοινοβουλευτική Εκπρόσωπος του Κ.Κ.Ε..
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Δεν ξέρω αν θα συμφωνήσετε, κύριε εκπρόσωπε της Κυβέρνησης, κύριε Βαρβιτσιώτη, με τη ρήση του λαού μας: «Από τη χαρά σας θλίβεσθε». Θέλω να το ταιριάξω εδώ με το ότι σας προβληματίζει η κριτική που γίνεται από την Αντιπολίτευση, μέσα απ’ αυτήν την επερώτηση σήμερα, για το πολύ κρίσιμο και σοβαρό ζήτημα  των ακτοπλοϊκών συγκοινωνιών, που βασανίζει τους ναυτεργάτες, το επιβατικό κοινό και τους νησιώτες. Γιατί αυτή η κριτική πραγματικά θα έπρεπε να σας ευχαριστεί. Ίσα-ίσα, είναι κριτική για το πώς θα μπορούσατε να τα είχατε καταφέρει καλύτερα. Δεν είναι αντιπολίτευση στην πολιτική σας. Άρα, δεν σας δυσκολεύει.
      Μάλιστα, ουσιαστικά το αποτέλεσμα που βγαίνει από τη συζήτηση σήμερα  από το σύνολο των Βουλευτών του ΠΑ.ΣΟ.Κ. και έτσι όπως το εξέφρασε ο Κοινοβουλευτικός του Εκπρόσωπος, είναι: «Εφαρμόστε το πρόγραμμά σας και εμείς θα σας στηρίξουμε.». Μόνο που δεν σας είπαν να έχετε και κοινό Υπουργικό Συμβούλιο, για να εφαρμόσετε το πρόγραμμα. Το λέω εντελώς σοβαρά. Δηλαδή, αυτό που ζητά αυτήν τη στιγμή ως Αντιπολίτευση το ΠΑ.ΣΟ.Κ., είναι να έλθει στην Κυβέρνηση –αυτό ζητά από τον ελληνικό λαό;- για να εφαρμόσει το πρόγραμμα της Νέας Δημοκρατίας;
      Αυτό ας το σκεφθεί και ο κόσμος, ας βγάλει συμπεράσματα. Εκτός από την ευρωπαϊκή πρώτη που είχαμε, να κυβερνήσουν στη Γερμανία τα δύο αντίστοιχα κόμματα, επειδή είχαν χαμηλά ποσοστά, μήπως μπορούμε και εδώ να έχουμε Κυβέρνηση της Νέας Δημοκρατίας και κοινό Υπουργικό Συμβούλιο; Δεν χαριτολογώ καθόλου, γιατί είναι εξαιρετικά σοβαρό το θέμα όσον αφορά τα ζητήματα που συζητάμε αυτήν τη στιγμή. 
      Πείτε το καθαρά, ότι «Συμφωνούμε απολύτως και το θέμα είναι ότι θέλουμε να έλθουμε εμείς και να συνεχίσουμε αυτά που κάνουν οι άλλοι». Γιατί όταν συζητάμε αυτά τα πράγματα, δεχόμαστε την κριτική ότι είμαστε δογματικοί και παρωχημένοι, ότι ταυτίζουμε τα δύο κόμματα. Το θέμα δεν είναι τα δύο κόμματα, ΠΑ.ΣΟ.Κ. και Νέα Δημοκρατία. Το θέμα είναι ότι εδώ έχουμε μια συγκεκριμένη πολιτική κατάσταση, η οποία επιδεινώνει τα πράγματα –που είναι η απελευθέρωση- και επειδή τα έχουμε κουβεντιάσει και άλλες φορές, δεν θα υπεισέλθω περισσότερο.
      Θέλω στο «διά ταύτα» να βάλω συγκεκριμένα ζητήματα και από τη δική μας πλευρά. Όσον αφορά τις διαπιστώσεις, συμφωνούμε μ’ αυτά τα προβλήματα που μπαίνουν και από την επερώτηση των Βουλευτών του ΠΑ.ΣΟ.Κ.. Έχει επιδεινωθεί η κατάσταση, βεβαίως τα δρομολόγια, με τις τιμές των εισιτηρίων, με όλα αυτά τα προβλήματα, αλλά αυτό είναι συνέπεια της απελευθέρωσης. Είναι χειρότερη η κατάσταση σήμερα με τη Νέα Δημοκρατία απ’ ό,τι ήταν με την προηγούμενη κυβέρνηση και θα είναι χειρότερη αύριο, θα είναι χειρότερη τα επόμενα χρόνια.
      Για παράδειγμα, μπαίνει ένα ζήτημα, ότι υπονομεύεται ο ν. 2932/2001, ο οποίος δεν είναι ένας νόμος που ήλθε από τον ουρανό ούτε ήταν μια αυτοτελής πρόταση της προηγούμενης κυβέρνησης, αλλά ήταν ένας νόμος ο οποίος καθορίστηκε από το ν. 3577/1992, που ήταν η απελευθέρωση της ακτοπλοΐας, για την οποία υπάρχει συμφωνία ανάμεσα στα δύο κόμματα. Στη βάση αυτή έγινε ο ν.2932, ο οποίος δεν εφαρμόστηκε -και αυτός ο νόμος- μ’ αυτούς τους περιορισμούς και με κάποια ζητήματα που είχε θέσει, ιδιαίτερα μετά το ναυάγιο, το προμελετημένο έγκλημα που έγινε με το «ΣΑΜΙΝΑ».
      Δεν εφαρμόστηκαν αυτά τα πράγματα σε καμία περίπτωση. Ούτε το δεκάμηνο εφαρμόστηκε. Υπάρχουν συγκεκριμένα ζητήματα, τι γίνεται με τα καράβια, με ολόκληρη την πενταετία στην πορεία, με τους ελέγχους των πλοίων κ.λπ.. Δεν εφαρμόστηκαν και αυτά που είπε η προηγούμενη κυβέρνηση. 
      Όμως τώρα, άραγε, πρόκειται για υπονόμευση; Δεν πρόκειται για υπονόμευση. Πρόκειται για κάτι άλλο. Πρόκειται για εξέλιξη αυτού του νόμου προς το χειρότερο βέβαια, αλλά όχι για όλους, προς το χειρότερο για τους ναυτεργάτες, τους νησιώτες, το επιβατικό κοινό και προς το καλύτερο για τους ακτοπλόους, για τους εφοπλιστές, οι οποίοι ζητούν πλήρη απελευθέρωση της ακτοπλοΐας. Εδώ είναι το ζήτημα. 
      Αυτό είναι, πρόκειται περί ανάπτυξης και δεν μπορείτε, κυρίες και κύριοι Βουλευτές του ΠΑ.ΣΟ.Κ., να κάνετε αντιπολίτευση σαν να είσαστε δεκατέσσερα χρόνια πριν. Είμαστε στο 2006, τι να κάνουμε; Εξελίσσεται, λοιπόν, αυτός ο νόμος, γιατί ακριβώς προωθεί τα ζητήματα της απελευθέρωσης, όπου συμφωνείτε και οι δυο, δηλαδή, και στο να υπάρχει ανταγωνιστική ναυτιλία και στο να υπάρχει η ασυδοσία αυτής της απελευθέρωσης.
      Τώρα, το πώς θα γίνει αυτό, είναι άλλο θέμα. 
      Εδώ υπάρχει ένα ζήτημα με το όριο ηλικίας των πλοίων. Πράγματι έχει απόλυτα την πρώτη ευθύνη η Κυβέρνηση της Νέας Δημοκρατίας, το Υπουργείο Εμπορικής Ναυτιλίας και ο Υπουργός, που προχώρησαν με το προεδρικό διάταγμα στην κατάργηση του ορίου ηλικίας. Δηλαδή, στην κατάργηση της τριακονταετίας, ήταν τριάντα πέντε χρόνια και έγινε τριάντα. 
      Δεν κατάλαβα, οι κύριοι συνάδελφοι του ΠΑ.ΣΟ.Κ. τι λένε;  Να υπάρχουν τα τριάντα χρόνια ή να μην υπάρχουν; Γιατί εγώ κατάλαβα –φαντάζομαι όταν συζητάμε, θα πρέπει να παίρνουμε υπ’ όψη και τα γραπτά σας κείμενα και βεβαίως την προφορική συζήτηση εδώ- ότι αυτό που νοιάζει περισσότερο, είναι ότι η κατάργηση του ορίου ηλικίας, της τριακονταετίας, γίνεται γιατί η Κυβέρνηση εξυπηρετεί μόνο τα συμφέροντα ορισμένων ακτοπλόων. Γι’ αυτό, δηλαδή, διαφωνείτε; Εάν διαφωνείτε γι’ αυτό, πείτε το μας. Εμείς διαφωνούμε ριζικά και ουσιαστικά με το ζήτημα αυτό και πρέπει να το πάρετε πίσω.
      Όμως, εδώ υπάρχει το εξής θέμα. Υπάρχει ένα πρόσχημα και ένας εμπαιγμός στην όλη ιστορία από την Κυβέρνηση και από τον ίδιο τον Υπουργό προσωπικά. Το πρόσχημα με την κατάργηση αυτή που έκανε, ποιο είναι; Είπε ότι το κάνει για να αναβαθμίσει τους κανόνες ασφάλειας των πλοίων και για να διαμορφώσει ενιαίους κανόνες ανταγωνισμού στα πλαίσια της Ένωσης. 
      Επιτέλους, ας μιλήσουμε καθαρά –γιατί είναι ντροπή- αλλά με επιχειρήματα. Μη μου πείτε πάλι, κύριε Υπουργέ, ότι κάνω μαρξιστική ανάλυση και ότι θα το πετάξετε στον κάλαθο των αχρήστων, όπως το κάνατε με τα επιδόματα ανεργίας των ναυτικών που σας είπα, για τα 235 ευρώ που παίρνουν οι άγαμοι και για τα ούτε ακριβώς 300 ευρώ που παίρνουν οι έγγαμοι. Τότε μου απαντήσατε «Δεν συμφωνώ με την μαρξιστική σου ανάλυση», επειδή εγώ σας πρότεινα 1050 ευρώ για επίδομα ανεργίας. Δώστε εσείς παραπάνω και  αφαιρέστε το δεσμευτικό εξάμηνο, το οποίο είναι αποκλειστικό όριο ανεργίας με βάση το νόμο και καθιερώστε επιδόματα ανεργίας για όλους τους ανέργους ναυτικούς και για όσο καιρό είναι άνεργοι.
      Αλλά, ας μιλήσουμε επί της ουσίας. Γιατί έγινε αυτό το πράγμα, το οποίο έγινε σε συνεννόηση με τους εφοπλιστές; Το ήξεραν οι ακτοπλόοι ότι θα το κάνετε αυτό. Είχατε συνεννοηθεί μαζί τους. Πώς το βγάζουμε αυτό το συμπέρασμα; Γιατί πέστε μου, υπάρχει εφοπλιστής ή ναυτιλιακή εταιρεία που μπορεί να αγοράσει πλοία τα οποία, σύμφωνα με την ισχύουσα νομοθεσία, σε ένα-ενάμιση χρόνο θα αποσυρθούν και θα πάνε στα διαλυτήρια των ναυπηγείων; Θέλω να μου απαντήσετε. Ποιος ακτοπλόος είναι τρελός να πάει να αγοράσει ένα πλοίο, που θα διαλυθεί σε ενάμιση χρόνο;  Άρα, ξέρει πολύ καλά ότι αυτό δεν θα ισχύσει και ότι θα μπορεί να το έχει.  
      Δεύτερον, ως προς το ζήτημα με το θεμιτό και αθέμιτο ανταγωνισμό που είχατε θέσει, θέλω να πω ότι εδώ δεν υπάρχει θεμιτός και αθέμιτος ανταγωνισμός. Το μεγάλο ψάρι τρώει το μικρότερο. Το θέμα είναι με τα υπερήλικα πλοία που βρίσκονται εκτός Ελλάδος, στην Ευρωπαϊκή Ένωση, με ξένη σημαία και θέλετε να λύσετε το πρόβλημα του ακτοπλοϊκού στόλου μ’ αυτά τα πλοία. Είναι σαφές αυτό. Έτσι πάτε να λύσετε το θέμα. 
      Ποιος σας εγκάλεσε; Μήπως σας εγκάλεσε η Ευρωπαϊκή Ένωση; Γιατί αλήθεια, αναφέρετε συνέχεια την Ντε Παλάθιο; Δηλαδή, αυτή τη στιγμή απευθύνεστε σε κόσμο που δεν καταλαβαίνει; Τι σχέση έχει αυτό με την αιτιολογημένη γνώμη της Ευρωπαϊκής Ένωσης; 
      Νέτα, σκέτα να το ξεκαθαρίσουμε. Η Ευρωπαϊκή Ένωση δεν σας έχει πει να φέρετε ρύθμιση για το όριο των πλοίων. Αυτό θα σας το αποδείξω για άλλη μία φορά. Σας το είχα πει και τον Ιούνιο, που σας είχα φέρει ένα κείμενο σχετικά με την  ερώτηση που είχαμε θέσει στο Ευρωπαϊκό Κοινοβούλιο για το όριο ηλικίας των πλοίων. Τότε, σας είχα πει ότι «Δεν σας εγκαλεί και πάρτε τα χαρτιά να το δείτε». 
      Ξαναέθεσε στις 12 Σεπτεμβρίου η Ευρωκοινοβουλευτική μας Ομάδα, ο Ευρωβουλευτής μας, ο Γιώργος Τούσσας –αυτά θα τα καταθέσω τώρα στα Πρακτικά- το θέμα ότι στην Ελλάδα προχωρήσατε σ’ αυτό με προεδρικό διάταγμα και ρωτούσε ποια είναι η θέση της Επιτροπής σχετικά με την αύξηση των ορίων ηλικίας πάνω από τριάντα έτη.
      Η απάντηση, λοιπόν, που δίνεται είναι ακριβώς αυτή που θα σας πω. Θα μου επιτρέψετε, κύριε Πρόεδρε –βλέπω ότι δεν έχει τελειώσει ο χρόνος μου-  να το διαβάσω και να μην το καταθέσω απλά στα Πρακτικά. 
      Η απάντηση, λοιπόν, είναι η εξής:  «Η Επιτροπή υπενθυμίζει ό,τι όπως δήλωσε και στην απάντηση στην προηγούμενη ερώτηση στην οποία αναφέρεται ο αξιότιμος κύριος Βουλευτής, δεν απηύθυνε στην Ελλάδα αιτιολογημένη γνώμη με αιχμές όσον αφορά το όριο ηλικίας που  καθορίζεται από την ελληνική νομοθεσία για την απόσυρση των παλαιών πλοίων». Αυτή η απάντηση είναι πρόσφατη. Έχει ημερομηνία 26.9.2006. 
      Και συνεχίζει: «Η Οδηγία 98/18/ΕΚ της 17ης Μαρτίου 1998 που καθορίζει κανόνες και προδιαγραφές για τα επιβατικά πλοία, όπως τροποποιήθηκε από την οδηγία 2006/24/EK της 14ης Απριλίου 2003 δεν επιβάλλει όριο ηλικίας με αυτόματο τρόπο για τα επιβατικά πλοία. Προβλέπει μόνο την απόσυρση από την ενεργό υπηρεσία για τα επιβατικά πορθμεία οριζόντιας φόρτωσης των δύο ανωτέρω κατηγοριών (Α και Β), η καρίνα των οποίων τοποθετήθηκε προ της 1ης  Οκτωβρίου 2004 και τα οποία από 1ης Οκτωβρίου 2010 θα έφθαναν στην ηλικία των τριάντα ετών χωρίς να ανταποκρίνονται στις απαιτήσεις ευστάθειας που ορίζονται από την οδηγία 2003/25/EK της 14ης Απριλίου 2003 για τη βελτίωση των όρων ασφάλειας των επιβατών και των πληρωμάτων βελτιώνοντας την ικανότητα επιβίωσης των επιβατικών πορθμείων οριζόντιας φόρτωσης σε περίπτωση αβαρίας».
      Και καταλήγει αναφέροντας τα εξής: «Το κάθε κράτος-μέλος έχει εν τούτοις τη δυνατότητα να λαμβάνει συμπληρωματικά μέτρα, εάν εκτιμά ότι οι όροι ασφάλειας που εφαρμόζονται βάσει της οδηγίας 98/18/ΕΚ πρέπει να ενισχυθούν σε ορισμένες καταστάσεις που απορρέουν από ιδιαίτερες τοπικές συνθήκες. Πάντως το κάθε κράτος-μέλος μπορεί να εκτιμήσει εάν επιθυμεί ή όχι να κάνει χρήση της δυνατότητας αυτής». 
      Επιτέλους, θα συνεννοηθούμε, κύριε Υπουργέ, σ’ αυτήν την Αίθουσα για τη Συνθήκη της Στοκχόλμης, για την ευστάθεια των πλοίων και για το όριο ηλικίας; Αυτό το λέω για να μην κοροϊδευόμαστε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία συνάδελφε, μου επιτρέπετε; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα ολοκληρώσει τώρα η κυρία συνάδελφος. 
      ΕΛΠΙΔΑ ΠΑΝΤΕΛΑΚΗ: Ολοκληρώνω, γιατί και με την ανοχή του Προέδρου διάβασα αυτό το κείμενο, διότι νομίζω ότι είναι κρίσιμο το ότι δεν σας εγκάλεσε κανείς από την Ευρωπαϊκή Ένωση να πάρετε αυτήν την απόφαση. Απλώς, θέλετε να λύσετε μ’ αυτόν τον τρόπο το πρόβλημα του ακτοπλοϊκού στόλου. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ πολύ, κύριε Πρόεδρε. Ζητώ την κατανόησή σας, ολοκληρώνω.
      Και διαφορετικά να ήταν τα πράγματα, θα λέγαμε «Ναι, να πάει η Ελλάδα, να πάει η Κυβέρνηση στο Ευρωπαϊκό Δικαστήριο γι’ αυτό το ζήτημα». Αν θέλετε, έπρεπε και η προηγούμενη κυβέρνηση να θέσει ζήτημα βέτο για μία χώρα η οποία έχει ένα τέτοιο νησιωτικό σύμπλεγμα στην Ευρώπη. Έπρεπε να πει: «όσαμε εδώ και μη παρέκει» σε ορισμένα ζητήματα. 
      Στα πλαίσια της πολιτικής σας και στα πλαίσια της αγοράς, δεν μπορεί να λειτουργεί η απελευθέρωση και η ασυδοσία σε όλα. Και όχι μόνο, αλλά εσείς πήρατε αυτήν τη συγκεκριμένη απόφαση σε συγχορδία και σε συμπαιγνία μαζί με τους εφοπλιστές. Είναι καθαρό αυτό, το πώς δηλαδή θέλετε να λύσετε το πρόβλημα του ακτοπλοϊκού στόλου. 
      Βεβαίως, ο κόσμος πρέπει να βγάλει συμπεράσματα. Εμείς σας καλούμε να το αποσύρετε αυτό. 
      (Στο σημείο αυτό η Βουλευτής κ. Ελπίδα Παντελάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη. 
      Κύριε Υπουργέ, θα θέλατε τώρα να κάνετε την παρέμβασή σας; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Λίγο σύντομα, σας παρακαλώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επειδή αυτό είναι ένα πολύ κρίσιμο θέμα και επειδή δεν μου αρέσει να αφήνω θέματα σε εκκρεμότητα, θα ήθελα να πω το εξής: Άκουσα με πολλή προσοχή την κ. Παντελάκη και πιο πολύ κάνω αυτήν την παρέμβαση για να γίνει ο διάλογος και σε επίπεδο συγκεκριμένων επιχειρημάτων και για να δούμε τι πρεσβεύει ο καθένας μας, κάτι που δεν αφορά μόνο το Κοινοβούλιο, αλλά ακόμα και την Ευρωπαϊκή Ένωση. 
      Προηγουμένως, κυρία Παντελάκη, διαβάσατε κάποιο κείμενο και επειδή εκ του ασφαλούς, ενδεχομένως, κάποιοι γραφειοκράτες από τις Βρυξέλλες δίνουν αυτή την απάντηση, θα σας διαβάσω εγώ το κείμενο που μας απειλεί για παραπομπή στο Ευρωπαϊκό Δικαστήριο. 
      Έχει ημερομηνία 3 Φεβρουαρίου του 2004. 
      ΕΛΠΙΔΑ ΠΑΝΤΕΛΑΚΗ: Την ακούσατε την ερώτηση, κύριε Υπουργέ; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το γράμμα ξεκινά «Κύριε Υπουργέ…» και απευθύνεται στην αυτού εξοχότητα, τον Υπουργό κ. Γεώργιο Παπανδρέου, Βασιλίσσης Σοφίας 5 κ.λπ.. 
      Τι λέει, λοιπόν, στη σελίδα 3 η κ. Ντε Παλάθιο, στο σημείο 4, στις 3 Φεβρουαρίου του 2004; Λέει: «Περαιτέρω, μεταξύ των όρων προς τους οποίους απαιτείται συμμόρφωση, είναι αυτός του άρθρου 3, παράγραφος 2, στοιχείο γ΄, που ορίζει τα σχετικά με την ηλικία των πλοίων που χρησιμοποιούνται για την παροχή των υπηρεσιών αυτών». 
      Και παρακάτω κλείνει ως εξής: «Η Επιτροπή καλεί την Κυβέρνησή σας, σύμφωνα με το άρθρο 226...» -είναι εδώ πολλοί οι οποίοι γνωρίζουν πολύ καλά τα θέματα της Ευρωπαϊκής Ένωσης και της Συνθήκης της Ρώμης για την ίδρυση των Ευρωπαϊκών Κοινοτήτων- «...να υποβάλει τις παρατηρήσεις της επί των ανωτέρω εντός δύο μηνών». 
      Συνεχίζει λέγοντας: «...αφού εξετάσει η Επιτροπή, δύναται να εκδώσει την ειλημμένη γνώμη την οποία εξέδωσε, όπως προβλέπεται από το ίδιο άρθρο». 
      Εντάξει, καλό είναι κάποιοι γραφειοκράτες στις Βρυξέλλες να δίνουν κάποιες απαντήσεις εκ του ασφαλούς, όταν λύθηκε το θέμα...
      ΕΛΠΙΔΑ ΠΑΝΤΕΛΑΚΗ: Όχι, επιτρέψτε μου, κύριε Υπουργέ. Αυτό είναι λαϊκισμός. Εσείς τα έχετε με τον κ. Γεώργιο Παπανδρέου, αλλά εγώ δεν θα παίξω στο δικό σας το παιχνίδι. Εσείς μιλάτε για έγγραφο του 2004, εγώ σας έδωσα έγγραφο του 2006. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω να σας πω ότι κανένα δεν τιμά να πηγαίνει η χώρα του στο Ευρωπαϊκό Δικαστήριο και να καταδικάζεται, όπως καταδικαστήκαμε για τον Κουρουπητό και πληρώνουμε 20.000 ευρώ ημερησίως, διότι αν καταδικαστείς στο Ευρωπαϊκό Δικαστήριο και το κόστος είναι πολύ μεγάλο, τότε έρχεσαι εκ των υστέρων να καλύψεις θέματα μέσα από μια νομοθετική πρωτοβουλία. 
      Εμείς αυτό που κάνουμε, είναι να κοιτάζουμε και το ελληνικό Κοινοβούλιο και την Ευρωπαϊκή Επιτροπή στα μάτια. Όπου υπάρχει δίκαιο, προχωρούμε. Όπου δεν υπάρχει δίκαιο και συμβατότητα, όπως είναι η ελληνομάθεια και τα ελληνικά πληρώματα στα πλοία της ακτοπλοΐας, σταματούμε. 
      ΕΛΠΙΔΑ ΠΑΝΤΕΛΑΚΗ: Απαντήστε, κύριε Υπουργέ. Η Συνθήκη της Στοκχόλμης έχει σχέση, ταυτίζεται με το ζήτημα του ορίου ηλικίας; Θα το κάνω επίκαιρη ερώτηση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Σας παρακαλώ, κυρία Παντελάκη.
      Ορίστε, κύριε Δραγασάκη, έχετε το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, συνεχίζοντας από εκεί που έμεινε ο Υπουργός, θα έλεγα το εξής: Κύριε Υπουργέ, αυτό που διάβασε η κ. Παντελάκη είναι απάντηση του Ευρωκοινοβουλίου. Αυτό που διαβάσατε εσείς, είναι απάντηση γραφειοκρατών. Η Επιτροπή είναι η γραφειοκρατία. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ποιος παίρνει τις αποφάσεις, κύριε Δραγασάκη, εσείς που ξέρετε από αυτά; 
      ΙΩΑΝΝΗΣ ΔΡΑΓΑΣΑΚΗΣ: Εν πάση περιπτώσει, μου κάνει εντύπωση ότι σ’ ένα θέμα που έχουμε από την Ευρωπαϊκή Ένωση δύο απόψεις, εσείς κρατάτε την κακή για την Ελλάδα άποψη. 
      ΘΕΟΔΩΡΟΣ ΠΑΓΚΑΛΟΣ: Αλλά καλή για τους εφοπλιστές, όμως. 
      ΙΩΑΝΝΗΣ ΔΡΑΓΑΣΑΚΗΣ: Ναι. Δηλαδή αντί να αξιοποιήσετε αυτήν την απάντηση …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Δραγασάκη, μας έχουν παραπέμψει ένα στάδιο πριν το Ευρωπαϊκό Δικαστήριο.
      ΙΩΑΝΝΗΣ ΔΡΑΓΑΣΑΚΗΣ: Μισό λεπτό, κύριε Υπουργέ, να ολοκληρώσω.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ σας διαβάζω την απάντηση του 2004, για την αιτιολογημένη γνώμη. Μας παραπέμπει στο άρθρο 226. Τα ξέρετε πολύ καλά τα θέματα της Ευρωπαϊκής Ένωσης εσείς, όπως τα ξέρει και η κ. Διαμαντοπούλου και ο κ. Πάγκαλος. Τα έχω σπουδάσει και εγώ αυτά. 
      ΙΩΑΝΝΗΣ ΔΡΑΓΑΣΑΚΗΣ: Θα αναφερθώ και αργότερα στο θέμα της Ευρωπαϊκής Ένωσης. Επισημαίνω, όμως, αυτό το γεγονός. Ακούσαμε μία απάντηση του Ευρωκοινοβουλίου σε ερώτηση Ευρωβουλευτή, με ημερομηνία Σεπτέμβριος του 2006 και εσείς έχετε μείνει σε μία απάντηση…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχει λυθεί το θέμα, είναι η απάντηση, κύριε Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Η συζήτηση, κύριε Πρόεδρε, έχει γενικευτεί, όπως γίνεται συνήθως. Δεν είναι κακό αυτό, αλλά δεν πρέπει να προσπερνάμε και κάποια συγκεκριμένα και επίκαιρα γεγονότα.
      Εγώ, λοιπόν, θα ήθελα να αρχίσω με το πραγματικό γεγονός ότι ο διαγωνισμός που κάνατε, κύριε Υπουργέ, πρόσφατα για να ζητήσετε προσφορές για τη νέα σαιζόν, από ό,τι διαβάσαμε, απέβη άγονος. Δεν εμφανίστηκε, δηλαδή, κάποιος εφοπλιστής που να κάνει κάποια προσφορά, είτε για τα δώδεκα έτη είτε για κάποια άλλη περίοδο και αντίθετα, διαβάζουμε –και το αντιλαμβανόμαστε όλοι- ότι εδώ υπάρχει  το σενάριο του εκβιασμού, διότι είστε εξαρτημένοι και είμαστε εξαρτημένοι από το τι θα πουν οι ακτοπλόοι.
      Και το ερώτημα που θα περίμενα να απαντηθεί είναι: Τι γίνεται; Δηλαδή ποιο είναι το επόμενο βήμα; Νέος διαγωνισμός; Πότε; Σε τέσσερις μήνες; Θα υπάρξει ανταπόκριση και εκεί ή θα έχουμε τη λογική τού να φτάσει ο χρόνος στα άκρα, να αρχίζει η νέα σαιζόν, να μην υπάρχει καμία λύση, οπότε γονατιστός θα δώσετε στους ακτοπλόους ό,τι θα ζητήσουν; Αυτό είναι το άμεσο θέμα, το συγκεκριμένο που έχουμε. Όλα τα άλλα τα έχουμε συζητήσει, θα τα ξανασυζητήσουμε κ.λπ.. Σας έχουμε υποβάλει και γραπτή ερώτηση γι’ αυτό το θέμα, αλλά το αναφέρω και σήμερα, γιατί περίμενα κάποια απάντηση. 
      Τώρα έρχομαι στο γενικότερο θέμα. Κύριε Υπουργέ, άκουσα με ενδιαφέρον τα στοιχεία σας και δεν έχω λόγους να τα αμφισβητήσω. Είκοσι τρεις χιλιάδες δρομολόγια, επτά εκατομμύρια επιβάτες. Αυτά ακριβώς τα στοιχεία δείχνουν το μέγεθος, την τεράστια σημασία που έχει η ακτοπλοΐα στην Ελλάδα. Και  ακριβώς γι αυτό και ο ρόλος της Ελλάδας στη χάραξη της πολιτικής -όχι μόνο τη δική μας, αλλά και την ευρωπαϊκή- θα περίμενε κανείς να είναι ηγετικός. Η Αυστρία θα έχει άποψη για την ακτοπλοΐα που δεν έχει θάλασσα; Η Ουγγαρία; Η Τσεχοσλοβακία; Η Ελλάδα είναι αυτή που έχει τα πολλά νησιά. Επομένως αυτό είναι ένα γενικότερο θέμα, αφορά το παρελθόν για να μου απαντήσετε, αφορά όμως και το παρόν και το μέλλον. Εδώ μιλάμε για την Ευρωπαϊκή Ένωση σαν να είμαστε ο τελευταίος τροχός της αμάξης. Και μπορεί να είμαστε ο τελευταίος τροχός σε μια σειρά από άλλα θέματα, αλλά στο θέμα της ναυτιλίας και της ακτοπλοΐας υποτίθεται ότι η Ελλάδα έχει το μεγαλύτερο στόλο σε όλη την Ευρωπαϊκή Ένωση. Δεν θα έχουμε, λοιπόν, άποψη στη διαμόρφωση της πολιτικής και μάλιστα σε κρίσιμα θέματα και μάλιστα σε θέματα που συνδέονται με την ασφάλεια της ακτοπλοΐας;
      Η δεύτερη επισήμανση που ήθελα να κάνω είναι ότι πίσω απ’ αυτούς τους αριθμούς, πραγματικά προβάλλει ένας τεράστιος όγκος δουλειάς. Και πρέπει να τιμήσουμε τους ανθρώπους του μόχθου που βρίσκονται πίσω από εκεί, είτε αυτοί είναι στελέχη του Υπουργείου είτε είναι ναυτικοί και ναυτεργάτες είτε είναι λιμενικοί. Όλο τον κόσμο πρέπει να τιμήσουμε.
      Το πρόβλημα, όμως, κύριε Υπουργέ –που δεν αναγνωρίσατε και θα έπρεπε- είναι ότι αυτή η τεράστια κίνηση διέπεται από ανισότητες. Έχουμε ακτοπλοΐα δύο ταχυτήτων ή μάλλον πολλών ταχυτήτων. Και αν σας άκουγε κάποιος από την Κάρπαθο, ξέρετε τι θα έλεγε; «Νάτος. Πάλι μας ξέχασε ο Υπουργός εμάς εδώ στην Κάρπαθο». Διότι βεβαίως η Μύκονος, η Τήνος, έχουν πολλή κίνηση. Έχω διαβάσει και υψηλότερα νούμερα  τον Αύγουστο, για ογδόντα πέντε δρομολόγια την εβδομάδα.
      Το πρόβλημα, λοιπόν, είναι να δούμε αυτήν την τεράστια ποικιλομορφία που έχουμε. Διότι αν είχαμε ένα δυο νησιά, ενδεχομένως και οι απόψεις μας να ήταν διαφορετικές. Αλλά το γεγονός ότι έχουμε εκατόν σαράντα νομίζω κατοικήσιμα νησιά, το γεγονός ότι έχουμε νησιά με μεγάλη κίνηση και νησιά με μικρή και ασυνεχή κίνηση, το γεγονός ότι έχουμε νησιά κοντά στον Πειραιά, μακριά από τον Πειραιά, μας οδηγεί στο να απαντήσουμε στο ερώτημα, αν μπορεί να ικανοποιηθεί όλη αυτή η ποικιλομορφία  από ένα μοντέλο, το οποίο βασίζεται στην ελεύθερη αγορά, στον ανταγωνισμό κ.λπ.. 
      Η δική μας εκτίμηση είναι ότι αυτό το μοντέλο -ονομάζεται καμιά φορά ανταγωνιστική ακτοπλοΐα, στην πραγματικότητα είναι κερδοσκοπική ακτοπλοΐα- της κερδοσκοπικής ακτοπλοΐας, δεν μπορεί να δώσει απάντηση στο ιδιαίτερο πρόβλημα που έχουμε στη χώρα μας. Νησιά όπως η Μύκονος, η Τήνος ενδεχομένως και άλλα, πάντα θα είναι ελκυστικά για έναν εφοπλιστή. Διότι έχουν μεγάλη κίνηση, συνεχή κίνηση, προβλέψιμη κ.λπ.. Νησιά, όμως, απομακρυσμένα με ασυνεχή ή μικρή ζήτηση, πάντα θα έχουν προβλήματα, εάν αφήσουν την υπόθεση στα χέρια των εφοπλιστών.
      Και αυτό δεν είναι ένα ηθικό ζήτημα. Είναι οικονομικό. Δηλαδή οι αγορές είναι επιλεκτικές. Οι αγορές πάνε εκεί που υπάρχει ζήτηση και κέρδος. Δεν πάνε εκεί που δεν υπάρχει ζήτηση. Αλλά το πρόβλημα για εμάς είναι ότι θέλουμε να δημιουργήσουμε ζήτηση. Δηλαδή πηγαίνοντας συχνότερα το πλοίο στην Κάρπαθο, μια και είπα το νησί αυτό, δεν θα διευκολυνθούν μόνο οι κάτοικοι, αλλά θα αυξηθεί και η ζήτηση και η επισκεψιμότητα από τουρίστες κ.ο.κ..
      Επομένως τι προτείνουμε εμείς, με αφορμή αυτή τη γενικευμένη συζήτηση; Κύριε Υπουργέ, επειδή το πρόβλημα θα το έχουμε και στο μέλλον, εγώ θα προτείνω κάτι πολύ απλό. Να παραγγείλετε να γίνει μια μελέτη όλων  των μοντέλων που ισχύει διεθνώς. Οι χώρες που έχουν κάποια νησιά, Φινλανδία, Δανία, Αγγλία κ.λπ., τι κάνουν; 
      Εγώ έχω υπ' όψιν μου μια μελέτη που είχε γίνει στο Υπουργείο Υγείας,  επί υπουργίας κ. Σηφουνάκη, πρώην Υπουργού του ΠΑ.ΣΟ.Κ.. Από εκείνα, λοιπόν, τα στοιχεία διαπιστώνω ότι υπάρχουν –και θα είμαι συνοπτικός, κύριε Πρόεδρε- τέσσερα μοντέλα.
      Πρώτον, το κρατικό που ισχύει στη Φινλανδία. Δηλαδή υπάρχει δημόσιος φορέας, έχει πλοία και τα διαχειρίζεται ο ίδιος. Δεύτερον, το κρατικοαυτοδιοικητικό που ισχύει στη Δανία. Κρατικά πλοία, αλλά η διαχείριση γίνεται από εταιρείες της αυτοδιοίκησης. Τρίτον, το κρατικοιδιωτικό στην Αγγλία. Εκεί, στην Αγγλία της Θάτσερ και του Μπλερ σήμερα, το κράτος έχει πλοία στη διάθεσή του και τα υπενοικιάζει σε ιδιώτες και τέταρτον,  το ιδιωτικό- ιδιωτικό, το δικό μας. 
      Πώς είναι δυνατόν εμείς, η χώρα με το μεγαλύτερο πρόβλημα να έχουμε απορρίψει όλη αυτή τη διεθνή εμπειρία; Ακριβώς γι’ αυτό εμείς έχουμε προτείνει και προτείνουμε τεκμηριωμένα, ότι πυρήνας μιας νέας πολιτικής πρέπει να είναι η δημιουργία ενός δημόσιου φορέα παροχής ακτοπλοϊκών συγκοινωνιών.
      Σας επισημαίνω ότι η πρόταση αυτή έγινε, εγκρίθηκε ομόφωνα και από ειδικό συνέδριο που οργάνωσε η Κεντρική Ένωση Δήμων και Κοινοτήτων. Το περιεχόμενο το συγκεκριμένο μπορεί να συζητηθεί. Αλλά η άποψη ότι μπορούμε απλά με ανταγωνισμό, όπως ανεφέρθη και με κανόνες, όπως πρόσθεσαν ορισμένοι Βουλευτές του ΠΑ.ΣΟ.Κ., αλλά και με κάποιες κρατικές επιδοτήσεις, να λύσουμε το πρόβλημα, δεν έχει επιβεβαιωθεί και δεν βλέπουμε να επιβεβαιώνεται.
      Η ύπαρξη μιας συνολικότερης στρατηγικής, η οποία θα στηρίζεται σ’ έναν τέτοιο δημόσιο φορέα που θα συντονίζει, θα εποπτεύει, θα ελέγχει, αλλά και θα έχει εργαλεία παρέμβασης, περιλαμβανομένων και κάποιων πλοίων, τα οποία μπορεί να τα διαχειρίζεται η Αυτοδιοίκηση -ή εν πάση περιπτώσει αυτό να συζητηθεί- θα μπορούσε να δώσει μια ελπίδα στους νησιώτες, αλλά και γενικότερα να στηρίξει τους κατοίκους και τον τουρισμό που έχουμε στη χώρα μας και θέλουμε να αναπτυχθεί.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Δραγασάκη.
      Το λόγο έχει ο κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, ο κύριος Υπουργός, κατά τον προσφιλή του τρόπο έχει μπερδέψει τα υπουργικά έδρανα με τα βουλευτικά και στην ομιλία του ανέπτυξε μία επερώτηση προς την Αξιωματική Αντιπολίτευση, όταν εμείς καταθέσαμε και συζητάμε σήμερα και αναπτύσσουμε την επερώτηση που καταθέσαμε προς εσάς, κύριε Υπουργέ. Δεν μας είπατε τίποτα στα ερωτήματα που θέσαμε, καμία απάντηση και εν πάση περιπτώσει τώρα στη δευτερολογία θα προσπαθήσω να πω κάποια πράγματα μήπως και απαντήσετε στη δευτερολογία σας.
      Πρώτα απ’ όλα, για τις μεταθέσεις των λιμενικών, επειδή το λέτε και το ξαναλέτε, δεν έχει ξαναγίνει ποτέ σε ένα βράδυ να γίνουν πάνω από τρεις χιλιάδες μεταθέσεις λιμενικών και μη μου πείτε ότι όλες αυτές οι μεταθέσεις έγιναν γιατί επιβάλλοντο να γίνουν, επειδή κάποιοι ήταν πολλά χρόνια στα Ίμια, όπως είπατε, ή δεν ξέρω πού αλλού. Όλες οι πληροφορίες λένε ότι η πλειοψηφία αυτών των μεταθέσεων έγινε για λόγους καθαρά πολιτικούς, με πολιτικά κριτήρια.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πού τις βρήκατε τις τρεις χιλιάδες μεταθέσεις; Εσείς οι ίδιοι λέγατε για οκτακόσιες μεταθέσεις, από τις οποίες…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ πολύ για την ομαλή πορεία της συζήτησης, θα απαντήσετε στο τέλος.
      ΙΩΑΝΝΗΣ ΔΙΑΜΑΝΤΙΔΗΣ: Έστω οκτακόσιες, αλλά υπήρχε και συνέχεια μετά τις οκτακόσιες. Άρα, λοιπόν, αυτός και μόνο ο λόγος διαλύει αυτόματα όλο το Λιμενικό. Εγώ δεν λέω ότι δεν πρέπει να γίνουν κάποιες μεταθέσεις σε κάποιους, όπως είπατε, από την Κυλλήνη στο Κατάκολο. Καλώς το κάνατε. Γιατί όμως την ιδιαίτερη περιφέρειά σας, την Κρήτη, σε αποστάσεις πάλι οκτώ χιλιομέτρων, κάνατε διακρίσεις; Επειδή είναι περιφέρειά σας; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καταθέστε το.
      ΙΩΑΝΝΗΣ ΔΙΑΜΑΝΤΙΔΗΣ: Κάνατε στα Λινοπεράματα και το ξέρετε πολύ καλά.
      Δεύτερον, μιλήσατε για τα λιμάνια. Μα, δυόμισι χρόνια μας ταλαιπωρείτε στην κυριολεξία, κύριε Υπουργέ, μ’ αυτό το περίφημο πρωτόκολλο για τα λιμάνια και λιμάνια δεν έχουμε δει. Δεν έχει ξεκινήσει ούτε ένα έργο για να βελτιωθούν τα λιμάνια, που πράγματι χρειάζονται βελτιώσεις, που πράγματι πρέπει να γίνουν έργα εκεί και για τα πλοία, τα οποία είναι σύγχρονα, μεγάλα και χρειάζονται άλλες λιμενικές υποδομές και δεν κάνατε τίποτα. Πότε επιτέλους θα ξεκινήσετε; Με την τροπολογία που περάσατε προχθές για τις μαρίνες και δεν ξέρω τι κρύβεται πίσω απ’ αυτήν την τροπολογία; Θα το δούμε στην πορεία αυτό.
      Μιλήσατε για αυξήσεις των εισιτηρίων. Υπάρχει τρόπος. Υπάρχουν σήμερα στα εισιτήρια κρατήσεις υπέρ τρίτων, παραδείγματος χάρη, αχθοφόροι. Υπάρχει αχθοφόρος στον Πειραιά σήμερα, όπως παλαιότερα, που σηκώνει τις βαλίτσες των επιβατών; Γιατί δεν κάνετε μία αναπροσαρμογή, γιατί δεν κάνετε μία άλλη μελέτη, να δείτε τι μπορεί να απαλειφθεί από την τιμή του εισιτηρίου ούτως ώστε να μειωθούν τα εισιτήρια; Και μη μας λέτε εδώ –γιατί το έχετε ξαναπεί- ότι έχουν μειωθεί οι τιμές τους. Οι τιμές έχουν ανέβει κατακόρυφα και το ξέρουν καλύτερα και από εσάς, και από εμένα και απ’ όλους εδώ μέσα, οι νησιώτες που το καλοκαίρι δεινοπαθούσαν για να έρθουν μία φορά στην ηπειρωτική Ελλάδα και το ξέρουν και οι τουρίστες που ήθελαν να πάνε στα νησιά.
      Μας είπατε κατ’ επανάληψη για το ν.2932, τον οποίο είχατε καταψηφίσει όταν τον φέραμε στη Βουλή και εδώ τώρα τον υπερασπίζεστε. Αυτόν το νόμο τον σαλαμοποιείτε. Σας είπα στην πρωτολογία μου με ποιους νόμους και με ποιες τροπολογίες αλλάξατε αυτόν το νόμο. Δικαίωμά σας να το κάνετε, αλλά πώς είναι δυνατόν κάθε πέντε ή έξι μήνες να φέρνετε τροπολογία που να τροποποιεί την τροπολογία που εσείς φέρατε πριν πέντε μήνες; Αυτό τι δείχνει; Δεν δείχνει μία Κυβέρνηση η οποία δεν έχει ένα σχέδιο, δεν είναι έτοιμη να φέρει μία ολοκληρωμένη πρόταση που να δίνει λύσεις στα προβλήματα της ακτοπλοΐας; Πώς είναι δυνατόν; Περνάτε την εξαετή σύμβαση, μετά το κάνετε δωδεκαετή, βλέπετε ότι δεν σας βγαίνει και φέρνετε τροπολογία προχθές για παράταση τεσσάρων μηνών. Ποιος μας λέει εμάς ότι σε τέσσερις μήνες θα έχει λυθεί το πρόβλημα και δεν θα φέρετε μία άλλη τροπολογία για να ζητήσετε άλλους τέσσερις μήνες; Αυτό δείχνει ότι δεν είσθε έτοιμοι.
      Βεβαίως, όπως πολύ σωστά ακούσθηκε εδώ μέσα, το πρόγραμμα που φέρατε στον ελληνικό λαό και τον εξαπατήσατε στην κυριολεξία υφαρπάζοντας την ψήφο του, δεν το εκτελείτε, δεν το εφαρμόζετε. Άλλα λέγατε στους νησιώτες, άλλα κάνετε και λέτε ότι δεν τελείωσε η τετραετία. Δηλαδή, τι θα κάνετε; Θα το φέρετε πάλι τον τελευταίο μήνα, προ των εκλογών και θα πείτε «να, το κάναμε, εφαρμόζουμε το πρόγραμμά μας»; 
      Και τέσσερα χρόνια τι κάνετε; Πρέπει να σταματήσει αυτή η ιστορία, κύριε Πρόεδρε -και το λέω και σε σας γιατί κατ’ επανάληψη το λέει ο κύριος Υπουργός- ότι το ΠΑ.ΣΟ.Κ. διά Βουλευτών του και στελεχών του είναι υπέρ της κατάργησης του Υπουργείου Εμπορικής Ναυτιλίας. Κανένα στέλεχος του ΠΑ.ΣΟ.Κ. δεν έχει μιλήσει για κατάργηση του Υπουργείου Εμπορικής Ναυτιλίας. Κανένα. Και σας το έχουμε ξαναπεί.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Χαίρομαι που το ακούω. 
      ΙΩΑΝΝΗΣ ΔΙΑΜΑΝΤΙΔΗΣ: Και δεν πρέπει να δημιουργούνται εσφαλμένες εντυπώσεις ότι το ΠΑ.ΣΟ.Κ. είναι υπέρ της κατάργησης. Δεν πρέπει να το λέτε. Το είπατε στην προηγούμενη επερώτηση και στην προ-προηγούμενη. Και φοβάμαι ότι στην επόμενη ερώτηση που δυστυχώς –και το λέω πραγματικά με κάθε ειλικρίνεια- θα είμαστε αναγκασμένοι να φέρουμε στη Βουλή, γιατί είμαστε βέβαιοι ότι τα προβλήματα που είδε ο ελληνικός λαός φέτος, θα τα δει και του χρόνου γιατί δεν έχετε σχέδιο, θα πείτε τα ίδια  και του χρόνου. 
      Κάνατε μια αναφορά στα υδροπλάνα. Ήταν μια απόφαση που περάσατε που δίνει κάποιες λύσεις. Δεν είναι όμως, κύριε Υπουργέ, η λύση για τη ναυτιλία μας, για την ακτοπλοΐα μας. Και το ξέρετε πολύ καλά. Δεν μπορούν τα υδροπλάνα να καλύψουν όλα τα νησιά του Αιγαίου. Το να πηγαίνουν από τους Παξούς στην Κέρκυρα ή στη Λίμνη Ιωαννίνων δεν είναι λύση. Ο τουρισμός δεν είναι εκεί. Τα εκατομμύρια των ξένων τουριστών που έρχονται στην Ελλάδα έρχονται για τα νησιά των Κυκλάδων και της Δωδεκανήσου κατά βάση. Άρα, λοιπόν, δεν είναι λύση.
      Κάνατε μια αναφορά στους γιατρούς. Εδώ πρέπει να ξεμπερδεύει αυτή η ιστορία, κύριε Υπουργέ. Καταθέσαμε και σχετική ερώτηση. Περάσατε μια υπουργική απόφαση για τους γιατρούς. Εμείς καταθέσαμε μια ερώτηση στη Βουλή και ζητάμε να μας πείτε πόσοι γιατροί σε πόσα πλοία και σε πόσα δρομολόγια τοποθετήθηκαν. Να δοθούν πλήρη στοιχεία πλοίων, γιατρών, δρομολογίων και περιστατικών. Και αν  το σύστημα τελικά δεν λειτούργησε ποια είναι τα κυριότερα προβλήματα που παρουσιάστηκαν. Οι πληροφορίες μας είναι ότι κανένας γιατρός δεν έχει μπει σε κανένα πλοίο. Και ξέρετε γιατί; Γιατί για να μπει γιατρός στο πλοίο χρειάζεται ειδική καμπίνα που θα διαμορφωθεί σε ιατρείο, χρειάζεται καμπίνα για το γιατρό, άρα ένας πλοιοκτήτης θα πρέπει να καλύψει δύο καμπίνες. Και ξέρετε πολύ καλά και το έχουν δηλώσει και οι πλοιοκτήτες, οι ακτοπλόοι, ότι δεν δέχονται αυτό το μέτρο. Και γι’ αυτόν το λόγο το μέτρο αυτό δεν προχωράει. 
      Εμείς σας είχαμε κάνει πρόταση -άσχετα αν ψηφίσαμε και εμείς αυτήν την απόφαση, που δεν τη θεωρούμε λάθος αλλά που είναι ανεφάρμοστη στην ουσία- για τηλεϊατρική. Γιατί; Διότι το γιατρό κατά βάση, κύριε Υπουργέ, τον χρειάζονται τα πλοία της ποντοπόρου ναυτιλίας που κάνουν χιλιάδες  μίλια και όχι τα πλοία της ακτοπλοΐας. Για να πάει ένα καράβι από εδώ στην Κρήτη που είναι το πιο μακρινό δρομολόγιο περνάει από ένα σωρό νησάκια. Άρα, αν του τύχει ένα έκτακτο περιστατικό υπάρχει η δυνατότητα να αντιμετωπιστεί. 
      Θα κλείσω λέγοντας ότι σήμερα είναι άλλες οι συνθήκες, η τεχνολογία όπως είπε και ο κ. Πάγκαλος και άλλες το 1980. Μη μας λέτε ότι είναι προνόμιό σας και επιτυχία σας ότι σήμερα υπάρχουν νεότευκτα πλοία, αυτά τα ελάχιστα εν πάση περιπτώσει που υπάρχουν και τα ταχύπλοα τα οποία τρέχουν με μεγάλες ταχύτητες. Αυτά δεν υπήρχαν στην δεκαετία του ’80. Σαφώς και δεν υπήρχαν. Δεν ευθύνεται η τότε κυβέρνηση, η οποιαδήποτε κυβέρνηση ήταν τότε αν η τεχνολογία  του ’80 ήταν διαφορετική από την τεχνολογία που υπάρχει σήμερα. Δεν είναι επίτευγμά σας. 
      Να πω κλείνοντας για την τριακονταετία. Πρέπει να πω ότι εσείς και ο Κοινοβουλευτικός σας Εκπρόσωπος είχε πρωτοστατήσει για να πάμε στην τριακονταετία. Και το ξέρετε πολύ καλά με αφορμή και το ναυάγιο στο «ΣΑΜΙΝΑ». Σήμερα ήρθατε εν κρυπτώ και καταργήσατε αυτό το όριο ηλικίας. Θέλω να μας πείτε εδώ στη Βουλή τι ακριβώς συνέβη από το 2001 που υπερψηφίσατε αυτή τη διάταξη στο ν. 2932, μέχρι σήμερα που την ανακαλέσατε εν κρυπτώ και εν αγνοία της Βουλής. Τι μεσολάβησε και αλλάζετε το όριο ηλικίας των πλοίων; Να μας το πείτε. Και ποιους εξυπηρετεί αυτή η αύξηση του ορίου ηλικίας. 
      Και κλείνοντας θα ήθελα να κάνω μια παραίνεση προς την κ. Παντελάκη η οποία απουσιάζει αυτήν τη στιγμή. Όταν επερωτάται η Κυβέρνηση καλό θα είναι και το Κ.Κ.Ε. να ασχολείται με την επερώτηση και την Κυβέρνηση και να πάψει να ασχολείται με το ΠΑ.ΣΟ.Κ..
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κατ’ αρχάς, κύριε Υπουργέ, μια γενική παρατήρηση. Η χρησιμοποίηση του όρου «νέα διακυβέρνηση» τρία χρόνια μετά την ανάληψη της εξουσίας από τη Νέα Δημοκρατία, φαντάζει πλέον ως ανέκδοτο. Δεν είσαστε πια νέα διακυβέρνηση. Είσαστε μια Κυβέρνηση η οποία έχει τριετή θητεία και της οποίας οι καρποί της πολιτικής δεν έχουν φανεί ακόμα ή μάλλον έχει φανεί το έλλειμμα πολιτικής της.
      Έτσι, λοιπόν, και στην ακτοπλοΐα δεν μπορείτε πλέον να στρέφεστε προς το παρελθόν για να δικαιολογήσετε τις αβελτηρίες, τα λάθη και τις παραλείψεις της πολιτικής σας. Έχετε την υποχρέωση, εάν το θεσμικό πλαίσιο δεν σας καλύπτει, όπως ισχυρίζεστε,  να το αντικαταστήσετε. Μέχρι σήμερα αποσπασματικά, με επανειλημμένες διορθώσεις των αρχικών διορθώσεών σας προσπαθείτε να ασκήσετε πολιτική στην ακτοπλοΐα. Μιλήσατε για έξι χρόνια ανάθεση άγονων γραμμών, τα κάνατε δώδεκα, σήμερα εμφανίζεστε να προσπαθείτε με παρατάσεις τετράμηνες να αντιμετωπίσετε το αδιέξοδο μιας πολιτικής, η οποία φαίνεται πως δεν είχε καλώς μελετηθεί. 
      Επί ΠΑ.ΣΟ.Κ. δεν ίσχυε αυτό που ισχυρίζεστε, δηλαδή, ότι δεν ήταν υποχρεωτική η δεκάμηνη δρομολόγηση. Προφανώς και ήταν υποχρεωτική, απλώς η διατύπωση ήταν διαφορετική. Η διατύπωση έλεγε ότι ένα συμβατικό πλοίο έχει τη δυνατότητα να βγει σε μια δίμηνη επιθεώρηση. Εάν αφαιρέσουμε από τους δώδεκα μήνες τους δύο, είναι πράγματι δέκα μήνες. Δέκα μήνες, λοιπόν, τα συμβατικά πλοία ήταν στη γραμμή.
      Επίσης, οι έκτακτες δρομολογήσεις και σήμερα επιτρέπονται από το νόμο. Όπως και τότε σε περιπτώσεις έκτακτης ανάγκης, έτσι και σήμερα μπορείτε να κάνετε έκτακτες δρομολογήσεις. Ούτε ο κανόνας ήταν τότε ούτε το ΠΑ.ΣΟ.Κ. έκανε αυτές τις παρατυπίες τις οποίες ισχυριστήκατε.
      Επιπλέον, θα ήθελα να σας πω ότι οι εναρμονισμένες πρακτικές έχουν πολλές μορφές. Το καλοκαίρι αυτά τα πλοία σύγχρονης τεχνολογίας στα οποία αναφέρεσθε με τις μεγάλες ταχύτητες, είχαν συμφωνήσει –όσοι ταξίδευαν στις γραμμές της Παροναξίας, της Σαντορίνης το ξέρουν πολύ καλά- να επεκτείνουν το δρομολόγιό τους, δηλαδή, να μειώσουν ταχύτητα, με αποτέλεσμα τα μεν ταχύπλοα να προσθέσουν τρία τέταρτα παραπάνω σε γραμμές που είχαν διάρκεια τεσσάρων ωρών στην αρχή της περιόδου, τα δε συμβατικά να προσθέσουν μιάμιση ώρα παραπάνω στις γραμμές τις οποίες εκτελούσαν σε διάστημα πέντε ωρών. Υπήρξε, λοιπόν, μια εναρμονισμένη πρακτική της μείωσης της ταχύτητας, της δημιουργίας, δηλαδή, δρομολογίων με πολύ μεγαλύτερη διάρκεια ταξιδιού από τα ίδια πλοία τα οποία τον προηγούμενο χρόνο εκτελούσαν τα ταξίδια σε πολύ μικρότερο διάστημα και με πολύ μεγαλύτερες τιμές.
      Οι εκπτώσεις στις οποίες αναφέρεσθε, ήταν οι εξαιρέσεις. Τα ναύλα ήταν πολύ υψηλά και μάλιστα η πρακτική είναι να μην κόβουν εισιτήρια –αυτό το ξέρετε πολύ καλά- για οικονομική θέση, ενώ η οικονομική θέση είναι σχεδόν άδεια, αλλά να κόβουν στον καταναλωτή ταξιδιώτη κατευθείαν ή business ή VIP θέση. Είναι μια πρακτική την οποία ακολουθείτε συνεχώς και την οποία ουδέποτε μέχρι σήμερα ούτε διορθώσατε ούτε εντοπίσατε ούτε εξαφανίσατε.
      Τέλος, όσον αφορά τις εκπτώσεις στις οποίες αναφέρεσθε, θα πρέπει να ξέρετε ότι αποτελεί ουσιαστικά μια κοροϊδία αυτό το οποίο έγινε. Ισχυρίζεστε ότι μπορούν να ταξιδεύουν δωρεάν σήμερα οι νησιώτες των νησιών με πληθυσμό μέχρι τρεις χιλιάδες κατοίκους. Είναι μια εξαπάτηση αυτό που κάνατε. Αντί να δώσετε τη δυνατότητα να ταξιδεύουν δωρεάν από τα μικρά νησάκια προς τον Πειραιά ή τη Ραφήνα ή το Λαύριο, απλώς δίνετε τη δυνατότητα να ταξιδεύουν από ένα μικρό νησί στο διπλανό γειτονικό μεγαλύτερο νησί δωρεάν. Είναι ελάχιστο το ποσό αυτό, είναι ψίχουλα, είναι μια ελεημοσύνη την οποία ουδέποτε ζήτησαν οι νησιώτες, ενώ το κύριο αίτημά τους ουδέποτε το ικανοποιήσατε. 
      Κλείνω, λέγοντας ότι δεν μας απαντήσατε, κύριε Υπουργέ, στα συγκεκριμένα ζητήματα τα οποία σας έθεσα, όσον αφορά τα προβλήματα ακτοπλοϊκής σύνδεσης συγκεκριμένων νησιών κατά τη χειμερινή περίοδο. Αναφέρομαι και πάλι στην Αμοργό, στην Κίμωλο, στην Παροναξία και στη Σαντορίνη σε σχέση με τη Σύρο. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ρήγα.
      Ο κύριος Υπουργός έχει το λόγο.  
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, θα ξεκινήσω από ένα γενικότερο θέμα που τέθηκε από το συνάδελφο κ. Δραγασάκη, ο οποίος με ρώτησε πώς μπορούμε να συνδέσουμε εκατόν σαράντα κατοικημένα νησιά. Αυτό είναι το πρόβλημα της ακτοπλοΐας.
      Σε ένα πράγμα θα συμφωνήσω μαζί του, αφού διαβάζει τις μελέτες. Υπάρχουν πάρα πολλές μελέτες τις οποίες είχα ζητήσει κάποια εποχή να φέρουν στο γραφείο μου. Υπάρχουν μελέτες από το 1993, από το 1995, από το 1996, από το 2000 πληρωμένες κυρίως από το Υπουργείο Αιγαίου και το Υπουργείο Εμπορικής Ναυτιλίας και κάποιες από την Ευρωπαϊκή Ένωση για την επίλυση του προβλήματος.
      Εκατόν σαράντα κατοικημένα νησιά για να ενωθούν μεταξύ τους, αν κάνετε και εσείς τον υπολογισμό, θα ξεπεράσουν τις εκατό χιλιάδες συνδέσεις. Η πολιτεία διαχρονικά κατάφερε επιδοτώντας τις λεγόμενες άγονες γραμμές, δηλαδή, όπου ο ιδιώτης δεν θέλει να καλύψει λόγω ζήτησης τη γραμμή, να πάει στις χίλιες διακόσιες. Πείτε ότι είμαστε η καλύτερη Κυβέρνηση που υπήρξε ποτέ στην Ελλάδα από συστάσεως του ελληνικού κράτους, θα πάμε στις δύο χιλιάδες, άντε και τα υδροπλάνα να καλύψουν και άλλες τρεις χιλιάδες συγκοινωνιακές ανάγκες. Παραδείγματος χάρη -και αυτό είναι στην πρόθεση της πολιτικής μας- αντί να πηγαίνει ένα πλοίο ελεύθερου φορτίου μόνο και μόνο για να μεταφέρει το ταχυδρομείο και κάποια φάρμακα, να μεταφέρονται δωρεάν οι κάτοικοι αυτών των νησιών, τελείως δωρεάν από τον Πειραιά και προς τα νησιά αυτά -σας είπα ένα παράδειγμα- κάποιες φορές και με υδροπλάνο όπως είναι τα Αντικύθηρα με είκοσι επτά κατοίκους, με το νεότερο από τους πολίτες σ’ αυτό το νησί, στα πενήντα πέντε του ή στα εξήντα του χρόνια. Μάλιστα στις δημοτικές εκλογές υπήρξε και ένα θέμα εκεί. Η γυναίκα του ενός υποψηφίου ήταν στο συνδυασμό του άλλου, για είκοσι επτά πολίτες οι οποίοι είχαν δύο συνδυασμούς, και ο αδελφός του δεύτερου υποψηφίου ήταν στο συνδυασμό του αντιπάλου του. Μια μικρή κοινωνία που δεν μετακινούνται οι κάτοικοί της πάρα πολύ. Ίσα-ίσα που πρέπει να δημιουργήσουμε ρεύμα μετακίνησης προς αυτές τις περιοχές. Το ίδιο θα κάνουμε και στις Κυκλάδες και στα Ψαρά και σε άλλες περιοχές. Έχουμε υποχρέωση στην ιστορία, στους απογόνους των ανθρώπων αυτών.
      Σε ένα πράγμα θα συμφωνήσω, ότι κάποια στιγμή στην Ελλάδα πρέπει να δούμε ορθολογικά τον προϋπολογισμό. Σε έναν προϋπολογισμό που διαχρονικά από το 1981 τριάντα και πλέον τρισεκατομμύρια δραχμές δεν έχουν περάσει από το ελληνικό Κοινοβούλιο. Και βεβαίως γίνονται σπατάλες σε κάποιους τομείς και χρειάζεται να δώσουμε περισσότερη έμφαση, μεγαλύτερη προσοχή προς τα νησιά της άγονης γραμμής και να επιδοτήσουμε ή να δώσουμε περισσότερα χρήματα. Η πολιτεία το έχει δει διαχρονικά αυτό. Και δεν είναι μια επιτυχία μόνο της Κυβέρνησής μας. Έχει γίνει από τις αρχές του 2000. Και οι κυβερνήσεις του ΠΑ.ΣΟ.Κ. και οι κυβερνήσεις της Νέας Δημοκρατίας τα τελευταία δύο χρόνια έχουν τετραπλασιάσει τα χρήματα προς το Υπουργείο Αιγαίου και το Υπουργείο Εμπορικής Ναυτιλίας για την άγονη γραμμή. Αυτό είναι μια σωστή πολιτική. Διότι βεβαίως 60.000.000 ευρώ είναι τα χρήματα που πληρώνει ο Έλληνας φορολογούμενος για να συνδέονται τα νησιά μας χειμώνα-καλοκαίρι, αλλά υπάρχουν άλλοι τομείς όπως ο Ο.Σ.Ε., η Ολυμπιακή κ.λπ., όπου η πολιτεία πληρώνει ετησίως παραπάνω από 500.000.000 ευρώ. Είναι μια θεώρηση την οποία πρέπει να δούμε, γιατί εκεί που πάει το τρένο, μπορεί να πάει και το αυτοκίνητο και το λεωφορείο, στα νησιά, όμως, μπορεί να πάει μόνο με τα πλοία της ακτοπλοΐας. Πρέπει να σκύψουμε με προσοχή στο πρόβλημα και αυτό κάνουμε, το κάνει η πολιτεία όλα αυτά τα χρόνια.
      Είπε ο κ. Δραγασάκης να βοηθήσουμε τη Νομαρχιακή και Τοπική Αυτοδιοίκηση να δρομολογήσει πλοία. Βεβαίως και όχι μόνο σε ιδιώτες, αλλά και σε πρωτοβουλίες από τη Νομαρχιακή και Τοπική Αυτοδιοίκηση πρέπει να συνδράμουμε. 
      Εκεί μπαίνει και το θέμα του χρηματοδοτικού πρωτοκόλλου, κύριε Διαμαντίδη. Το χρηματοδοτικό πρωτόκολλο των 3.000.000.000 ευρώ, βρίσκεται ήδη σε εξέλιξη. Και γνωρίζετε πολύ καλά ότι στην όμορη με την εκλογική σας περιφέρεια περιοχή του λιμένος Πειραιά ήδη πρόγραμμα 100.000.000 ευρώ από την Ευρωπαϊκή Τράπεζα Επενδύσεων είναι σε εξέλιξη για την κατασκευή του Προβλήτα Ι, άλλα 100.000.000 ευρώ ήδη είναι σε εξέλιξη και ανακοινώθηκαν από τον πολιτικό προϊστάμενο του Υπουργείου Εμπορικής Ναυτιλίας και από τον αντιπρόεδρο της Ευρωπαϊκής Τράπεζας Επενδύσεων για τη Θεσσαλονίκη.
      Το ίδιο θα γίνει με τη μαρίνα της Κέρκυρας ή του Ηρακλείου και οποιοδήποτε άλλο έργο σχετίζεται είτε με τους λιμένες είτε με τη σύνδεση των λιμένων. Η Τοπική Αυτοδιοίκηση βεβαίως μπορεί να συμπεριληφθεί σ’ αυτά τα προγράμματα, αρκεί να μην έχουμε τα φαινόμενα που είχαμε στο παρελθόν με εταιρείες λαϊκής βάσης, όπως η «ΔΑΝΕ», που τόσο πολύ ταλαιπώρησαν και τους νησιώτες και την πολιτική του Υπουργείου Εμπορικής Ναυτιλίας, διότι αυτές οι εταιρείες λαϊκής βάσης σ΄ εκείνη την περιοχή δεν μπόρεσαν να αντέξουν στο σύγχρονο μάνατζμεντ, χρεοκόπησαν και τα χρέη αυτών των εταιρειών τα πλήρωσε τελικά το Υπουργείο Εμπορικής Ναυτιλίας, γιατί κάλυψε τους μισθούς και τα δεδουλευμένα των ναυτεργατών και των ναυτικών με ένα και πλέον εκατομμύριο ευρώ, όπως κάναμε και με τη «ΡΟΚ». Άρα, με ιδιωτικοοικονομικά κριτήρια, βεβαίως και η Τοπική Αυτοδιοίκηση, βεβαίως και η Νομαρχιακή Αυτοδιοίκηση, βεβαίως και οι πρωτοβουλίες των τοπικών κοινωνιών, όπως με πληροφόρησαν ότι έχουν ξεκινήσει στην περιοχή της Θεσσαλονίκης για τη διασύνδεση Θεσσαλονίκης – Κυκλάδων - Κρήτης.
      Μου είπε ο κ. Ρήγας για το δεκάμηνο. Δεν υπήρξε το δεκάμηνο, κύριε Ρήγα, τι να κάνουμε! Δεν υπήρχε το δεκάμηνο με το νόμο Παπουτσή. Ήταν οι τακτικές δρομολογήσεις μέχρι 31 Ιανουαρίου. Όποια δρομολόγηση μετά τις 31 Ιανουαρίου υπήρχε, ήταν έκτακτη δρομολόγηση. Εκεί όντως προσπάθησαν να ασκήσουν κάποια πίεση οι ακτοπλόοι. Με νόμο, με σαφήνεια, καθαρά και ωραία ψηφίσαμε στη Βουλή και εσείς και εμείς, ότι οποτεδήποτε δρομολογείται πλοίο, θα δρομολογείται για δέκα μήνες. Τελεία και παύλα. Και επειδή μου λέτε για το δεκάμηνο, θα σας το πω αυτό, δεν μπορώ να μη σας το πω. Οι πατριώτες σας αλλά και εσείς προσωπικά, με ανακοινώσεις σας –έχω εδώ  μια αναφορά σας στις 16 Ιουνίου 2006- με προτρέπετε να δρομολογήσω το πλοίο της «ΛΑΝΕ» από 15.6.2006 μέχρι 15.9.2006. Γιατί μου το λέτε αυτό; 
      ΠΑΝΑΓΙΩΤΗΣ ΡΗΓΑΣ: Ζητήσαμε αύξηση δρομολογίων! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να καταργήσω το δρομολόγιο; Μα, αυτό ήθελαν, κύριε συνάδελφε.
      ΠΑΝΑΓΙΩΤΗΣ ΡΗΓΑΣ: Μην επαναλαμβάνετε πράγματα που δεν είναι αληθή! Λέτε ανακρίβειες! Το πλοίο είναι δρομολογημένο. Ζητήσαμε αύξηση δρομολογίων.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ίδιο πράγμα έκαναν. Κύριε Ρήγα, αυτά τα πλοία  οι ακτοπλόοι, προσπαθώντας να πιέσουν το Υπουργείο Εμπορικής Ναυτιλίας, τα είχαν αφήσει εκτός γραμμής, γιατί πίστευαν ότι στην πίεση τη δική σας και των άλλων δημάρχων, όπως του Δημάρχου της Μήλου, ο οποίος με προτρέπει: «Επανεξετάστε τη μη αποδοχή των σχετικών δηλώσεων δρομολόγησης του επιβατικού οχηματαγωγού «EXPRESS ΑΦΡΟΔΙΤΗ» για τη γραμμή Πειραιά - Δυτικών Κυκλάδων για πεντάμηνο».
      ΠΑΝΑΓΙΩΤΗΣ ΡΗΓΑΣ: Όχι εγώ! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ο Δήμαρχος. Εσείς μου τους φέρατε στο γραφείο μου. 
      ΠΑΝΑΓΙΩΤΗΣ ΡΗΓΑΣ: Μα, τι λέτε τώρα;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς μου τους φέρατε στο γραφείο μου. Ο Έπαρχος Μήλου, ο Έπαρχος Κέας - Κύθνου, ο Νομαρχιακός Σύμβουλος των Κυκλάδων, αυτοί με προέτρεπαν για το πεντάμηνο. 
      Η σθεναρή στάση του Υπουργείου Εμπορικής Ναυτιλίας, κύριοι συνάδελφοι, οδήγησε αυτά τα πλοία, αντί να περιμένουν, εκβιάζοντας την πολιτική ηγεσία, στην προκειμένη περίπτωση της Νέας Δημοκρατίας, του κυβερνώντος κόμματος, τα δρομολόγησαν αυτά τα πλοία και τα δρομολόγησαν σε δεκάμηνη υπηρεσία. Αυτή είναι η πολιτική μας η επιτυχημένη και για τους ναυτεργάτες και για τα νησιά. Διότι πείτε μου τώρα εσείς που ζητούσατε τον Ιούνιο να δρομολογηθούν για πέντε μήνες, σήμερα θα με εγκαλούσατε, όπως με εγκαλέσατε, γιατί δρομολογήθηκαν για δέκα; 
      ΠΑΝΑΓΙΩΤΗΣ ΡΗΓΑΣ: Όχι στην ίδια γραμμή!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διαλέξτε και πάρτε πλοία! Διαλέξτε και πάρτε! Νομίζω ότι είναι μία σωστή πολιτική η πολιτική του δεκαμήνου. Αυτά τα πλοία ήδη έχουν δρομολογηθεί που μου ζητούσατε τον Ιούνιο να δρομολογηθούν για τρίμηνο ή για πεντάμηνο και είναι δρομολογημένα για δέκα μήνες.
      Τώρα, να δώσω και μερικές απαντήσεις για τους γιατρούς. Κύριε Διαμαντίδη, νομίζω ότι εν τη ρύμη του λόγου σας είπατε να μπουν γιατροί στα πλοία της ποντοπόρου ναυτιλίας. Δεν υπάρχουν και τρεις χιλιάδες γιατροί να πάνε στην ποντοπόρο ναυτιλία. Αλλά δεν συμφωνώ καθόλου και νομίζω ότι και εσείς πρέπει να το μελετήσετε και να επανεξετάσετε τη θέση σας. Πιστεύω ότι έγινε εν τη ρύμη του λόγου σας. Μιλήσατε για τηλεϊατρική στα πλοία της ακτοπλοΐας. Τα έξι εκατομμύρια συμπολίτες μας που μετακινούνται μόνο το καλοκαίρι θέλουν γιατρούς στα πλοία. Σας είπα ότι έχει ψηφιστεί ο νόμος, τον ψηφίσατε και εσείς, έχουν βγει υπουργικές αποφάσεις, έγινε η προκήρυξη, γιατί υπάρχει μια νομιμότητα που πρέπει να τηρηθεί από το Υπουργείο Υγείας. Θα πληρωθούν οι γιατροί αυτοί, οι είκοσι γιατροί, από τον προϋπολογισμό του Υπουργείου Εμπορικής Ναυτιλίας και θα απασχοληθούν σε συγκεκριμένες γραμμές, διότι η προκήρυξη του Υπουργείου Υγείας είναι για συγκεκριμένες γραμμές.
      Βάλαμε, λοιπόν, ορισμένα όρια, πόσα μίλια πρέπει να καλύπτει το συγκεκριμένο πλοίο και πόσα νησιά -ενδεχομένως θα είναι μικρότερη η απόσταση σε μίλια- για να μπορεί να μπει γιατρός στα πλοία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΙΩΑΝΝΗΣ ΔΙΑΜΑΝΤΙΔΗΣ: Κύριε Υπουργέ, μου επιτρέπετε μία ερώτηση;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως, εγώ πάντα επιτρέπω τις διακοπές, γιατί νομίζω ότι βοηθούν το διάλογο.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Διαμαντίδη.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Υπουργέ, η απόφασή σας αυτή είναι δεσμευτική για τους ακτοπλόους και τι θα κάνετε αν δεν αποδεχτούν την απόφασή σας;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω ότι είναι σωστή αυτή η παρατήρηση του κ. Διαμαντίδη, ο οποίος θέτει ένα εύλογο ερώτημα. Όντως, έχετε δίκιο όταν λέτε ότι οι ακτοπλόοι αντιδρούν. 
      Σας λέω, λοιπόν, ότι οι γιατροί θα πάνε στα πλοία είτε το θέλουν είτε δεν το θέλουν οι ακτοπλόοι, είτε φωνάζουν είτε δεν φωνάζουν είτε προσφεύγουν στα δικαστήρια είτε δεν προσφεύγουν, στις έξι υποχρεώσεις των ακτοπλόων -με βάση την υπουργική απόφαση των προκατόχων μου Υπουργών του ΠΑ.ΣΟ.Κ.- που είναι να τηρούν εκπτώσεις σε συγκεκριμένες κατηγορίες πολιτών, όπως είναι οι άποροι, οι πολύτεκνοι, οι ναυτικοί κ.λπ., θα προστεθεί και μία έβδομη για τους γιατρούς στα πλοία. 
      Αυτό είναι ξεκάθαρο, είναι σαφές, είναι αδιαπραγμάτευτο, δεν συζητείται ό,τι και να λέει ο οποιοσδήποτε ακτοπλόος ή μη. Αυτό το θέμα θα τελειώσει άπαξ και δια παντός. Το γνωρίζουν οι ίδιοι, διαβεβαιώνω και τη Βουλή και είχα την ευκαιρία να σας το πω και κατά τη διάρκεια της ψήφισης του συγκεκριμένου άρθρου και είναι εκ των ων ουκ άνευ. Δηλαδή, δεν συζητείται, δεν δεχόμαστε ούτε καν να το συζητήσουμε. Θα γίνει! Και θα γίνει με οποιονδήποτε τρόπο και οποιοδήποτε κόστος. Τέλειωσε αυτό το θέμα! 
      Πάμε, λοιπόν, σε μερικά άλλα θέματα. Θέλω να απαντήσω και σε μερικά θέματα που σχετίζονται με την τοποθέτηση του κ. Πάγκαλου. Είπατε για την Επιθεώρηση. Εγώ έχω εμπιστοσύνη στην Επιθεώρηση του Υπουργείου Εμπορικής Ναυτιλίας και οι λιμενικοί, ίσως, είναι από τους καλύτερους δημόσιους λειτουργούς με άρτια γνώση. Και το Υπουργείο Εμπορικής Ναυτιλίας τους δίνει τη δυνατότητα, επειδή μετέχουν και σε πολλούς διεθνείς οργανισμούς, να είναι στην πρωτοπορία αυτών των οργανισμών. Μάλιστα, ένας από τους άξιους λιμενικούς, ο οποίος διετέλεσε και υπασπιστής του προκατόχου μου κ. Πασχαλίδη, ο κ. Πετρόπουλος...
      ΘΕΟΔΩΡΟΣ ΠΑΓΚΑΛΟΣ: Εγώ δεν έθεσα σε αμφισβήτηση καθόλου την αξία! Όλα αυτά που λέτε τους κάνουν αξιόλογους για τους εφοπλιστές. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, είναι αξιόλογοι για το Λιμενικό Σώμα και την Ελλάδα. Επειδή έχουμε αυτήν τη μακρά παράδοση στο Υπουργείο Εμπορικής Ναυτιλίας για εβδομήντα χρόνια, τα στελέχη είναι υψηλού επιπέδου και διακρίνονται διεθνώς. 
      ΘΕΟΔΩΡΟΣ ΠΑΓΚΑΛΟΣ: Σας αντιληφθήκαμε, κύριε Υπουργέ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν το λέω για να αντιδικήσουμε. Απλά θέλω να σημειώσω με την ευκαιρία της παρατήρησής σας ότι άνθρωποι όπως ο Μητρόπουλος, ο οποίος είναι Γενικός Γραμματέας του ΙΜΟ, όπως δεκάδες στελέχη τα οποία διακρίνονται -και σε όλους ανοίγουμε την πόρτα να υπηρετήσουν στους διεθνείς οργανισμούς- έτσι και τα στελέχη στην πολύ ευαίσθητη υπηρεσία της Επιθεώρησης, κάνουν άριστα τη δουλειά τους. 
      Το πρόβλημα, όμως, είναι...
      ΘΕΟΔΩΡΟΣ ΠΑΓΚΑΛΟΣ: Κύριε Υπουργέ, έχει περάσει τώρα και η ώρα...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τελειώνω, αλλά με πνίγει το δίκιο, κύριε Πάγκαλε, και θέλω να σας πω τον καημό μου. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πάγκαλε, ο κύριος Υπουργός έχει το δικαίωμα.
      ΘΕΟΔΩΡΟΣ ΠΑΓΚΑΛΟΣ: Δεν έχει, κύριε Πρόεδρε, αφού έχει δευτερολογήσει. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πάγκαλε, εγώ τολμώ και εφαρμόζω τον Κανονισμό. Έχει το δικαίωμα! Έχει και δικαίωμα τριτολογίας. Ρωτήστε τους συναδέλφους σας να σας πουν ότι έχει. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πάγκαλε, δεν θέλετε να σας ενημερώσω; 
      Η προηγούμενη κυβέρνηση, λοιπόν, στις 31.12.2003 παραχώρησε την Επιθεώρηση σε ιδιώτες, σε ελληνικούς νηογνώμονες και δεκατέσσερις ημέρες πριν από τις εκλογές, αυτή η απόφαση έγινε υπουργική -όταν είχε κλείσει η Βουλή- και νόμος του κράτους. Και έπρεπε να έρθει η δική μας Κυβέρνηση, να φέρουμε διάταξη νόμου εδώ, την οποία και εσείς ψηφίσατε –και καλώς κάνατε- για να μπορούμε να επιβάλλουμε ποινές στους ξένους νηογνώμονες, δηλαδή, στους ιδιώτες που εσείς είχατε παραχωρήσει το δικαίωμα της επιθεώρησης των πλοίων και της ακτοπλοΐας για να μπορούμε να ασκούμε πίεση, διότι η Επιθεώρηση του Υπουργείου Εμπορικής Ναυτιλίας δεν είχε καμία αρμοδιότητα για τον έλεγχο. 
      Επειδή υπήρξατε και Υπουργός Εξωτερικών, όταν πλοίο της ακτοπλοΐας με ελληνική σημαία προσέγγισε λιμάνι της Βόρειας Κύπρου και έγινε επιθεώρηση και επιβλήθηκαν 5.000.000 ευρώ, μας εγκαλούσαν όλοι και προσέφευγαν στη δικαιοσύνη, διότι με βάση το νόμο του ΠΑ.ΣΟ.Κ., δεν είχαμε κανένα δικαίωμα ως Υπουργείο Εμπορικής Ναυτιλίας να κάνουμε επιθεώρηση στο πλοίο. Γι’ αυτό φέραμε την τροπολογία. 
      Άριστα, λοιπόν, κάνουν οι αξιωματικοί τη δουλειά τους. Eάν η πολιτεία από λάθη δικά της δεν τους δίνει το δικαίωμα να κάνουν τους ελέγχους, αυτή την αταξία η δική μας Κυβέρνηση ήρθε και διόρθωσε. 
      Κοιτάξτε, πέρα από τις μελέτες, εμείς συζητούμε με όλους τους φορείς. Υπάρχει ένα όργανο που θέσπισε η δική σας κυβέρνηση. Ορθώς το θέσπισε, όπως και το Εθνικό Συμβούλιο Ναυτιλιακής Πολιτικής, που εμείς το αξιοποιήσαμε, διότι για πολύ μεγάλο χρονικό διάστημα δεν είχε γίνει ούτε μία συζήτηση στο Εθνικό Συμβούλιο Ναυτιλιακής Πολιτικής, ενώ εμείς το έχουμε ενεργοποιήσει τουλάχιστον τέσσερις φορές. Κάνουμε αυτές τις συζητήσεις για τα δρομολόγια. Οι συζητήσεις έγιναν. Ακριβώς επειδή παρατηρήθηκε ότι κάποια πλοία δεν άντεχαν, χαλάρωσαν τα δρομολόγιά τους. Τα αφήναμε μία φορά την εβδομάδα να ξεκουράζονται, γι’ αυτό και φέτος δεν είχαμε βλάβες. 
      Τι είπαμε στο συμβούλιο αυτό; Με τη συμμετοχή της Τοπικής Αυτοδιοίκησης, των φορέων των περιοχών, των εμπλεκομένων, όπως είναι οι ναυτεργάτες, οι ναυτικοί, το επιμελητήριο, συμφωνήσαμε ομόφωνα τα δρομολόγια. Αυτά για τα οποία μας κατηγορεί ο κ. Ρήγας για την ιδιαίτερη περιοχή του, τις Κυκλάδες, έχουν συμφωνηθεί ομόφωνα στο Συμβούλιο Ακτοπλοϊκών Συγκοινωνιών, ακριβώς για να κάνουμε μία άριστη διαχείριση των υπαρχόντων πλοίων. 
      Και επειδή έγινε πολύ μεγάλη συζήτηση για τη Στοκχόλμη και τα πλοία της ακτοπλοΐας, εγώ σας λέω ότι τα πλοία που δεν πληρούν τους κανόνες της Στοκχόλμης ενδεχομένως δεν μπορούν να δρομολογηθούν από την ερχόμενη περίοδο. Υπάρχουν τέτοια πλοία απ’ ό,τι πληροφορούμαι ή πλοία που βγήκαν με την τριακονταπενταετία. Αυτά τα πλοία με ελληνική σημαία είναι δρομολογημένα και από τη δική σας εποχή από την Πάτρα στην Αγκόνα, τη Βενετία και την Τεργέστη. Τα ίδια πλοία! Δεν μπορούν να είναι στο εσωτερικό και είναι στο εξωτερικό. Τα ημερόπλοια το ίδιο. 
      Αυτή η υποκρισία σε ένα κράτος ευνομούμενο και σε ένα Κοινοβούλιο που πραγματικά θέλει να λειτουργεί και να δημιουργεί, πρέπει να σταματήσει. Πώς είναι δυνατόν  να βγάζεις ένα πλοίο, να μην ταξιδεύει από τον Πειραιά στις Κυκλάδες ή στα Δωδεκάνησα και να του επιτρέπεις να ταξιδεύει από Πειραιά, Ηγουμενίτσα, Αγκόνα ή Πρίντεζι; Έχει λογική αυτό; Αυτό, λοιπόν, είναι το θέμα. 
      Και απαντώ στον κ. Διαμαντίδη. «Τι μεσολάβησε –ρωτά- από το νόμο Παπουτσή;» Μα, απλώς μεσολάβησε η Συνθήκη της Στοκχόλμης και το ναυάγιο του «ΕΣΘΟΝΙΑ».
      ΙΩΑΝΝΗΣ ΔΙΑΜΑΝΤΙΔΗΣ: Ήταν προγενέστερη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για να μην ξαναπάθουμε, λοιπόν, εμείς με ευθύνη της πολιτείας και των ελέγχων της αυτό που έγινε στο «ΕΣΘΟΝΙΑ» στη Βόρεια Θάλασσα ή στο «ΣΑΜΙΝΑ», που οδήγησε, μέσα στην δύνη των τύψεων και της πίεσης της κοινής γνώμης, σε πολλά στοιχεία του νόμου Παπουτσή που μας έφεραν σε αντιπαράθεση με την Ευρωπαϊκή Ένωση θεσμοθετήσαμε τη Συνθήκη της Στοκχόλμης που διασφαλίζει κανόνες ασφαλείας για τα πλοία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, τριάντα ένας μαθητές και μαθήτριες και τρεις συνοδοί - δάσκαλοι από το 35ο Δημοτικό Σχολείο Λάρισας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης, θέλω να ανακοινώσω στο Σώμα ότι ο συνάδελφος Βουλευτής κ. Δεικτάκης ζητεί άδεια απουσίας στο εξωτερικό από την Κυριακή 5 Νοεμβρίου 2006 έως την Τετάρτη 8 Νοεμβρίου 2006. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 24 Οκτωβρίου 2006 και Τετάρτης 25 Οκτωβρίου 2006 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Τρίτης 24 Οκτωβρίου 2006 και Τετάρτης 25 Οκτωβρίου 2006 επικυρώθηκαν.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 15/10/25.9.2006 επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με την κατάσταση στην ακτοπλοΐα και ερωτάσθε στο σημείο αυτό αν δέχεστε να λύσουμε τη συνεδρίαση.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.58΄ λύεται η συνεδρίαση για την προσεχή Δευτέρα 6 Νοεμβρίου 2006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη, που θα διανεμηθεί.
      
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ                
      	
      
      
      
ΟΛΟΜΕΛΕΙΑ 3-11-06	ΣΕΛ. 4



