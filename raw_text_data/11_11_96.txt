
Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΚΑ'

Δευτέρα 11 Νοεμβρίου 1996

Αθήνα, σήμερα στις 11 Νοεμβρίου 1996, ημέρα Δευτέρα και ώρα 18.23' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα, τα ακόλουθα:

Α`. ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατάθεσε ανφορά με την οποία ο Δήμος Ελευσίνας Αττικής διαμαρτύρεται για την καθυστέρηση έναρξης της εκτέλεσης των αντιπλημμυρικών έργων στην περιοχή του.

2. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Λιοσίων ζητεί την αποπληρωμή χρεωστικού υπολοίπου του από τον ΟΔΔΥ.

3. Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το ΤΕΕ Τμήμα Ανατολικής Στερεάς προτείνει προληπτικά αντισεισμικά μέτρα βάσει του νέου αντισεισμικού κανονισμού, στον οποίο καθορίζεται ότι η περιοχή της Λαμίας από άποψη επικινδυνότητας ανήκει στην κατηγορία ΙΙΙ.

4. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία η Πανελλήνια Ομοσπονδία Λογιστών διαμαρτύρεται για την απόφαση της εργοδοσίας των πολυκαταστημάτων ΣΕΛΠΕ να παρατείνει των ωράριο των καταστημάτων της μέχρι τις 8.30' μ.μ. του Σαββάτου.

5. Οι Βουλευτές κ.κ. ΜΑΡΙΑ ΜΠΟΣΚΟΥ, ΣΤΑΥΡΟΣ ΠΑΝΑΓΙΩΤΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Ιατρικός Σύλλογος Ημαθίας ζητεί τη διοικητική και υγειονομική επανένταξη του Αγροτικού ιατρείου Αγγελοχωρίου στο Νομό Ημαθίας.

6. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Ιατρικός Σύλλογος Ημαθίας επισημαίνει την άμεση αναγκαιότητα της λειτουργίας των Φυσιοθεραπευτηρίων ΙΚΑ Βέροιας και Νάουσας.

7. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο κ. Γεώργιος Γαρουφαλίδης, αγρότης κάτοικος Α. Πορόϊων Νομού Σερρών ζητεί να του παραχωρηθρί το δικαίωμα ποσόστωσης για τη συνέχιση της αγροτικής του δραστηριότητας.

8. Οι Βουλευτές κ.κ. ΜΑΡΙΑ ΜΠΟΣΚΟΥ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Συντονιστική Επιτροπή όλων των Ταμείων Συνταξιούχων Νομού Γρεβανών ΤΕΒΕ - ΤΑΕ - ΙΚΑ - ΟΓΑ επισημαίνει τα προβλήματα των συνταξιούχων και ειδικά των συνταξιούχων του Νομού Γρεβανών και ζητεί την άμεση επίλυσή τους.

9. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Ξενοδοχοϋπαλλήλων, Σερβιτόρων και Εργατών Ξενοδοχείων Νομού Ζακύνθου ζητεί την έγκαιρη καταβολή του επιδόματος ανεργίας από το τοπικό παράρτημα του ΟΑΕΔ στα μέλη του.

10. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Μυρίνης Νομού Σερρών επισημαίνει την έλλειψη πόσιμου νερού στην περιοχή της και ζητεί χρηματοδότηση για την υδροδότηση της.

11. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Κοινότητα Δαφνίου Νομού Λακωνίας διαμαρτύρεται για τη διακοπή της επιδότησης "Στρεμματιάτικα" από την ΑΤΕ στους αγρότες της περιοχής της.

12. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Συνδικάτο Οικοδόμων Νομού Ηλείας ζητεί την ικανοποίηση αιτημάτων των μελών του όπως, την ανέγερση του Νομαρχιακού Νοσοκομείου, την κατασκευή εργατικών κατοικιών στον Πύργο Ηλείας κ.λπ.

13. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ομοσπονδία Αρτοποιών Ελλάδας ζητεί να ικανοποιηθούν τα αιτήματα του κλάδου της.

14. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΣΤΥΛΙΑΝΗ ΑΛΦΙΕΡΗ κατέθεσαν αναφορά με την οποία η 'Ενωση Υπαλλήλων Εστιατορίων, Ζυθεστιατορίων, Οινομαγειρίων, Κέντρων Διασκέδασης, Εξοχικών Κέντρων και Αποφοίτων Τουριστικών Σχολών Αθηνών - Περιχώρων προτείνει λύσεις σε προβλήματα του κλάδου της.

15. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η 'Ενωση Αγροτικών Συνεταιρισμών Παγγαίου Νομού Καβάλας επισημαίνει τα προβλήματα των σταφυλοπαραγωγών και ζητεί τη λήψη των αναγκαίων μέτρων για την επίλυσή τους, όπως τη ρύθμιση των χρεών των μελών της προς την ΑΤΕ.

16. Οι Βουλευτές κ.κ. ΣΠΥΡΟΣ ΔΑΝΕΛΛΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία οι Σύλλογοι Πολιτικών Υπαλλήλων ΕΜΥ ζητούν τη χορήγηση σχετικού επιδόματος στους εργαζόμενους της ΕΜΥ από τους πόρους του Διεθνή Οργανισμού EURO CONTROL.

17. Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία η Συντονιστική Επιτροπή όλων των Ταμείων Συνταξιούχων Νομού Γρεβενών ΤΕΒΕ -ΤΑΕ- ΤΣΑ - ΙΚΑ - ΟΓΑ επισημαίνει τα προβλήματα όλων των συνταξιούχων του Νομού Γρεβενών.

18. Οι Βουλευτές κ.κ. ΣΠΥΡΟΣ ΔΑΝΕΛΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Εργατοϋπαλληλικό Κέντρο Ρεθύμνου εκφράζει την αντίθεσή του στην σκληρή οικονομική πολιτική που ακολουθεί η κυβέρνηση.

19. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΣΤΥΛΙΑΝΗ ΑΛΦΙΕΡΗ κατέθεσαν αναφορά με την οποία το Ενιαίο Σωματείο Εργαζομένων στους Κρατικούς Παιδικούς Σταθμούς ζητεί να ικανοποιηθούν τα αιτήματα του βοηθητικού προσωπικού εργαζομένων στους κρατικούς παιδικούς σταθμούς.

20. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ, ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία ο Πανελλήνιος Σύλλογος Εκπαιδευτικών Κρατικών Παιδικών Σταθμών ζητεί να ληφθούν τα αναγκαία μέτρα για την εύρυθμη λειτουργία των παιδικών κρατικών σταθμών.

21. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Συμβούλιο περιοχής 5ης Εδαφικής περιφέρειας Νομού Εύβοιας ζητεί τη βελτίωση του επαρχιακού του οδικού δικτύου.

22. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Μετοχίου - Διρφύων Νομού Εύβοιας ζητεί την προμήθεια αυτοκινήτου στο Αστυνομικό της Τμήμα.

23. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Σωματείο Εργαζομένων Ψαράδων "Ο ΑΠΟΛΛΩΝ" ζητεί την κατασκευή αλιευτικού καταφυγίου στην Αγία 'Αννα Εύβοιας.

24. Οι Βουλευτές κ.κ. ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Πανελλήνιος Σύλλογος Φυσικοθεραπευτών αντιτίθεται στη σύσταση νέων επαγγελματικών ειδικοτήτων του κλάδου στα δημόισια στα ιδιωτικά ΙΕΚ.

25. Οι Βουλευτές κ.κ. ΠΕΤΡΟΣ ΚΟΥΝΑΛΑΚΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία οι ιδιοκτήτες και εργαζόμενοι στα Μέσα Μαζικής Ενημέρωσης του Νομού Λασιθίου επισημαίνουν τα προβλήματα των τοπικών Ραδιοτηλεοπτικών Σταθμών και καταγγέλλουν την επιβολή του αγγελιοσήμου.

26. Ο Βουλευτής κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Νομαρχική Αυτοδιοίκηση Κεφαλληνίας και Ιθάκης επισημαίνει την έκρυθμη κατάσταση αναφορικά με τους όρους λειτουργίας των υπηρεσιών της Νομαρχιακής Αυτοδιοίκησης, που σχετίζονται με τον πρωτογενή τομέα.

27. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Μετοχίου Διρφύου Εύβοιας διαμαρτύρεται για την ανυπαρξία συγκοινωνίας στη διαδρομή Μετόχι- Χαλκίδα.

28. Ο Βουλευτής Αθήνας κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία το Ενιαίο Πολυκλαδικό Λύκειο Τρίπολης ζητεί την προώθηση του έργου κατασκευής του κτιρίου ΕΛΠ Τρίπολης.

29. Ο Βουλευτής κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία το Εργατοϋπαλληλικό Κέντρο Σάμου διαμαρτύρεται για την καθυστέρηση της καταβολής επιδόματος των δικαιούχων ανέργων που έλαβαν μέρος στα Κέντρα Επαγγελματικής Κατάρτισης.

30. Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Εμποροεπαγγελματοβιοτεχνικός Σύλλογος Λαυρίου επισημαίνει τα προβλήματα που απασχολούν τον κλάδο ΜΜΕ της Λαυρεωτικής.

31. Οι Βουλευτές κ.κ. ΦΩΤΗΣ ΚΟΥΒΕΛΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία ο Σύλλογος 'Ερευνας Κλεμμένων και Παράνομα Υιοθετημένων Παιδιών καταγγέλει την αδράνεια της πολιτείας για την αντιμετώπιση του εγκλήματος της παράνομης υιοθεσίας.

32. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Αγροτικός Συνεταιρισμός Καρύστου ζητεί την αφαρμογή του νόμου 2326 για την εμπορία λιπασμάτων.

33. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Συμβούλιο της Περιοχής 11ης Εδαφικής Λίμνης Εύβοιας υποβάλλει προτάσεις για τη συνέχιση της λειτουργίας σχολών ΟΑΕΔ στο Μαντούδι Εύβοιας.

34. Η Βουλευτής Πειραιά κα ΣΤΥΛΙΑΝΗ ΑΛΦΙΕΡΗ κατέθεσε αναφορά με την οποία το Σωματείο Ξενοδοχοϋπαλλήλων Σερβιτόρων και Εργατών Ξενοδοχείων Νομού Ζακύνθου ζητεί την έγκαιρη χορήγηση επιδόματος ανεργίας.

35. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία η 'Ενωση Εργαζομένων στην "ΑΜΕ ΔΕΛΦΟΙ - ΔΙΣΤΟΜΟ" ζητεί τη συνταξιοδότηση ΙΚΑ -ΤΕΑΜ για τους εργαζόμενους σε στοές Μεταλλείων και Λιγνιτορυχείων.

36. Οι Βουλευτές κ.κ. ΣΠΥΡΙΔΩΝ ΔΑΝΕΛΛΗΣ, ΣΤΥΛΙΑΝΗ ΑΛΦΙΕΡΗ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Νομαρχιακό Συμβούλιο Δυτικής Αττικής ζητεί τη λήψη μέτρων για την αποφυγή ρύπανσης του Σαρωνικού Κόλπου και των ακτών της Δυτικής Αττικής από την MOTOR OIL.

37. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Νομαρχιακή Αυτοδιοίκηση 'Αρτας ζητεί την επίλυση των προβλημάτων των αγροτών του Νομού 'Αρτας.

38. Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Σωματείο Εργαζομένων Πειραϊκής Πατραϊκής Ορειχαλ/γίας διαμαρτύρεται για τον αποκλεισμό συμμετοχής της εταιρείας σε διαγωνισμούς της ΕΥΔΑΠ.

39. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Ομοσπονδία Αγροτικών Συλλόγων Νομού Ηλείας ζητεί την επίλυση των προβλημάτων των αγροτών του Νομού Ηλείας.

40. Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία η Πανελλήνια Ομοσπονδία Σωματείων Γονέων και Κηδεμόνων Ατόμων με Ειδικές Ανάγκες υποβάλλει προτάσεις σχετικά με τα προβλήματα όλων των παιδιών με ειδικές αναγκες.

41. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Αγροτικός Σύλλογος Κουνινάς Αιγιαλείας Νομού Αχαϊας ζητεί την αποζημίωση για την καταστροφή που υπέστη η καλλιέργεια σταφίδας στην περιοχή.

42. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΣΤΥΛΙΑΝΗ ΑΛΦΙΕΡΗ κατέθεσαν αναφορά με την οποία το Σωματείο "'Ενωσης Ναυτικών Η ΘΑΣΟΣ" διαμαρτύρεται για την παραβίαση της Συλλογικής Σύμβασης Ναυτικής Εργασίας.

43. Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και Μουσταφά Μουσταφά κατέθεσαν αναφορά με την οποία το Εγατοϋπαλληλικό Κέντρο Νάουσας ζητεί την επίλυση των προβλημάτων που δημιουργεί η αποβιομηχάνιση στο Νομό.

44. Οι Βουλευτές κ.κ. ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Σύλλογος Γονέων και Κηδεμόνων του 3ου Δημοτικού Σχολείου Λαυρίου επισημαίνει την έλλειψη διδακτικού προσωπικού στο 3ο Δημοτικό Σχολείο Λαυρίου.

45. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Κοινότητα Μαρμαρίου Νομού Εύβοιας ζητεί την επίσπευση των διαδικασιών για την εκτέλεση του έργου "Αποκατάσταση του δρόμου Κάρυστος - Μαρμάρι μέσω Λυκορέματος".

46. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η κοινότητα Νέας Κίου Νομού Αργολίδας ζητεί τη χορήγηση αποζημίωσης για την κάλυψη των ζημιών στην περιοχή της που προκλήθηκαν από τις πλημμύρες και την άνοδο της στάθμης του υδροφόρου ορίζοντα.

47. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία το Εργατοϋπαλληλικό Κέντρο Λαυρίου ζητεί την πρόωρη συνταξιοδότηση των ανέργων των μεταλλείων του Λαυρίου.

48. Ο Βουλευτής Δωδεκανήσου κ. ΑΘΑΝΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Σύλλογος Μονίμων παραμεθορίων περιοχών και στους εργαζόμενους των ΟΤΑ.

49. Οι Βουλευτές κ.κ. ΦΩΤΗΣ ΚΟΥΒΕΛΗΣ, ΕΥΑΓΓΕΛΟΣ ΑΠΟΣΤΟΛΟΥ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία ο Σύλλογος Δημοσίων Υπαλλήλων της Αγροτικής Ασφάλειας Νομού Λέσβου ζητεί την αναβάθμιση της αγροφυλακής Νομού Λέσβου.

50. Οι Βουλευτές κ.κ. ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η πανελλήνια Ομοσπονδία Συνταξιούχων ΤΕΒΕ ζητεί την αναδρομική αύξηση των συντάξεων των μελών της.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 15/14-10-96 ερώτηση δόθηκε με το υπ' αριθμ. 67786/5-11-96 έγγραφο από τον Υπουργό Υγείας η ακόλουθη απάντηση:

"Σε απάντηση της υπ' αριθμ. πρωτ. 15/14.10.96 ερώτησης που κατέθεσαν στη Βουλή των Ελλήνων οι Βουλευτές κ.κ. Στρ. Κόρακας και Απ. Τασούλας, σας γνωρίζουμε ότι:

1. 'Οσον αφορά στη χορήγηση πιστώσεων για συντήρηση - επισκευή του εξεταστηρίου της κοινότητας Σκανδαλίου, δεν εκκρεμεί στην υπηρεσία μας ανάλογο αίτημα, επισημαίνοντας ότι στην εν λόγω κοινότητα δεν υπάρχει έδρα Περιφερειακού Ιατρείου.

2. Στο Π.Ι. Μούδρου υπηρετεί ένα Αγροτικός γιατρός ο οποίος καλύπτει και τα χωριά της περιοχής που ανήκουν στο εν λόγω ΠΙ με μία επίσκεψη την εβδομάδα.

Το ΠΙ Μούδρου είναι 24/ώρου ετοιμότητας και μπορούν οι κάτοικοι της περιοχής να το επισκέπτονται καθ' όλο το 24/ωρο.

Ο Υπουργός

Κ. ΓΕΙΤΟΝΑΣ"

2. Στην με αριθμό 16/14-10-96 ερώτηση δόθηκε με το υπ' αριθμ. 4091/1-11-96 έγγραφο από τον Υφυπουργό Υγείας η ακόλουθη απάντηση:

"Σε απάντηση της αριθμ. 16/14-10-96 ερώτησης της Κοινοβουλευτικής ομάδας του Κ.Κ.Ε. προς τη Βουλή των Ελλήνωνν, αναφορικά με κοινωνική προστασία σεισμοπαθών κατοίκων περιοχής Κόνιτσας, σας πληροφορούμε ότι το Υπουργείο μας σε έκτακτα περιστατικά (σεισμούς, πλημμύρες κ.λπ.) εφαρμόζει προγράμματα κοινωνικής προστασίας υπέρ των πληττομένων.

Συγκεκριμένα για τους σεισμοπαθείς κατοίκους της περιοχής Κόνιτσας το Υπουργείο μας, όσον αφορά στην αρμοδιότητά του, διέθεσε για την προσωρινή στέγασή τους 834 σκηνές και χορηγεί έκτακτη οικονομική βοήθεια στις πληγείσες οικογένειες.

Σύμφωνα με τα στοιχεία που μας έδωσε με έγγραφό της η Δ/νση Κοιν. Πρόνοιας της Νομ/κής Αυτ/σης Ιωαννίνων, μέχρι σήμερα το έκτακτο οικονομικό βοήθημα έχει χορηγηθεί σε 435 οικογένειες και έχουν διατεθεί για το σκοπό αυτό 87.000.000 δρχ. και η καταβολή του συνεχίζεται κανονικά.

Για τα αιτήματα που αναφέρονται στην ανωτέρω ερώτηση αρμόδια να απαντήσουν είναι τα συναρμόδια Υπουργεία τα οποία είναι συναποδέκτες της ερώτησης.

Ο Υφυπουργός

ΘΕΟΔ. ΚΟΤΣΩΝΗΣ"

3. Στην με αριθμό 17/14-10-96 ερώτηση δόθηκε με το υπ' αριθμ. 5618/5-11-96 έγγραφο από τον Υφυπουργό Υγείας η ακόλουθη απάντηση:

"Σχετικά με:

Το αριθ. Πρωτ. Ερωτήσεων 17/14-10-96 εγγράφου της Δ/νσης Κοιν. Ελέγχου της Βουλής των Ελλήνων και απαντώντας στη σχετική ερώτηση των κ.κ. Βουλευτών Ο. Κολοζώφ και κ. Κωστόπουλου (που πρωτοκολήθηκαν στο Υπουργείο μας με τον αριθμ. ΕΡ 4/16-10-96 σας γνωρίζουμε τα ακόλουθα:

1. Κατά το οικονομικό έτος 1994 πραγματοποιήθηκαν οι εξής επιχορηγήσεις:

με την ΔΥ5α/2295 δις/7-4-94 απόφαση 75.000.000

με την ΔΥ5α/3847/21-4-94 απόφαση 190.000.000

με την ΔΥ5α/13597/23-12-94 απόφαση 211.500.000

-----------

ΣΥΝΟΛΟ 476.500.000

Κατά το οικονομικό έτος 1995 πραγματοποιήθηκαν οι εξής επιχορηγήσεις:

με την ΔΥ5α/9596/10-8-95 απόφαση 50.000.000

με την ΔΥ5α/13188/27-10-95 απόφαση 110.000.000

με την ΔΥ5α/οικ. 15649/14-12-95 απόφαση 90.000.000

-----------

ΣΥΝΟΛΟ 250.000.000

Σχετικά με την παρατήρησή σας για τα ελλείμματα που παρουσιάστηκαν στους προϋπολογισμούς του ΕΙΠ για θέματα έρευνας αρμόδιο είναι το Υπουργείο 'Ερευνας και Τεχνολογίας.

2. Σχετικά με την θέσεις που διατύπωσε ο Γενικός Διευθυντής του Ινστιτούτου Παστέρ Παρισίων για τον διοικητικό εκσυγχρονισμό του Ινστιτούτου, σας γνωρίζουμε ότι το Δ.Σ. του ΕΙΠ επεξεργάζεται σχέδιο καταστατικού με το οποίο θα ρυθμίζονται τα οργανωτικά, λειτουργικά και επιστημονικά θέματα, ώστε να επιτευχθεί τόσο η εύρυθμη λειτουργία του Ινστιτούτου όσο και η σύγχρονη τεχνολογική του εξέλιξη και ανάπτυξη.

3. 'Οσον αφορά το θέμα της λήψης μέτρων για την εξασφάλιση της παραγωγής εμβολίων και την αναβάθμιση της μονάδας παραγωγής αυτών, θα δοθούν οι απαιτούμενες πιστώσεις για την εξασφάλιση των αναγκαίων ποσοτήτων προκειμένου να καλυφθούν οι ανάγκες του ΕΘνικού Προγράμματος Εμβολιασμών.

Επιπλέον για την αναβάθμιση της μονάδας παραγωγής εμβολίων, το Υπουργείο Υγείας και Πρόνοιας είχε φροντίσει για τον εξοπλισμό της και την εξασφάλιση συγχρόνων οργάνων διαθέτοντας τις απαιτούμενες πιστώσεις όπως π.χ. 45.000.000 δρχ. για την αγορά λιοφιλλυτού, χωρίς ωστόσο να γίνει γνωστοποίηση της πραγματοποίησης της προμήθειας.

4. Οι δραστηριότητες της μονάδας παραγωγής εμβολίων και η λειτουργικότητα της εξαρτώνται άμεσα από τις ποσότητες κάλυψης του ΕΘνικού Προγράμματος Εμβολιασμών, όπου από έτος σε έτος έχουν ασήμαντες διακυμάνσεις.

5. Η λήψη μέτρων για τη συνέχιση και παραπέρα ανάπτυξη των δραστηριοτήτων του ΕΙΠ αποτελεί βασικό στόχο για το Υπουργείο Υγείας και Πρόνοιας και το οποίο πιστεύει στην αποστολή και στην προσφορά προς τη Δημόσια Υγεία του (Ε.Ι.Π.) αφού με τις υπάρχουσες δυνατότητες του προϋπολογισμού του συμβάλλει κατά τον καλύτερο δυνατό τρόπο σύμφωνα με τους στόχους.

6. Επισημαίνεται δε ότι πέραν των ανωτέρων και εν όψη της υπογραφής της νέας σύμβασης για το ΕΙΠ το ΥΥ και Π εκτιμώντας τα ζητήματα που αναφέρονται στην έκθεση του Γ.Δ/ντή του Ινστιτούτου Παστέρ των Παρισίων και αξιολογώντας τις ανάγκες για την προστασία της Δημόσιας Υγείας έχει ήδη προωθήσει προς το Υπουργείο Ανάπτυξης το γενικό πλαίσιο που αφορά τις υπηρεσίες που επιθυμεί να παρέχονται από το Ε.Ι.Π..

Ο Υφυπουργός

ΕΜΜ. ΣΚΟΥΛΑΚΗΣ"

4. Στην με αριθμό 19/14-10-96 ερώτηση δόθηκε με το υπ'αριθμ. 3790/6-11-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 19/14-10-1996 των Βουλευτών κ.κ. Μ. Κωστόπουλου και Α. Αυδή και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Ο Ο.Σ.Ε. λειτουργούσε τις διεθνείς λεωφορειακές του γραμμές προς Ιταλία μέχρι τον Μάρτιο του 1996, παρά τις δυσχέρειες που αντιμετώπιζε, με σκοπό κυρίως την εξυπηρέτηση των Ελλήνων Σπουδαστών της Ιταλίας. Στις δυσχέρειες αυτές περιλαμβάνονταν ο πόλεμος στην πρώην Γιουγκοσλαβία, εξαιτίας του οποίου είχε καταργηθεί η χερσαία διαδρομή, ο ανταγωνισμός των δρομολογίων τσάρτες, κ.λ.π.

Ωστόσο, παρά τις δυσκολίες και παρά το γεγονός ότι το κόστος εκμετάλλευσης των λεωφορειακών γραμμών προς Ιταλία ήταν πολύ υψηλό και αρκετές φορές υπερέβαινε τα έσοδα, ο ΟΣΕ τις λειτουργούσε και για ευνόητους λόγους άσκησης εθνικής και κοινωνικής πολιτικής μεταφορών.

2. Μετά την κατάσχεση δύο λεωφορείων του ΟΣΕ από την Αστυνομία της Νάπολης που έγινε τον περασμένο Μάρτιο, ο ΟΣΕ ανέστειλε τη λειτουργία των γραμμών αυτών, ενώ τα λεωφορεία αυτά αποδόθηκαν ήδη μετά από διαβήματα του ΟΣΕ και ενέργειες του Υπουργείου Μεταφορών και Επικοινωνιών.

Ο ΟΣΕ όμως διατηρούσε και διατηρεί επιφυλάξεις για το αν θα ξανασυμβούν παρόμοια γεγονότα στο μέλλον ή άλλα προβλήματα, με αποτέλεσμα, όχι μόνο να υφίσταται ζημία ο Οργανισμός αλλά επί πλέον να μην εξυπηρετούνται αξιόπιστα οι επιβάτες και να υφίστανται πρόσθετες ταλαιπωρίες.

3. Κατά την άποψη του ΟΣΕ, οι λεωφορειακές γραμμές προς Ιταλία θα μπορέσουν να λειτουργήσουν με επιτυχία μόνο όταν θα υπάρξει μία επίσημα συνεργαζόμενη με το ΟΣΕ ιταλική μεταφορική εταιρεία, η οποία θα είναι σε θέση να παρέχει οποιαδήποτε υποστήριξη θα χρειάζονται τα λεωφορεία του ΟΣΕ κατά την διαδρομή τους μέσα στο ιταλικό έδαφος, όπως εξάλλου συμβαίνει και με συνεργαζόμενες με τον ΟΣΕ δεν έχει συμβληθεί μέχρι σήμερα με κάποια εταιρεία. Συνεχίζει όμως ο ΟΣΕ τις προσπάθειες για να βρεθεί συνεργάτιδα ιταλική εταιρεία και να επαρχίσει (ο ΟΣΕ) τη λειτουργία των λεωφορειακών γραμμών προς Ιταλία.

4. Παρόλα αυτά το Υ.Μ.Ε. με επιστολή του προς τον ΟΣΕ, θα θέσει εκ νέου το θέμα της επαναλειτουργίας των λεωφορειακών γραμμών προς Ιταλία και ελπίζουμε πολύ σύντομα να εξασφαλιστούν κάποιες ελάχιστες προϋποθέσεις, για την επαναλειτουργία τους.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

5. Στην με αριθμό 22/14-10-1996 ερώτηση δόθηκε με το υπ' αριθμ. 5/5-11-1996 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 22/14-10-1996 ερώτηση των Βουλευτών κ.κ. Απ. Τασούλα και Ν. Γκατζή, και οι αριθμ. 101/1996 αναφορές του Συνδικάτου Οικοδόμων και Συναφών Επαγγελμάτων Αιτωλ/νίας και Σωματείου Εργατ/λων και Τεχνιτών Ιματισμού, αντίστοιχα, που κατατέθηκαν στη Βουλή από τους Βουλευτές κ.κ. Απ. Τασούλα, Λωνίδα Αυδή και Δ. Κωστόπουλο για τα θιγέντα σ'αυτές θέματα σας πληροφορούμε τα εξής:

Από τις Υπηρεσίες του Οργανισμού Εργατικής Κατοικίας (ΟΕΚ) έχουν εκπονηθεί η Πολεοδομική και Αρχιτεκτονική μελέτη ανέγερσης οικισμού 211 εργατικών κατοικιών στο Αγρίνιο.

Η δημοπράτηση του έργου προβλέπεται να γίνει σε δύο φάσεις.

Η πρώτη φάση περιλαμβάνει δημοπράτηση 92 κατοικιών, η οποία ήδη πραγματοποιήθηκε στις 3-10-1996.

Η επόμενη φάση δημοπράτησης των υπολοίπων 119 κατοικιών προβλέπεται να πραγματοποιηθεί εντός του α' διμήνου του 1997.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

6. Στην με αριθμό 24/14-10-96 ερώτηση δόθηκε με το υπ' αριθμ. 7/30-10-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 24 που κατατέθηκε στις 14-10-96 από τους Βουλευτές κ.κ. Αποστόλη Τασούλα και Νίκο Γκατζή σας γνωρίζουμε ότι μετά τη δημοσίευση του Οργανισμού Νομαρχιακής Αυτοδιοίκησης Λακωνίας και επειδή οι υπηρεσίες μας στις πρώην Νομαρχίες δεν ανήκουν οργανικά πια στο Υπουργείο μας, αλλά στις ανεξάρτητες ως ΝΠΔΔ Νομαρχιακές Αυτοδιοικήσεις, δεν είναι δυνατή πλέον νομικά και ουσιαστικά η αντιμετώπιση των ελλείψεων με στελέχωση από το Υ.ΠΕ.ΧΩ.Δ.Ε. αλλά από τον αρμόδιο Νομάρχη.

Είναι γνωστό ότι η Νομαρχιακή Αυτοδιοίκηση στο σύνολό της στα πλαίσια της συνεργασίας της με το Υπουργείο Εσωτερικών, Δημόσιας Διοίκησης και Αποκέντρωσης έχει θέσει κατά προτεραιότητα το θέμα της Διοικητικής Συγκρότησης των Νομαρχιών και της ενίσχυσής τους με εξειδικευμένο προσωπικό.

Κατά συνέπεια η λύση στο πρόβλημα που αντιμετωπίζει η Νομαρχιακή Αυτοδιοίκηση Λακωνίας συναρτάται με το σχεδιασμό και τις δεσμεύσεις του Υπουργείου Εσωτερικών, Δημόσιας Διοίκησης και Αποκέντρωσης.

Ο Υπουργός

Κ. ΛΑΛΙΩΤΗΣ"

7. Στην με αριθμό 25/14-10-96 ερώτηση δόθηκε με το υπ' αριθμ. 8/4-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:


"Απαντώντας στην ερώτηση με αριθμό 25 που κατατέθηκε στις 14-10-96 από τους Βουλευτές κ.κ. Αποστόλη Τασούλα και Μαρία Μπόσκου σας γνωρίζουμε τα εξής:

Η λίμνη Τριχωνίδα παρουσιάζει χλωριδικό, φυτογεωγραφικό και οικολογικό ενδιαφέρον και αποτέλεσε αντικείμενο μελέτης στο πλαίσιο του προγράμματος "Προστασία βιοτόπων (έργα - μελέτες - προμήθειες)". Ειδικότερα, το Πανεπιστήμιο Πατρών εκπόνησε την "Οικολογική, χωροταξική μελέτη των χαρακτηριστικών οικοσυστημάτων των λιμνών Αιτωλοακαρνανίας" στην οποία έγινε η καταγραφή των περιβαλλοντικών προβλημάτων που οφείλονται σε ανθρωπογενείς επιδράσεις και διαμορφώθηκαν προτάσεις για την ολοκληρωμένη διαχείριση των φυσικών πόρων και του περιβάλλοντος της περιοχής και για τη θεσμοθέτηση προστατευτικών μέτρων. Συγκεκριμένα στις λίμνες Τριχωνίδα και Λυσιμαχία δίδεται ιδιαίτερη προτεραιότητα και σε συνεργασία με τους τοπικούς φορείς (Δήμος Αγρινίου, Σύνδεσμος Παραλίμνιων Δήμων και Κοινοτήτων) προωθείται η έκδοση Κοινής Υπουργικής Απόφασης (ΚΥΑ) με μέτρα για την προστασία τους.

Επίσης σας ενημερώνουμε ότι η Δ/νση Εγγειοβελτιωτικών 'Εργων της Γενικής Γραμματείας Δημοσίων 'Εργων του Υ.ΠΕ.ΧΩ.Δ.Ε. υπέγραψε τον Οκτώβριο του 1994 Σύμβαση με το Αριστοτέλειο Πανεπιστήμιο Θεσσαλονίκης (Α.Π.Θ.) για την εκπόνηση του Ερευνητικού Προγράμματος "'Ερευνα εκτίμησης και διαχείρισης του υδατικού δυναμικού της λεκάνης του Κάτω Αχελώου για την ανάπτυξη και την περιβαλλοντική αναβάθμιση του Δέλτα των λιμνοθαλασσών του και του συνόλου της περιοχής".

Σύμφωνα με τα αποτελέσματα της έρευνας αυτής, το νερό της Τριχωνίδας είναι άριστης ποιότητας, κατάλληλο για ύδρευση και άρδευση.

Τέλος, σχετικά με το θέμα της παράνομης αλιείας, αρμόδιο να σας ενημερώσει είναι το συνερωτώμενο Υπουργείο Γεωργίας.

Ο Υπουργός

Κ. ΛΑΛΙΩΤΗΣ"

8. Στην με αριθμό 26/14-10-96 ερώτηση δόθηκε με το υπ' αριθμ. 9/5-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 26 που κατατέθηκε στις 14-10-96 από τους Βουλευτές κ.κ. Αποστόλη Τασούλα και Νίκο Γκατζή, σας γνωρίζουμε τα εξής:

Με το ν. 2218/94, όλες οι σχετικές αρμοδιότητες που αφορούν στις αυθαίρετες κατασκευές, έχουν μεταβιβασθεί στη Δευτεροβάθμια Τοπική Αυτοδιοίκηση.

'Οπως μας ενημέρωσε η Νομαρχιακή Αυτοδιοίκηση Αιτωλοακαρνανίας η Δ/νση Πολεοδομίας του νομού καθώς και το Τμήμα Πολεοδομικών Εφαρμογών Αμφιλοχίας, στην αρμοδιότητα των οποίων είναι η παραλία Αστακού Μύτικα, έχουν ήδη επιληφθεί του θέματος.

Τέλος όσον αφορά στις ιχθυοκαλλιέργειες σας πληροφορούμε ότι η μίσθωση χώρου και η άδεια λειτουργίας χορηγούνται από την οικεία Νομαρχία μετά από εισήγηση της αρμόδιας Εποπτείας Αλιείας. Αρμοδιότητα των Υπηρεσιών του Υ.ΠΕ.ΧΩ.Δ.Ε. είναι η προέγκριση χωροθέτησης και η έγκριση περιβαλλοντικών όρων, σύμφωνα με την ΚΥΑ 69269/5387/90. Ο έλεγχος τυχόν παράνομων ιχθυοκαλλιεργειών είναι ευθύνη των Νομαρχιακών Υπηρεσιών της οικείας Νομαρχίας και ειδικότερα της οικείας Εποπτείας Αλιείας.

Ο Υπουργός

Κ. ΛΑΛΙΩΤΗΣ"

9. Στην με αριθμό 39/14.10.96 ερώτηση δόθηκε με το υπ' αριθμ. 1/6.11.96 έγγραφο από τον Υπουργό Δικαιοσύνης η ακόλουθη απάντηση:

" Απαντώντας στην ερώτηση των Βουλευτών Σταύρου Παναγιώτου και Μαρίας Μπόσκου, που έχει κατατεθεί στη Βουλή των Ελλήνων έχει λάβει αριθ. 39/14.10.96, με θέμα "τη διάσωση και αξιοποίηση των αρχείων του Γεντί Κουλέ", σας γνωρίζουμε ότι το Υπουργείο Δικαιοσύνης, έχοντας ιδιαίτερη ευαισθησία για τη διάσωση και αξιοποίηση των αρχείων των Φυλακών του Κράτους, σε κρίσιμες πολιτικές περιόδους και ιδιαίτερα σε περιόδους κράτησης πολιτικών κρατουμένων, με έγγραφό του, αρ. πρωτ. 95374/21.8.96 (αντίγραφο του οποίου επισυνάπτεται) έχει ζητήσει από τους Δ/ντές των Φυλακών του Κράτους, τη λήψη άμεσων μέτρων για την επίτευξη του ανωτέρω σκοπού.

Στο εν λόγω έγγραφο γίνεται ιδιαίτερη αναφορά στα αρχεία των Φυλακών "Γεντί Κουλέ".

Η κάλυψη της σχετικής δαπάνης έχει εξασφαλισθεί από τις πιστώσεις του ΤΑΧΔΙΚ. Το ύψος της, όπως είναι ευνόητο, δεν είναι δυνατό να προϋπολογιστεί.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

10. Στην με αριθμό 40/14.10.96 ερώτηση δόθηκε με το υπ' αριθμ. 5750/7.11.96 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθ.40/14.10.96 ερώτηση των Βουλευτών κ.κ. Στρατή Κόρακα και Αποστόλη Τασούλα η οποία αναφέρεται στα λειτουργικά προβλήματα του Γηροκομείου Χίου σας γνωρίζουμε τα ακόλουθα:

Το Γηροκομείο Χίου είναι Κοινωφελές 'Ιδρυμα μη κερδοσκοπικού χαρακτήρα και εποπτεύεται από τη Νομαρχιακή Αυτοδιοίκηση Χίου.

Κατά το τρέχον έτος το 'Ιδρυμα έλαβε το ποσόν των 500.000 δρχ. για λειτουργικές ανάγκες από το προϊόν του Ειδικού Κρατικού Λαχείου.

Επίσης έχει υπογραφεί σύμβασης μεταξύ του Υπουργείου και του Ιδρύματος για την περίθαλψη 30 ανασφαλίστων οικονομικά αδυνάτων ηλικιωμένων ατόμων.

Το 'Ιδρυμα το επισκέπτεται ιατρός ιδιώτης, εξετάζει τους ασθενείς και τους χορηγεί τα φάρμακά τους.

'Οταν παραστεί ανάγκη σε συνεργασία με το νοσοκομείο οι ασθενείς ηλικιωμένοι μεταφέρονται εκεί με τη βοήθεια νοσοκόμου που υπηρετεί στο 'Ιδρυμα.

Οι ηλικιωμένοι έχουν βιβλιάρια ιατροφαρμακευτικής περίθαλψης από τον φορέα που είναι ασφαλισμένοι και για τις περιπτώσεις των ανασφαλίστων και απόρων ηλικιωμένων το τμήμα Πρόνοιας φροντίζει για την έκδοση βιβλιαρίου υγείας ανασφαλίστων.

'Οσο για τις προσλήψεις του προσωπικού γίνονται από το Διοικητικό Συμβούλιο του Ιδρύματος.

Τέλος η δυνατότητα οικονομικής ενίσχυσης του Ιδρύματος για την επισκευή των εγκαταστάσεων που θα εξετασθεί κατά την προσεχή κατανομή του προϊόντος του ειδικού Κρατικού Λαχείου.

Ο Υφυπουργός

ΘΕΟΔΩΡΟΣ ΚΟΤΣΩΝΗΣ"

11. Στην με αριθμό 41/14-10-96 ερώτηση δόθηκε με το υπ' αριθμ. 1056/7-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην Ερώτηση με αριθμό 41/14-10-1996, που κατατέθηκε από το Βουλευτή κ. Αθ. Γιαννόπουλο, σχετικά με την επιλογή των καθηγητών Φυσικής Αγωγής στα Τμήματα Αθλητικής Διευκόλυνσης (Αθλητικά Σχολεία) Λαμίας, σας γνωρίζουμε τα ακόλουθα:

Σύμφωνα με την υπουργική απόφαση Γ4/1149/30-8-94 (ΦΕΚ 622 τ.Β'), οι καθηγητές Φυσικής Αγωγής που θα διδάξουν στα Αθλητικά Τμήματα προτείνονται από την Κεντρική Επιτροπή Αθλητικών Τάξεων (Κ.Ε.Α.Τ.) μετά από αίτηση των ενδιαφερομένων και προσλαμβάνονται από τα Περιφερειακά Υπηρεσιακά Συμβούλια Δευτεροβάθμιας Εκπαίδευσης (ΠΥΣΔΕ).

Οι αιτήσεις για την πλήρωση των κενών θέσεων στα Τ.Α.Δ. διαβιβάζονται στην Κ.Ε.Α.Τ. δια των Γραφείων Φυσικής Αγωγής.

Η πρόταση της Κ.Ε.Α.Τ. έγινε σύμφωνα με τις προϋποθέσεις που αναφέρονται στην ανωτέρω υπουργική απόφαση.

Το ΠΥΣΔΕ Φθιώτιδας προσέλαβε τους προτεινόμενους καθηγητές Φυσικής Αγωγής για τα Τ.Α.Δ. Λαμίας, όπως αυτοί προτείνονται με το άριθμ. Γ4/1404/5-9-1996 έγγραφο της Κ.Ε.Α.Τ.

Πρέπει να αναφέρουμε ότι τόσο η πρόταση για πρόσληψη, όσο και η απόρριψη των ενστάσεων ελήφθησαν από την Κ.Ε.Α.Τ. ομόφωνα.

Σχετικά με το αναφερόμενο ότι η λειτουργία του τμήματος δεν πληροί τις προϋποθέσεις, η ερώτηση μάλλον θα αναφέρεται στην υπέρβαση του αριθμού των μαθητών κατά 4 και αυτό έγινε προκειμένου να αποφευχθεί ο τεμαχισμός του τμήματος, που θα είχε σοβαρές συνέπειες, καθόσον θα απαιτούνταν διπλάσιο εκπαιδευτικό προσωπικό, επιπλέον αίθουσα διδασκαλίας κ.λπ.

Για την αποφυγή τυχόν ανάλογων αιτιάσεων στο μέλλον, έδωσα στην Κ.Ε.Α.Τ. εντολή για την αναμόρφωση της παραπάνω Υ.Α. με μοριοδότηση των διαφόρων στοιχείων (κριτηρίων) επιλογής.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

12. Στην με αριθμό 46/14-10-96 ερώτηση δόθηκε με το υπ' αριθμ. 1057/7-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην Ερώτηση με αριθμό 46/14-10-96 που κατέθεσαν οι Βουλευτές κ.κ. Μήτσος Κωστόπουλος και Λεων. Αυδής, σχετικά με τα προβλήματα που αντιμετωπίζει το σχολικό συγκρότημα της Ν. Φιλαδέλφειας, σας πληροφορούμε τα εξής:

1. Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών και με τη φροντίδα του Υπουργείου αυτού, σύμφωνα με τις διατάξεις της παρ. 3α του άρθρου 25 του ν. 1828/89 όπως τροποποιήθηκαν και συμπληρώθηκαν μεταγενέστερα με τις διατάξεις της παρ. 6β του άρθρου 113 του ν. 1892/90 και του άρθρου 55 του ν. 1946/91.

Οι πιστώσεις που διατέθηκαν από το Υπουργείο Εσωτερικών για τις λειτουργικές δαπάνες των σχολείων το 1996 είναι 21 δις δρχ. (αύξηση 27,76%) έναντι των 16,5 δις δρχ. που διατέθηκαν το 1995 και των 13,5 δις δρχ. που διατέθηκαν το 1994.

Είναι προφανές ότι με την αύξηση των 4,5 δις δρχ. για το έτος 1996 θα αντιμετωπισθούν ικανοποιητικά οι λειτουργικές δαπάνες όλων των σχολείων της χώρας.

2. 'Οσον αφορά την κάλυψη εξοπλιστικών αναγκών στα σχολεία του σχολικού συγκροτήματος, έχει διατεθεί από το πρόγραμμα των Δημοσίων Επενδύσεων του 1995 δια μέσου της Δ/νσης Προγραμματισμού και Επιχειρησιακών Ερευνών (ΔΙΠΕΕ) ποσό 32.000.000 δρχ. και έγινε στο Τμήμα Στελεχών Διοίκησης του ΕΠΛ αντικατάσταση όλων των γραφομηχανών με σύγχρονους Η/Υ.

Με την αριθμ. ΣΤ2 492/26-7-96 απόφαση της Δ/νσης Εποπτικών Μέσων Διδασκαλίας χορηγήθηκαν στην Α' Δ/νση Δευτεροβάθμιας Εκπ/σης Νομαρχίας Αθηνών, που ανήκει το ως άνω σχολικό συγκρότημα, 50 πλήρεις σειρές οργάνων φυσικής και 85 σειρές χημικών ουσιών και θα ακολουθήσουν νέες χορηγήσεις σε όλες τις Δ/νσεις Εκπ/σης των Νομαρχιών για την κάλυψη αναγκών των σχολείων τους, μόλις ολοκληρωθούν οι διαδικασίες προμήθειας και παραλαβής νέων ποσοτήτων των ανωτέρω ειδών καθώς και άλλων Εποπτικών Μέσων Διδασκαλίας κατά την εκτέλεση του Ενιαίου Προγράμματος Προμηθειών του 1995.

'Ηδη με το Ενιαίο Πρόγραμμα Προμηθειών 1996, εγκρίθηκε η προμήθεια οργάνων εργαστηρίων φυσικών μαθημάτων προϋπολογισθείσας δαπάνης 2.500.000.000 δρχ. και η εκτέλεσή της πρόκειται σύντομα να αρχίσει από το Υπουργείο Εμπορίου.

3. Για τη συντήρηση του ως άνω σχολικού συγκροτήματος έγιναν πρόσφατα εκτεταμένες εργασίες επισκευών και βελτιώσεων με τη σύναψη 4 ξεχωριστών εργολαβιών από τον ΟΣΚ που συνοπτικά είχαν ως αντικείμενο αντικατάστασης κουφωμάτων, μονώσεις, στεγανοποιήσεις, χρωματισμούς κ.λπ.

Η δαπάνη που απαιτήθηκε ανήλθε στο ποσό των 32.000.000 δρχ. και κατανέμεται ως εξής:

α)3ο και 4ο Γυμν.25.000.000 δρχ.με έναρξη εργολαβίας 6-11-95 και λήξη 12.1.96

β) Ε.Π.Λ. 45.000.000 δρχ. με έναρξη εργολαβίας 25-9-95 και λήξη 10-1-96

γ) ΤΕΛ-ΤΕΣ-ΣΕΚ 44.000.000 δρχ. με έναρξη εργολαβίας 18-9-95 και λήξη 8-1-96

δ)6ο και 4ο Δημ. Σχ. 18.000.000 δρχ. με έναρξη εργολαβίας 18-9-95 και λήξη 8-12-95

Παράλληλα και προς αποσυμφόρηση του συγκροτήματος ώστε να βελτιωθούν οι συνθήκες λειτουργίας του, ο Ο.Σ.Κ. έχει ήδη κινήσει τη διαδικασία απόκτησης 2 χώρων σε γειτονικές περιοχές:

α) Στο Ο.Τ. 194 έχει επιλεγεί χώρος για την Δευτεροβάθμια Εκπαίδευση

β) Στο Ο.Τ. 250 επίσης έχει επιλεγεί χώρος (πρακτικό κατ/τας και αναγκαιότητας της 7-12-95) για την ανέγερση διδακτηρίου που θα στεγάσει τα 4ο Δημ. Σχολ. και 1ο, 6ο Νηπιαγωγεία.

Τέλος από 1.1.96 ως σήμερα ο Δήμος Ν. Φιλαδέλφειας έχει επιχορηγηθεί με το ποσό των 71.100.000 δρχ., εκκρεμεί δε προς το Δ.Σ. του Ο.Σ.Κ. θετική εισήγηση για την έκτακτη επιχορήγηση με ποσό 36.909.000 δρχ.

4. Για το θέμα την έλλειψης των καθηγητών, ιδιαίτερα στο Πολυκλαδικό Λύκειο, σας γνωρίζουμε ότι επί συνόλου 110 καθηγητών που χρειάζονται στο ΕΠΛ, λείπουν μόνο 4, οι θέσεις των οποίων θα καλυφθούν με αναπληρωτές καθηγητές.

5. Ως προς τη φύλαξη των κτιρίων του ως άνω σχολικού συγκροτήματος, σας πληροφορούμε ότι το 3ο και 4ο Γυμνάσιο Ν. Φιλαδέλφειας διαθέτει φύλακα τις απογευματινές ώρες και το ΕΠΛ ένα επιστάτη.

Για την πρόσληψη επιστατών και φυλάκων σας κάνουμε γνωστό ότι σύμφωνα με τις διατάξεις του άρθρου 39 παρ. 2 του ν. 2218/94, όπως τροποποιήθηκε με το άρθρο 6 παρ. 7 του ν. 2240/94 οι αρμοδιότητες που ασκούσαν οι Περιφερειακές Υπηρεσίες του Υπουργείου μας, στα πλαίσια των οποίων ήταν και η πρόσληψη φυλάκων και επιστατών, περιήλθαν στις Νομαρχιακές Αυτοδιοικήσεις.

Κατά συνέπεια οι διορισμοί φυλάκων-νυκτοφυλάκων-επιστατών και η τοποθέτησή τους σε συγκεκριμένο σχολείο ανήκει στην αποκλειστική αρμοδιότητα της Νομαρχιακής Αυτοδιοίκησης.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

13. Στην με αριθμό 51/14-10-96 ερώτηση δόθηκε με το υπ'αριθμ. 306/6-11-96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 51/14-10-96 που κατατέθηκε στην Εθνική Αντιπροσωπεία από το Βουλευτή κ. Αθαν. Βαρίνο, αναφορικά με την κάλυψη των ελλειμμάτων και τη διαγραφή των χρεών του ΝΑΤ, σας πληροφορούμε ότι τα διάφορα μέτρα που θα ληφθούν για την εξυγίανση του Ταμείου αυτού θα ανακοινωθούν κατά τη συζήτηση του Κρατικού Προϋπολογισμού οικον. έτους 1997 που θα διεξαχθεί στη Βουλή στα μέσα του μηνός Δεκεμβρίου.

'Οσον αφορά τη διαγραφή των χρεών του πιο πάνω Ταμείου, αυτό εξετάζεται σε συνδυασμό με τα χρέη προς το Δημόσιο και άλλων Ασφαλιστικών Ταμείων, στα πλαίσια εξυγίανσής τους.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

14. Στην με αριθμό 63/15-10-96 ερώτηση δόθηκε με το υπ'αριθμ. 1059/7-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 63/15-10-96 που κατέθεσε ο Βουλευτής κ. Σπ. Σπηλιωτόπουλος, σχετικά με τις δυσκολίες μετακίνησης των μαθητών με ειδικές ανάγκες των ΣΜΕΑ του Νομού Αχαΐας σας πληροφορούμε τα εξής:

Από τις 14-10-1996 οι μαθητές του 1ου Ειδικού Δημοτικού Σχολείου Πατρών μεταφέρονται με δύο (2) υπομισθωμένα λεωφορεία από το ΚΤΕΛ Πατρών.

Για τους μαθητές των άλλων Ειδικών Δημοτικών Σχολείων δεν υπάρχει πρόβλημα μεταφοράς, δεδομένου ότι τα Ειδικά Δημοτικά Σχολεία α)του ΠΙΚΠΑ Πατρών και β) του Ιδρυμάτος "ΜΕΡΙΜΝΑ" εξυπηρετούνται από τα μεταφορικά μέσα των Ιδρυμάτων αυτών.

Τέλος σας πληροφορούμε ότι παρόμοιο πρόβλημα με αυτό που αναφέρθηκε στο Νομό Αχαΐας, όσον αφορά την μετακίνηση μαθητών δεν μας έχει έχει αναφερθεί για τους άλλους Νομούς.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

15. Στην με αριθμό 81/15-10-96 ερώτηση δόθηκε με το υπ'αριθμ. 1068/7-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 81/15-10-1996 που κατέθεσαν οι Βουλευτές κύριοι Μαρία Δαμανάκη και Πέτρος Κουναλάκης σχετικά με την αντιμετώπιση του στεγαστικού προβλήματος των σχολείων του Δήμου Αιγάλεω ο Οργανισμός Σχολικών Κτιρίων (Ο.Σ.Κ.) με σχετικό έγγραφό του μας πληροφόρησε τα ακόλουθα:

Α) Κατασκευές:

1) Κατασκευάζεται το 1ο Ν/Γ. Υπογραφή σύμβασης-έναρξη: 29-10-1996.

2) Ολοκληρώθηκε πρόσφατα η κατασκευή των:

ι) 8ο Δημ. Σχολείο. Υπογραφή σύμβαση-έναρξη: 24-11-1995 και διοικητική παράδοση στις 18/9/1996.

ιι) 11ο Ν/Γ. Υπογραφή σύμβασης-έναρξη: 8-11-1995 και διοικητική παράδοση στις 8-9-1996.

Β) Μελέτες:

1) 26ο Δημ. Σχολείο. Ολοκληρώθηκε η σχετική μελέτη και έχει ήδη δημοπρατηθεί.

2) 3ο Γυμν. 'Εχει ολοκληρωθεί η μελέτη και βρίσκεται στη διαδικασία δημοπράτησης.

3) 21ο Δημ. Σχολείο (Κτήμα Δούση - έκτασης 10.423 μ2). 'Εχει ολοκληρωθεί η μελέτη εφαρμογής. Βρίσκεται στη διαδικασία έγκρισης από το Τεχνικό Συμβούλιο του ΟΣΚ.

4) 5ο Γυμνάσιο και 3ο Λύκειο και 18ο Δημ. Σχολείο (Ρώσικα). Βρίσκεται στο στάδιο προμελέτης.

5) 19ο Δημ. Σχολ. Δεν έχουν ολοκληρωθεί από νομικής πλευράς οι διαδικασίες έξωσης που από τη φύση τους είναι χρονοβόρες και γι'αυτό δεν έχει χρεωθεί η σχετική μελέτη.

Γ) Οικόπεδα:

1) 3ο Γυμνασιο - εμβαδό 2.650 μ2. Παρακατατέθηκαν οι αποζημιώσεις (προσωρινή 355.620.000 δρχ. στις 16/2/1994 και οριστική: 47.523.400 στις 18/7/1994). 

2) 5ο Γυμνάσιο και 3ο Λύκειο και Ειδικό σχολείο και 18 Δημ. Σχολεία (Ρώσικα) - Εμβαδό 13.000 μ2- Παρακατατέθηκαν οι αποζημιώσεις (προσωρινή: 432.840.000 δρχ. στις 1/11/1994 και Οριστική: 64.710.000 στις18/11/1994).

3) 8ο Δημ. Σχολείο - Εμβαδό 1.700 μ2 - Παραχωρήθηκε από το Υπουργείο Υγείας 8/3/1994.

4) 13ο Δημ. Σχολείο - Εμβαδό 2.500 μ2 - Παρακατατέθηκε η προσωρινή αποζημίωση 288.916.000 δρχ. τον Μάϊο του 1996. 'Εγινε ανάκληση της απαλλοτρίωσης από το Συμβούλιο της Επικρατείας για τυπικούς λόγους.

Ο Ο.Σ.Κ. θα επανέλθει με νέα απαλλοτρίωση.

5) 19ο Δημ. Σχολείο - Εμβαδό 1839 μ2 - Παρακατατέθηκαν οι αποζημιώσεις (προσωρινή 139.129.000 δρχ. στις 27-11-1995 και οριστική 12.551.000 δρχ. στις 10-5-1996).

6) 22ο Δημοτικό Σχολείο - Εμβαδό 1.376 μ2 - Παρακατατέθηκε η προσωρινή αποζημίωση 71.591.000 δρχ. στις 11-12-1995.

7) 6ο Ν/Γ - Εμβαδό 950 μ2 - Παρακατατέθηκαν οι αποζημιώσεις (προσωρινή 47.523.000 δρχ. στις 27-11-1995 και Οριστική 10.000.000 δρχ. στις 10-5-1995)

8) 16ο Ν/Γ - Εμβαδό 802 μ2 - Παρακατατέθηκαν οι αποζημιώσεις (προσωρινή 36.400.000 δρχ. στις 3-10-1995 και οριστική 4.044.000 δρχ. στις 11-12-1995).

9) 17ο Ν/Γ - Εμβαδό 551 μ2 - Εκδικάστηκε στο Πρωτοδικείο αλλά δεν παρακατατέθηκε η αποζημίωση. 'Εγινε ανάκληση της απαλλοτρίωσης από το Συμβούλιο της Επικρατείας.

10) 20ο Ν/Γ - Εμβαδό 795 μ2 - Εκδόθηκε η Κοινή Υπουργική Απόφαση (16-5-1996) και έχει διαβιβαστεί στη Νομική Υπηρεσία του ΟΣΚ για τον ορισμό δικασίμου στο αρμόδιο Πρωτοδικείο.

11) 30ο Ν/Γ - Εμβαδό 822 μ2 - Παρακατατέθηκε η προσωρινή αποζημίωση 32.900.000 δρχ. στις 11-12-1995. Εκδικάζεται σχετική έξωση στις 8-11-1996.

12) 27ο Ν/Γ - Αναμένεται το πρακτικό καταλληλότητας και αναγκαιότητας από την αρμόδια Επιτροπή.

Δ) Επιχορηγήσεις

Απ'τις αρχές του 1996 έχουν εγκριθεί οι επιχορηγήσεις:

ι) Τακτική 129.900.000 δρχ.

ιι) 'Εκτακτη 70.000.000 δρχ.

Τέλος σας πληροφορούμε ότι ο ΟΣΚ στα πλαίσια των δυνατοτήτων του καταβάλλει κάθε προσπάθεια προς επίλυση του στεγαστικού προβλήματος των Σχολείων του Δήμου Αιγάλεω.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

16. Στην με αριθμό 89/16-10-96 ερώτηση δόθηκε με το υπ' αριθμ. 20/30-10-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 89 που κατατέθηκε στις 16-10-96 από τους Βουλευτές κ.κ. Νίκο Γκατζή, Αχιλλέα Κανταρτζή και Βαγγέλη Μπούτα σας γνωρίζουμε τα εξής:

Μετά την από 10-4-96 Κοινή σύσκεψη που πραγματοποιήθηκε με πρωτοβουλία του Υ.ΠΕ.ΧΩ.ΔΕ. και με την συμμετοχή των τοπικών φορέων, το Υπουργείο μας προχώρησε στην κατάρτιση τροποποίησης του υφισταμένου Π.Δ. (ΦΕΚ 519Δ/16-5-92) η οποία υπεγράφη αρμοδίως και διαβιβάστηκε στο Υπουργείο Γεωργίας για συνυπογραφή με το υπ' αρ. 3088/8-8-96 έγγραφο του Υπουργείου.

Με την από 8-12-95 Προγραμματική Σύμβαση μεταξύ Υ.ΠΕ.ΧΩ.ΔΕ. και Νομαρχιακής Αυτοδιοίκησης Μαγνησίας, διατίθενται από το ΕΠΠΕΡ 580 εκατομμύρια δρχ. για την πραγματοποίηση έργων στο νησί της Αλοννήσου που αφορούν στην προστασία και διαχείριση του Ε.Θ.Π.Α.Β.Σ. και ανάδειξη των οικολογικών, πολιτιστικών και αισθητικών χαρακτηριστικών του νησιού. Στα προαναφερόμενα έργα περιλαμβάνονται οδικά, λιμενικά, έργα ανάπλασης στην παλιά πόλη και στο ελικοδρόμιο του νησιού.

'Οσον αφορά στο φορέα διαχείρισης, σας πληροφορούμε ότι για να λειτουργήσει, εκτός από το σχεδιασμό -οργανωτικό μέρος, απαιτεί υποδομή και πόρους, άρα χρήζει και τεχνοοικονομικής προσέγγισης, αντικείμενο που εκτός των άλλων πραγματεύεται το "Πρόγραμμα Αντιμετώπισης Ειδικών Περιβαλλοντικών προβλημάτων και συστήματος λειτουργίας και Διαχείρισης της προστατευόμενης περιοχής του Ε.Θ.Π.Α.Β.Σ. και της ευρύτερης περιοχής του".

Το πρόγραμμα ανατέθηκε την 27/5/96, το κόστος του ανέρχεται στα 40 εκατομμύρια δρχ. και περιλαμβάνει:

-Διαμόρφωση και εξειδίκευση διαχειριστικών και κανονιστικών μέτρων.

Παρακολούθηση-συντονισμό ειδικών μελετών και έργων, στο πλαίσιο ολοκληρωμένης διαχείρισης και λειτουργίας της προστατευόμενης περιοχής του Ε.Θ.Π.Α.Β.Σ. και του προγράμματος προστασίας της Μεσογειακής Φώκιας.

Τέλος η Εταιρεία Μελέτης Προστασίας Μεσογειακής Φώκιας (Ε.Μ.Π.Μ.Φ.) αυτή, όπως κάθε παρόμοιας φύσης φορέας, δύναται αφ' ενός να εξασφαλίζει πόρους από διάφορες πηγές για την λειτουργία του και οφείλει να τηρεί τα σχετικά οικονομικά βιβλία και παραστατικά τα οποία, όπως γνωρίζουν οι τοπικοί φορείς είναι (και οφείλουν να είναι) διαθέσιμα στον όποιο φορέα ή άτομο.

Ο Υπουργός

Κ. ΛΑΛΙΩΤΗΣ"

17. Στην με αριθμό 108/17-10-96 ερώτηση δόθηκε με το υπ' αριθμ. 1071/7-11-96 έγγραφο από τον Υφυπουργό Παιδείας η ακόλουθη απάντηση:

"Απάντηση στην ερώτηση αρ. 108/17-10-1996 που κατέθεσε ο Βουλευτής κ. Λευτ. Παπαγεωργόπουλος σας γνωρίζουμε τα ακόλουθα:

Με την αριθμ. Δ4/525/4-7-1995 (ΦΕΚ 623 τ.Β') Υπουργική Απόφαση ιδρύθηκε το Ενιαίο Πολυκλαδικό Λύκειο (Ε.Π.Λ.) Αλιβερίου. Με την αριθμ. Δ4/624/14-9-1995 (ΦΕΚ 813, τ.Β') υπουργική απόφαση καταργήθηκαν από το σχολικό έτος 1997-1998 το Γενικό Λύκειο και το Τεχνικό Επαγγελματικό Λύκειο Αλιβερίου, και ανεστάλη η λειτουργία της Α' τάξης τους από το σχολικό έτος 1995-1996 και της Β' τάξης τους από το σχολικό έτος 1996-1997.

Οι παραπάνω ενέργειες βασίζονται στην αριθμ. 25/1995 (Πρακτικό Νο 7/1995) ομόφωνη απόφαση του Νομαρχιακού Συμβουλίου της Νομαρχιακής Αυτοδιοίκησης (Ν.Α.) Ευβοίας, με την οποία ενέκρινε ομόφωνη Εισήγηση της Νομαρχιακής Επιτροπής Παιδείας της Ν.Α. Ευβοίας και πρότεινε στο ΥΠΕΠΘ τη σταδιακή κατάργηση του Γενικού Λυκείου και του Τεχνικού Επαγγελματικού Λυκείου Αλιβερίου με σκοπό τη λειτουργία Ε.Π.Λ. στο Αλιβέρι.

Μετά από νεότερη και κατά πλειοψηφία (όχι ομόφωνη) απόφαση του Νομαρχιακού Συμβουλίου Ευβοίας (υπ'αριθμ. 77/1996 Πρακτικό Νο 9/1996) για την επαναλειτουργία του Γενικού Λυκείου Αλιβερίου και συνεκτιμώντας τις αποφάσεις του Δήμου Αλιβερίου αφενός και τα Υπομνήματα του Συλλόγου Γονέων και Κηδεμόνων και των Καθηγητών του Ε.Π.Λ. Αλιβερίου αφετέρου, με απόφασή μου ανακάλεσα την υπουργική απόφαση στο μέρος που αφορά την κατάργηση του Γενικού Λυκείου Αλιβερίου από το σχολικό έτος 1997-1998 καθώς και την αναστολή των Α' και Β' τάξεων του ιδίου Λυκείου για τα σχολικά έτη 1995-1996 και 1996-1997.

Η ανωτέρω απόφασή μου στάλθηκε ήδη για δημοσίευση στην Εφημερίδα της Κυβερνήσεως.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

18. Στην με αριθμό 197/23-10-96 ερώτηση δόθηκε με το υπ' αριθμ. 3829/6-11-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφο σας, που αναφέρεται σε ερώτηση 197/23-10-1996 του Βουλευτή κ.κ. Ν. Νικολόπουλου και απευθύνεται στον Υπουργό Μεταφορών και Επικοινωνιών, σας πληροφορούμε τα εξής:

Από τις ισχύουσες διατάξεις του Ν.Δ. 102/73, που διέπουν την ίδρυση και λειτουργία των ΚΤΕΛ (αστικών και υπεραστικών) δεν προβλέπεται επιδότηση του εισιτηρίου των.

Οι συγκοινωνιακοί φορείς Αθηνών και Θεσ/νίκης διέπονται από άλλες διατάξεις, οι οποίες ρυθμίζουν το θέμα αυτό.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

19. Στην με αριθμό 197/23-10-96 ερώτηση δόθηκε με το υπ' αριθμ. 318/6-11-96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης με αριθμό 197/23-10-96 που κατατέθηκε στην Εθνική Αντιπροσωπεία από το Βουλευτή κ. Ν. Νικολόπουλο, όσον αφορά τα θέματα της δικής μας αρμοδιότητας σας πληροφορούμε ότι:

Ο Τακτικός Προϋπολογισμός επιδοτεί μόνο τους κρατικούς συγκοινωνιακούς φορείς οι οποίοι ως γνωστόν εποπτεύονται από τον ΟΑΣΑ (ν.2175/93) καθώς επίσης και τον ΟΑΣ Θεσσαλονίκης σύμφωνα με την οικονομική συμφωνία που υφίσταται μεταξύ του Ελληνικού Δημοσίου και του Οργανισμού (Ν.Δ. 3721/57).

Τέλος σας γνωρίζουμε ότι στα πλαίσια της δημοσιονομικής εξυγίανσης της οικονομίας μας είναι αδύνατο ο Τακτικός Προϋπολογισμός να καλύψει δαπάνες στις οποίες αναφέρεσθε.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω τη τιμή να ανακοινώσω στο Σώμα, ότι συμπληρώθηκε ήδη ο προβλεπόμενος από τον Κανονισμό χρόνος εικοσιπέντε ημερών για την απάντηση που οφείλουν να δίδουν οι Υπουργοί στις ερωτήσεις και αναφορές που κατατίθενται από τους κυρίους Βουλευτές.

Ενημερώνω τη Βουλή, ότι όσοι από τις κυρίες και τους κυρίους συναδέλφους δεν έχουν λάβει απαντήσεις στις αναφορές και ερωτήσεις που έχουν υποβάλει από τις πρώτες ημέρες ενάρξεως των εργασιών της παρούσης Συνόδου και επιθυμούν να φέρουν τις αναφορές ή τις ερωτήσεις τους προς συζήτηση στην Ολομέλεια, μπορούν να κάνουν χρήση της παρ. 5 του άρθρου 130 του Κανονισμού της Βουλής.

Η αρμόδια υπηρεσία έχει ήδη στείλει σε όλες και όλους σας ένα σχέδιο εγγράφου, που μπορείτε να χρησιμοποιείτε γι' αυτό το σκοπό.
 

ΠΡΟΕΔΡΟΣ (Απόστολος Κακλαμάνης):Εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες ερωτήσεις πρώτου κύκλου.

Πρώτη στην ημερήσια διάταξη είναι η με αριθμό 137/5.11.96 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τους Υπουργούς Περιβάλλοντος-Χωροταξίας και Δημοσίων 'Εργων, Μεταφορών και Επικοινωνιών, σχετικά με τα πρόσφατα ατυχήματα με μαθητές έξω από τα σχολεία και τη λήψη των κατάλληλων μέτρων φύλαξης για την καλύτερη προστασία των παιδιών.

Η ερώτηση της κας Ανουσάκη έχει ως εξής:

"Κύριοι Υπουργοί, διαπιστώνουμε με θλίψη ότι αυξάνονται συνεχώς τα τροχαία ατυχήματα στους δρόμους "καρμανιόλες" έξω από τα σχολεία με θύματα αθώους μαθητές. Αναγκάζομαι -και λυπάμαι γι' αυτό- να επανέλθω -αφού κατέθεσα σχετική επίκαιρη ερώτηση στις 15 Μαϊου 1996- ιδίως μετά τα θλιβερά περιστατικά που συμβαίνουν τον τελευταίο καιρό στον Πειραιά, στο Βόλο και στη Μάνδρα. Ανύποπτοι μαθητές βρίσκουν τραγικό θάνατο, όταν διασχίζουν επικίνδυνους δρόμους χωρίς σήμανση και σηματοδότες.

Υπάρχουν πολλές καταγγελίες, όπως για το σχολικό συγκρότημα της Γκράβας, την Οδό Καποδιστρίου και Σπύρου Λούη στη Φιλοθέη.

Ερωτώνται οι κύριοι Υπουργοί:

α) Γιατί κοντά σε σχολεία δεν υπάρχουν κάποιες υπόγειες ή υπέργειες διαβάσεις, πεζοδρομήσεις, φωτεινοί σηματοδότες, σημάνσεις ορίων ταχύτητας;

β) Γιατί δεν ενεργοποιείται ο θεσμός του σχολικού τροχονόμου, όπως ορίζει το άρθρο 43 του Κώδικα Οδικής Κυκλοφορίας; γ) Τι μέτρα θα πάρει ο αρμόδιος Υπουργός, ώστε να αποκτήσουν οι οδηγοί σωστή κυκλοφοριακή αγωγή;".

Ο Υφυπουργός Περιβάλλοντος-Χωροταξίας και Δημοσίων 'Εργων κ. Χρήστος Βερελής έχει το λόγο.

Αυτό είναι περισσότερο θέμα για να απαντήσουν ή ο Υπουργός Μεταφορών ή ο Υπουργός Παιδείας.

Τις σημάνσεις, αυτό το Υπουργείο δεν τις βάζει, κύριε Υπουργέ, ή το δικό σας;

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): Το Υ.ΠΕ.ΧΩ.Δ.Ε. κάνει τις σημάνσεις.

ΠΡΟΕΔΡΟΣ (Απόστολος Κακλαμάνης): Τότε εσείς πρέπει να απαντήσετε.

ΕΛΕΝΗ ΑΝΟΥΣΑΚΗ: Είναι σύνθετο, είναι μπερδεμένο...

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): Πραγματικά, κύριε Πρόεδρε, είναι ένα σύνθετο ερώτημα αυτό που βάζει η συνάδελφος κα Ανουσάκη και τα θέματα άπτονται πολλών Υπουργείων, του Υ.ΠΕ.ΧΩ.Δ.Ε., του Υπουργείου Παιδείας και του Υπουργείου Μεταφορών και του Υπουργείου Δημόσιας Τάξης.

Θα προσπαθήσω τουλάχιστον σε ό,τι αφορά το Υ.ΠΕ.ΧΩ.Δ.Ε. να διευκρινίσω μία σειρά από θέματα, τα οποία μπαίνουν στην ερώτηση της κυρίας συναδέλφου.

Πρώτα-πρώτα, θέλω να πω ότι το βασικό θέμα, το οποίο βάζει η ερώτηση αυτή, είναι το θέμα των σηματοδοτήσεων και ήθελα να εκφράσω την άποψη ότι οι σηματοδοτήσεις είναι μία διαδικασία αναγκαία, η οποία βρίσκεται σε ένα στάδιο εκσυγχρονισμού από την πλευρά του Υ.ΠΕ.ΧΩ.Δ.Ε. με δύο μεγάλες εργολαβίες συνολικού ύψους 4 δισ. δραχμές, οι οποίες εκτελούνται αυτήν τη στιγμή και περιλαμβάνουν χιλίους διακόσιους κόμβους σηματοδότησης σε όλη την έκταση του Λεκανοπεδίου Αττικής.

Ξεκίνησε το πρόγραμμα αυτό το 1995 και θα ολοκληρωθεί το 1998. Βεβαίως, η σηματοδότηση δεν αποτελεί πανάκεια για τη μείωση των τροχαίων ατυχημάτων. Είναι μια συνάρτηση, η οποία έχει να κάνει με το επίπεδο της καλής κατάστασης των οδών, με την καλή λειτουργία των σηματοδοτήσεων, την καλή κυκλοφοριακή αγωγή των οδηγών και βεβαίως, την καλή συμπεριφορά των πεζών. Το Υ.ΠΕ.ΧΩ.Δ.Ε. βελτιώνει τις σημάνσεις, βελτιώνει την ορατότητα και τις πινακίδες.

Χαρακτηριστικά να σας πω ότι για τα σχολεία, έχουμε ένα πρόγραμμα κατασκευής επτά ανισόπεδων διαβάσεων, προϋπολογισμού 300 εκατ. δρχ., όπως επίσης και ένα πρόγραμμα νέων σηματοδοτήσεων, σε κόμβους που βρίσκονται κοντά σε σχολεία, 400 εκατομμυρίων δρχ.

Για τα ειδικότερα θέματα τα οποία αναφέρονται στην ερώτηση της κυρίας συναδέλφου, ήθελα να τονίσω ότι, σε ό,τι αφορά το ατύχημα που συνέβη στην παλιά εθνική οδό Αθήνας-Θήβας, στην Μάνδρα της Αττικής, η υπηρεσία συντήρησης του Υπουργείου έχει διαγραμμίσει παλαιότερα τη διάβαση. Δεν είχε υποβληθεί βεβαίως κανένα αίτημα από συλλόγους ή άλλους φορείς της περιοχής για το συγκεκριμένο σημείο, ενώ μετά το ατύχημα υπεβλήθησαν αιτήματα και σχετικές αναφορές από την Τοπική Αυτοδιοίκηση και η εγκατάσταση της φωτεινής σηματοδότησης στο επίμαχο σημείο έχει αποφασισθεί και η σχετική μελέτη θα εκπονηθεί άμεσα.

Από το Υπουργείο έχουν γίνει επίσης ενέργειες στην περιοχή της Μάνδρας και σε άλλες θέσεις. Το βασικό θέμα που έχει να κάνει με την περιοχή της Μάνδρας, είναι το έργο παράκαμψης του Δήμου Μάνδρας, ένα έργο προϋπολογισμού 1,5 δισ. δρχ., το οποίο τελεί υπό κατακύρωση. Το έργο αυτό, θα μειώσει ουσιαστικά τον κυκλοφοριακό φόρτο της παλιάς εθνικής οδού Αθήνας-Θήβας.

Να πω ακόμα ότι το ατύχημα της Νέας Ιωνίας Βόλου που αναφέρει η σχετική ερώτηση, συνέβη σε επαρχιακή οδό αρμοδιότητας των οικείων δημοτικών αρχών, όπως επίσης στο σχολικό συγκρότημα της Γκράβας λειτουργεί ήδη φωτεινός σηματοδότης πεζών και στη Σπύρου Λούη στη Φιλοθέη, έχει γίνει εγκατάσταση και θα λειτουργήσει τις επόμενες μέρες ο σηματοδότης.

ΠΡΟΕΔΡΟΣ (Απόστολος Κακλαμάνης): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Πραγματικά το πρόβλημα είναι σύνθετο, αλλά εγώ ελπίζω και ευελπιστώ ότι με την τρίτη επίκαιρη ερώτηση που θα καταθέσω, να μην έχει συμβεί άλλο τέτοιο τραγικό ατύχημα. Να ρωτήσω και τον Υπουργό Δημόσιας Τάξης και ελπίζω να τριτώσει το καλό και όχι το κακό.

Μιλάει ο κύριος Υπουργός του Υ.ΠΕ.ΧΩ.Δ.Ε. -και είναι πάρα πολύ σημαντικά αυτά που λέει- για κάποια θέματα, και για τον προγραμματισμό που έχει το Υπουργείο του. Ωστόσο, δεν υπάρχουν στα σχολεία της Αθήνας, υπόγειες και υπέργειες διαβάσεις, ώστε να αποφεύγονται αυτά τα τρομακτικά ατυχήματα. Για παράδειγμα, στη Φιλοθέη ήταν ένα αίτημα παλιό. 'Εχω κάνει, όπως σας είπα, και άλλη επίκαιρη ερώτηση παλιότερα.

Ωστόσο, όταν ένας Βουλευτής -και ερωτώ και τον κύριο Πρόεδρο- κάνει μια τόσο σύνθετη επίκαιρη ερώτηση, που άπτεται και του Υπουργείου Παιδείας και του Υπουργείου Συγκοινωνιών και του Υπουργείου Δημοσίας Τάξεως. Είναι σίγουρο ότι η οργή και η φωνή μου θα είναι μεγάλη, ή η ευχαρίστησή μου ακόμα μεγαλύτερη, κύριε Πρόεδρε, και μάλιστα μεταφέρεται στους άλλους Υπουργούς όταν όλα θα έχουν πρόβλεψη.

Θεωρώ, λοιπόν, ότι σαν γυναίκα, σαν Βουλευτής είμαι υποχρεωμένη να ασκώ το δικαίωμα του Κοινοβουλευτικού Ελέγχου -και δεν με εμποδίζει σε τίποτα το γεγονός ότι είμαι κυβερνητική Βουλευτής. Πρέπει να κρούσω για άλλη μια φορά τον κώδωνα του κινδύνου, και να πω ότι πρέπει, την επόμενη φορά που θα κάνουμε επίκαιρη ερώτηση γι'αυτό το κορυφαίο θέμα, να συγχαρούμε τον Υπουργό.

Ακόμα και στο Νέο Κόσμο σε μια γειτονιά της Αθήνας δεν υπάρχουν ούτε υπόγειες ούτε υπέργειες διαβάσεις. Οι κάτοικοι πρέπει να πάνε στου Μακρυγιάννη, δηλαδή να κάνουν κύκλο. Και μιλάμε για μεγάλους ανθρώπους.

Σας παρακαλώ πάρα πολύ, πέρα από τον προγραμματισμό του Υπουργείου που κάνετε -και σαν συγχαίρω σαν νέο Υπουργό- να μπορέσουμε κάποια στιγμή να λύσουμε τα θέματα που άπτονται της καθημερινότητας.'Οπως είπε και ο κύριος Πρωθυπουργός, πρέπει να λύσουμε αυτά τα μικρά, τα απλά, τα κοινωνικά θέματα που συνθέτουν τη ζωή μας. Ευχαριστώ.

ΠΡΟΕΔΡΟΣ (Απόστολος Κακλαμάνης): Πριν δώσω το λόγο στον κύριο Υφυπουργό, ήθελα να πω ότι ο Κανονισμός προβλέπει ότι απαντά ένας, ο αρμόδιος Υπουργός ή ο Υπουργός, τον οποίο ορίζει η Κυβέρνηση. Οι Υπουργοί οι οποίοι προσέρχονται για να απαντήσουν στις επίκαιρες ερωτήσεις πρέπει να είναι ενημερωμένοι για τις απόψεις και των άλλων Υπουργείων. Αυτό βέβαια σημαίνει, ότι και οι ερωτώντες Βουλευτές πρέπει να βάζουν ζητήματα τα οποία, όπως έχω πει πολλές φορές, είναι επίκαιρα -αυτό είναι επίκαιρο-και μπορούν να απαντηθούν με μια απάντηση, στο χρόνο που ορίζει ο Κανονισμός.

Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.):Kύριε συνάδελφε, πραγματικά η συνάδελφος η κα Ανουσάκη είχε καταθέσει μία επίκαιρη ερώτηση που αφορούσε τη Φιλοθέη. Νομίζω ότι η επίκαιρη αυτή ερώτηση ίσως να ήταν το έναυσμα, που σήμερα η Σπύρου Λούη έχει ένα φωτεινό σηματοδότη. 'Αρα μπορεί να είστε βέβαιοι ότι η επίκαιρη ερώτησή σας είχε μια θετικότατη κατάληξη.

Θα ήθελα να πω ακόμα, για να μην είμαστε άδικοι με το Υπουργείο, ότι υπάρχει ένας τρόπος που μπορεί κανείς να καταδείξει την παραγωγή έργου στο θέμα των νέων διαβάσεων. Το 1990 κατασκευάστηκαν είκοσι επτά νέες διαβάσεις, το 1991 εικοσιέξι, το 1992 εικοσιεπτά, το 1993 εικοσιεπτά, το 1994 δεκαοκτώ, το 1995 είχαμε σαράντα πέντε νέες διαβάσεις και το 1996 εξήντα τρεις.

Θα ήθελα λοιπόν να εκληφθεί αυτό ως δείγμα της ευαισθησίας του Υ.ΠΕ.ΧΩ.Δ.Ε. για το πολύ σημαντικό αυτό θέμα των διαβάσεων. Ακόμη ήθελα να σας πω ότι, σε ό,τι αφορά τους σχολικούς τροχονόμους, υπάρχει ο Κώδικας Οδικής Κυκλοφορίας, ο οποίος στο άρθρο 41 προβλέπει αυτό το θεσμό.

ΕΛΕΝΗ ΑΝΟΥΣΑΚΗ: Στο άρθρο 43.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Στο άρθρο 41 είναι. Στην ερώτηση γράφεται 43, 41 είναι στον Κώδικα.

Ο σχολικός, λοιπόν, τροχονόμος προβλέπεται και είναι θέμα του διευθυντού του σχολείου να υλοποιήσει σε συνεργασία με το σύλλογο γονέων και με το προσωπικό του σχολείου το θεσμό αυτό.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Να σας πω τέλος ότι το Υ.ΠΕ.ΧΩ.Δ.Ε. μετέχει σε σχετική επιτροπή αναμόρφωσης του Κώδικα Οδικής Κυκλοφορίας, ο οποίος ετοιμάζεται. Είναι βέβαιο ότι στον κώδικα αυτόν θα ενσωματωθεί το πόρισμα της διακομματικής επιτροπής της Βουλής από το 1995. Να σας πληροφορήσω, ότι το έργο της επιτροπής αναμένεται να ολοκληρωθεί μέσα σε έξι μήνες. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Εγώ είχα πει και όταν είχε αναπτυχθεί η επίκαιρη ερώτηση από τον κ. Λαλιώτη ότι, αν δεν κάνετε σαμαράκια απ' έξω από τα σχολεία τα ατυχήματα θα συνεχίζονται. Δεν μπορεί τα βόρεια προάστια να είναι γεμάτα σαμαράκια και απ' έξω τα σχολεία να μην έχουν σαμαράκια. Τα σαμαράκια είναι η καλύτερη λύση για να μπορέσουν οι οδηγοί να υποστούν αυτά που λέει η ταμπέλα. Την ταμπέλα κανείς δεν την βλέπει. 

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Κύριε Πρόεδρε, αν μου επιτρέπετε, πραγματικά η μέριμνα για την κυκλοφορία των πεζών μαθητών πρέπει να είναι ένα από τα βασικότερα μελήματα. Πρέπει όμως να ξέρουμε ότι υπάρχουν ειδικοί επιστήμονες οι οποίοι ασχολούνται με την κατάρτιση σχεδίων στο Υ.ΠΕ.ΧΩ.Δ.Ε. και σε πολλές περιπτώσεις -βλέπω εδώ στην Αίθουσα τον κ. Καρακώστα ο οποίος έχει διατελέσει Διευθυντής Τροχαίας και ο οποίος θα μπορούσε κάποια στιγμή να αναπτύξει αυτές τις απόψεις- ο τρόπος με τον οποίο καλύπτεται η ασφάλεια της κυκλοφορίας των μαθητών είναι μια σύνθετη ιστορία. Και γι' αυτό οι επτά υπόγειες διαβάσεις είναι τόσο μεγάλου κόστους, τις οποίες ήδη ανέφερα.

ΠΡΟΕΔΡΕΥΩΝ (Παναγιώτης Σγουρίδης): Καλώς οι υπόγειες διαβάσεις αλλά υπάρχουν και σχολεία στην επαρχία. Θα μπορούσαν και εκεί να γίνουν υπόγειες διαβάσεις ή υπέργειες.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Σε μεγάλα αστικά κέντρα βεβαίως.

ΠΡΟΕΔΡΕΥΩΝ (Παναγιώτης Σγουρίδης): Πρέπει να γίνουν εκεί, αλλά στα περισσότερα σχολεία πρέπει να μπουν σαμαράκια.

Η δεύτερη στην ημερήσια διάταξη με αριθμό 135/5.11.96, επίκαιρη ερώτηση της Βουλευτού της Νέας Δημοκρατίας κας Παρθένας Φουντουκίδου, προς τον Υπουργό Υγείας και Πρόνοιας, σχετικά με τις προθέσεις της Κυβέρνησης να αυξήσει τις αμοιβές των γιατρών των ασφαλισμένων του Δημοσίου και άλλων Ταμείων, έχει ως ακολούθως:

"Σε απαράδεκτα χαμηλό επίπεδο είναι καθηλωμένες οι ιατρικές αμοιβές και πράξεις των ιατρών σε ασφαλισμένους του Δημοσίου και συναφών Ταμείων ΤΥΔΚΥ, στρατιωτικών, ΔΕΗ, ΟΤΕ, ΕΛΤΑ, κ.λπ.

Και για μεν τις ιατρικές αμοιβές (π.χ. επίσκεψη στο ιατρείο 2.200 δρχ.) για τις οποίες έχει να δοθεί αύξηση πάνω από τριάμισι χρόνια, αφαιρουμένων των κρατήσεων, δεν ξεπερνούν το ποσό των 1.800 δρχ., για δε τις ιατρικές πράξεις για τις οποίες δεν έχει δοθεί αύξηση πάνω από πέντε χρόνια, πολλάκις είναι κατώτερες του κόστους των χρησιμοποιουμένων αντιδραστηρίων.

Γι' αυτό ερωτάσθε, κύριε Υπουργέ:

Αν προτίθεσθε να προβείτε στην αύξηση των ιατρικών αμοιβών και πράξεων;".

Ο Υφυπουργός κ. Σκουλάκης έχει το λόγο για τρία λεπτά να πρωτολογήσει.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, πράγματι, οι αμοιβές των ιατρικών επισκέψεων και ιατρικών πράξεων είναι χαμηλές. Τελευταία φορά που αυξήθηκαν, οι μεν ιατρικές πράξεις ήταν το 1991, οι δε ιατρικές επισκέψεις και οδοντιατρικές πράξεις αυξήθηκαν το 1993.

Πρόσφατα, κατόπιν αιτήματος των ενδιαφερομένων φορέων, σχετικά με την αύξηση των αμοιβών των ιατρικών επισκέψεων και πράξεων και κατόπιν εντολής της προηγούμενης πολιτικής ηγεσίας, το θέμα παραπέμφθηκε στο ΚΕΣΥ. Το ΚΕΣΥ με μία πρότασή του, μας συνιστά κάποιες ανακοστολογήσεις και βρισκόμαστε αυτήν τη στιγμή σ'αυτό ακριβώς το σημείο, να μελετάμε την πρόταση του ΚΕΣΥ. Πρέπει όμως να σας πω, ότι δεν μπορούμε να μη δούμε το θέμα ανακοστολόγησης των ιατρικών πράξεων και επισκέψεων μέσα στα πλαίσια μιας συνολικότερης παρέμβασης στο χώρο.'Εχει συσταθεί προς τούτο με απόφαση των τριών συναρμόδιων Υπουργείων Υγείας, Πρόνοιας, Οικονομικών και Κοινωνικών Ασφαλίσεων, μια επιτροπή, η οποία μελετά συνολικά το θέμα των νοσηλίων και των ιατρικών επισκέψεων των ασφαλισμένων του Δημοσίου σε πρώτη φάση και στη συνέχεια, θα επεκταθεί και στους άλλους ασφαλιστικούς οργανισμούς.

Πρέπει να αλλάξει το καθεστώς των συμβάσεων με συγκεκριμένα κριτήρια, χρονική διάρκεια, προϋποθέσεις ανανέωσης και στο πλαίσιο αυτό ακριβώς θα εξετάσουμε θετικά και την αναπροσαρμογή των αμοιβών.

Κυρία συνάδελφε, εκείνο που πρέπει να σας πω είναι ότι για το Δημόσιο, οι συνολικές δαπάνες περίθαλψης των ασφαλισμένων του Δημοσίου και μόνο, έχουν ανέβει πάρα πολύ υψηλά.

Το 1989, σας αναφέρω χαρακτηριστικά, ότι συνολικά ήταν 32.537.000.000 δρχ. και το 1996, υπάρχει πρόβλεψη ότι θα διαμορφωθούν οι δαπάνες στα 160.000.000.000 δρχ.. Αντιλαμβάνεστε ότι πρέπει να γίνει μια συνολική παρέμβαση στο χώρο, γι'αυτό συνεστήθη αυτή η επιτροπή και μέσα στα μέτρα τα οποία θα ληφθούν σας διαβεβαιώνω ότι το Υπουργείο βλέπει πολύ θετικά και την ανακοστολόγηση σε λογικά επίπεδα που να μην προσβάλλουν -γιατί προσβάλλουν πραγματικά- τον ιατρικό κόσμο οι χαμηλές αυτές τιμές, οι οποίες οδηγούν σε άλλα πράγματα, τα οποία δεν θέλω να φέρω στο Κοινοβούλιο.


ΠΡΟΕΔΡΕΥΩΝ (Παναγιώτης Σγουρίδης):Η κα Φουντουκίδου έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ:Κύριε Πρόεδρε, η αναγκαιότητα μιας συνολικής παρέμβασης στο ασφαλιστικό σύστημα και στις αμοιβές των ιατρικών πράξεων αναγνωρίζεται απ'όλους μας. Αυτό δεν σημαίνει όμως, ότι κάποια θέματα που επείγουν δεν πρέπει να τα αντιμετωπίσουμε με προτεραιότητα.

Το γεγονός ότι ο ιατρικός κόσμος δεν κατεβαίνει σε απεργιακές κινητοποιήσεις, προκειμένου να διεκδικήσει αξιοπρεπείς αμοιβές, ανάλογες με την ιδιότητά τους και το είδος της παρεχόμενης υπηρεσίας, δεν σημαίνει ότι δεν υφίσταται πρόβλημα. Και ασφαλώς, δεν σημαίνει ότι η Πολιτεία πρέπει να κάνει το κορόϊδο, αφού δεν δέχεται πιέσεις, γιατί στην ουσία αυτό κάνει. Και βλέπετε ότι είναι πολύ μεγάλο το πρόβλημα επιβίωσης που αντιμετωπίζει μία μεγάλη μερίδα ιδιαίτερα νέων γιατρών, ώστε δεν έχουνε τη δυνατότητα ούτε καν και αυτές τις ληστρικές συμβάσεις να καταγγείλουνε. Δεν είναι δυνατόν οι ασφαλισμένοι των μεγάλων Ταμείων, Δημοσίου, ΤΥΔΚΙ, ΔΕΗ, ΕΛΤΑ κ.λ.π., να είναι παρίες του ασφαλιστικού συστήματος. Δεν είναι δυνατόν ο γιατρός να μην αμείβεται για την εργασία του, είναι άδικο και γι'αυτόν και για τον ασφαλισμένο, διότι όταν προσέρχεται με το βιβλιάριο στο γιατρό να εξετασθεί, νιώθει μειωμένος, γιατί ξέρει ότι η υπηρεσία που θα παρασχεθεί από τον γιατρό θα πληρωθεί αντί πινακίου φακής.

Επομένως, αναχρονιστικό είναι, άδικο αν θέλετε, αλλά και αρκετά δαπανηρό, όπως ομολογήσατε και σεις, το ασφαλιστικό σύστημα. Αντιλαμβάνεστε ότι αν πλήρωναν οι ασφαλισμένοι τα ίδια χρήματα σε ασφαλιστικές εταιρείες θα είχαν και καλύτερης ποιότητας περίθαλψη ή θα μπορούσαν να έχουν περισσότερες απαιτήσεις από τον γιατρό στον οποίο προσέρχονται και ως εκ τούτου δεν μπορούμε εμείς να βρίσκουμε άλλοθι το υψηλό κόστος, γιατί ο ασφαλισμένος πληρώνει προκειμένου να αποφεύγουμε τις υποχρεώσεις μας. Δεν είναι δυνατόν ο γιατρός σήμερα να κάνει μία εξέταση μηκοπλάσματος και να πληρώνεται 1.860 δραχμές από το Δημόσιο, τη στιγμή που το αντιδραστήριο κοστίζει 3.000 δραχμές.

Είναι γνωστές οι ανακοστολογήσεις των φαρμάκων, δίνουν και παίρνουν καθημερινά τα δημοσιεύματα στις εφημερίδες και δεν μπορούμε να κλείνουμε τα μάτια μας. Στο τοξόπλασμα δίνει 1.860 δρχ. και το κόστος του εργαστηρίου είναι 3.500 δρχ., η εξέταση αίματος, η απλούστερη, είναι καθηλωμένη επί μία εξαετία στις 910 δρχ.

Αντιλαμβάνεσθε, κύριε Υπουργέ, ότι είναι θέματα προτεραιότητος, πρέπει να τα αντιμετωπίσετε πυροσβεστικά, αν θέλετε και αργότερα καταλήγετε και σε κάποιο πόρισμα από την επιτροπή που έχετε συστήσει.

Προτείνω, λοιπόν, την άμεση αναπροσαρμογή προς όφελος και των γιατρών και των ασφαλισμένων.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Παραδέχθηκα, ότι πράγματι οι ιατρικές επισκέψεις και πράξεις έχουν χαμηλό τιμολόγιο και σας είπα ότι πολύ σύντομα -θα το δείτε- θα υπάρξει μια συνολική παρέμβαση στο χώρο. Ανάμεσα στα μέτρα τα οποία το Υπουργείο προτίθεται να πάρει είναι και η ανακοστολόγηση των ιατρικών πράξεων και επισκέψεων.

Πάντως, σας διαβεβαιώνω ότι οι συνολικές δαπάνες υγειονομικής περίθαλψης των υπαλλήλων, μόνο του Δημοσίου, έχουν ανέβει στα υπέρογκα αυτά ύψη, τα οποία μας υποχρεώνουν να πάρουμε αυτά τα μέτρα πολύ σύντομα.

Καταθέτω στα Πρακτικά αυτά τα στοιχεία, γιατί αξίζει τον κόπο να τα αναλύσει κανείς και να δει, ότι το μεγαλύτερο ποσοστό των αυξήσεων οφείλεται στις ιατρικές επισκέψεις και σε δύο άλλα μεγέθη, στο φάρμακο και τις παραϊατρικές εξετάσεις, που είναι ιατρογενή μεγέθη και τα δύο.

(Στο σημείο αυτό ο Υφυπουργός Υγείας και Πρόνοιας κ. Εμμ. Σκουλάκης καταθέτει για τα Πρακτικά τα προαναφερθέντα στοιχεία, που έχουν ως εξής:


ΠΡΟΕΔΡΕΥΩΝ (Παναγιώτης Σγουρίδης): Τρίτη στην ημερήσια διάταξη είναι η με αριθμό 145/6.11.96, επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων επαναλειτουργίας της "ΠΕΙΡΑΙΚΗΣ - ΠΑΤΡΑΙΚΗΣ".

Η επίκαιρη ερώτηση έχει ως εξής:

"Η Πειραϊκή - Πατραϊκή, από τις μεγαλύτερες επιχειρήσεις της Ευρώπης, με περίσσια συμβολή στην οικονομία της Χώρας, επίσημα και τυπικά σταματάει τη λειτουργία της στο όνομα της ανταγωνιστικότητας και των ιδιωτικών συμφερόντων. Γίνεται λόγος για μία επιχείρηση με τεράστια συμβολή στις εξαγωγές -33 δισ. δραχμές- στην απασχόληση -επτάμισι χιλιάδες εργαζόμενοι- και στην απορρόφηση βαμβακιού με τεράστιο κύκλο εργασίας -χιλιάδες βιοτεχνίες λειτουργούσαν παράλληλα. Την επιχείρηση αυτή η πολιτική της Κυβέρνησης και της Ευρωπαϊκής 'Ενωσης την έφερε στο σημείο να ξεπουλιέται για οικόπεδα.

Η "Πειραϊκή - Πατραϊκή" μπορούσε να αποτελέσει κορμό ανάπτυξης ολόκληρου του κλάδου της κλωστοϋφαντουργίας, αντί γι' αυτές τις πολιτικές συρρίκνωσης της παραγωγικής βάσης της Χώρας, που οδηγεί η πολιτική της Κυβέρνησης. Πρόκληση θεωρείται η δήλωση ότι μόνο οι εργαζόμενοι μπορούν να τη λειτουργήσουν.

Ερωτώνται οι κύριοι Υπουργοί, ποια είναι τα μέτρα που πρόκειται να πάρει η Κυβέρνηση και πότε, ώστε η "Πειραϊκή - Πατραϊκή" να λειτουργήσει σε καθεστώς ενιαίου δημόσιου φορέα, στα πλαίσια μιας κλαδικής πολιτικής υπεράσπισης της εγχώριας παραγωγής και του ανθρώπινου δυναμικού της".

Η κυρία Υφυπουργός Ανάπτυξης 'Αννα Διαμαντοπούλου έχει το λόγο για τρία λεπτά.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, από το εισαγωγικό μέρος της ερώτησης του συναδέλφου, φαίνεται ότι υπάρχουν πραγματικά λάθος δεδομένα.

Θα κάνω ένα πολύ σύντομο ιστορικό. Η "Πειραϊκή - Πατραϊκή" υπήχθη με ενιαία μορφή στο ν. 1386/1983, έχοντας δέκα παραγωγικές μονάδες και επτά χιλιάδες άτομα προσωπικό. Το 1986 μετοχοποιήθηκαν τα χρέη της, που ήταν 30,5 δισ.. Διασπάσθηκε σε δέκα ανώνυμες εταιρείες και από τον Απρίλιο του 1990 δρομολογήθηκε η διαδικασία της αποκρατικοποίησής της. Μέχρι 30.1.92 λειτούργησε, οπότε από την ημερομηνία εκείνη και μετά άρχισε σταδιακές απολύσεις του προσωπικού με αντίστοιχες αποζημιώσεις.

Καθ' όλη τη διάρκεια που λειτούργησε στον Ο.Α.Ε., έγιναν πάρα πολύ μεγάλες προσπάθειες εκσυγχρονισμού και διατήρησης των θέσεων εργασίας, οι οποίες απορρόφησαν πόρους πάνω από 113 δισ. δραχμές. Οι έξι από τις δέκα μονάδες που προανέφερα, έχουν ήδη ιδιωτικοποιηθεί και λειτουργούν, ενώ στον Ο.Α.Ε. έμειναν οι εταιρείες "Κλωστοϋφαντήριο Πατρών", "Υφαντήριο Χαλκίδος" και "Βιομηχανία Βάμβακος". Γι' αυτές έγιναν τέσσερις διαγωνισμοί, οι οποίοι δεν απέδωσαν διότι με τους όρους που είχαν μπει, δεν κρινόταν συμφέρουσα η λειτουργία τους και δεν εξασφαλίζονταν οι θέσεις εργασίας που απαιτούντο.

Ο τέταρτος διαγωνισμός, ο οποίος έγινε μετά από απόφαση της Βουλής, κηρύχθηκε άκαρπος και έπρεπε πλέον να πάρουμε συγκεκριμένες αποφάσεις. 'Ετσι η απόφαση η οποία έχει παρθεί αφορά τέσσερα πράγματα.

Το πρώτο είναι ότι, μετά την κήρυξη σαν άγονου του διαγωνισμού προχωρούμε σε επιμέρους πώληση όπου έχουμε πλειοδοτικές προσφορές και μετά βέβαια από συζήτηση με τους αγοραστές για περαιτέρω βελτίωση, της προσφοράς τους.

Δεύτερον, για τους απολυμένους πρώην εργαζομένους, οι οποίοι δεν είχαν πάρει αποζημιώσεις, υπάρχουν δύο πακέτα μέτρων. Το ένα αφορά την συνταξιοδότηση όσων είναι πάνω από πενήντα τεσσάρων ετών και καλύπτει τετρακόσια άτομα στην Πάτρα και το δεύτερο αφορά ένα κίνητρο αυτοαπασχόλησης ύψους 2,5 εκατ., το οποίο καλύπτει επτακόσια άτομα.

Το τρίτο σημείο είναι ότι το εργοστάσιο της Πάτρας, το οποίο δεν πωλείται, παραμένει και θα γίνει προσπάθεια από τον Ο.Α.Ε. για πιθανό νέο διαγωνισμό, ώστε να λειτουργήσει με άλλους βέβαια όρους. Και εκεί, όπως ξέρετε, υπάρχουν ενδιαφέρουσες προτάσεις και από τους εργαζόμενους που εμείς ευχόμαστε να καρποφορήσουν.

Τέλος, για το προσωπικό εκκαθάρισης της εταιρίας "HOLDING" που έχει άτομα στην Αθήνα, στην Πάτρα και στη Χαλκίδα, θα δοθούν οι νόμιμες αποζημιώσεις και το κίνητρο αυτοαπασχόλησης, για να μην απασχολεί πλέον η εκκαθαρίστρια εταιρεία τόσο μεγάλο αριθμό ατόμων.

ΠΡΟΕΔΡΕΥΩΝ (Παναγιώτης Σγουρίδης): O κ. Μήτσος Κωστόπουλος έχει το λόγο για δύο λεπτά.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, η κυρία Υπουργός έκανε μία ιστορική αναδρομή. Δεν πρόκειται να σταθώ σ' αυτό, στα στοιχεία, στα δεδομένα όπως τα κατέθεσε. Απλώς καταθέτω τη δική μας πολιτική προσέγγιση στο ζήτημα.

Εδώ και δεκαπέντε περίπου χρόνια, μάλλον λιγότερο από δεκαπέντε, άρχισε ο εκφυλισμός, η καταστροφική διαδικασία, για να μπει το λουκέτο στην "ΠΕΙΡΑΙΚΗ ΠΑΤΡΑΙΚΗ". Λόγια, υποσχέσεις, δεσμεύσεις, εξαγγελίες, όλα ξεχάστηκαν. Μία βιώσιμη επιχείρηση, και ήταν βιώσιμη όπως συμφωνήσαν τα Κόμματα που υποστήριζαν την κυβέρνηση Ζολώτα και πολλά από αυτά δεν κράτησαν το λόγο τους, τινάχθηκε στον αέρα. Χιλιάδες εργαζόμενοι στο δρόμο, που δεν μπορεί να τους βλέπει κανείς σαν νούμερα, μεγάλη ζημιά για την οικονομία, όπως αναφέρεται στο γραπτό μας κείμενο της ερώτησης. Και όλα αυτά στο όνομα ότι ψηφίσαμε τη Συνθήκη του Μάαστριχτ, τη Συνθήκη που λέγει ότι υπάρχει ελεύθερη κίνηση κεφαλαίων, τη Συνθήκη η οποία ορκίζεται- στο Θεό! - "ελεύθερη αγορά". Ορισμένοι, βέβαια, είπαν ότι δεν ήξεραν και τι ψήφιζαν! Ας είναι! Ψηφίσαμε τη Συνθήκη της GATT. Επομένως, και τα σκυλιά δεμένα.

Δεν είναι έτσι. Πρέπει να πει η Κυβέρνηση -κάνουμε έκκληση προς αυτή την κατεύθυνση- και ένα όχι, κάποια όχι σ' αυτές τις επιλογές. Τι θα παραδώσουμε αύριο στα παιδιά μας;

Μη μας λέτε ότι η πολιτική την οποία ασκείτε είναι ότι ενώ κλείνουν επιχειρήσεις, δημιουργούνται άλλες καινούριες. Δεν δημιουργούνται. Σας αναφέρω, Στερεά, Μαγνησία, Θράκη, Μακεδονία, Αττική, Αχαϊα. Ντουβάρια θα παραδώσουμε στους επόμενους. Επομένως, δεν πείθει ο λόγος σας. Είναι ανακριβές το στοιχείο σας ότι ανοίγονται καινούριες εργασίες.

Εμείς δεν πρόκειται να διαφωνήσουμε με τα στοιχεία, τα 130 δισ., το βαρίδι που έδινε το Κράτος για τους "τεμπέληδες", όπως χυδαία έλεγαν άλλοι κ.λπ.. 'Αλλο ζήτημα καταθέτουμε. Εάν ασκούνταν μία άλλη πολιτική, εάν ακούγονταν οι προτάσεις των εργαζομένων, των συνδικάτων και της Γ.Σ.Ε.Ε. τότε, σήμερα δεν θα βρισκόμασταν μπροστά σ' αυτές τις μοιραίες καταστάσεις, όπου έχει στηθεί μία από τις μεγαλύτερες επιχειρήσεις, με την καλύτερη ταυτότητα, στα έξι μέτρα.

Τώρα, αυτήν την ώρα, είναι αντιστρέψιμη η κατάσταση; Είναι αντιστρέψιμη κατά τη γνώμη μας. Να θυμήσω, και κλείνω, κύριε Πρόεδρε, άλλη μία φορά εκείνη τη συμφωνία των Κομμάτων στην κυβέρνηση Ζολώτα, συμφωνία που πρέπει να τη θυμούνται οι εργαζόμενοι για να πληρώνουν τον καθένα ανάλογα με τα έργα του και όχι με τα λόγια του. Στη βάση αυτής της συμφωνίας η "Π.Π." μπορεί να ζήσει και να αποτελέσει τον πιλότο για την ελληνική κλωστοϋφαντουργία.

ΠΡΟΕΔΡΕΥΩΝ (Παναγιώτης Σγουρίδης): Και εγώ να σας θυμίσω, κύριε Κωστόπουλε, ότι είστε και Αντιπρόεδρος και δεν θα πρέπει να υπερβαίνετε το χρόνο.

ΣΤΕΦΑΝΟΣ ΜΑΝΟΣ: Μα, με τόσο σοβαρά θέματα που λιμνάζουν τόσο καιρό...

ΠΡΟΕΔΡΕΥΩΝ (Παναγιώτης Σγουρίδης): Να γίνει επερώτηση!

Η κυρία Υφυπουργός έχει το λόγο για δύο λεπτά.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, δεν ξέρω πόσο μπορούν τα Κόμματα σε ένα τραπέζι να αποφασίσουν αν μια επιχείρηση είναι βιώσιμη ή όχι,αλλά είναι σίγουρο ότι αν η "ΠΕΙΡΑΙΚΗ ΠΑΤΡΑΙΚΗ" ήταν αποδοτική, με τον τρόπο που έγιναν οι διαγωνισμοί θα είχαμε και πιο ευτυχή αποτελέσματα. Τα δεδομένα όμως είναι άλλα. Η "ΠΕΙΡΑΙΚΗ ΠΑΤΡΑΙΚΗ" είναι μια από τις επιχειρήσεις της κλωστοϋφαντουργίας, κλάδου ο οποίος βρίσκεται σε κρίση παγκοσμίως. Είναι ένας κλάδος που σε καμία χώρα της Ευρώπης δεν είναι ανθηρός, που παρουσιάζει σημαντικά προβλήματα σε όλους τους επιμέρους υποκλάδους του. Ενώ η κρίση στην κλωστοϋφαντουργία είναι φανερή αρκετά χρόνια, έγιναν πολύ σημαντικές προσπάθειες για την "ΠΕΙΡΑΙΚΗ ΠΑΤΡΑΙΚΗ", όχι με λόγια και βαρύγδουπες υποσχέσεις, αλλά με προγράμματα τα οποία, όπως είπα, στοίχισαν 113 δισεκατομμύρια.

Κύριοι συνάδελφοι, είναι πράγματι -εσείς το αναφέρατε και θα σας δώσω και στοιχεία- αλήθεια ό,τι πολλές επιχειρήσεις κλείνουν και είναι αλήθεια ότι οι επιχειρήσεις αυτές ανήκουν σε κλάδους οι οποίοι βρίσκονται σε κρίση πανευρωπαϊκά. Δεν είμαστε όμως μια Χώρα που βρίσκεται σε κατήφορο. Υπάρχουν και πολύ θετικά στοιχεία τα οποία πριν από λίγες μέρες έφερα στη Βουλή. Υπάρχουν μόνο στο Υπουργείο Βιομηχανίας, θέματα τα οποία χειρίζομαι και για τα οποία μπορώ να δώσω αμέσως στοιχεία: Τα τελευταία δύο χρόνια έγιναν επενδύσεις ύψους 320 δισ. με κοντά στις τεσσερσήμισι χιλιάδες θέσεις εργασίας. Οι επενδύσεις αυτές αφορούν όλα τα σημεία της Ελλάδας. Είναι οι καινούριοι κλάδοι, αφορούν κυρίως υψηλή τεχνολογία και είναι η νέα δημιουργική Ελλάδα που έρχεται. Πρέπει να κατανοήσουμε ότι υπάρχουν κλάδοι που είναι σε κρίση και κλάδοι καινούριοι. Σ'αυτούς τους καινούριους θα δώσουμε όλες τις δυνάμεις μας για να υπάρξει δημιουργικό μέλλον για τη Χώρα μας.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κυρία Υφυπουργό.

Υπάρχει μια αίτηση επί του Κανονισμού, που την υπογράφουν ο κ.Μάνος και ο κ.Τζωάννος.

Ορίστε, κύριε Μάνο, πείτε μας σε τι συνίσταται η παραβίαση του Κανονισμού.

ΣΤΕΦΑΝΟΣ ΜΑΝΟΣ: Κύριε Πρόεδρε, πρόσεξα ότι πριν λίγο συμφωνήσατε εσείς να περιληφθεί στα Πρακτικά ένας πίνακας που κατέθεσε ο Υφυπουργός κ.Σκουλάκης, για να διαφωτίσει το Σώμα σε ό,τι αφορά τις δαπάνες για τα φάρμακα και για τη νοσοκομειακή περίθαλψη. Παρατηρώ, λοιπόν, ότι ο πίνακας που μονογράψατε αφορά στοιχεία του '93. Δε φαντάζομαι ότι ο κύριος Υπουργός μας έφερε στοιχεία του '93 για να διαφωτίσει την πολιτική του '97. Το λέω αυτό, διότι προφανώς θα πρέπει στο μέλλον να προσέχετε τι μονογράφετε για να μην παραπλανάται η Αίθουσα και νομίζει ότι κατετέθησαν πραγματικά χρήσιμα στοιχεία. Τα στοιχεία που κατετέθησαν αφορούν το παρελθόν και δεν έχουν καμία σχέση με τα θέματα που συζητούμε σήμερα.

ΠΡΟΕΔΡΕΥΩΝ (Παναγιώτης Σγουρίδης): Κύριε Μάνο, δεν υπάρχει κάποιο άρθρο του Κανονισμού το οποίο έχει παραβιαστεί. Εκείνο που έχω να πω είναι, ότι από τη στιγμή που καταθέτει ένας Υπουργός ή Υφυπουργός ένα έγγραφο, αυτό το έγγραφο καταχωρείται. Από εκεί και πέρα, αξιολογείται όχι από το Προεδρείο, αξιολογείται απ'αυτούς οι οποίοι θα το χρησιμοποιήσουν.

ΣΤΕΦΑΝΟΣ ΜΑΝΟΣ: Μου επιτρέπετε;

Θα συμφωνούσα μαζί σας, εάν δεν υπάρχει το προηγούμενο ότι ο Πρόεδρος αποδέχεται τη δημοσίευση ή δεν την αποδέχεται. Εσείς αποδεχθήκατε να δημοσιευθεί ένα έγγραφο, το οποίο δεν έχει καμία σχέση με τα θέματα που συζητούμε. Εκτός αν θέλετε να μου πείτε, ότι οι Υπουργοί διευθύνουν τα Υπουργεία τους με στοιχεία του '93, πράγμα το οποίο δε θα μου έκανε και τόσο εντύπωση, αν κρίνω από τα χάλια της Κυβέρνησης!

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μάνο. Το Προεδρείο έκρινε ότι έπρεπε να καταχωρηθεί στα Πρακτικά, όπως ακριβώς το κατέθεσε ο κύριος Υπουργός.

Τέταρτη είναι η με αριθμό 141/5.11.1996 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Ευάγγελου Αποστόλου προς τους Υπουργούς Ανάπτυξης, Εργασίας και Κοινωνικών Ασφαλίσεων και Εθνικής Οικονομίας, σχετικά με τη λήψη μέτρων προστασίας της Ελληνικής Συρματουργίας από τις εισαγωγές συρματουργικών προϊόντων από άλλες χώρες εκτός Ευρωπαϊκής 'Ενωσης.

Το κείμενο της επίκαιρης ερώτησης έχει ως εξής:

"Οι συνέπειες από τις ελεύθερες εισαγωγές συρμάτων και και συρματουργικών προϊόντων από τρίτες χώρες εκτός Ευρωπαϊκής 'Ενωσης στην ελληνική αγορά είναι καταστροφικές για τις εγχώριες επιχειρήσεις και τους εργαζόμενους σ'αυτές.

Η ανεξέλεγκτη εισαγωγή αυτών των προϊόντων χωρίς ελέγχους ποιότητας και δίχως πιστοποίηση εγκυμονεί κινδύνους για την ασφάλεια των εγκαταστάσεων και των χρηστών.

Η σωστή επιλογή των υλικών αυτών απαιτεί τη γνώση των ιδιοκτητών τους και τη μακροχρόνια συμπεριφορά τους, ώστε να εκπληρώνονται όλες οι απαιτήσεις αποτελεσματικότητας, ασφάλειας, λειτουργικότητας και την τεχνική διάρκειας ζωής της κατασκευής. Σήμερα τα υλικά αυτά σύρματα και συρματουργικά προϊόντα εισάγονται και διατίθενται στην αγορά χωρίς έλεγχο και πιστοποίηση από τον Ελληνικό Οργανισμό Τυποποίησης.

Επειδή ήδη η εταιρεία "Ο.Δάριγκ & Σία Α.Β.Ν.Ε." προχωρεί σε δραστική μείωση του προσωπικού της, με δραματικές συνέπειες στην απασχόληση μιας περιοχής που έχει πολλαπλώς πληγεί από την αποβιομηχάνιση και την ανεργία και λόγω της ανησυχίας και της ανασφάλειας των εργαζομένων σ'αυτήν.

Ερωτώνται οι κύριοι Υπουργοί Ανάπτυξης, Εργασίας και Εθνικής Οικονομίας:

1. Τι άμεσα μέτρα θα λάβουν, ώστε να ελέγχονται τα εισαγόμενα σύρματα και συρματουργικά προϊόντα για την ποιότητα και πιστότητα σύμφωνα με τον Ελληνικό Οργανισμό Τυποποίησης.

2. Αν προτίθενται να αναστείλουν "τις ελεύθερες" εισαγωγές αυτών των προϊόντων έως να αποκτήσουν πιστοποιητικά σύμφωνα με τον Ελληνικό Οργανισμό Τυποποίησης.

3. Αν θα προχωρήσουν σε τριμερή διαδικασία για την αναστολή των απολύσεων και της μείωσης του προσωπικού.

4. Αν θα πραγματοποιήσουν άμεσα έλεγχο για εφαρμογή πρακτικών αποκλεισμού μέσω τιμών στα υλικά αυτά, που διατίθενται στην εγχώρια αγορά".

Η Υφυπουργός κα 'Αννα Διαμαντοπούλου έχει το λόγο για τρία λεπτά να πρωτολογήσει.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, για το πρόβλημα αθρόων εισαγωγών κάθε είδους προϊόντων από τρίτες χώρες στη Χώρα μας με χαμηλή τιμή, υπάρχουν δύο τρόποι αντιμετώπισης. Ο ένας είναι η επιβολή δασμών, δηλαδή μία μορφή αντιτάπιγκ που επιβάλλεται από την Ευρωπαϊκή 'Ενωση και ο δεύτερος είναι η ανάληψη υποχρεώσεων εκ μέρους των παραγωγικών επιχειρήσεων των χωρών αυτών, όπου υποχρεούνται να αυξήσουν τις τιμές.

Και οι δύο ανωτέρω διαδικασίες χρειάζονται υψηλή τεκμηρίωση και η τελική απόφαση παίρνεται σε επίπεδο Ευρωπαϊκής 'Ενωσης. 

Πρέπει να πω, ότι το Υπουργείο Βιομηχανίας, όταν κατατέθηκε η καταγγελία και υπήρχαν τεκμηριωμένα στοιχεία, τιμολόγια εισαγωγέων κ.λπ., όντως κίνησε τη δεύτερη διαδικασία της ανάληψης υποχρεώσεων και πετύχαμε να επιβάλλουμε στη Γιουγκοσλαβία 20% άνοδο επί των τιμών στα εργοστάσια εκεί.

'Οσον αφορά το εμπόδιο στην εισαγωγή δεν είναι δυνατόν το σήμα ποιότητος να αποτελεί εμπόδιο στις εισαγωγές. Για να επιβληθεί σήμα ποιότητας πρέπει τα προϊόντα αυτά να ανήκουν στην κατηγορία των προϊόντων που σχετίζονται με την ασφάλεια και υγιεινή των χρηστών όπου τα συγκεκριμένα στα οποία αναφέρεται η επίκαιρη ερώτηση, τα συρματουργικά, δεν ανήκουν. Για παρόμοια προϊόντα που δεν ανήκουν σ' αυτήν την κατηγορία όπως τα πλακάκια για τα οποία είχαμε πριν λίγο καιρό πρόβλημα, ενώ κάναμε προσπάθεια να επιβληθεί σήμα ποιότητας η Ευρωπαϊκή 'Ενωση, δεν έκανε το αίτημα μας δεκτό.
Πρέπει επίσης να πούμε ότι προϊόντα για τα οποία έχει επιβληθεί το σήμα ποιότητας, όπως είναι τα χαλυβουργικά, δεν είχαμε τα αναμενόμενα αποτελέσματα στον περιορισμό των εισαγωγών. 'Ετσι πρέπει να πούμε ότι για μεν το σήμα ποιότητας, οποιαδήποτε επιχείρηση θελήσει μπορεί να έλθει στο Υπουργείο Ανάπτυξης και να κινηθεί αμέσως η διαδικασία επιβολής χωρίς να είναι σαφές το τελικό αποτέλεσμα.

'Οσον αφορά τώρα το θέμα των εργαζομένων και των διαδραματιζομένων στις επιχειρήσεις αυτές, σύμφωνα με τα στοιχεία που έχουμε πάρει από την Επιθεώρηση Απασχόλησης της Εύβοιας, στη συγκεκριμένη επιχείρηση στην οποία αναφέρεστε δεν έχουν γίνει ούτε απολύσεις, δεν έχει εφαρμοστεί τετραήμερη απασχόληση, δεν έχουν χορηγηθεί άδειες άνευ αποδοχών, άρα δε φαίνεται να υπάρχει αυτήν τη στιγμή τουλάχιστον κάποιο πρόβλημα. Πάντως, αν η συγκεκριμένη επιχείρηση θελήσει μπορεί να έλθει. 'Αλλωστε είχε ξεκινήσει μία τέτοια διαδικασία στο παρελθόν, την οποία δεν έχει ολοκληρώσει.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο για δύο λεπτά για να αναπτύξει την επίκαιρη ερώτηση.

ΕΥΑΓΓΕΛΟΣ ΑΠΟΣΤΟΛΟΥ: Κυρία Υπουργέ, το πρόβλημα παραμένει και το πρόβλημα είναι ότι διακόσιοι εργαζόμενοι στη Χαλκίδα, μία περιοχή που μαστίζεται από ανεργία, κινδυνεύουν να χάσουν την εργασία τους. Το μισό προσωπικό της εταιρείας κινδυνεύει με απόλυση. Και αν αυτήν τη στιγμή δεν έχει προχωρήσει η εταιρεία στην απόλυση, οφείλεται στην καλοπροαίρετη διάθεση των εργαζομένων οι οποίοι συμφώνησαν με την εταιρεία μέχρι να δοθεί μία λύση στο πρόβλημα, να πάρουν από πέντε έως δέκα ημέρες ο καθένας άδεια, από την κανονική άδεια του 1997.

Κυρία Υπουργέ, έχω στα χέρια μου δύο επιστολές -θα σας τις δώσω- που μου απηύθηναν τόσο το διοικητικό συμβούλιο της εταιρείας, όσο και το σωματείο των εργαζομένων. Σε αυτές τις επιστολές εκφράζεται σχεδόν με ταυτόσημο τρόπο, η αγωνία τους για το μέλλον της εταιρείας. Τι θέλουν; Ζητούν από σας αν είναι δυνατόν, να παρέμβετε και να διορθωθεί η σχετική κοινοτική Οδηγία που αναφέρει, ότι με πιστοποιητικό ποιότητας πρέπει να συνοδεύονται τα υλικά που αφορούν σίδερο και μπετόν. Πρέπει να μπουν μέσα και τα σύρματα και τα συρματουργικά προϊόντα γενικά, γιατί πραγματικά διακινδυνεύεται το μέλλον της εταιρείας. Και οι εργαζόμενοι ανησυχούν περισσότερο από την ίδια την εταιρεία γι' αυτό το πράγμα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο για δύο λεπτά για να δευτερολογήσει.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Πρέπει να πούμε ότι η διεύρυνση της Οδηγίας και με άλλα υλικά δεν μπορεί φυσικά να γίνει με αφορμή μία επιχείρηση. Υπάρχουν, όμως, αρκετές επιχειρήσεις και σ' αυτόν τον κλάδο και σε άλλους παρεμφερείς κλάδους που δουλεύουν στο χώρο της οικοδομής -όπως, σας εξήγησα πριν, είναι τα κεραμικά και έχουμε και εκεί μεγάλο πρόβλημα- που έχουν γίνει πολλές και σοβαρές προσπάθειες από τη Χώρα μας να γίνει μία διεύρυνση της Οδηγίας. Αυτό δεν είχε μέχρι στιγμής αποτέλεσμα.

Δε σημαίνει, όμως, ότι -επαναλαμβάνω όπως και πριν- με το που θα επιβληθεί σήμα ποιότητος σε κάποιο προϊόν το οποίο όπως ξέρετε είναι αμοιβαίο -δηλαδή όπου υπάρχει πρέπει να το έχουν και οι παραγωγοί των χωρών και οι εισαγωγείς των χωρών- θα είναι εύκολο πάντοτε να το αποκτήσουν οι 'Ελληνες παραγωγοί.

Θέλω να σας ενημερώσω ότι η συγκεκριμένη εταιρεία είχε κάνει προσπάθειες μέσω του Ε.Λ.Ο.Τ., είχε ξεκινήσει τη διαδικασία για σήμα ποιότητος, την οποία όμως δεν είχε ολοκληρώσει.

Αυτό που θα πρέπει να πούμε, είναι ότι δεν υπάρχει δυνατότητα να σταματήσουν οι εισαγωγές. Από τη δική μας την πλευρά γίνονται επανειλημμένα προσπάθειες γι' αυτό και για άλλα υλικά, που αφορούν την ελληνική παραγωγή, ώστε να μπουν σε μία τέτοια διαδικασία σήματος ποιότητος. Επίσης, οι ίδιες οι επιχειρήσεις θα πρέπει με κάθε τρόπο να ορθολογικοποιήσουν την παραγωγή τους και να βελτιώσουν την ποιότητά τους.

ΠΡΟΕΔΡΕΥΩΝ (Παναγιώτης Σγουρίδης): Η με αριθμό 136/5.11.1996 επίκαιρη ερώτηση του Βουλευτή του Δημοκρατικού Κοινωνικού Κινήματος, κ. Ιωάννη Δημαρά προς τον Υπουργό Εμπορικής Ναυτιλίας, σχετικά με το πρόσφατο ατύχημα στο πλοίο "ΠΗΓΑΣΟΣ" και τη λήψη των αναγκαίων μέτρων για την ασφάλεια στις θαλάσσιες μεταφορές έχει ως ακολούθως:

"Τα τελευταία "ατυχήματα" που σημειώθηκαν σε ακτοπλοϊκά σκάφη και πρόσφατα με το πλοίο "ΠΗΓΑΣΟΣ", έφεραν στην επικαιρότητα το πρόβλημα ασφάλειας στις θαλάσσιες μεταφορές.

Μετά το πρόσφατο δυσάρεστο περιστατικό, ο καθηγητής κύριος Ι. Παπαδόπουλος, υπεύθυνος στον τομέα ατυχημάτων στο Εθνικό Κέντρο 'Αμεσης Βοήθειας (Ε.Κ.Α.Β.), αποκάλυψε ότι έρευνα ομάδας ειδικών Ευρωπαίων εμπειρογνωμόνων που έγινε τους τελευταίους μήνες στα πλοία μας, διαπιστώνει πως "δε θα επιτρεπόταν η αναχώρηση κανενός εξ αυτών από χώρες της Ευρώπης" γιατί δεν τηρούσαν τα απαραίτητα μέτρα ασφαλείας.

Ερωτάται ο κύριος Υπουργός

α) Αληθεύει ότι υπάρχει η έκθεση που αποκάλυψε ο κύριος Ι. Παπαδόπουλος για την ασφάλεια των πλοίων μας; Αν ναι, σε ποια πλοία αναφέρεται η έκθεση και τι μέτρα πρόκειται να πάρει για να διασφαλισθεί η μεταφορά επιβατών, αυτοκινήτων κ.λπ.;

β) Ανεξάρτητα από την έκθεση, μετά από αυτά τα ατυχήματα, αν πρόκειται να προβεί αμέσως στον έλεγχο των πλοίων που εκτελούν θαλάσσιες μεταφορές προσώπων και πραγμάτων, και ποια μετρα θα πάρει άμεσα, ώστε να προληφθούν παρόμοια ατυχήματα στο μέλλον."

Ο κύριος Υπουργός έχει το λόγο για τρία λεπτά για να πρωτολογήσει.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε Πρόεδρε, θα ήθελα κατ' αρχάς να ξεκαθαρίσω κάτι, πέρα από το ουσιαστικό της επίκαιρης ερώτησης του κυρίου συναδέλφου σε σχέση με το συμβάν του πλοίου "ΠΗΓΑΣΟΣ", και σε σχέση με τη συμπεριφορά ή με κάποια δημοσιεύματα τα οποία κατά περιόδους βλέπουν το φως της δημοσιότητας, τα οποία εκφράζουν απόψεις και διαπιστώσεις γύρω από διάφορα θέματα.

'Ενα από αυτά είναι και το άρθρο του κ. Παπαδόπουλου, στο οποίο κάνει αναφορά ο κύριος συνάδελφος και θέλω να ξεκαθαρίσω το εξής:

Πρώτον, σε ό,τι αφορά τους περιβόητους ευρωπαίους ειδικούς, είναι παντελώς ψευδές. 'Εχει ξανααπαντηθεί αυτό. 'Ενας συνταξιούχος πλοίαρχος του Εμπορικού Ναυτικού της Γερμανίας έκανε κάποιες δηλώσεις- διαπιστώσεις, χωρίς βεβαίως να ρωτήσει κανέναν και χωρίς ουσιαστικά να αποτελεί εχέγγυο η όποια αναφορά του.

Δεύτερον, υπάρχουν κάποιες επιστολές του κ. Παπαδόπουλου, συναδέλφου μου με την ιδιότητα του γιατρού, από το 1995, οι οποίες έχουν απαντηθεί από πλευράς Υπουργείου Εμπορικής Ναυτιλίας. Είναι και αυτές σε μία κατεύθυνση γενικής υφής και αοριστολογίας.

Πιστεύω ότι αυτού του είδους τα δημοσιεύματα και μάλιστα όταν συμβαίνουν και τέτοιου είδους ατυχήματα, δε βοηθούν. Αντίθετα περισσότερο δημιουργούν πανικό, αμφισβήτηση, αμφιβολία, προδίδουν αναξιοπιστία παρά ουσιαστική βοήθεια δίδουν σ' όλους εμάς να αντιμετωπίσουμε προβλήματα που πιθανότατα να υπάρχουν, σε όποιο βαθμό αυτά υπάρχουν.

Κύριε Πρόεδρε, θα ήθελα να πω ότι είναι περίεργη σύμπτωση ότι αυτή η αναφορά σε σχέση με την κατάσταση της ακτοπλοϊας μας -θα ήθελα να το επισημάνω και να το καταλάβετε- γίνεται κάθε φορά παραμονές του θέρους. Κάθε φορά τα τελευταία χρόνια υπάρχει αναφορά σε ξένα περιοδικά για την κατάσταση της ελληνικής ακτοπλοϊας.

Νομίζω, λοιπόν, ότι δε θα πρέπει να δίνουμε βάση, τουλάχιστον σε τέτοιες ανεύθυνες εκθέσεις μη ειδικών και σε δημοσιεύματα που μπορούν να στοχεύουν οπουδήποτε.

ΑΘΑΝΑΣΙΟΣ ΒΑΡΙΝΟΣ: Είναι ύποπτα τα δημοσιεύματα.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε Βαρίνο, τα λέτε ύποπτα τα δημοσιεύματα, εγώ απλά το θέτω υπόψη σαν μία παρατήρηση, ότι συμβαίνει συστηματικά τα τελευταία χρόνια.

Η ελληνική ακτοπλοϊα πέρα από τα όσα συμβαίνουν -θα ήταν τραγικό λάθος να ισοπεδώσουμε τα πάντα- έχει προσφέρει πολλά και συνεχίζει να προσφέρει. Οι κανόνες ασφάλειας τους οποίους πληρούν, είναι πραγματικά από τους πλέον αυστηρούς στην Ευρώπη. Είμαστε η μόνη Χώρα που έχουμε όριο ηλικίας στα πλοία τα τριάντα πέντε χρόνια. Η Ευρωπαϊκή 'Ενωση δεν έχει κανένα όριο ηλικίας, απλά απαιτεί προσαρμογή σε καινούριο εξοπλισμό ή σε άλλους κανόνες ασφαλούς ναυσιπλοϊας, πράγμα που και η Ελλάδα ακολουθεί, γιατί είναι από τις πλέον, εάν θέλετε, επιμελείς και συνεπείς χώρες ως προς το Διεθνή Οργανισμό Ναυσιπλοϊας.

Το Υπουργείο Εμπορικής Ναυτιλίας κάνει συστηματικά κάθε χρόνο σ' όλα τα πλοία έκτακτους ελέγχους, όπως επίσης και στις περιόδους έντασης των δρομολογίων, το θέρος ή κατά την περίοδο διαφόρων άλλων εορτών. Αυτά τα λέω γιατί αυτή είναι η πραγματική αλήθεια.

Θέλω να σας διαβεβαιώσω ότι το Υπουργείο, πέραν όλων αυτών μελετά και άλλα μέτρα, τα οποία θα αυξάνουν τα επίπεδα ασφαλείας σε όποιο βαθμό αυτό μπορεί να γίνει. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο για δύο λεπτά να αναπτύξει την επίκαιρη ερώτηση.

ΙΩΑΝΝΗΣ ΔΗΜΑΡΑΣ: Ειλικρινά, κύριε Υπουργέ, αναρωτιέμαι εάν μέσα στα δύο λεπτά μπορώ να αναφερθώ στα τόσα στοιχεία τα οποία έχω στα χέρια μου από τον κ. Παπαδόπουλο, ο οποίος είναι καθηγητής του Πανεπιστημίου Αθηνών και μάλιστα είναι ο υπεύθυνος του Τομέα Πρόληψης Ατυχημάτων του Εθνικού Κέντρου 'Αμεσης Βοήθειας, του Ε.Κ.Α.Β. Και είναι ακόμα εκπληκτικότερο το γεγονός ότι πριν από λίγο σας άκουσα να λέτε ότι αυτά που αναφέρονται σ' ένα δημοσίευμα είναι ψευδή.

'Εχω στα χέρια μου, λοιπόν, την έκθεση των Γερμανών ειδικών, οι οποίοι το καλοκαίρι του 1989 πραγματοποίησαν έναν έλεγχο στην ελληνική ναυσιπλοϊα σε είκοσι πλοία. Δεν ήταν μεμονωμένο το περιστατικό. Και αυτή η έρευνα αποκαλύπτει τα εξής: Πολύ καλά ήταν μόνο ένα πλοίο. Καλά ήταν δύο πλοία. Ικανοποιητικά ήταν δύο πλοία. Μόλις ικανοποιητικά ήταν τρία πλοία. Ελαττωματικά ήταν έντεκα και πολύ ελαττωματικό ήταν ένα πλοίο.

Την έκθεση αυτή θα σας τη δώσω για να πληροφορηθείτε. Και δεν είναι δική μου, όπως ξέρετε. Δεν πληροφορήθηκα τα περιστατικά από ένα δημοσίευμα αλλά από τον υπεύθυνο του ΕΚΑΒ, ο οποίος δεν είναι ούτε Βουλευτής ούτε είναι στο ΔΗ.Κ.ΚΙ.

(Στο σημείο αυτό ο κ. Ιωάννης Δημαράς Βουλευτής καταθέτει για τα Πρακτικά την προαναφερθείσα έκθεση η οποία βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Υποθέτω, λοιπόν, ότι μία καλύτερη συνεργασία με τον κ. Παπαδόπουλο, ο οποίος έχει κάνει καταπληκτικές μελέτες στον τομέα των ατυχημάτων, μπορεί να σας βοηθήσει πολύ.

Εν πάση περιπτώσει, για να μην μακρηγορώ και σας αναφέρω στοιχεία εκπληκτικά απ' αυτήν την έρευνα και τις λεπτομερείς παρατηρήσεις για τις ελλείψεις που διαπίστωσε η ομάδα των Γερμανών ειδικών, θα σας πω επίσης κάτι άλλο το οποίο δεν έχετε ενδεχομένως υπόψη σας. Υπάρχει ένα βιβλίο το οποίο έχει εκδοθεί και μάλιστα με τη συνδρομή της Ανώτατης Συνομοσπονδίας Πολυτέκνων Ελλάδος, όπου μπορείτε, κύριε Υπουργέ, να διαπιστώσετε με εκπληκτικές φωτογραφίες, ποιες είναι οι ελλείψεις.

Δε θέλω να κινδυνολογήσω για τους 'Ελληνες ναυτικούς και για τους εφοπλιστές. Ξέρω πάρα πολύ καλά τι σημαίνει για την Ελλάδα η ναυσηπλοία. Θέλω, όμως, να σας πω κάτι εκπληκτικό, ότι με μία φωτογραφία, την οποία πήραν και δημοσιεύεται σε αυτό το βιβλίο που έχω στα χέρια μου, ο κ. Παπαδόπουλος, που πήρε τη φωτογραφία, προσήχθη στο δικαστήριο.

Τελειώνω λέγοντας ότι υπάρχει από 30.11.1994 ένα έγγραφο, το οποίο απευθύνεται στο Υπουργείο Εμπορικής Ναυτιλίας, με διαπιστώσεις και για τις οποίες το Ε.Κ.Α.Β. ποτέ δεν πήρε απάντηση. Να ξέρετε ότι το ΔΗ.Κ.ΚΙ. θα είναι στο πλευρό σας σε όποια μέτρα πάρετε, για να διασφαλίζεται η ναυσιπλοία στις ελληνικές θάλασσες.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε συνάδελφε, δεν υπάρχει καμία αμφιβολία ότι όλοι εδώ μέσα έχουμε την ίδια αγωνία. Πιστεύουμε ότι πρέπει να λαμβάνονται και να ληφθούν όλα εκείνα τα απαραίτητα μέτρα για την όσο γίνεται πιο ασφαλή ναυσιπλοία. Αυτό το θεωρώ ως δεδομένο και αυτονόητο. 

Ουδέποτε έχει έρθει αυτή η έκθεση, έτσι τουλάχιστον όπως μου την είπατε εμένα, ή δεν την έχω λάβει εγώ υπόψη μου. 'Εχω τις εκθέσεις του κ. Παπαδόπουλου από το 1995. Είναι γενικές και αόριστες. Δεν είναι συγκεκριμένες. Η φωτογραφία αυτή του συγκεκριμένου πλοίου είναι αυτή που δημοσιεύθηκε στο περιοδικό "ΑΝΤΑΚ" της Γερμανίας. Γι' αυτό σας είπα προηγουμένως ότι αφορά δημοσίευμα ενός Γερμανού, ενός μόνο και όχι επιτροπής.

ΙΩΑΝΝΗΣ ΔΗΜΑΡΑΣ: Δεν είναι μόνο ένας. 'Εχω το βιβλίο στη διάθεσή σας.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Και βέβαια, γι' αυτό που ζητάμε και από τον κ. Παπαδόπουλο και από οποιονδήποτε έχει οποιαδήποτε πληροφορία, πρέπει να είμαστε ουσιαστικοί και συγκεκριμένοι. Ενώ με μία λογική ισοπέδωσης δεν εξυπηρετούμε σε τίποτα. Εγώ είμαι ανοικτός τουλάχιστον για οποιαδήποτε, αν θέλετε, παρατήρηση ή πληροφορία. Θα είμαστε και πάρα πολύ αυστηροί για τέτοιου είδους θέματα. Δε χωράει καμία αν θέλετε αδιαφορία ή εύνοια, γιατί παίζουμε με τις ανθρώπινες ζωές. Και να είστε σίγουρος ότι όποια μέτρα είναι να ληφθούν, θα ληφθούν και κανείς δεν προτίθεται να χαριστεί σε κάποιους, οι οποίοι εν πάση περιπτώσει δεν είναι συνεπείς και προσβάλλουν, αν θέλετε, και την ελληνική ακτοπλοοία, αλλά και τη Χώρα μας διεθνώς.

ΙΩΑΝΝΗΣ ΔΗΜΑΡΑΣ: Κύριε Υπουργέ, όλα τα χαρτιά τα έχω στη διάθεσή σας για να σας βοηθήσω.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Ευχαρίστως να μου τα δώσετε.

Σε αυτήν την κατεύθυνση, λοιπόν, πρέπει να κινούμεθα όλοι. Πιστεύω, όμως, ότι και εκείνοι οι οποίοι δημοσιεύουν ό,τι δημοσιεύουν, που πολλές φορές ίσως με τον τρόπο που τα δημοσιεύουν, περισσότερη σύγχιση προκαλούν παρά ωφέλεια και προσφορά προς το πρόβλημα που προκύπτει.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου: (Αρθρο 130 παρ. 4 Καν. της Βουλής).

Η με αριθμό 143/6.11.1996 επίκαιρη ερώτηση της Βουλευτού κας Μαρία Μπόσκου, σχετικά με τη λήψη των αναγκαίων μέτρων αναβάθμισης του Ελληνικού Κινηματογράφου.

Η επίκαιρη ερώτηση έχει ως ακολούθως:

"Ο κινηματογράφος, το κομμάτι εκείνο της "εικόνας" από την ίδια του τη φύση, από τον τρόπο δημιουργίας του, αλλά και από τον τρόπο που ο θεατής φτάνει κοντά του και επικοινωνεί μαζί του, μπορεί να είναι χώρος αντίστασης απέναντι στη φτήνια, τον ελιτισμό και το ψέμα. Και αφήνει βάσιμες ελπίδες πως είναι και θα παραμείνει ζωντανός και ικανός να παίξει το μορφωτικό ρόλο του και να ψυχαγωγήσει.

Ερωτάται ο κύριος Υπουργός:

Γιατί δεν εφαρμόσθηκαν τα σημεία εκείνα του ισχύοντος νόμου που αναφέρονται α) στη δημιουργία της "Ελλάς Φιλμ", που θα διευκόλυνε την προβολή των ελληνικών ταινιών στις αίθουσες, β) στη δημιουργία του κινηματογραφικού αρχείου , που θα διέσωζε τις ταινίες, πάνω στις οποίες καταγράφεται η ιστορία του Τόπου μας και του πολιτισμού μας, γ) στα αντιμονοπωλιακά μέτρα στο χώρο της διανομής επιτρέποντας έτσι την ελληνική ταινία να αναπνεύσει και να φτάσει στο θεατή;

2. Γιατί η Κυβέρνηση δεν προχωράει στη δημιουργία κινηματογραφικής και οπτικοακουστικής πανεπιστημιακής σχολής που θα παρέχει υψηλού επιπέδου γνώσεις στους μελλοντικούς καλλιτέχνες και τους άλλους συντελεστές της κινηματογραφικής τέχνης και γενικότερα του οπτικοαοκουστικού μέσου;

3. Γιατί έστω, μέχρι να δημιουργηθεί η πανεπιστημιακή σχολή, δεν ελέγχει όλες αυτές τις ιδιωτικές "κινηματογραφικές" σχολές και εργαστήρια, όπως είναι υποχρεωμένη από το νόμο να κάνει, προστατεύοντας εκατοντάδες νέους ανθρώπους που πέφτουν θύματα της απατηλής διαφημιστικής προπαγάνδας;

4. Γιατί δεν εισπράττει το γνωστό 1,5% από τα τηλεοπτικά κανάλια, που είναι υποχρεωμένα να καταβάλουν για τον κινηματογράφο; Και τέλος πάντων, τι θα απογίνουν τελικά όλα αυτά τα χρήματα που διέφυγαν στο μεταξύ;

5. Ποια μέτρα σκέφτεται να πάρει η Κυβέρνηση ώστε να προωθηθεί η προβολή ελληνικών ταινιών;

6. Ποια απαίτηση της επέβαλε να νεκραναστήσει το Διεθνές Φεστιβάλ Θεσσαλονίκης και να το χρηματοδοτήσει μάλιστα με μισό δισεκατομμύριο, όταν μέχρι πριν δύο τρία χρόνια το αντίστοιχο ελληνικό φεστιβάλ κόστιζε μόλις 40 εκατομμύρια δραχμές;

7. Πώς σκέφτεται η Κυβέρνηση να ενισχύσει το Ελληνικό Φεστιβάλ Θεσσαλονίκης;"

Ο κύριος Υπουργός Πολιτισμού έχει το λόγο για τρία λεπτά να πρωτολογήσει.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Χαίρομαι γιατί η συζήτηση αυτή συμπίπτει με τη διεξαγωγή του 37ου Φεστιβάλ Κινηματογράφου στη Θεσσαλονίκη, που άρχισε την Παρασκευή και θα τελειώσει την ερχόμενη Κυριακή. Χαίρομαι επίσης γιατί η Βουλή ασχολείται με την πιο σύνθετη και την πιο λαϊκή μορφή τέχνης που είναι ο κινηματογράφος, γιατί ο κινηματογράφος έχει το μοναδικό προσόν να συνδυάζει όλα τα στοιχεία και των αναπαραστατικών των δραματικών τεχνών και των αφηγηματικών τεχνών.

Η ερώτηση υποκρύπτει μία εκτενή επερώτηση για την κινηματογραφική πολιτική. Είχα την ευκαιρία να δώσω μία μακρά συνέντευξη Τύπου το Σάββατο στη Θεσσαλονίκη, όπου παρουσίασα αναλυτικά την κινηματογραφική πολιτική του Υπουργείου Πολιτισμού. Θα καταθέσω στα Πρακτικά το πλήρες απομαγνητοφωνημένο κείμενο αυτής της συνέντευξης καθώς και το χαιρετισμό μου στην τελετή έναρξης του Φεστιβάλ Κινηματογράφου, για να είναι ενήμεροι όσοι συνάδελφοι το επιθυμούν ως προς τις λεπτομέρειες της πολιτικής που αναγγέλθηκε στη Θεσσαλονίκη.

(Στο σημείο αυτό ο Υπουργός κ. Ευάγγελος Βενιζέλος καταθέτει για τα Πρακτικά το προαναφερθέν απομαγνητοφωνημένο κείμενο, καθώς και το χαιρετισμό του κατά την τελετή έναρξης του Φεστιβάλ Κινηματογράφου τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Ο κινηματογράφος είναι μία τέχνη που στην Ελλάδα δεν έχει συγκροτήσει αγορά. Είναι μία τέχνη που βασίζεται πλήρως στην κρατική χρηματοδότηση. Ουσιαστικά δεν επενδύεται καθόλου ιδιωτικό κεφάλαιο σε μία δραστηριότητα η οποία θα μπορούσε να είναι υπό προϋποθέσεις ακόμα και κερδοφόρος, εάν ο ελληνικός κινηματογράφος μπορούσε, πέρα από τα αισθητικά και ποιοτικά χαρακτηριστικά του, να διασφαλίσει και μία σχέση με το κοινό, μία σχέση με το θεατή.

Πρέπει να σας πω, ότι το σύνολο των εισιτηρίων των ελληνικών ταινιών κατά την περσινή χρονιά ήταν διακόσιες είκοσι χιλιάδες δηλαδή δυστυχώς περίπου όσο το σύνολο των εισιτηρίων που έκανε μία αμερικανική ταινία, που προβλήθηκε στους ελληνικούς κινηματογράφους. Για να ενημερωθεί η Βουλή σας λέω ότι το σύνολο της κρατικής χρηματοδότησης σε ετήσια βάση για τον κινηματογράφο, μέσω του Εθνικού Κέντρου Κινηματογράφου και του Φεστιβάλ ανέρχεται στο ύψος των 3, περίπου, δισεκατομμυρίων δραχμών. Δεν είναι ένα ύψος υπερβολικό, αλλά πάντως είναι αρκετό, αν σ'αυτό μπορούσε να προστεθεί και ιδιωτικό κεφάλαιο, το οποίο δυστυχώς δεν επενδύεται.

Το Φεστιβάλ Κινηματογράφου της Θεσσαλονίκης, το οποίο θα έχει ως μόνιμη και νομική και πραγματική έδρα, στο διηνεκές, τη Θεσσαλονίκη, είναι ένας ιδιαίτερα επιτυχημένος θεσμός. Είναι ένας θεσμός που και με το διεθνές σκέλος του πέρσι προσήλκυσε είκοσι έξι χιλιάδες θεατές και φέτος, όπως υπολογίζεται, θα ξεπεράσει τους σαράντα πέντε χιλιάδες θεατές. 'Εχει διαγωνιστικό ελληνικό μέρος, διαγωνιστικό μέρος διεθνές, αφιέρωμα στο Βαλκανικό Κινηματογράφο, αφιέρωμα στον Μπερτολούτσι, στο Γρηγόρη Γρηγορίου και σε ένα σωρό 'Ελληνες και ξένους καλλιτέχνες.

'Ετσι δημιουργείται μία πανηγυρική δημιουργική ατμόσφαιρα επί πολλές ημέρες. Είναι ουσιαστικά μία εστία για τον ελληνικό κινηματογράφο που θα έχει πλέον την επίσημη έδρα του στο ανακαινιζόμενο "Ολύμπιον" όπου και θα στεγάζονται με πιο ευπρεπή και λειτουργικό τρόπο όλες αυτές οι δραστηριότητες. Και φυσικά η ανακοίνωση που έκανα το Σάββατο περιελάμβανε μεταξύ άλλων κεφαλαίων τη διατήρηση του διαγωνιστικού μέρους του Φεστιβάλ για τους νέους καλλιτέχνες, την επιβολή της υποχρεωτικής παρουσίας όλης της ελληνικής παραγωγής στο Φεστιβάλ, για να προκριθούν ταινίες προκειμένου να λάβουν τα κρατικά βραβεία, τη σύνδεση του Φεστιβάλ με τα κρατικά βραβεία, τα οποία είναι και πολύ αξιοπρεπή από χρηματικής πλευράς και την απονομή των κρατικών βραβείων πάλι στη Θεσσαλονίκη κάποιες εβδομάδες αργότερα, έτσι ώστε να επεκταθούν χρονικά οι δραστηριότητες του Φεστιβάλ, το οποίο το 1997, χρονιά της Πολιτιστικής Πρωτεύουσας της Ευρώπης, "Θεσσαλονίκη 1997", θα αναλάβει να οργανώσει και πολλές άλλες κινηματογραφικές δραστηριότητες είτε εθνικού είτε διεθνούς χαρακτήρα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, ολοκληρώστε, γιατί έχετε υπερβεί το χρόνο σας.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Δεύτερος στόχος είναι η προστασία των αιθουσών, την οποία επίσης έχουμε αναγγείλει. Η προστασία των αιθουσών γίνεται στην Ελλάδα με δύο τρόπους. Πρώτον, με ειδικό πριμ στην επιστροφή του φόρου που ενισχύει τους αιθουσάρχες και δεύτερον, με τη συγκρότηση ενός δημοτικού και τελικά κρατικού δικτύου αιθουσών. 'Εχουμε ήδη δεκαπέντε χειμερινές και είκοσι δύο θερινές αίθουσες, οι οποίες είναι υποχρεωμένες να προβάλουν κατά 25% ελληνικές ταινίες.

Για, δε, το Εθνικό Κέντρο Κινηματογράφου, που είναι ο μοχλός αυτής της πολιτικής, στους κόλπους του οποίου περιλαμβάνεται και η "ΕΛΛΑΣ ΦΙΛΜ", θα σας μιλήσω στη δευτερολογία μου.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, ολοκληρώστε.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Τελείωσα. Είδατε πόσο υπάκουος είμαι; Λέω γι'αυτό θα μιλήσω στη δευτερολογία μου.

ΠΡΟΕΔΡΕΥΩΝ (Παναγιώτης Σγουρίδης): Δεν είσθε υπάκουος, διότι πήγατε στα πέντε λεπτά.

Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, κατ' αρχήν, τη χαρά αυτή στη Βουλή να συζητάει τέτοια ζητήματα, που έχουν σχέση με τον πολιτισμό και τον κινηματογράφο, δυστυχώς θα λέγαμε μόνο το Κ.Κ.Ε. τη δίνει. Πέρσι καταθέσαμε και επερώτηση για τον πολιτισμό, αλλά ενόψει του φεστιβάλ καταθέσαμε αυτήν την επίκαιρη ερώτηση. 'Εχουμε υπόψη τη συνέντευξή Τύπου, που έδωσε ο κύριος Υπουργός στα Μ.Μ.Ε. στη Θεσσαλονίκη και θα θέλαμε να πούμε μερικά συμπεράσματα απ' αυτήν τη συνέντευξη.

Πιστεύουμε ουσιαστικά ότι το Φεστιβάλ Θεσσαλονίκης παύει να είναι φεστιβάλ, αφού δε θα έχει διαγωνιστικό μέρος. Από την τοποθέτηση του κυρίου Υπουργού στη συνέντευξη, προκύπτει πως παύει να είναι και ελληνικό. Βέβαια δε θα είμαστε εμείς που θα διαφωνούσαμε με ένα Διεθνές Φεστιβάλ, όχι όμως μ' αυτόν τον τρόπο, για ένα κακέκτυπο των μεγάλων Διεθνών Φεστιβάλ.

Θα θέλαμε να ρωτήσουμε τον κύριο Υπουργό, τι σημαίνει "ευέλικτη νομική μορφή αντίστοιχη και ανάλογη με την οργανωτική μορφή, που έχουν όλα τα καταξιωμένα φεστιβάλ στη διεθνή κινηματογραφική αγορά και πραγματικότητα..." -είναι από τα λόγια του- αν δε σημαίνει για μας ιδιωτικοποίηση του θεσμού, αφού όλα τα φεστιβάλ είναι ιδιωτικά; Θα θέλαμε να μας απαντήσει ο κύριος Υπουργός, αν θα δίνονται βραβεία και στο διεθνές τμήμα.

'Οσο για το 1,5%, τι παραπάνω μπορεί να κάνει, για να πείσει όλους τους ιδιοκτήτες των Μ.Μ.Ε., εκτός από την επιβολή κυρώσεων; Τι σημαίνει "συμφωνία" με τους ιδιοκτήτες; Θα μπορούσε να συμφωνήσει και κάποιος μισθωτός ή μικρομεσαίος για τους φόρους, που πρόκειται να πληρώσει;

Στην τοποθέτησή του ο κύριος Υπουργός για την εκπαίδευση δεν ξεκαθαρίζει, αν θα υπάρχει δημόσια δωρεάν εκπαίδευση ή όχι. 'Οσο για τις εξαγγελίες, δεν πιστεύουμε πως εξαγγέλθηκε κανένα μέτρο για τη στήριξη της ελληνικής ταινίας, μια και το μέτρο της φορολογικής ελάφρυνσης έπαιξε το ρόλο του μπούμεραγκ, αφού παίζονται οι ελληνικές ταινίες το Μάη, όταν ανοίγουν τα θερινά σινεμά.

'Οσο για τη χρηματοδότηση, πιστεύουμε ότι επιβάλλεται η εγγραφή του κονδυλίου στον Κρατικό Προϋπολογισμό, έτσι ώστε και το Ελληνικό Κέντρο Κινηματογράφου να προγραμματίζει, αλλά και να μην υπάρχουν άλλες μορφές χρηματοδότησης κάτω από το τραπέζι. 'Αλλωστε υπάρχει και προηγούμενο. Τα 800 εκατ. ο κ. Λαμπράκης σε πόσο χρόνο τα πήρε; Το λέω για να μην αναφερόμαστε σε καθυστερήσεις.

ΠΡΟΕΔΡΕΥΩΝ (Παναγιώτης Σγουρίδης): Τεράστιο το θέμα, κυρία Μπόσκου και κύριε Υπουργέ. 'Ομως δεν είδα καμία φορά -είμαι τώρα τρία χρόνια Αντιπρόεδρος- να γίνει επερώτηση για τον κινηματογράφο.

ΜΑΡΙΑ ΜΠΟΣΚΟΥ: Ορίστε, κύριε Πρόεδρε, εδώ την έχω.

ΠΡΟΕΔΡΕΥΩΝ (Παναγιώτης Σγουρίδης): 'Οχι επίκαιρη ερώτηση, αλλά επερώτηση.

Ο Υπουργός Πολιτισμού κ. Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Κύριε Πρόεδρε, κάνουν μία επίκαιρη ερώτηση οι κύριοι συνάδελφοι ως σκηνές από το έργο της επερώτησης, που ελπίζω να παίξουμε κάποια στιγμή στην Αίθουσα αυτή. 'Εχει πράγματι ενδιαφέρον να συζητάμε για τα θέματα αυτά στη Βουλή. Είναι ζητήματα που συνδέονται με τις νοοτροπίες και την αυτοσυνειδησία της ελληνικής κοινωνίας. Η οπτικοακουστική παραγωγή είναι πάρα πολύ σημαντικό ζήτημα πολιτικά, κοινωνικά και ιδεολογικά.

Η κα Μπόσκου ουσιαστικά επανέλαβε τις ερωτήσεις που μου έθεσε ο εκπρόσωπος του "ΡΙΖΟΣΠΑΣΤΗ" στη συνέντευξη Τύπου, στις οποίες απάντησα. Γι' αυτό σας έδωσα το πλήρες κείμενο και όχι τα δημοσιεύματα των εφημερίδων.

Το Φεστιβάλ Θεσσαλονίκης θα εξακολουθήσει να υπάρχει στο διηνεκές στη Θεσσαλονίκη ως φεστιβάλ με διαγωνιστικό χαρακτήρα, με ειδικά βραβεία για τους πρωτοεμφανιζόμενους και διαγωνιστικό χαρακτήρα για όλους και τους απολύτως καταξιωμένους, γιατί πρέπει οι ταινίες τους να προκριθούν μέσα στις λίγες και να συνεχίσουν στο επόμενο στάδιο, που είναι τα κρατικά βραβεία, τα οποία θα έχουν και σημαντικό οικονομικό αντικείμενο.

'Οχι μόνο λοιπόν διατηρείται το φεστιβάλ, αλλά αποκτά και πολύ σημαντικότερο δέλεαρ για όλους τους παραγωγούς και σκηνοθέτες, πολλοί από τους οποίους, και ίσως οι σημαντικότεροι, αποφεύγουν τώρα να εμφανίζουν τις ταινίες τους στο Φεστιβάλ Θεσσαλονίκης. Αυτά είναι σαφή.

'Οσο για το 1,5%, έχω πει κατ' επανάληψη, γιατί έχω αντιμετωπίσει το θέμα αυτό και ως Υπουργός Τύπου και τώρα ως Υπουργός Πολιτισμού, ότι ο ν.2328/1995, ο νόμος που αφορά τα Μ.Μ.Ε. -και ο οποίος φέρει το όνομά μου δυστυχώς ή ευτυχώς- προβλέπει κύρωση με ευθύνη του Εθνικού Συμβουλίου Ραδιοτηλεόρασης, όταν δεν καταβάλλεται το 1,5%.

Δεν είναι, όμως, το ζητούμενο η επιβολή κυρώσεων. Το ζητούμενο είναι να γίνει επένδυση κεφαλαίου σε κινηματογραφική ταινία. Και πρέπει να πειστούν οι τηλεοπτικοί σταθμοί και να κατανοήσουν ότι αν το κάνουν αυτό μπορούν να βρουν πηγές χρηματοδότησης στην Ευρωπαϊκή 'Ενωση και το Συμβούλιο της Ευρώπης, πολύ σημαντικές ώστε να έχουμε κινηματογραφική παραγωγή και όχι κυρώσεις, οι οποίες τελικά δε θα βοηθήσουν σε τίποτα τον ελληνικό κινηματογράφο.

Και τελειώνω, κύριε Πρόεδρε, αναφερόμενος στην κινηματογραφική εκπαίδευση, κάτι που είναι πολύ σημαντικό. Είπα κατ' επανάληψη ότι θα ιδρυθούν πανεπιστημιακές σχολές και ξέρετε ότι κατά το Σύνταγμα της Χώρας μας η ανώτατη εκπαίδευση είναι μόνο κρατική, οι δε πολυάριθμες και ποικιλώνυμες ιδιωτικές σχολές είναι εργαστήρια ελευθέρων σπουδών τα οποία λειτουργούν όπως λειτουργούν όλα τα εργαστήρια ελευθέρων σπουδών, το δε Υπουργείο Παιδείας, που είναι αρμόδιο, κατά καιρούς ενημερώνει τη κοινή γνώμη των νέων συμπολιτών μας για το τι σημαίνει εργαστήριο ελευθέρων σπουδών.

Δυστυχώς, δεν έχω τη δυνατότητα να πω περισσότερα πράγματα. Αναμένω όμως και εγώ με ιδιαίτερη χαρά την κατάθεση επερώτησης για τον κινηματογράφο ή για άλλα θέματα πολιτισμού για να τα συζητήσουμε στην Αίθουσα αυτή, μια που όπως αρέσκομαι να λέω και θα μου το συγχωρήσει αυτό τη Αίθουσα, ο πολιτισμός είναι πολιτική εν τω βάθει. Είναι η πιο βαθιά εκδοχή και όψη της πολιτικής.

ΠΡΟΕΔΡΕΥΩΝ (Παναγιώτης Σγουρίδης): Δεύτερη στην ημερήσια διάταξη επίκαιρη ερώτηση δεύτερου κύκλου είναι η υπ' αριθμ. 146/6.11.96 του Βουλευτη του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος Χωροταξίας και Δημοσίων 'Εργων, σχετικά με τα επεισόδια στη "MOTOR OIL" σε βάρος μελών της "GREEN PEACE" και τη λήψη των απαραίτητων μέτρων για την προστασία του περιβάλλοντος στην περιοχή.

Η επίκαιρη ερώτηση έχει ως ακολούθως:

"Σήμερα, 6.11.96 είχαμε βίαια επεισόδια στην περιοχή της "MOTOR OIL" εις βάρος των στελεχών της "GREEN PEACE". Με αφορμή αυτό το επεισόδιο και ενώ είναι γνωστό, ότι δεν έχουν παρθεί μέτρα για τη ρύπανση του περιβάλλοντος και την εφαρμογή της οδηγίας 82/501 (οδηγίας Σεβέζο) ερωτάται ο Υπουργός Περιβάλλοντος Χωροταξίας και Δημοσίων 'Εργων:

1. Τι μέτρα πρόληψης κινδύνων πρόκειται να ληφθούν σε μια άκρως βεβαρημένη περιοχή.

2. Γιατί δεν έχουν αποδοθεί ευθύνες και δεν έχει ανακοινωθεί το σχετικό πόρισμα για τη διαρροή αυτή, που προκάλεσε το πιο σημαντικό περιστατικό ρύπανσης στην Ελλάδα το 1996;

3. Τι μέτρα έχει λάβει για την προστασία του περιβάλλοντος στη σημερινή περιοχή."

Ο κύριος Υπουργός έχει το λόγο για τρία λεπτά να πρωτολογήσει.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Ευχαριστώ κύριε Πρόεδρε.

Κύριε συνάδελφε, ξεκινώ από την οδηγία Σεβέζο. 'Οπως ξέρετε πρόκειται για την 82/501 κοινοτική οδηγία, που αφορά σε όλες τις επικίνδυνες εγκαταστάσεις και αυτή η οδηγία έχει γίνει αποδεκτή από τη Χώρα μας και αυτός ο εναρμονισμός, αυτή η αποδοχή, έγινε με δυο κοινές υπουργικές αποφάσεις, μια του 1988 και μια του 1993. Αυτή η οδηγία και αυτές οι δυο κοινές υπουργικές αποφάσεις τι κάνουν; Καθορίζουν μέτρα και περιορισμούς για την αντιμετώπιση κινδύνων από ατυχήματα μεγάλης έκτασης, που περικλείουν ορισμένες βιομηχανικές δραστηριότητες. Ποιες είναι αυτές; Στη Χώρα μας αποτυπώθηκαν, είναι συνολικά πενήντα μία τέτοιες εγκαταστάσεις, που εχουν υποχρέωση σύνταξης και υποβολής μελετών ασφαλείας. Υποβάλλουν αυτές τις μελέτες στην αρμόδια αδειοδοτούσα αρχή, στη προκειμένη περίπτωση στο Υπουργείο Ανάπτυξης, το πρώην Υ.Β.Ε.Τ., και ελέγχονται από συναρμόδια Υπουργεία όπως το Υ.ΠΕ.ΧΩ.Δ.Ε., το Υγείας, το Εργασίας και Δημόσιας Τάξης.

Η συγκεκριμένη επιχείρηση που έγινε το ατύχημα, σαφώς υπάγεται σ' αυτήν την οδηγία Σεβέζο, την οδηγία 82/501 και έχει υποβάλει αυτήν τη μελέτη ασφαλείας στο πρώην Υ.Β.Ε.Τ. στις 15.7.94.

Εκτός αυτού, από πλευράς Υ.ΠΕ.ΧΩ.Δ.Ε. όπως ξέρετε, αποφασίστηκε και υλοποιήθηκε η μεταφορά της νέας εθνικής οδού Κορίνθου-Αθηνών, που περνούσε μέσα απ'αυτές τις εγκαταστάσεις, έτσι ώστε τα οχήματα που διέρχονται να βρίσκονται μακριά από τις εγκαταστάσεις και τους χώρους αποθήκευσης.

Τρίτο σημείο είναι η δημιουργία ενός επιχειρησιακού κέντρου. Τί είναι αυτό: Το Υ.ΠΕ.ΧΩ.Δ.Ε. με χρηματοδότηση από το Β' Κοινοτικό Πλαίσιο Στήριξης, ανέθεσε στο Εθνικό Μετσόβιο Πολυτεχνείο μια μελέτη με προϋπολογισμό 55 εκατ. προκειμένου να συγκροτηθεί ένα επιχειρησιακό κέντρο που θα αποτελείται από ένα σταθερό και δύο κινητά κέντρα, που θα έχουν τη δυνατότητα να μεταβαίνουν στον τόπο ατυχήματος -εννοούμε ατυχήματα μεγάλης έκτασης, αυτής της μορφής που συζητάμε- και να συντονίζουν τις ενέργειες των εμπλεκομένων αρχών. Το επιχειρησιακό κέντρο αυτό, εκτιμούμε ότι θα είναι έτοιμο σε ενάμιση χρόνο. Το σταθερό κέντρο θα είναι, κάπου στο Θριάσιο Πεδίο, τα άλλα δύο κινητά του κέντρα θα είναι ένα για τη Βόρειο Ελλάδα και ένα για τη Νότιο Ελλάδα.

Επίσης, να αναφέρω ότι στα πλαίσια του Μεσογειακού σχεδίου δράσης και στο πρόγραμμα MEDPOL που αναφέρεται στη μόλυνση της Μεσογείου, εφαρμόζουμε από καιρό και συνεχίζεται ένα μακροπρόθεσμο πρόγραμμα έρευνας και συστηματικής παρακολούθησης της ρύπανσης της Μεσογείου. Συγκεκριμένα στο Σαρωνικό έχουμε πολλά σημεία τα οποία παρακολουθούμε και στην ευρύτερη περιοχή του ατυχήματος, στο οποίο αναφέρεσθε, κύριε συνάδελφε, έχουμε δύο συγκεκριμένα σημεία, το σημείο πέντε και το σημείο έξι, όπου γίνονται συνεχώς μετρήσεις.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυριου Υπουργού).

Μπορώ να έχω μισό λεπτό, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Στη δευτερολογία σας, κύριε Υπουργέ.

ΘΕΟΔΩΡΟΣ ΚΟΛΙΟΠΑΝΟΣ (Υφυπ.ΠΕ.ΧΩ.Δ.Ε.): Στη δευτερολογία μου θα αναφερθώ στο θέμα απόδοσης ευθυνών και κυρώσεων, που είναι επίσης σημαντικό σκέλος της ερώτησής σας, κύριε συνάδελφε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλης έχει το λόγο για δύο λεπτά, για να αναπτύξει την επίκαιρη ερώτηση.

ΣΠΥΡΙΔΩΝ ΔΑΝΕΛΗΣ: Κύριε Πρόεδρε, ως γνωστό, στον υπόλοιπο πολιτισμένο αλλά και ευνομούμενο κόσμο, η γνωστή αρχή ο ρυπαίνων πληρώνει, θεωρείται πλέον ξεπερασμένη και τείνει να αντικατασταθεί από την αρχή, όποιος είναι πιθανόν να ρυπάνει, πληρώνει για να ληφθούν τα μέτρα που θα αποτρέψουν την πιθανή ρύπανση και τα αποτελέσματά της.

Εδώ βεβαίως, όπως είδαμε τις τελευταίες μέρες, δεν ισχύει ούτε καν η πρώτη αρχή. 'Ετσι, η συγκεκριμένη εταιρεία, η "ΜΟΤΟR OIL" που κατέχει το θλιβερό ρεκόρ ατυχημάτων και διαρροών, φαίνεται ότι χαίρει ιδιαίτερης ασυλίας, γιατί πώς αλλοιώς να χαρακτηρίσει κανείς το γεγονός ότι τρεις μήνες μετά την πρόκληση της μεγαλύτερης για το 1996 στην Ελλάδα οικολογικής καταστροφής εξ αιτίας του τρόπου λειτουργίας των συγκεκριμένων διϋλιστηρίων, ουδεμία ευθύνη έχει καταλογισθεί.

Περιμένω στη δευτερολογία σας, κύριε Υφυπουργέ, ίσως κάποια στοιχεία επ'αυτού. 

Και στην υπενθύμιση του γεγονότος αυτού, καθώς και του ότι ουδένα μέτρο πρόληψης παρόμοιου ατυχήματος έχει υποχρεωθεί η εταιρεία να λάβει, είχαμε την απαράδεκτη βίαιη αντιμετώπιση των ακτιβιστών της "GREEN PEACE" και ακολουθεί η θρασύτατη ανακοίνωση της "MOTOR OIL" την ίδια μέρα όπου αποκαλύπτεται ότι σαν να μην έφθαναν οι ζημιές που προκλήθηκαν στο επιβαρυμένο θαλάσσιο περιβάλλον της περιοχής, η εν λόγω εταιρεία "φροντίζει" και το χερσαίο περιβάλλον, εναποθέτοντας τμήματα της πετρελαιοκηλίδας και των λοιπών τοξικών-χημικών, που χρησιμοποιήθηκαν για το διασκορπισμό της σε παρακείμενο ρεύμα, σε δασική περιοχή.

Κύριε Υπουργέ του Περιβάλλοντος, η Ελλάδα έχει κάθε λόγο και υποχρέωση να προστατεύει ιδιαίτερα το φυσικό της περιβάλλον, πρωτίστως βέβαια για τη διασφάλιση της υγείας και της ποιότητας ζωής, αλλά δεν πρέπει να μας διαφεύγει και το ότι το περιβάλλον, και ιδιαίτερα το θαλάσσιο περιβάλλον, είναι ένας από τους βασικότερους πλουτοπαραγωγικούς πόρους για την εθνική μας οικονομία. 

( Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Μισό λεπτό, κύριε Πρόεδρε. 

Και αν είχατε υποχρέωση να έχετε ολοκληρώσει τις διαδικασίες θεσμοθέτησης αυστηρών κανόνων ασφάλειας και πρόληψης οικολογικών καταστροφών, δεν υπάρχει, νομίζω, καμία δικαιολογία για τη μη εφαρμογή, ακριβώς, των προβλεπομένων διατάξεων της οδηγίας Σεβέζο. Με την ευκαιρία δε, δεν μπορώ να μην αναφερθώ και στην αδράνεια του Υπουργείου στην εφαρμογή των διατάξεων της Συνθήκης MARPOL υπενθυμίζοντας ότι οι ελληνικές θάλασσες από το Λιβυκό και το και το Κρητικό μέχρι το Αιγαίο και από το Ιόνιο μέχρι το Καρπάθιο, αποτελούν τους βασικούς δρόμους μεταφοράς των πετρελαιοειδών στην ανατολική Μεσόγειο.

Και εμείς περιμένουμε πάρα πολλά, κύριε Υπουργέ, από το Υπουργείο και από τον Υπουργό Περιβάλλοντος κάθε κυβέρνησης και περισσότερο από τον Υπουργό Περιβάλλοντος μιας κυβέρνησης που επαγγέλλεται εκσυγχρονισμούς. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δυο λεπτά να δευτερολογήσει.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): 'Εχετε πάρα πολύ δίκιο, κύριε συνάδελφε, όταν λέτε ότι η αρχή, ο ρυπαίνων πληρώνει, δεν λύνει πλέον το πρόβλημα. Και επίσης συμφωνώ, ότι η θαλάσσια ρύπανση για την Πατρίδα μας έχει ιδιαίτερες διαστάσεις, είναι θέμα επιβίωσης πλέον και λόγω μορφής και λόγω θέσεως, ναυσιπλοϊας κ.λπ.

Απομένει, όμως, να αναφερθώ στο σημαντικό σκέλος, στο οποίο δεν πρόλαβα να αναφερθώ στην πρωτολογία μου, το οποίο έχει να κάνει με την απόδοση των ευθυνών και τις πιθανές κυρώσεις.

Γνωρίζετε ότι, επειδή από το ατύχημα προέκυψε θαλάσσια ρύπανση, το όλο θέμα της ερώτησής σας έχει να κάνει κυρίως με το Υπουργείο Εμπορικής Ναυτιλίας. Για την οικονομία της συζήτησης πρόλαβα να πάρω ορισμένα στοιχεία. Με πολλή συντομία θα πρέπει να σας πω τα εξής: Διαβάζω έγγραφο του Υ.Ε.Ν..

"Η ποινική δικογραφία για τη ρύπανση υποβλήθηκε στις 11 Οκτώβρη του 1996 στον Εισαγγελέα Πλημμελειοδικών Κορίνθου, ο οποίος διέταξε συμπλήρωσή της με λήψη πρόσθετων μαρτυρικών καταθέσεων, τόσο από τη "MOTOR OIL", όσο και από τον υποπλοίαρχο του δεξαμενοπλοίου "ΚRITI SEA". Η όλη διαδικασία ολοκληρώνεται και η δικογραφία θα υποβληθεί στον εισαγγελέα εντός των προσεχών ημερών. Επίσης, υπάρχουν και δυο διοικητικές δικογραφίες, η μια εναντίον του πλοιάρχου του "KRITI SEA" και η άλλη εναντίον της "MOTOR OIL"...

..."Για την πρώτη, η οποία υποβλήθηκε στις 7.11.96, ήδη ο πλοίαρχος κατέθεσε εγγυητική επιστολή τραπέζης ύψους 70 εκατ. δραχμών για την κάλυψη του πιθανολογούμενου ύψους του προστίμου. Για τη δεύτερη διοικητική δικογραφία εναντίον της "MOTOR OIL", που υποβλήθηκε στο Νομάρχη Κορινθίας, ο Νομάρχης Κορινθίας τη διεβίβασε στο Υπουργείο Εμπορικής Ναυτιλίας, επειδή εκτιμά ότι ξεφεύγει των αρμοδιοτήτων του. Δηλαδή ο νομάρχης έχει δικαίωμα επιβολής προστίμου μέχρι 10 εκατ. δραχμές, ενώ ο Υπουργός Εμπορικής Ναυτιλίας σε συνεργασία με τον Υπουργό ΠΕ.ΧΩ.Δ.Ε. μέχρι 100 εκατ. δραχμών. Γι' αυτή, θα καταρτισθεί απόφαση από το Υπουργείο Εμπορικής Ναυτιλίας και θα προσυπογραφεί από τον Υπουργό ΠΕ.ΧΩ.Δ.Ε."...

Πρέπει να πω ότι το Υπουργείο Εμπορικής Ναυτιλίας, μετά την ολοκλήρωση αυτής της επιχείρησης απορρύπανσης ζήτησε από το Ελληνικό Κέντρο Θαλασσίων Ερευνών και από το Γενικό Χημείο του Κράτους να κάνει ορισμένους ελέγχους, δηλαδή στο κατά πόσον έγινε σωστά, αποτελεσματικά αυτή η απορρύπανση.

Το Γενικό Χημείο του Κράτους, σύμφωνα πάντα με έγγραφο του Υ.Ε.Ν. στις 8/11/96, ήδη απάντησε ότι "τα νερά κολύμβησης δεν παρουσιάζουν κανένα πρόβλημα. Περιμένουμε και την απάντηση του Ελληνικού Κέντρου Θαλασσίων Ερευνών ως προς τις πιθανές βλάβες στη χλωρίδα και στην πανίδα".

Θα πω ότι το Υπουργείο Εμπορικής Ναυτιλίας, πριν από το ατύχημα στη "MOTOR OIL", είχε συστήσει μια επιτροπή, μόνο για τη μελέτη των συνθηκών φορτοεκφόρτωσης των πετρελαιοειδών, μια επιτροπή, που πιστεύω και εγώ από πλευράς ΠΕ.ΧΩ.Δ.Ε. ότι θα έχει κάποιο αποτέλεσμα.

Τελειώνοντας θέλω να πω, ότι οι πληροφορίες και τα στοιχεία τα τελευταία χρόνια, ευτυχώς για το Σαρωνικό, είναι πολύ ενθαρρυντικά ότι καλυτερεύουν τα πράγματα. 'Ομως, θα πρέπει να τονίσω ότι ατυχήματα αυτού του είδους μπορεί, ενδεχομένως, να ακυρώσουν την όποια άλλη πρόοδο. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ. αριθμ. 8/5.11.96 επερώτηση των Βουλευτών του Κ.Κ.Ε. κυρίων Ευάγγελου Μπούτα, Νικολάου Γκατζή, Αχιλλέα Κανταρτζή, Ευστράτιου Κόρακα, κας Μαρίας Μπόσκου και κυρίων Σταύρου Παναγιώτου και Απόστολου Τασούλα κατά του Υπουργού Γεωργίας, σχετικά με την πολιτική της Κυβέρνησης στον αγροτικό τομέα και τη λήψη μέτρων προστασίας των αγροτών.

'Εχουμε μια επιστολή του Προέδρου του Συνασπισμού της Αριστεράς και της Προόδου κ. Κωνσταντόπουλου, που ορίζει ως Κοινοβουλευτικό Εκπρόσωπο για την επερώτηση αυτήν τον κ. Ευάγγελο Αποστόλου.

Ο πρώτος επερωτών, κ. Ευάγγελος Μπούτας, έχει το λόγο για είκοσι λεπτά.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κυρίες και κύριοι συνάδελφοι, για κάποια στιγμή δεν είδα τον Υπουργό Γεωργίας στην Αίθουσα και λέω, μάλλον στα Λαμπακοχώρια πήγε για να δει τι γίνεται. 

Εν πάση περιπτώσει, σ'αυτήν την Αίθουσα επί δύο, τρία χρόνια συχνά πυκνά γίνεται συζήτηση για προβλήματα των αγροτών. Αυτό δείχνει την οξύτητα που έχουν τα προβλήματα, που από χρόνο σε χρόνο μεγαλώνουν -και η οξύτητα των προβλημάτων- αλλά επεκτείνονται κιόλας. Και εκεί που νομίζατε ότι δεν υπάρχουν προβλήματα, ξεφυτρώνουν, όπως στον καπνό, που πριν δεκαπέντε μέρες ο κύριος Υπουργός παρουσίαζε τη ρύθμιση που έγινε στα πλαίσια της ΚΑΠ το 1992, ρύθμιση πρότυπο, ενώ τώρα υπάρχει μεγάλη ανησυχία και αναστάτωση στους καπνοπαραγωγούς και για την αθέτηση από τους εμπόρους των συμφωνιών, αλλά πολύ περισσότερο για τις προτάσεις του Επιτρόπου της Ευρωπαϊκής 'Ενωσης, Fishler, για τη μείωση των επιδοτήσεων.

Το Κ.Κ.Ε. έφερε το αγροτικό ζήτημα επανειλημμένα για συζήτηση στη Βουλή. Και από ό,τι είδα στα Πρακτικά της Βουλής, δεν υπήρξε περιόδος που να μην προκάλεσε συζήτηση, που να μην επεσήμανε προς τις ελληνικές κυβερνήσεις ότι η πολιτική τους, τόσο στη Χώρα μας όσο και στην Ευρωπαϊκή 'Ενωση, οδηγεί τους αγρότες στη φτώχεια, στην εξαθλίωση και στο ξεκλήρισμα.

Δυστυχώς για τους αγρότες, οι κυβερνήσεις, τόσο της Νέας Δημοκρατίας στα τρία χρόνια που κυβέρνησε, όσο και του ΠΑ.ΣΟ.Κ., στα δεκατρία χρόνια που κυβέρνησε τη Χώρα μας, βλέπουν μόνο προς το συμφέρον των πολυεθνικών, των εμπόρων, των βιομηχάνων, των μεσαζόντων και το μόνο που έκαναν ήταν να εφαρμόζουν αντιαγροτική πολιτική.

Κατηγορούσαν το Κ.Κ.Ε., ότι δεν βλέπει μακριά, ότι θέλει την Ελλάδα απομονωμένη, ότι δεν έχει προτάσεις και άλλα τέτοια αστεία πράγματα. Το κατεστημένο της Χώρας μας, μέσω των κυβερνήσεων της Νέας Δημοκρατίας και του ΠΑ.ΣΟ.Κ., έστησε μηχανισμούς παραπλάνησης, παραπληροφόρησης και απάτης των αγροτών όλα αυτά τα χρόνια. Χρησιμοποιήθηκαν τα κονδύλια της Ευρωπαϊκής 'Ενωσης για εξαγορά συνειδήσεων και άμβλυνσης στις αντιδράσεις και της αντίστασης των αγροτών. Χρησιμοποιήθηκαν για να καθυποτάξουν τους αγώνες των αγροτών οι τριτοβάθμιες συνδικαλιστικές και συνεταιριστικές οργανώσεις και τις χρησιμοποίησαν οι κυβερνήσεις ως εργαλεία για να περάσει η αντιαγροτική πολιτική της κυβέρνησης και της Ευρωπαϊκής 'Ενωσης.

Χρησιμοποιείτε, κύριε Υπουργέ, την Τοπική και Νομαρχιακή Αυτοδιοίκηση ως Κυβέρνηση, τα ΚΕΚ, τα διάφορα προγράμματα επιμόρφωσης και, όταν όλα αυτά δεν πείθουν τους αγρότες, γιατί από χρόνο σε χρόνο νιώθουν την καταστροφή, μαθαίνουν για την ΚΑΠ, για την GATT, μαθαίνουν για τη Συνθήκη του Μάαστριχτ, οργανώνουν την αντίστασή τους με αγώνες, παρακάμπτοντας τα εμπόδια, τότε βγαίνει η Κυβέρνηση και πληροφορεί την κοινή γνώμη, ότι υπάρχει κομμουνιστικός δάκτυλος. Παλιά μου τέχνη κόσκινο! 'Οσο πιο μεγάλοι ήταν οι αγώνες των αγροτών τόσο μεγάλωνε και ο κομμουνιστικός δάκτυλος που βλέπατε.

'Ετσι και σήμερα ο κ. Τζουμάκας, καταγγέλει δεξιά και αριστερά, ότι τις κινητοποιήσεις των αγροτών τις υποκινεί το Κ.Κ.Ε.. Σήμερα, βλέπει δάκτυλο του Κ.Κ.Ε. ο κύριος Υπουργός. Αύριο που θα ξεσπάσουν μεγάλες κινητοποιήσεις, θα δει χέρι του Κ.Κ.Ε.. Και δεν είναι μακριά η ημέρα που οι αγρότες θα βγουν στο δρόμο. Αυτό θα το κάνουν εντός των ημερών, κύριε Υπουργέ, όσο δεν παίρνετε μέτρα.

Για να πάρετε μια γεύση για το πόσο πείθετε τους αγρότες γι'αυτά που λέτε, διαβάστε την ανακοίνωση του Αγροτικού Συλλόγου Ματαράγκας της Καρδίτσας. 'Εχει σημασία.

Την καταθέτω στα Πρακτικά.

(Στο σημείο αυτό ο Βουλευτής κ. Ε. Μπούτας καταθέτει στα Πρακτικά την προαναφερθείσα ανακοίνωση, που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Απ'το ίδιο χωριό υπάρχει και μια επιστολή ορισμένων αγροτών, οι οποίοι ανήκουν στο δικό σας χώρο, κύριε Υπουργέ, και ο Υφυπουργός κ. Σωτηρλής το γνωρίζει πολύ καλά αυτό και είναι ίσως ψηφοφόροι του. Σε ένα σημείο, αφού λένε διάφορα άλλα, λένε το εξής: "Δηλαδή σήμερα σκεπτόμαστε και συζητάμε πώς θα βγει ο χειμώνας, πώς θα επιβιώσουμε με ελάχιστη τιμή βαμβακιού και ποσότητα στα μισά από πέρυσι και τι ζητάμε, είναι γνωστό στον κύριο Υπουργό".

Ο κύριος Υπουργός μας λέει ότι τις κινητοποιήσεις τις κάνει το Κ.Κ.Ε..

(Στο σημείο αυτό ο Βουλευτής κ. Ε. Μπούτας καταθέτει για τα Πρακτικά την προαναφερθείσα επιστολή, που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου.)

Τα προβλήματα, κύριε Υπουργέ, είναι εκείνα τα οποία οδηγούν τους αγρότες στις κινητοποιήσεις. Αφήστε, λοιπόν, τους μονόδρομους της Ευρωπαϊκής 'Ενωσης και ικανοποιήστε τα αιτήματα των αγροτών και τότε δεν θα έχετε ανάγκη να καταφεύγετε στον αντικομμουνισμό, που μας θυμίζει άλλες, παλιές εποχές.

Κυρίες και κύριοι συνάδελφοι, είναι γνωστή η τακτική που ακολουθεί η Κυβέρνηση και ο τρόπος που προσπαθεί να κοροϊδέψει τους αγρότες. Χρησιμοποιεί μονίμως την τακτική να αναγνωρίζει τα προβλήματα, που δημιουργούνται από την πολιτική της και όταν φτάνει στο "διά ταύτα", επικαλείται τις δεσμεύσεις της Ευρωπαϊκής 'Ενωσης, ρίχνει την ευθύνη αλλού -εκτός από τον εαυτό της- και δικαιολογεί την κοινή αγροτική πολιτική και την GATT. Ταυτόχρονα, διοχετεύει στον Τύπο σειρά από νομοσχέδια, που δήθεν θα λύσουν τα προβλήματα των αγροτών.

Αυτήν την εποχή, βρίσκεται σε εξέλιξη η συλλογή του βαμβακιού και η διάθεσή του. Οι βαμβακοπαραγωγοί της Χώρας μας νιώθουν στο πετσί τους για δεύτερη χρονιά τις καταστροφικές συνέπειες από την αναθεώρηση της κοινής οργάνωσης αγοράς του βαμβακιού, που υπέγραψε η Κυβέρνηση του ΠΑ.ΣΟ.Κ. το 1995 δια του τότε Υπουργού Γεωργίας, του κ. Μωραϊτη.

Βέβαια, οι βαμβακοπαραγωγοί δεν ξεχνούν τις τότε δηλώσεις για μεγάλη επιτυχία της ελληνικής Κυβέρνησης, δεν ξεχνούν τις υποσχέσεις για τιμή 300 δρχ. το κιλό την περσινή χρονιά, δεν ξεχνούν τις υποσχέσεις για ικανοποιητικό εισόδημα για φέτος. Πώς μπορούν οι απλήρωτοι παραγωγοί να ξεχάσουν την κοροϊδία του κυρίου Υπουργού, ότι αμέσως μετά τη λήξη της εκκοκκιστικής περιόδου θα πληρωθούν, τη στιγμή που από τον Αύγουστο μέχρι σήμερα έχουν περάσει δυόμισι μήνες και ακόμη παραμένουν απλήρωτοι;

Κύριε Υπουργέ, από τον Αύγουστο κάνατε μία προσπάθεια να αποπροσανατολίσετε την κοινή γνώμη, αλλά και τους αγρότες, από τα πραγματικά προβλήματα των βαμβακοπαραγωγών, γιατί καταλαβαίνετε ότι ξεσπά θύελλα, κάνοντας δηλώσεις για το πανωγράψιμο, δηλαδή τα γνωστά -όπως τα ξέρουμε- διπλοζυγίσματα, λες και ανακαλύψατε την Αμερική. Στη συνέχεια, υπήρξαν συνεντεύξεις στα Μέσα Μαζικής Ενημέρωσης και σιγά-σιγά κατέβηκε το ζήτημα στη Νομαρχιακή Αυτοδιοίκηση, για να παίξει και αυτή στο παιχνίδι του αποπροσανατολισμού.

Αν προσέξει κανείς καλά τι ίσχυε πέρσι για τους ελέγχους στο σύσσπορο βαμβάκι και τι άλλαξε, θα παρατηρήσει ότι, ως προς τον έλεγχο ισχύουν τα ίδια πράγματα ουσιαστικά και όσα δήθεν μέτρα πάρθηκαν, δυσκόλεψαν τους βαμβακοπαραγωγούς και όχι τη δυνατότητα να περιορισθεί το διπλοζύγισμα ή να εξαφανισθεί. Ευρέως κυκλοφορεί μεταξύ των παραγωγών, ότι σκοπίμως δεν πάρθηκαν μέτρα, για να συνεχίζεται αυτή η λεηλασία των επιδοτήσεων από ορισμένους εκκοκκιστές.

Βέβαια, όποιος θόρυβος υπήρξε για τους κλέφτες και τους απατεώνες, είχε ως στόχο να τους καλύψει και όχι να τους αναδείξει και να τους τιμωρήσει. 'Αλλωστε, δεν υπάρχει και νομοθεσία που να τους τιμωρεί, με ευθύνη και της Νέας Δημοκρατίας, αλλά και της Κυβέρνησης του ΠΑ.ΣΟ.Κ.. Είναι γνωστή η περίπτωση του κ. Τσιπλάκου, που δικαιώθηκε από το Ευρωπαϊκό Δικαστήριο.

Η ουσία, όμως, είναι στο ότι η Κυβέρνηση δεν παίρνει κανένα μέτρο για τη βελτίωση των συνολικών επιπτώσεων από τη νέα συμφωνία για το βαμβάκι, για να στηρίξει το εισόδημα των παραγωγών. Ιδιαίτερα φέτος, που σε όλη την Ελλάδα οι βαμβακοπαραγωγοί οδηγούνται στην καταστροφή -και ειδικά στη Θεσσαλία, Θράκη, Μακεδονία, όπου η παραγωγή είναι μειωμένη, όπως στην Καρδίτσα, μέχρι και 50% σε ορισμένες περιοχές- κάνετε ότι δεν ακούτε τις διαμαρτυρίες. Η Κυβέρνηση δεν βλέπει το κλείσιμο των δρόμων, δεν βλέπει την αγανάκτηση, την αγωνία των παραγωγών. Αλλά το Κ.Κ.Ε. είναι εκείνο που τους υποκινεί.

Οι σταφιδοπαραγωγοί οδηγούνται στην καταστροφή, όσοι έμειναν στην καλλιέργεια, γιατί το 40% ήδη την ξεπάτωσε. Αφού πρώτα η Κυβέρνηση δέχθηκε και καταργήθηκε η ελαχίστη τιμή της εισαγωγής από άλλες χώρες στην Ευρωπαϊκή 'Ενωση, αφού δέχθηκε και υπέγραψε την GATT που μειώνει τους δασμούς και μπαίνει πιο φθηνή σταφίδα της Τουρκίας και της Αμερικής, δικαιολογείται η Κυβέρνηση λέγοντας, "τι να κάνουμε; Δίκιο έχουν οι παραγωγοί, αλλά έχουμε την ελεύθερη αγορά".

Και μάλιστα ο κ. Τζουμάκας μας είπε, ότι πρέπει να γίνει και μάθημα για την ελεύθερη αγορά στη Βουλή να μάθουμε πώς λειτουργεί.

Και έτσι νομίζει ότι ξεμπέρδεψε με το πρόβλημα. Δεν έφθανε μόνο αυτό. Οι παραγωγοί πούλαγαν τη σταφίδα 160-170 δραχμές, δηλαδή στη μισή τιμή απ' ότι την έδιναν πέρυσι και γίνεται σύσκεψη στο Υπουργείο Γεωργίας και αποφασίζεται ανοικτή τιμή -δίνεται κατεύθυνση για 130 δραχμές- με αποτέλεσμα οι έμποροι να μη δίνουν ούτε αυτά που έδιναν πρώτα.

Κυρίες και κύριοι συνάδελφοι, πιστεύουμε ότι η Κυβέρνηση δεν κάνει ούτε αυτά που θα μπορούσε να κάνει. Στις διαπραγματεύσεις στην Ευρωπαϊκή 'Ενωση ποτέ δεν είπε ένα "όχι". Ε, δεν υπάρχει στο λεξικό το ελληνικό "όχι"; Εδώ το γιορτάζουμε κιόλας, ότι κάναμε αντίσταση. Δώσανε το αίμα τους για το "όχι" οι παπούδες μας και οι πατεράδες μας. Ποτέ για το αγροτικό πρόβλημα, που τελικά είναι εθνικό, δεν θέσατε βέτο. Ποτέ δεν πέτυχε ρυθμίσεις προς όφελος των αγροτών και της Χώρας και ποτέ δεν μπλοκάρισε αντιγροτικές αποφάσεις για να δείξει έστω ότι ενδιαφέρεται για το καλό των αγροτών. Πάντα συμφωνεί, πάντα με νίκες γυρίζουν οι Υπουργοί από τις Βρυξέλλες, πάντα δικαιολογεί εκ των υστέρων την υποταγή στην Ευρωπαϊκή 'Ενωση και έτσι έχουμε την καταστροφή των αγροτών, όπως καπνοπαραγωγών, βαμβακοπαραγωγών, σταφιδοπαραγωγών, κτηνοτρόφων. Τώρα ήρθε και η σειρά των οπωροκηπευτικών και του λαδιού, του κρασιού με τις συμφωνίες που υπογράψατε και άλλες που θα υπογράψει στο άμεσο μέλλον η Κυβέρνηση.

Αρνείται η Κυβέρνηση να ικανοποιήσει δίκαια αιτήματα των αγροτών, όπως μέτρα για τον περιορισμό των εισαγωγών, εθνικές ενισχύσεις, επιδοτούμενα επιτόκια, ρύθμιση χρεών κ.λπ., επικαλούμενη τη δημοσιονομική πειθαρχία. Δεν αρνείται, όμως, να ρυθμίσει για σαράντα οκτώ δόσεις τα χρέη των ΠΑΕ. Δηλαδή, ό,τι είναι προς το συμφέρον του μεγάλου κεφαλαίου, μπορεί και το κάνει, ό,τι είναι για τους μικρομεσαίους αγρότες δεν επιτρέπεται. Δεν μπορεί, λέει. Εμείς λέμε "δεν θέλει", γιατί είναι με τα μονοπώλια και τον ιμπεριαλισμό και δεν είναι με τα συμφέροντα του Λαού και η Κυβέρνηση του ΠΑ.ΣΟ.Κ., γιατί είναι υποταγμένη στη λογική του Μάαστριχτ. Θα μπορούσε στο τέλος-τέλος η Κυβέρνηση να απειθαρχήσει και ας μας πάνε στα δικαστήρια. 'Εχουμε παραδείγματα με την Ιταλία, που και απειθάρχησε και εθνικές ενισχύσεις έδωσε στους αγρότες και δικαιώθηκε, τελικά από το Ευρωπαϊκό Δικαστήριο.

Η Κυβέρνηση ακολουθεί αυτήν την πολιτική της εξάρτησης της Χώρας μας και την παρουσιάζει ως μονόδρομο και ο απλός άνθρωπος αναρωτιέται: Είναι μονόδρομος να είναι η Χώρα μας στο περιθώριο; Είναι μονόδρομος να μπορούμε να παράγουμε και να δέχεται η Κυβέρνηση τις απαγορεύσεις της Ευρωπαϊκής 'Ενωσης και των Αμερικάνων μέσω της GATT; Είναι μονόδρομος να δέχεται την de facto κατάργηση της κοινοτικής προτίμησης με την αποδοχή και υπογραφή της GATT; Αυτή η πολιτική είναι πατριωτική; Εξυπηρετεί τα συμφέροντα της Πατρίδος μας, του Λαού μας; Αυτά αναρωτιέται ο απλός άνθρωπος, αναρωτιέται ο αγρότης.

Μετά τις εκλογές στο Υπουργείο Γεωργίας φαίνεται να υπάρχει, όπως είπα και πριν, πολλή δουλειά, κύριε Υπουργέ. 'Εχει στηθεί μία βιομηχανία παραγωγής. Μόλις πριν από λίγο μου ήρθε ένας φάκελος τεραστίου όγκου. Πρόλαβα και έριξα μία ματιά και διάβασα τις επικεφαλίδες των νομοσχεδίων. Και στις δηλώσεις που κάνατε, φαίνεται ότι κάνετε μία προσπάθεια να μπει μία τάξη, για να μπει το νερό στο αυλάκι, για να λυθούν τα προβλήματα των αγροτών. Απ' όσα είδα και απ' όσα διάβασα στις διάφορες συνεντεύξεις, μόνο γέλια και παραπέρα ανησυχία μπορούν να προκαλούν. Η απαλλαγή φόρου στους νέους αγρότες που λέει η Κυβέρνηση, μόνο γέλια προκαλεί, γιατί για να υπάρξει φόρος, πρέπει να υπάρχει εισόδημα. Αφού δεν υπάρχει εισόδημα, από πού θα απαλλάξετε το νέο αγρότη;

Για να φτιάξει ο αγρότης αποθήκη, πρέπει να έχει παραγωγή για να τη βάλει μέσα. Αφού με την πολιτική της KAΠ και της GATT που αποδέχεσθε και εφαρμόζετε ως Κυβέρνηση, περιορίζεται η παραγωγή, τι να την κάνει την αποθήκη; Τι θα βάλει μέσα;

'Ετσι, είτε μειωθεί η άδεια για το φτιάξιμο αποθηκών είτε δεν μειωθεί, για τη συντριπτική πλειοψηφία των μικρομεσαίων αγροτών, είναι δώρον-άδωρον. Ορισμένους μεγαλοαγρότες μπορεί να τους ωφελήσετε. 'Ισως είναι αυτοί που θα μείνουν, γιατί τους άλλους μισούς, τους έχετε για "γιαταγάνι".

Λέει η Κυβέρνηση ότι θα φτιάξει ΚΕΚ για να εκπαιδεύσει τους αγρότες. Ναι, αυτό είναι πολύ καλό, κύριε Υπουργέ. Θα σας πω ένα παράδειγμα από το χωριό μου. Από διακόσιες ογδόντα καπνοπαραγωγικές οικογένειες έμειναν περίπου ογδόντα. Σε ένα πρόγραμμα εκπαίδευσης της Ευρωπαϊκής 'Ενωσης, στην Κοινότητα, συμμετείχαν σε εκπαίδευση τριάντα κάτοικοι, άνδρες και γυναίκες, για να μάθουν, λέει, να καλλιεργούν τον καπνό, που τον δούλευαν από τότε που γεννήθηκαν. Τι παραπάνω θα μάθουν; Αφού ο γεωπόνος που έκανε μάθημα ρώταγε τους αγρότες πώς γίνεται ο καπνός. Τι να τους διδάξει; Από τους τριάντα οι είκοσι είχαν εγκαταλείψει, κύριοι συνάδελφοι την καλλιέργεια εδώ και τέσσερα - πέντε χρόνια. Ωστόσο, όμως, επιμορφώνονταν για να καλλιεργήσουν καπνό. Καταλαβαίνετε τι καπνό θα καλλιεργούσαν αυτοί που δεν είχαν και ποσόστωση. Αλλού ήταν το "ψητό". Για να πάρουν τις 2.000 δρχ., τα αργύρια της εξαγοράς της συνείδησής τους και να μην διαμαρτύρονται, να μην αντιστέκονται. Τέτοια μέτρα είναι πολύ σοβαρά. Θα διώξουν μια ώρα αρχύτερα τους αγρότες από τη γη τους.

Επί ένα χρόνο τώρα ακούμε για μέτρα, που θα βοηθήσουν την κτηνοτροφία. Μέτρα ακούμε και μέτρα δεν βλέπουμε, κύριε Υπουργέ. Η ΚΑΠ μαζί με την GATT ήταν η καταστροφή, γιατί μειώθηκαν οι δασμοί στη φέτα, γιατί μπήκε πλαφόν στην παραγωγή, γιατί μπήκαν πρόστιμα.

'Οταν γίνονταν διαπραγματεύσεις για την GATT στην Ευρωπαϊκή 'Ενωση, δεν υπήρχαν τα μεσογειακά προϊόντα στην αρχή. Μετά μπήκαν, για να βγουν οι εφοπλιστές, να βγουν τα καράβια. Τώρα σε κάθε δυσκολία, και η Νέα Δημοκρατία και εσείς, επικαλείσθε την GATT, αφού καλά-καλά υπογράψατε αυτήν την GATT.

Σήμερα υπήρξε μια σύσκεψη των Θεσσαλών Βουλευτών με τον κ.Λαλιώτη, για τον Αχελώο. Ο κ.Λαλιώτης επανέλαβε πολλές φορές την προτροπή να γίνουν αναδιαρθρώσεις των καλλιεργειών, για να έχει απόδοση το έργο.

Θα σας αναφέρω ένα παράδειγμα, κύριοι Βουλευτές, για να δείτε τι προωθούν οι κυβερνήσεις και η Ευρωπαϊκή 'Ενωση. Προωθούν τα βατόμουρα ως καλλιέργεια και μάλιστα επιδοτούμενη με σεβαστό ποσόν. Ορισμένοι αγρότες υπάκουσαν στις συνεχείς προτροπές της Κυβέρνησης και της Ευρωπαϊκής 'Ενωσης και εγκατέστησαν καλλιέργειες με βατόμουρα. 'Οταν επισκέφθηκα ένα χωριό προεκλογικά και ρώτησα "πώς πάει η καλλιέργεια και το εισόδημα από τα βατόμουρα", η απάντηση ήταν η εξής: "Μαύρες μούρες, άσπρες μούρες, είναι μεγάλες...", ξέρετε τι εννοώ. "Και η Κυβέρνηση και η Ευρωπαϊκή 'Ενωση φταίνε, γιατί καταστραφήκαμε. Από 800 δρχ. το κιλό που μας υποσχέθηκαν, τα πουλάμε 250 δρχ. και τα ξεπατώνουμε".

'Αρα, περνάνε καλά αυτήν την πολιτική, ξεγελώντας τους αγρότες, χρεώνοντάς τους κι'όλας.

Βέβαια, είναι γνωστό το παράδειγμα με τα καρπούζια. Η Κυβέρνηση με την πολιτική που εφάρμοσε και συνεχίζει να εφαρμόζει στα πλαίσια της ΚΑΠ, εξόντωσε τους συνεταιρισμούς, με τη σύμφωνη γνώμη βέβαια και των υποταγμένων διοικήσεων -θα έλεγα- των συνεταιρισμών, δευτεροβάθμιων και τριτοβάθμιων. 'Ετσι, όσες ρυθμίσεις και αν κάνετε στα χρέη που συσσωρεύτηκαν, αν συνεχίσετε να τους χρησιμοποιείτε για να περνάει η αντιαγροτική πολιτική και να παίζουν το ρόλο του κυματοθραύστη των αγώνων, τότε θα έχουν την τύχη της ΚΥΔΕΠ, που τη διαλύσατε. 'Ετσι χρησιμοποίησαν πέρσι της βαμβακοπαραγωγικές ενώσεις και καταχρεώθηκαν, με αποτέλεσμα να βάζει όρους για πωλήσεις η Α.Τ.Ε. για να δώσει καινούριες χρηματοδοτήσεις.

Οι μικρομεσαίοι αγρότες έχουν καταχρεωθεί στην Α.Τ.Ε. και εξ αιτίας της πολιτικής τιμών, αλλά και λόγω του τοκογλυφικού ρόλου που παίζει ιδιαίτερα μετά την εμπορικοποίησή της.

Το Κ.Κ.Ε. επανειλημμένα πρότεινε να ακολουθηθεί μια διαφορετική πολιτική και στον αγροτικό τομέα. Το ψήφισμα της πανελλαδικής συγκέντρωσης, στις 19.3.1996, των αγροτών το υιοθετεί απόλυτα το Κ.Κ.Ε. και το προτείνει ως μέτρα που πρέπει να πάρει η Κυβέρνηση για να λυθούν τα προβλήματα. Το καταθέτω.

(Στο σημείο αυτό ο Βουλευτής κ. Ε. Μπούτας καταθέτει στα Πρακτικά το προαναφερθέν ψήφισμα, που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου.)

Κύριε Υπουργέ, επειδή λέτε συνέχεια ότι το Κ.Κ.Ε. κινητοποιεί τους αγρότες, ότι το Κ.Κ.Ε. είναι ο δάκτυλος κ.λπ., σας προειδοποιούμε από τώρα: Εντός των ημερών θα ξεσπάσει θύελλα. Εάν δεν πάρετε μέτρα να ανακουφίσετε τους αγρότες, εάν δεν πάρετε μέτρα που θα στηρίζουν τους αγρότες και δεν θα τους οδηγούν στην καταστροφή, θα είστε εσείς εκείνοι οι οποίοι βγάζετε τους αγρότες στο δρόμο και όχι το Κ.Κ.Ε.. Το Κ.Κ.Ε. θα συμπαρασταθεί, θα ρίξει όλες του τις δυνάμεις στον αγώνα, γιατί τι άλλο να κάνει; Να υποταχθεί, να συμβιβαστεί; Ε, όχι δεν θα το κάνουμε, κύριε Υπουργέ. Θα στηρίξουμε ενεργά τους αγρότες και θα είμαστε μέσα στον αγώνα. Και τότε να μην παραπονείσθε ότι το Κ.Κ.Ε. βγάζει τους αγρότες στο δρόμο. Εσείς είστε εκείνη η Κυβέρνηση, που με την πολιτική της, τους εξωθεί στον αγώνα.

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα, ότι οι Υπουργοί Δικαιοσύνης, Εθνικής Οικονομίας και ο Αναπληρωτής Υπουργός Εξωτερικών κατέθεσαν σχέδιο νόμου: "Κύρωση σύμβασης για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις".

Παραπέμπεται στην αρμόδια Διαρκή Επιτροπή.

Ο κ. Αχιλλέας Κανταρτζής έχει το λόγο για πέντε λεπτά να πρωτολογήσει.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κυρίες και κύριοι συνάδελφοι, δεν χρειάζεται βέβαια να είναι κάποιος ειδικός και να έχει ειδικές γνώσεις για να μπορέσει να δει τα προβλήματα, την εκρηκτική και ανησυχητική κατάσταση που υπάρχει σήμερα σε όλες τις αγροτικές περιοχές της Χώρας μας. Θα πρέπει κάποιος πραγματικά να εθελοτυφθεί, για να μην μπορεί να αντιληφθεί την κραυγή αγωνίας που υψώνεται σήμερα από τους αγρότες της Χώρας μας, γεωργούς και κτηνοτρόφους, και δεν είναι ασφαλώς ο κομμουνιστικός δάκτυλος που ανακάλυψε ο κύριος Υπουργός, αυτός που υποκινεί τους αγώνες των αγροτών. Αυτό είναι το αποτέλεσμα της καταστροφικής πολιτικής, της αντιαγροτικής πολιτικής, που ακολουθήθηκε στη Χώρα μας, είτε το ένα κόμμα βρισκόταν στην κυβέρνηση είτε το άλλο είτε η Νέα Δημοκρατία είτε το ΠΑ.ΣΟ.Κ.. Είναι το αποτέλεσμα της τυφλής και υπάκουης εφαρμογής, των αντιαγροτικών αποφάσεων της Ευρωπαϊκής 'Ενωσης, της κοινής αγροτικής πολιτικής, της συνθήκης του Μάστριχτ, της συμφωνίας της GATT.

Δεν θα αναφερθώ στα καυτά προβλήματα των βαμβακοπαραγωγών, γιατί αναφέρθηκε αναλυτικά ο συνάδελφος ο κ. Μπούτας.

Θα ήθελα να σταθώ για λίγο στα προβλήματα των καπνοπαραγωγών. Γιατί οι καπνοπαραγωγοί, όσοι απέμειναν, μετά την καταστροφική αναθεώρηση της κοινής οργάνωσης της αγοράς βρίσκονται κυριολεκτικά στο έλεος των καπνεμπόρων. Με την αναθεώρηση της αγροτικής πολιτικής το 1992 είχαμε την επιβολή ποσοστώσεων, κατάργηση της εξαγωγικής επιδότησης, κατάργηση του θεσμού παρέμβασης και της τιμής παρέμβασης. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ.) Τα μέτρα αυτά εκφράστηκαν με μείωση των κονδυλίων της Ευρωπαϊκής 'Ενωσης κατά ποσοστό 34,6% και είδαμε τον παραλογισμό στον οποίο οδηγεί η πολιτική της Ευρωπαϊκής 'Ενωσης, όπου τη μια χρονιά επιδοτείται η κατασκευή φούρνων και την άλλη χρονιά επιδοτείται η καταστροφή τους.

Αποτέλεσμα της νέας αυτής πολιτικής ήταν η μείωση της παραγόμενης ποσότητας του καπνού κατά 23% για το διάστημα 1992-1995, η μείωση των τιμών και του εισοδήματος των καπνοπαραγωγών, το ξεκλήρισμα σαράντα χιλιάδων μικροπαραγωγών που εγκατέλειψαν την καλλιέργεια, γιατί δεν μπορούσαν να τα βγάλουν με τις μικρές ποσοστώσεις που τους δίνονταν.

Οι καπνοβιομήχανοι, όμως, πολλαπλασίασαν τα κέρδη τους. Δυόμισι φορές αυξήθηκαν τα κέρδη του Παπαστράτου και το 1995 η μετοχή του χαρακτηρίστηκε ως η βασίλισσα των μετοχών στο Χρηματιστήριο.

Τη στιγμή που η Κυβέρνηση στη Χώρα μας αρνείται να πάρει μέτρα προστασίας της ντόπιας παραγωγής, δέσμια της συμφωνίας της GATT, οι ΗΠΑ, παραβιάζοντας τη συμφωνία αυτή, επιβάλλουν στις δικές τους καπνοβιομηχανίες να αγοράζουν κατά 70% αμερικάνικα καπνά, ενώ η Χώρα μας για πρώτη φορά πέρσι από χώρα πλεονασματική είχε έλλειμμα στο ισοζύγιο καπνικών προϊόντων. 

Και έπειτα μιλάμε για μείωση του εξωτερικού χρέους, για μείωση του δημόσιου χρέους. Μα, πως θα μειωθεί το χρέος όταν καταστρέφουμε την ίδια την παραγωγή μας, όταν αναγκαζόμαστε να καταναλώνουμε ξένα προϊόντα;

Αυτά είναι τα αποτελέσματα της πολιτικής για τον καπνό, που η σημερινή Κυβέρνηση τα έχει για πρότυπο, ενώ η νέα αναθεώρηση που θα γίνει θα έχει ακόμα πιο οδυνηρές συνέπειες για τους αγρότες, για τους εναπομείναντες καπνοπαραγωγούς, αφού προβλέπεται παραπέρα μείωση των επιδοτήσεων κατά 40% περίπου.

Θεωρεί η Κυβέρνηση, ότι έχει λυμένα τα προβλήματα των καπνοπαραγωγών, αλλά οι καπνοπαραγωγοί ρωτάνε και περιμένουν απάντηση, τι μέτρα σκοπεύει να πάρει η Κυβέρνηση, για να τους προστατεύσει από την ασυδοσία των καπνεμπόρων, οι οποίοι με το κόλπο της μειωμένης ποιότητας επιδιώκουν να ρίξουν την τιμή, αθετώντας τα συμβόλαια που υπέγραψαν; Τί μέτρα θα πάρει η Κυβέρνηση για να μην χάσουν οι παραγωγοί το πριμ του 10% εξαιτίας αυτού του τεχνάσματος των καπνεμπόρων; Ρωτάνε ακόμη τι μέτρα θα πάρει η Κυβέρνηση για την είσπραξη του ποσού των 10 δισ. δραχμών που έχει καταλογισθεί από την Ευρωπαϊκή 'Ενωση για απάτες καπνεμπορικών επιχειρήσεων με δήθεν εικονικές εξαγωγές. Θα πάρει μέτρα για να εισπράξει από τους υπεύθυνους αυτών των επιχειρήσεων, ή μήπως θα το κουκουλώσει καταλογίζοντάς τους στους καπνοπαραγωγούς που δεν φταίνε σε τίποτα συγκαλύπτοντας έτσι τις απάτες αυτών των επιχειρήσεων; Θα γίνει συνένοχη σ' αυτήν τη συγκάλυψη;

Η Κυβέρνηση, εμμένοντας στην αδιέξοδη πολιτική με την τυφλή εφαρμογή των αποφάσεων της Ευρωπαϊκής 'Ενωσης για την οποία συνυπεύθυνα είναι και τα άλλα κόμματα που στήριξαν την πολιτική του μονοδρόμου, φαίνεται ότι φιλοδοξεί να αφήσει εποχή πίσω της με το ραγδαίο ξεκλήρισμα της φτωχής και μεσαίας αγροτιάς.

Ο Λαός μας όμως δεν θα μείνει με το κεφάλι σκυμμένο. Θα ενισχύσει τον αγώνα του και την πάλη του για την ανατροπή αυτών των σχεδίων, αναπτύσσοντας ένα ισχυρό μέτωπο με όλα εκείνα τα στρώμματα των εργαζομένων που θίγονται από τη σημερινή πολιτική. 

Οι διώξεις και οι καταδίκες των αγροτών για τη συμμετοχή τους στις προηγούμενες δίκαιες κινητοποιήσεις, δεν θα καταφέρουν να κάψουν το αγωνιστικό τους φρόνημα, γιατί ο αγώνας τους είναι δίκαιος. Οι διώξεις αυτές για τις οποίες φέρει ακέραια την ευθύνη η Κυβέρνηση, είναι διώξεις πολιτικές, στοχεύουν στην καλλιέργεια κλίματος τρομοκρατίας και ο Υπουργός Γεωργίας οφείλει σήμερα να πάρει θέση, όπως οφείλουν να πάρουν θέση και όλοι οι άλλοι μέσα σ' αυτήν την Αίθουσα.

Το Κομμουνιστικό Κόμμα Ελλάδος σε κάθε περίπτωση θα είναι στο πλευρό των αγροτών και θα σταθεί πλάϊ τους στους αγώνες που θα έρθουν. Και κάτι ακόμα. Αναφέρθηκε ο προηγούμενος συνάδελφος στη σημερινή συνάντηση των Θεσσαλών Βουλευτών με τον Υπουργό ΠΕ.ΧΩ.Δ.Ε. για το μεγάλο έργο της εκτροπής του Αχελώου που είναι έργο πνοής για τη Θεσσαλία, για την ανάπτυξη της αγροτικής οικονομίας, αλλά και για τη μείωση του κόστους παραγωγής που τόσες εξαγγελίες γίνονται.

Για μία ακόμη φορά θα πούμε ότι μας διακατέχει βαθιά ανησυχία για την υλοποίηση του έργου αυτού. Μας διακατέχει βαθειά ανησυχία, γιατί γνωρίζουμε καλά τις προθέσεις της Ευρωπαϊκής 'Ενωσης που είναι ο περιορισμός στις καλλιέργειες που παράγονται στον Τόπο μας. Και αυτές οι ανησυχίες δεν μπορούν να καθησυχασθούν από τις όποιες διαβεβαιώσεις των κυρίων Υπουργών. Παραμένουν καυτά τα ερωτήματα. Γιατί αυτή η καθυστέρηση στο άνοιγμα των προσφορών και τη σήραγγα της εκτροπής, που είναι το κυρίως έργο για την εκτροπή στη Θεσσαλία, που καλλιέργησε το έδαφος άφησε το χρόνο για να γίνει νέα προσφυγή στο Συμβούλιο Επικρατείας.

ΠΡΟΕΔΡΕΥΩΝ (Νικόλαος Κατσαρός): Παρακαλώ τελειώνετε.

ΑΧΙΛΛΕΥΣ ΚΑΝΤΑΡΤΖΗΣ: Αφαιρέστε το χρόνο από τη δευτερολογία μου, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Συμψηφισμός δεν γίνεται.

ΣΤΡΑΤΗΣ ΚΟΡΑΚΑΣ: Δείξτε μία ανοχή, κύριε Πρόεδρε, λέει τόσο ενδιαφέροντα πράγματα.

ΠΡΟΕΔΡΕΥΩΝ (Νικόλαος Κατσαρός): Θα λάβετε οπωσδήποτε το λόγο, κύριε Κόρακα.

ΑΧΙΛΛΕΥΣ ΚΑΝΤΑΡΤΖΗΣ: Ολοκληρώνω, κύριε Πρόεδρε.

Και ανησυχούμε ακόμα, γιατί στη σημερινή τοποθέτηση του κ. Λαλιώτη, συνδυάσθηκε η εκτροπή με τις αναδιαρθρώσεις. Αναδιαρθρώσεις χρόνια τώρα ακούμε και αναδιαρθρώσεις δεν βλέπουμε.

ΠΡΟΕΔΡΕΥΩΝ (Νικόλαος Κατσαρός): Δεν ήταν παρών ο Υπουργός. Δεν πρέπει να βγαίνουμε έξω από το περιεχόμενο της επερώτησης.

ΑΧΙΛΛΕΥΣ ΚΑΝΤΑΡΤΖΗΣ: Για μας το θέμα δεν είναι νομικό. Είναι πολιτικό και η Κυβέρνηση οφείλει να πάρει θέση και να υποσχθεί, ότι σε κάθε περίπτωση θα προχωρήσει η υλοποίηση του έργου.

ΠΡΟΕΔΡΕΥΩΝ (Νικόλαος Κατσαρός): Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, κύριοι συνάδελφοι, προέρχομαι από το Νομό Ημαθίας, Νομός ο οποίος χάρη στις "αναπτυξιακές" πολιτικές, που όλα αυτά τα χρόνια και από τις κυβερνήσεις του ΠΑ.ΣΟ.Κ., αλλά και της Νέας Δημοκρατίας εφαρμόστηκαν, από τους πιο πλούσιους νομούς της Χώρας, έχει φθάσει να ζητά την ένταξή του στις φθίνουσες περιοχές.

Το κλείσιμο των εργοστασίων έρχεται να συμπληρώσει το μαζικό ξεκλήρισμα του αγροτικού κόσμου και δη της μικρής και μεσαίας αγροτιάς. Μια από τις δυναμικότερες καλλιέργειες του Νομού, αλλά και της περιοχής, Πέλλα και Πιερία, έχει μπει από την ένταξή μας στην ΕΟΚ στο στόχαστρο. Και μιλώ για την ροδακινοκαλλιέργεια. Τα στοιχεία είναι αμείλικτα. Το 1980 πριν από την ένταξή μας οι εξαγωγές φθάνανε τους εκατόν δύο χιλιάδες τόνους, ενώ το 1995 μόλις τους τριανταδύο χιλιάδες τόνους και όλα αυτά τα χρόνια η απόσυρση κυμαίνονταν στους πεντακόσιους χιλιάδες τόνους, κατά μέσο όρο, κάθε χρόνο.

Παρόμοια είναι η πορεία και στα μήλα. Πριν μπούμε στην ΕΟΚ χωματερές δεν υπήρχαν, φυσικά με δυσκολίες όλη η παραγωγή ροδακίνων και μήλων διατίθετο στη διεθνή και εγχώρια αγορά. Το στοιχείο αυτό το φέρνουμε, διότι αποδεικνύει έμπρακτα την εμπορική και οικονομική απομόνωση που έχει υποστεί η Χώρα μας στα πλαίσια της Ευρωπαϊκής 'Ενωσης.

'Εχετε μεγάλες ευθύνες και εσείς, οι κυβερνήσεις του ΠΑ.ΣΟ.Κ., αλλά και της Νέας Δημοκρατίας, που όλα αυτά τα χρόνια ξεγελώντας τους αγρότες συμφωνούσατε και εφαρμόζατε την πολιτική των χωματερών. Με ευθύνη στελεχών σας και της Νέας Δημοκρατίας, καθαιρέθηκαν από όργανα συνεταιριστές που αρνιόταν να ακολουθήσουν έμπρακτα τη λογική "πέτρες θα πετάμε και λεφτά θα παίρνουμε", κατηγορώντας μάλιστα τότε τους Κομμουνιστές σαν προστάτες των χρημάτων της ΕΟΚ. Μια πολιτική που χρύσωνε το χάπι για να πέσει τελικά η πρόταση από σας για εκρίζωση εκατό χιλιάδων τόνων ροδακίνων και είκοσι χιλιάδων τόνων νεκταρινιών.

Και ερωτάμε: Τι προτείνετε σ' αυτούς τους αγρότες να βάλουν; Καπνά, βαμβάκι, στάρια, καλαμπόκια, καρυδιές, ακακίες, ή μούρα που λέει και ο συνάδελφος Μπούτας, ή μήπως σπαράγγια που συνέστησε ο κύριος Πρωθυπουργός στη Θράκη, ή καρπούζια που παρότρυνε ο Υπουργός Γεωργίας;

Είναι νωπό το μελάνι της υπογραφής σας στον Κανονισμό για την κοινή οργάνωση της αγοράς για τα οπωροκηπευτικά και μάλιστα γελάσατε όταν ζήτησαν οι αγρότες των Γιαννιστών στη συνάντηση που είχαν μαζί σας, να αλλάξει. Δεν τον ψήφισαν οι αγρότες των Γιαννιτσών. Εσείς τον ψηφίσατε.

Εμείς εκτιμάμε γι' αυτόν τον Κανονισμό, ότι είναι καταστροφικός για τη Χώρα μας ιδιαίτερα για τους Νομούς Ημαθίας, Πέλλας και Πιερίας. Με το νέο κανονισμό και το υποκριτικό επιχείρημα, ότι δεν μπορούμε να παράγουμε για να θάβουμε, καταργούνται σταδιακά και σε 6 χρόνια, οι χωματερές. 'Οχι βέβαια διότι αντικαθίστανται με αγορές, αλλά γιατί στα χρόνια αυτά, εφαρμόζεται πρόγραμμα μαζικού ξεκληρίσματος των καλλιεργειών, το οποίο επιδοτείται με σημαντικά ποσά από την Ευρωπαϊκή 'Ενωση, ποσά μάλιστα που με προκλητικότατο τρόπο καταγράφονται σαν διαρθρωτικά. Υπονομεύονται οι αγροτικοί συνεταιρισμοί από τις ομάδες παραγωγών, οι οποίες λειτουργούν με κριτήρια επιβολής των κοινοτικών οδηγιών και ευνοούν μόνο τους μεγαλοπαραγωγούς και για πρώτη φορά με τη μέθοδο της συνχρηματοδότησης. Σε τελευταία ανάλυση ποιά αναπτυξιακή πολιτική είναι αυτή που υπαγορεύει το ξεπούλημα της μεγαλύτερης και πιο σύγχρονης μεταποιητικής βιομηχανικής μονάδας όχι μόνο στο Νομό Ημαθίας, αλλά και των Βαλκανίων; Μιλάω για την ΑΛΒΕΝΑ.

Αναφορικά με το κρασί, θα ήθελα να πω, ότι συνεχίζεται το πρόγραμμα ξεριζώματος και μάλιστα με αρκετά κίνητρα. 'Ηδη έχουν ξεριζωθεί πάνω από διακόσιες τριάντα χιλιάδες στρέμματα και όπως πάμε θα φθάσουμε πολύ γρήγορα να κάνουμε εισαγωγή κρασιού για τις ανάγκες μας, που βέβαια θα το ακριβοπληρώνουμε με τεράστιες συνέπειες. Εάν μάλιστα οι Γερμανοί πετύχουν και τη χρήση ζάχαρης για την αύξηση του οινοπνευματικού βαθμού, τότε είναι καθαρό ότι το ελληνικό κρασί τελειώνει.

'Οσον αφορά τα επιτραπέζια σταφύλια, είναι η πολιτική σας που έχει φέρει σε απόγνωση, όχι μόνο τους σταφυλοπαραγωγούς των παραδοσιακών περιοχών, αλλά και σε περιοχές που εσείς ενθαρρύνατε την παραγωγή, όπως η Καβάλα και η περιοχή Παγγαίου.

Τί θα κάνετε, κύριε Υπουργέ, μ' αυτούς τους παραγωγούς; Θα συμπληρώσετε το εισόδημά τους; Θα ενισχύσετε το εισόδημα των παραγωγών της περιοχής Αμυνταίου που έπαθαν καθολικές ζημιές από τις βροχοπτώσεις;

Πιστεύουμε, ότι εάν σε τέτοια μεγάλα προβλήματα λύσεις και προτάσεις δεν δοθούν από την Κυβέρνηση, όχι μόνο τους Θεσσαλούς αγρότες αλλά συνολικά τους αγρότες θα τους βρείτε στο δρόμο σας.

ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, πιστεύω ότι τίποτα δεν θα βάλουν οι αγρότες από αυτά που είπε η κυρία συνάδελφος. Ούτε μούρες θα βάλουνε. Ρίγανη θα βάλουν, κύριε Υπουργέ, διότι όλα τα άλλα βρωμίσανε και θέλουν ρίγανη. Αυτό λέει η Ευρωπαϊκή 'Ενωση αυτό λέτε και σεις.

Κύριε Υπουργέ, το πρόβειο γάλα έχασε 100 δρχ. το κιλό, εκτός από την 'Ηπειρο που έχασε μόνο 70, διότι υπήρχε εκεί η συνεταιριστική οργάνωση της Δωδώνης. 

Ποια είναι η αιτία; Οι Αμερικάνοι δυσκόλεψαν τους Ευρωπαίους και οι Γερμανοί τους υπόλοιπους Ευρωπαίους. 'Επρεπε να πουλήσουν τα προϊόντα τους στη Ανατολική Ευρώπη και στην Ασία. Οι δασμοί μειώθηκαν για να μπορεί να έλθει αυτό το γάλα στη Χώρα μας, καθώς και τα λευκά τυριά. Αυτό έγινε και γι αυτό έπεσε η τιμή του γάλακτος. Θα πέσει κι άλλο.

Καλή είναι η πατρίδα, κύριε Υπουργέ, αλλά υπογράψατε μια συμφωνία σύνδεσης με την Τουρκία και εκεί το γάλα είναι πολύ πιο φθηνό. Δεν έχουμε τίποτα με τους ανθρώπους, αλλά το κεφάλαιο δεν έχει πατρίδα και θα φέρει από εκεί, με αποτέλεσμα η τιμή του γάλακτος στην Ελλάδα να μείνει ακόμα πιο χαμηλή.

Αν προσθέσετε σε αυτό, ότι τα επιλέξιμα πρόβατα είναι όπως ήταν το 1991, τότε δεν ξέρω γιατί λέτε ότι οι νέοι άνθρωποι δεν αγαπούν την κτηνοτροφία και την αγροτική οικονομία.

Η τιμή του γάλακτος και των γαλακτοκομικών προϊόντων για τον καταναλωτή είναι υψηλή. Μας επιτρέπουν να παράγουμε εξακόσιους εικοσιπέντε τόνους αγελαδινό γάλα, ενώ ξοδεύουμε ένα εκατομμύριο εκατό χιλιάδες τόνους. Και η τιμή του αγελαδινού γάλακτος έχει μειωθεί. Το ίδιο συμβαίνει και με το κατσικίσιο. Φέτος οι κτηνοτρόφοι έχασαν 100 δις από τη μείωση της τιμής του γάλακτος.

Γιατί όλα αυτά κύριε Υπουργέ; Τι σόϊ εταίροι, τι σόι συνεταιράκια είμαστε τέλος πάντων με την Ευρωπαϊκή 'Ενωση; 'Ολα τα δίνετε. Εμείς τίποτα δε δίνουμε.

Η τιμή του καλαμποκιού, ενώ πέρυσι ήταν 60 δρχ. το κιλό, φέτος έπεσε στις 40 δρχ. 'Εγινε σεισμός στην πατρίδα μου, την Κόνιτσα. 'Ομως ο δεύτερος σεισμός ήρθε από την τιμή του καλαμποκιού, τη στιγμή μάλιστα που είμαστε ελλειμματικοί σε καλαμπόκι. Θα έπρεπε να αναπτύξουμε αυτήν την καλλιέργεια για να βοηθήσουμε την κτηνοτροφία. Δεν το κάνουμε. Ο κτηνοτρόφος το αγοράζει πάλι ακριβά, προκειμένου να το χρησιμοποιήσει για την τροφή των κοπαδιών του. Το ίδιο συμβαίνει και με τα σιτηρά, όπου και εδώ η τιμή είναι χαμηλή. Το δε δόλωμα της στρεμματικής επιδότησης φαίνεται ότι δεν πιάνει. Ετοιμάζονται να βάλουν άλλους όρους και να δίνεται αυτή μόνο σε περίπτωση που υπάρχει κάποια συγκεκριμένη απόδοση. Αντίθετα υπάρχει η μεγάλη αναλογία 8 προς 1, δηλαδή οκτώ κιλά σιτάρι ένα κιλό ψωμί.

Συμπερασματικά. Οι τιμές στον παραγωγό χαμηλές, αντίθετα οι τιμές στην κατανάλωση υψηλές, έχουμε αιμορραγία συναλλάγματος, χάσιμο αγορών. Το ισοζύγιο πληρωμών το ξέρετε. Οι παρεμβάσεις, οι επιδοτήσεις, οι αποσύρσεις όπως τις καθορίζει η ΚΑΠ, δεν είναι τίποτε άλλο παρά εργαλείο που κάθε φορά στα χέρια της Ευρωπαϊκής 'Ενωσης, που χρησιμοποιείται για την στήριξη της πολιτικής της και για το ξεκλήρισμα των δικών μας αγροτών.

Το μερίδιο της κτηνοτροφίας, κύριε Υπουργέ, μειώθηκε. Σας λέμε, ότι πρέπει να ενισχύσετε το εισόδημα των αγροτών και των κτηνοτρόφων. Να δώσετε εθνικές επιδοτήσεις, να βρείτε τρόπους να περιορίσετε τις εισαγωγές. Υπάρχουν τρόποι. Να μη δεχθείτε τις ποσοστώσεις για τα προϊόντα μας στα οποία η Χώρα μας είναι ελλειμματική. Να ενισχύσετε τους συνεταιρισμούς.

Τώρα δυο λόγια για το βαμβάκι που είχαν πλημμύρες στην Αιτωλοακαρνανία. Πάρτε μέτρα για να αποζημιώσετε στο ακέραιο το βαμβάκι. Από την επίσκεψη που έκανα, διεπίστωσα ότι μάλλον θα τους πείτε, ότι σας χρωστάνε χρήματα και όχι ότι τους χρωστάτε. Αυτά γίνονται εκεί κάτω.

Κύριε Υπουργέ, αν ακολουθήσετε αυτήν την πολιτική που κάνετε σήμερα, οι αγρότες δεν θα σταυρώσουν τα χέρια. Θα ξεσηκωθούν. Είπαν και οι συνάδελφοί μου, ότι δεν πρέπει να κατηγορείτε το ΚΚΕ, ότι βάζει δάκτυλο στους αγώνες. Και ξέρετε κυρίως γιατί; Γιατί δεν θα βάζει δάκτυλο, θα βάζει πλάτη στους αγώνες, κύριε Υπουργέ, το Κ.Κ.Ε.

ΠΡΟΕΔΡΕΥΩΝ (Νικόλαος Κατσαρός): Ο κ.Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η επίθεση των αντιλαϊκών μέτρων της Κυβέρνησης στους αγρότες δεν περιορίζεται μόνο στη μείωση του εισοδήματος, στους περιορισμούς με τις ποσοστώσεις στην παραγωγή, στη συρρίκνωση των επιδομάτων, αλλά η μεγάλη επίθεση ξεκίνησε στο ασφαλιστικό και συνταξιοδοτικό σύστημα των αγροτών, με το νομοσχέδιο που ετοιμάζει η Κυβέρνηση και μετατρέπει ουσιαστικά τον ΟΓΑ σε φορέα κύριας ασφάλισης. 'Ενα ταμείο που θα έχει την ευθύνη για την υγεία και συνταξιοδότηση των αγροτών ενός εκατομμυρίου εκατόν πενήντα χιλιάδων σήμερα σε ενέργεια και οκτακοσίων χιλιάδων συνταξιούχων.

Ουσιαστικά διακηρύσσετε υποκριτικά, κύριε Υπουργέ, ότι πρόκειται για κοινωνική προσφορά και ευαισθησία. ' Ομως είναι ένα νέο χαράτσι για τη δοκιμαζόμενη αγροτιά. Το νομοσχέδιο αυτό μας φέρνει πολλά χρόνια πίσω. Αυτό που υπάρχει σήμερα και κεκτημένα δικαιώματα που θα μπορούσαν να βελτιωθούν με το υπάρχον, γυρίζετε προς τα πίσω και την υγεία και την ασφάλιση και πολύ περισσότερο τη συνταξιοδότηση.

Ποιός είναι ο στόχος σας, είναι γνωστός: Η είσπραξη με κάθε τρόπο από τους μη έχοντες και κατέχοντες χρήματα. Στην ουσία δεν διασφαλίζετε ανθρώπινη σύνταξη στους αγρότες και αγρότισσες κύριε Υπουργέ, αλλά οι μεγάλες εισφορές και κρατήσεις που καλούνται να πληρώσουν σήμερα οι αγρότες, θα αναγκάσουν χιλιάδες αγρότες και κύρια αγρότισσες να μείνουν έξω από την ασφάλιση, να μείνουν δηλαδή ανασφάλιστοι.

Ειναι απάτη και κοροϊδία να παρουσιάζετε θετικά αυτά που ισχύουν σήμερα σε όλα τα ταμεία, δηλαδή η διαδοχική ασφάλιση, η σύνταξη χηρείας, ατυχημάτων κ.λπ. για να κρύψουν το έκτρωμα καταδίκης φτωχών αγροτών και αγροτισσών να μείνουν ανασφάλιστοι, να κρύψουν ότι ανταποδοτικότητα δεν υπάρχει, αλλά μόνο εισπρακτική και φορομπηχτική πολιτική.

Κύριε Υπουργέ, καταργείτε σταδιακά τη σύνταξη των 25.000 δραχμών που παίρνουν σήμερα οι αγρότες. Επιβάλλετε υποχρεωτική εισφορά πολύ πιο υψηλή, για 44 χρόνια -κύριοι συνάδελφοι- θα πληρώνουν οι αγρότες από το 21ο έτος έως το 65ο έτος της ηλικίας τους λεφτά τα οποία δεν θα έχουν ποτέ την ανταποδοτικότητά τους, αφού η σύνταξη που θα πάρει τότε ο αγρότης θα είναι πολύ χαμηλότερη από τις εισφορές που θα έχει πληρώσει, δηλαδή διακόσιες πενήντα χιλιάδες το χρόνο επί σαράντα τέσσερα χρόνια, για να πάρει σύνταξη 35.000 δραχμές! Και σήμερα παίρνει 25.000 δραχμές.

Πού στοχεύετε; Στη μείωση της επιχορήγησης του ΟΓΑ. Είναι γνωστή η εξαγγελία, ότι θα κοπούν 25% από τις κοινωνικές δαπάνες κύρια στα ασφαλιστικά ταμεία, νοσοκομεία, τοπική αυτοδιοίκηση κ.λπ. και να περικόψετε ακόμα περισσότερο δαπάνες κοινωνικές, οι οποίες δεν επαρκούν για στοιχειώδη λειτουργία, ιδιαίτερα των ασφαλιστικών ταμείων, νοσοκομείων και τοπικής αυτοδιοίκησης.

Κύριοι συνάδελφοι, στη μείωση της επιχορήγησης του ΟΓΑ από τον Κρατικό Προϋπολογισμό, που στοχεύει η Κυβέρνηση και την κάλυψη των δαπανών από τις εισφορές των αγροτών, οι αγρότες θα είναι υποχρεωμένοι να καλύψουν αυτές τις περικοπές τις οποίες και επιβάλλει αλλά και υποχρεώνει τους αγρότες να πληρώνουν, η Κυβέρνηση. Είναι φορομπηχτικό γιατί δεν κατακρατά ποσοστό 3% απ'όλες τις επιδοτήσεις μόνο, αλλά και ένα 2% επιπλέον από τις πωλήσεις των αγροτών, δηλαδή χρήματα των αγροτών, πέρα από την εισφορά που θα πληρώνουν για σαράντα τέσσερα χρόνια για τη σύνταξή τους.

Δημιουργεί ανασφάλεια και αβεβαιότητα, κύριοι συνάδελφοι, στους αγρότες, γιατί η πείρα έχει δείξει και η ζωή έχει επιβεβαιώσει, ότι αυτό που θα πληρώνουν οι αγρότες με τις εισφορές τους και που θα κρατά το κράτος αποτελεί έναν από τους σοβαρούς λόγους χρεοκοπίας, ιδιαίτερα των ταμείων. 'Ισως αυτός είναι ο λόγος που κάθε δεκαετία οι κυβερνήσεις της Νέας Δημοκρατίας και του ΠΑ.ΣΟ.Κ. αλλάζουν το ασφαλιστικό σύστημα.

Τα πολυϊατρεία του ΙΚΑ και η εξυπηρέτηση των αγροτών από αυτά, είναι απάτη, επειδή ενός δεν μπορεί να εξυπηρετεί τους ασφαλισμένους του, αφ' ετέρου τα 2/3 των ανεπαρκώς εξοπλισμένων πολυϊατρείων είναι συγκεντρωμένα γύρω από την Αθήνα και τις άλλες μεγαλουπόλεις. Ιδιαίτερα οι αγρότες και οι αγρότισσες σ' αυτήν την κατάσταση, κύριε Υπουργέ, σ' αυτήν την πολιτική που ακολουθείτε δεν μπορούν να καθίσουν με σταυρωμένα χέρια, δεν μπορούν να ανεχθούν να χάσουν κεκτημένα δικαιώματα, να φτάσουν στο τελευταίο σκαλί της φτώχειας και της εξαθλίωσης. Εσείς μπορεί να είσθε πιστοί στα οράματα του Μάαστριχτ, γιατί η πολιτική σας ταυτίζεται με τον αντιλαϊκό και αντικοινωνικό χαρακτήρα και εφαρμόζετε πιστά τις εντολές των Βρυξελλών. 'Ομως ο αγώνας των αγροτών θα είναι αγώνας ζωής και γι' αυτό να είσθε βέβαιοι. Με την αντίστασή τους θα προστατέψουν τα δικαιώματά τους. Χρειάζεται, κύριε Υπουργέ, όλος ο Λαός να ζεί με αξιοπρέπεια, με σεβασμό και αυτοσεβασμό, γι' αυτό και θα παλέψει αυτή σας την πολιτική. Τότε να είσθε βέβαιοι, ότι το ΚΚΕ δεν θα είναι απλώς από πίσω, όπως λέτε. Θα είναι δίπλα του, μαζί του, μπροστάρης, για πραγματικά καλύτερη ζωή. 'Οσο είναι καιρός, πάρτε πίσω αυτό το νομοσχέδιο έκτρωμα. Ενισχύστε τα ταμεία, μην περικόπτετε κοινωνικές δαπάνες, μην οδηγείτε παραπέρα στην εξαθλίωση και τη ζωή, την οποία δεν μπορεί κανείς 'Ελληνας με ελάχιστη αξιοπρέπεια να υποφέρει. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός Γεωργίας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, κυρίες και κύριοι συνάδελφοι, οι συνάδελφοι του ΚΚΕ κατέθεσαν σήμερα μία επερώτηση και έθεσαν μία σειρά από προβλήματα και θέματα, που απασχολούν την ελληνική γεωργία. 

Θέλω ευθύς εξ αρχής να δηλώσω ότι δεν είπα, ούτε πρόκειται να πω ποτέ ότι το ΚΚΕ υποκινεί ή είναι δάκτυλος του ΚΚΕ. Το ΚΚΕ κάνει αυτήν την πολιτική. Είναι η πολιτική του, ευθέως, και δημοσίως. Ο κ. Πατάκης, στέλεχος του ΚΚΕ, προσπάθησε να κάνει προγύμνασμα χθες στη Λάρισα σε ένα χωριό, όπως και αυτό σήμερα είναι ένα προγύμνασμα, στα πλαίσια των κινητοποιήσεων που θα ακολουθήσουν. Είναι η πολιτική σας αυτή. Δεν είναι κατηγορία. Κανένα κόμμα δεν κατηγορούμε, εγώ δε, πολύ περισσότερο το ΚΚΕ. Αυτήν την πολιτική έχει, αυτήν την πολιτική κάνει. Οργανώνει τώρα κινητοποιήσεις από χωρίο εις χωρίον και σ' αυτά τα πλαίσια των κινητοποιήσεων έρχεται εδώ στην κεντρική σκηνή και φέρνει μία επερώτηση εφ' όλης της ύλης και θα ακολουθήσουν και άλλα. Είναι μία πολιτική, με την οποία είμαστε αντίθετοι. Ούτε κατηγορούμε, ούτε βρίσκουμε δάκτυλους, ούτε υποκινητές, ούτε όλα αυτά που λέτε, από τότε που καταδιώκεται το ΚΚΕ. 'Εχετε συνέχεια το σύνδρομο της καταδίωξης. Είναι άποψή μας πολιτική ότι κάνετε αυτήν την πολιτική, δηλαδή πολιτική ενός συνδικαλιστικού κινήματος και όχι ενός πολιτικού κόμματος. Αυτή είναι η άποψή μας, πολιτικά. Βέβαια, αυτό είναι κάτι που δεν σας διευκολύνει στις κινήσεις που θέλετε να κάνετε. Είναι πολιτική εκτίμηση, πολιτική θέση. Προχθές ουδείς ήταν υποκινούμενος. Ουδείς ήταν αγρότης. 'Ηταν στελέχη του ΚΚΕ και μέλη του ΚΚΕ, που έχουν αυτήν την πολιτική και προβαίνουν στις πρώτες ενέργειες. Και προχθές που είχαμε μία σύσκεψη στο γραφείο μου, ήταν Βουλευτές, στελέχη του ΚΚΕ, ένας μεσάζων, μεσίτης δηλαδή και δύο παραγωγοί. Είναι πολιτική αυτή. 'Επρεπε να έρθουν στον Υπουργό, να πει ο Υπουργός όχι σ' αυτά και μετά να πάνε στα Μέσα Ενημέρωσης. Μα, αυτό το έργο το ξέρουμε 25 χρόνια. Μαζί για μία περίοδο ασκήσαμε αυτήν την πολιτική. Είναι πασίγνωστη. Δεν υπάρχει καμία κατηγορία απολύτως...

ΠΡΟΕΔΡΕΥΩΝ (Νικόλαος Κατσαρός): Θα σας κατηγορήσουν για ομολογίες, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν δέχομαι καμία κατηγορία. Αυτό πιστεύαμε, αυτό κάναμε.

Δεύτερον, η πολιτική αυτή, κατά τη δική μας πάλι πολιτική εκτίμηση -και αυτό είναι πολιτική θέση- δεν έχει ευθέως σχέση με τα προϊόντα και την ελληνική γεωργία. 'Εχει σχέση με μία γενικότερη πολιτική, που έχει το ΚΚΕ απέναντι στην Ευρωπαϊκή 'Ενωση. Γι' αυτό μόνιμα τα πάντα καταστρέφει η Ευρωπαϊκή 'Ενωση, η GATT, η CAP και όλες οι άλλες σκοτεινές δυνάμεις. Και δεν είσθε η μόνη πολιτική δύναμη, που βλέπετε συνέχεια συνομωσίες και σκοτεινές δυνάμεις σ' αυτό το Κοινοβούλιο. 'Εχουμε και άλλες τέτοιες δυνάμεις και απόψεις, που έχουν αυτές τις αναλύσεις και αυτές τις θεωρίες. Τις είχαμε κι εμείς παλαιότερα και τις "ευχαριστηθήκαμε"!

ΣΤΡΑΤΗΣ ΚΟΡΑΚΑΣ: Ανανήψατε.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εσείς μεν τη σκυτάλη την έχετε από παλιά, τώρα όμως, την έχουν παραλάβει και άλλοι. Αυτό είναι μια πολιτική θέση. Είναι καθαρές οι σχέσεις μας.

Μάλιστα, εγώ θέλω να δηλώσω και προσωπικά, ότι έχω μεγάλη εκτίμηση σε εσάς ως πρόσωπα για την ιστορία και για τους αγώνες που κάνετε. 'Εχουμε πολιτικές διαφωνίες. Δεν υπάρχουν άλλα. Θα ήταν πολύ βαρειά κατηγορία για έναν σοσιαλιστή που έχει μια ορισμένη πορεία, να αφήσει υπονοούμενα ότι υπάρχουν δάκτυλοι, υποκινήσεις και κατηγορίες. Δεν είναι σωστά πράγματα αυτά, ούτε ταιριάζουν σε μας. Είναι σεβαστά αυτά που εσείς επιδιώκετε. 'Εχουμε όμως, βαθύτατη πολιτική διαφωνία. Δεν ωφελείτε. Είναι άποψή σας.

Τρίτον τώρα, επί της ουσίας του πράγματος. Ασφαλώς και θα έχουμε μόνιμη διένεξη, όχι μόνο με την πολιτική του Κομμουνιστικού Κόμματος, αλλά και όλων των άλλων Κομμάτων, που θεωρούν ότι η πολιτική της Ευρωπαϊκής 'Ενωσης είναι καταστροφική. Δεν αληθεύει αυτό. Χρειάζεται πολύ μεγάλη προσπάθεια και αυτό έχει σχέση με μια άλλη αντίληψη, την οποία είδα και χθες στη Λάρισα από ανθρώπους που δεν είναι της δικής σας πολιτικής.

Δεν έχουν αντιληφθεί πάρα πολλοί 'Ελληνες και στο χώρο της πολιτικής του ΠΑ.ΣΟ.Κ., ότι είμαστε μέλος μιας ένωσης. Και μάλιστα, οι δικές σας βασικές τοποθετήσεις πολλές φορές είναι σε αυτήν τη λογική. Δεν αναγνωρίζετε ότι είμαστε μέλος της 'Ενωσης. Αυτό έχει συνέπειες.

Και πάρα πολλά στελέχη στον αγροτικό τομέα, πάρα πολλοί αγρότες, πάρα πολλά στελέχη του ΠΑ.ΣΟ.Κ., πάρα πολλοί Βουλευτές της Νέας Δημοκρατίας που πολλές φορες τους καλώ να καθήσουν στα δικά σας έδρανα, δεν έχουν αίσθηση, ότι είμαστε μέλος μιας ένωσης, ότι οι αποφάσεις μας, οι ενέργειές μας, οι δραστηριότητές μας, οι επιδιώξεις μας,περνάνε μέσα απ' αυτήν τη συνεχή συνάντηση, διαβούλευση, πρόταση, διαπραγμάτευση, διεκδίκηση. Αυτό δεν είναι κατανοητό. 'Εχει μεγάλη σημασία για την περαιτέρω πολιτική μας και στρατηγική μας όχι μόνο στη γεωργία, αλλά και σε άλλες βασικές πολιτικές της Χώρας. Είμαστε μέλος μιας ένωσης. Από αυτό απορρέουν πάρα πολλά πράγματα.

Τέταρτον, σχετικά με την αγροτική πολιτική: Ασφαλώς, και υπάρχουν περιορισμοί τόσο από το πλαίσιο της GATT -και αυτά τα λέω κύριε Μπούτα στα κείμενα που σας έδωσα που θα αρχίσει η διαπραγμάτευση για την αναθεώρηση του Γύρου της Ουρουγουάης το 1999- όσο και από την κοινή αγροτική πολιτική, η οποία έχει περιορισμούς, σε σχέση με τα προϊόντα του νότου, ή και περιορισμούς σε άλλα προϊόντα άλλων χωρών. Ο καθένας όπως βλέπει το θέμα από τη δική του πλευρά.

Πρέπει να πούμε λοιπόν, ότι εδώ χρειάζεται μεγάλη προσπάθεια. Σε μια όμως, διαπραγμάτευση υπάρχουν πράγματα, τα οποία θα διεκδικήσεις και μπορούν να έρθουν προς τη δική σου πλευρά και άλλα που θα χαθούν. Το ερώτημα λοιπόν, που θέσατε, κύριε συνάδελφε, για το ελληνικό "όχι". Θα πούμε ένα "όχι" -το άκουσα προχθές και από τον Κοινοβουλευτικό Εκπρόσωπο της Νέας Δημοκρατίας- η απόφαση θα ληφθεί με 14-1 και θα αποτελεί αυτό κανονισμό για την Ευρωπαϊκή 'Ενωση. Και εμείς θα μείνουμε με το "όχι" και χωρίς τη διαπραγμάτευση.

Εγώ το αντιμετώπισα αυτό στην κοινή οργάνωση των οπωροκηπευτικών, επειδή ήταν πολύ δύσκολη η θέση της Ελλάδας. Η Ελλάδα δεν ωφελήθηκε απ' αυτήν τη διαπραγμάτευση -υπάρχει όμως, ένα γενικότερο θέμα που θα συζητήσουμε μετά- όμως, διεκδίκησε ορισμένα πράγματα και τα πήρε. 'Ενα "όχι", μια καταψήφιση τι θα ήταν; Σε τι θα συνέβαλε; Στο ότι απλώς εμείς θα πούμε "όχι". Είναι θέμα αντίληψης.

Πέμπτον, θα αναφέρω τώρα ορισμένα στοιχεία: Για μια ακαθάριστη γεωργική πρόσοδο 100 δρχ., οι 40 δρχ. προέρχονται από την εφαρμογή της κοινής αγροτικής πολιτικής. Εάν μάλιστα από την ακαθάριστη αυτή πρόσοδο αφαιρέσουμε και ένα 25% που αφορά τις γεωργικές εισροές, καταλήγουμε στο ότι η εφαρμογή της ΚΑΠ συντελεί στη δημιουργία πλέον του 50% της καθαρής προστιθέμενης αξίας, δηλαδή του συνολικού αγροτικού εισοδήματος. Αυτό που έχω πει και άλλες φορές στη Βουλή, ότι για τη χρονιά που πέρασε το εισόδημα στον αγροτικό τομέα ήταν 2,5 δισ. και απ' αυτό το 1.300.000.000 ήταν εισροές από την Κοινότητα. Αυτό το στοιχείο δεν μπορείτε να το παραγνωρίσετε.

Θα σας πω κάτι άλλο επιπλέον: Στις διεθνείς αγορές το 1995, το σιτάρι πουλήθηκε 30 δρχ. το κιλό. Η κοινοτική τιμή ήταν 53 δρχ. το κιλό. Εάν δηλαδή η Χώρα δεν θα ήταν στην Κοινότητα, θα έπρεπε ο παραγωγός να χάσει 23 δρχ. το κιλό. Η ζάχαρη: Στις διεθνείς τιμές είχε 85 δρχ. το κιλό. Στις κοινοτικές τιμές είχε 191 δρχ. το κιλό. Το βαμβάκι: Η διεθνής του τιμή ήταν 135 δρχ. το κιλό και η κοινοτική τιμή 277 δρχ. το κιλό.

Μπορείτε εσείς να έχετε ντελίριο αντιΕΟΚικό, αλλά όμως αυτή είναι μια πραγματικότητα.

Θα έλεγα επίσης, ότι πέρα απ'αυτό το πλαίσιο οι άμεσες επιδοτήσεις υπέρ του παραγωγού, είναι 16 δρχ. για τα σιτηρά, 46 δρχ. για το στάρι, 472 δρχ. για τους μικρούς παραγωγούς ελαιολάδου, 1.297 δρχ. για τα καπνά μπασμάς, 90.000 δρχ. το στρέμμα για τη σουλτανίνα, 6.170 ανά προβατίνα, 1.400 δρχ. ανά προβατίνα για τις ορεινές περιοχές. 

Πρέπει λοιπόν να δούμε και αυτήν την όψη με βάση το, ότι η πολιτική σας δεν πρόκειται να γίνει ποτέ δεκτή, σχετικά με τον προσανατολισμό της χώρας για την Ευρωπαϊκή 'Ενωση. Αυτό είναι δική σας υπόθεση. 'Εχετε τη δική σας πολιτική αυτονομία. Το να έρχεσθε όμως κάθε φορά, όπως πολύ σωστά είπατε και να διαβάζετε τα Πρακτικά και να ξαναθέτετε το θέμα των αγροτών, έχει σημασία σε ποια βάση γίνεται. Είμαστε χώρα-μέλος της Ευρωπαϊκής 'Ενωσης και αυτό είναι μια πολιτική στρατηγική για τη χώρα.

Να πούμε τώρα μερικά άλλα θέματα, γενικότερης σημασίας που αναφέρονται και σε συγκεκριμένα προϊόντα. 

Να πούμε για τον καπνό. Ασφαλώς τώρα, εμείς έχουμε ένα καθεστώς για τον καπνό, το οποίο είναι δεδομένο. Σ'αυτό το καθεστώς να σας αναφέρω ορισμένα στοιχεία και είναι θέμα πως το εκτιμά κανένας.

Δεν αληθεύει αυτό που είπατε, ότι σαράντα χιλιάδες παραγωγοί εγκατέλειψαν τον καπνό. Και είναι γνωστό ότι πάρα πολλοί καλλιεργητές δεν έχουν μια μόνο καλλιέργεια. Καλλιεργούν καπνό, καλλιεργούν βαμβάκι, καλλιεργούν αραβόσιτο και άλλα προϊόντα. Δηλαδή, δεν είναι μονόδρομος. Στις μονοκαλλιέργειες όμως τα πράγματα είναι όπως τα είπατε. Στις άλλες καλλιέργειες, υπάρχουν ένα σωρό άλλες δραστηριότητες που συμπληρώνουν και ενισχύουν το εισόδημα και την παραγωγή του κάθε καλλιεργητή που έχει μια εκμετάλλευση.

Θα σας αναφέρω πραγματικά στοιχεία. Ο αριθμός των παραγωγών το 1992 που άλλαξε το καθεστώς, ήταν εβδομήντα τρείς χιλιάδες. Το 1993 ήταν εβδομήντα μία χιλιάδες. Το 1994 ήταν εβδομήντα χιλιάδες. Η παραγωγή σε τόννους το '92 ήταν εκατόν εβδομήντα τρείς χιλιάδες, το '93 ήταν εκατόν τριάντα χιλιάδες και το '94 ήταν εκατόν δέκα εννέα. Η μέση τιμή αγοράς, δραχμές ανά κιλό, ήταν το '92 876 , το '93 ήταν 984, το '94 ήταν 1.082. Η αξία τους σε δισεκατομμύρια, ήταν 152 το '92 , 128 το '93, 129 το '94, αφού όμως αποχώρησαν τρείς χιλιάδες παραγωγοί, αφού έπεσε η παραγωγή κατά είκοσι χιλιάδες και αφού αυξήθηκε η τιμή περίπου κατά 200 δρχ. το κιλό. Θα πρέπει να δούμε αυτά τα δεδομένα γιατί υπάρχει ένα θέμα, τι θέλουμε. Σκεφτόμαστε απλώς να υπάρχει απασχόληση σ'έναν τομέα για να απασχολούνται κάποιοι ή τι τελικό προϊόν θα παράγουμε, ποια θα είναι η αξία του και πως μπορεί να διατεθεί στην αγορά; Μ'αυτήν την έννοια θα έπρεπε να έχουμε την εκτίμηση ότι θα πρέπει να διευρύνουμε τον αγροτικό τομέα, να έχουμε περισσότερους αγρότες εκεί για να απασχολούνται. Είναι μια άποψη αυτή.

Εμείς θεωρούμε πάρα πολύ θετικό, ότι αυξήθηκε η τιμή στο προϊόν. Είναι διαφορετική η εσοδεία γιατί αποχώρησαν ορισμένοι αγρότες, όχι γενικά από την αγροτική παραγωγή και τον αγροτικό τομέα, αλλά γιατί αποχώρησαν απ'αυτήν τη μικρή καλλιέργεια. Αυτό το αναφέρω ως παράδειγμα.

Λέτε, ότι υπάρχει αντιαγροτική πολιτική. Ποιά είναι η φιλοαγροτική πολιτική; Γιατί αυτή είναι μια διατύπωση. Η φιλοαγροτική πολιτική όπως περιγράφεται στην επερώτηση, είναι να ενισχυθούν οι τιμές όλων των προϊόντων από τον Κρατικό Προϋπολογισμό. Αυτό είναι το συμπέρασμα, αυτή είναι η φιλοσοφία, αυτό είναι το βασικό μοτίβο όλων των κινητοποιήσεων που οργανώνετε. Υπάρχει τέτοια δυνατότητα; Εμείς λέμε ρητά, ότι δεν υπάρχει τέτοια δυνατότητα. Από πού θα αρχίσουμε και πού θα τελειώσουμε; Αυτό είναι το πρώτο.

Δεύτερον, ποιά είναι τα δημοσιονομικά μας; Ποιό είναι το δημόσιο χρέος και ποιό είναι το δημοσιονομικό έλλειμμα της Χώρας;

Τρίτον, ποιά είναι η αναγγελία στην Ευρωπαϊκή 'Ενωση γι'αυτό; 'Εχουμε τη χειρότερη θέση. Η Γαλλία, το επανέλαβα και προχθές, υπέστη μια μεγάλη ζημιά από τις τρελές αγελάδες. Υπέστη μια κάμψη στην κατανάλωση του βοείου κρέατος της τάξεως του 40%. Καταστράφηκε η κτηνοτροφία της. 'Ομως, η Γαλλία είχε τις δυνατότητες δημοσιονομικά και από άποψη χρέους να αναγγείλει στην Ευρωπαϊκή 'Ενωση, ότι θα δώσει μια εθνική ενίσχυση.

Ελάτε εσείς, λοιπόν και πείτε μας από ποια κονδύλια θα δοθεί εθνική ενίσχυση, να το αναγγείλουμε, σε σχέση με την εικόνα που έχουμε ως Χώρα.

Είμαστε τελευταία Χώρα σε σχέση με τα χρέη, μαζί με την Ιταλία και το Βέλγιο. Εμείς οι τρείς χώρες έχουμε αυτήν την κακή εικόνα. Δεν μπορούμε να έχουμε εθνικές επιδοτήσεις από το έλλειμμα που έχουμε στα δημοσιονομικά μας και από το δημόσιο χρέος. Δεν υπάρχει τέτοια δυνατότητα από την Κυβέρνηση. Διαμορφώνετε επιδιώξεις, οι οποίες τελικά δεν φέρνουν κανένα αποτέλεσμα. Δηλαδή αυτό το λέγαμε τουλάχιστον εμείς τη δεκαετία του 70' στα αμφιθέατρα, κινητοποίηση για την κινητοποίηση.

'Εχετε δίκιο, ότι πράγματι υπάρχει ένα κλίμα αθέτησης και υπαναχώρησης των εμπόρων από τα συμβόλαια που έχουν κάνει με τους καπνοπαραγωγούς. Γι' αυτό έχουμε συνεννοηθεί με τον Οργανισμό Καπνού και με όλους τους συνεταιρισμούς και τους παράγοντες του χώρου. Περιμένουμε να έρθουν από την Ευρωπαϊκή 'Ενωση, που συμμετέχουν σε ένα συνέδριο, για να έχουμε ευρεία σύσκεψη, για να τηρηθούν τα συμφωνηθέντα, τα οποία είχαμε συζητήσει την άνοιξη.

Είχαμε καταλήξει σε συμφωνίες, γιατί οι τιμές είναι υψηλές και γιατί υπάρχει μία ηρεμία, η οποία διαταράχθηκε απ' αυτό το γεγονός. Λόγω της κατάρρευσης των καθεστώτων ανατολικά, εγκατέλειψαν χιλιάδες αγρότες την παραγωγή καπνού τρέχοντας δυτικότερα για καλύτερη τύχη. Αυτό είχε ως αποτέλεσμα να ανέβει η τιμή του καπνού σε πάρα πολλούς παραγωγούς και ιδιαίτερα στις χώρες της Ευρωπαϊκής 'Ενωσης, πράγμα το οποίο στην αρχή οι αγρότες δεν το γνώριζαν και νόμιζαν ότι ήταν ένα άνοιγμα των εμπόρων προς αυτούς, κάτι που δεν αλήθευε.

Ειλικρινά θα κάνουμε ότι μπορούμε για να επιβάλουμε στους εμπόρους να τηρήσουν τα συμβόλαια αγοράς. Αυτή θα είναι η θέση μας. Αυτό το θέμα θα εξελιχθεί το επόμενο 10ήμερο.

'Οντως εδώ, όπως είπε ο κύριος συνάδελφος, υπάρχει ένα θέμα με τις απάτες. Πράγματι, υπάρχει ένα παλαιό θέμα σχετικά με το ότι ορισμένοι επιχειρηματίες στο χώρο των καπνών εμφάνισαν εικονικές εξαγωγές και πήραν εξαγωγικές επιδοτήσεις. Αυτό είναι ένα άνοιγμα που έχουμε με τις υπηρεσίες του ΦΕΟΓΚΑ. 'Εχουμε συζητήσει κατ' επανάληψη αυτό το θέμα.

Στον κατάλογο των επιχειρήσεων ήταν και συνεταιριστικές οργανώσεις. Αυτό μας δημιουργούσε ένα επιπλέον πρόβλημα, ως χώρα. Εγώ θέλω να πω ευθέως -γιατί δε θα αφήσουμε τίποτα ανοιχτό με το ΦΕΟΓΚΑ- ότι όποιοι παραβαίνουν ορισμένες βασικές διαδικασίες, θα έχουν συνέπειες και δε θα τους καλύπτουμε, επειδή είμαστε χώρα που πρέπει να καλύψει τους παραβάτες της. Γιατί και αυτά συνέβαιναν παλιά από κυβερνήσεις και από Υπουργούς.

Ο ΦΕΟΓΚΑ επιμένει ότι ή θα πληρώσουν οι παραβάτες τα πρόστιμα για τις ψεύτικες εξαγωγές και τα ποσά που πήραν από τις εξαγωγικές επιδοτήσεις ή θα τις πληρώσει το κράτος-μέλος, η Ελλάς, ο Κρατικός Προϋπολογισμός. Και είμαστε σε εξέλιξη με αυτό το θέμα. Ορισμένοι απ' αυτούς τους παραγωγούς είχαν καλή νομική υποστήριξη και εξασφάλισαν κατ' αρχήν την απαλλαγή τους. Και ενώ απηλλάγησαν ως προς την κατηγορία, παραμένει, όπως πολύ σωστά είπατε, κύριε συνάδελφε, το άνοιγμα λόγω της απάτης, των χρεών που έχουν και που οφείλουν έναντι του ΦΕΟΓΚΑ και έναντι του Ελληνικού Κράτους. Είναι και αυτό σε εξέλιξη, δε θα αφεθεί έτσι. Εμείς δηλώσαμε καθαρά ότι η Ελλάς δεν μπορεί να πληρώσει πρόστιμα τέτοιου ύψους σε βάρος του Κρατικού της Προϋπολογισμού για παράνομες δραστηριότητες, στις οποίες έχουν προβεί επιχειρήσεις την περίοδο εκείνη στην οποία αναφερθήκατε.

Είπε η συνάδελφος ότι η χώρα είναι ελλειμματική στα καπνά. 'Οχι μόνο στα καπνά, αλλά και σε άλλα προϊόντα. Για παράδειγμα, έχουμε πρόβλημα με το γάλα αυτήν τη στιγμή, όπως έθεσε ο συνάδελφος από τα Ιωάννινα. Γι' αυτό καλώς ετέθη το θέμα, αλλά είναι σαφής η θέση. Δεν αλλάζει αυτή η θέση μέχρι να έρθει η 1η Ιανουαρίου 1997, για να ανοίξει ο επίτροπος γεωργίας το πακέτο των ποσοστώσεων του αγελαδινού γάλακτος. 'Εγινε αποδεκτό αυτό το αίτημα, είναι αναγνωρισμένο. Η Ελλάδα διεκδικεί τουλάχιστον εκατόν είκοσι πέντε χιλιάδες τόνους. Μέχρι τότε ασφαλώς θα υπάρχουν πρόστιμα στην υπέρβαση των ποσοστώσεων. 'Εχουμε ένα προηγούμενο όπου η Ιταλία για ένα άλλο συνολικότερο θέμα της Κοινότητας, έθεσε θέμα να συμψηφιστούν οι μελλοντικές ποσοστώσεις, όχι οι προηγούμενες, γιατί και σ' αυτό υπήρχε λάθος. 'Ελεγαν πολλοί κτηνοτρόφοι να μην πληρώσουμε τα πρόστιμα και να ακολουθήσουμε το πρότυπο της Ιταλίας, όπου δεν πλήρωσαν και συμφηφίστηκαν. Οι παλιοί λογαριασμοί δε συμψηφίστηκαν. Αντίθετα διευκολύνθηκαν -γιατί και η Ελλάς είχε τέτοιους παλιούς λογαριασμούς- στο να υπάρχουν οι πληρωμές με δόσεις.

Για τις μελλοντικές ποσοστώσεις να συμψηφίσουμε και τα πρόστιμα που προϋπήρξαν. Αυτή μόνο τη διαπραγμάτευση μπορούμε να κάνουμε και αυτό θα επιδιώξουμε.

Υπάρχει η οργάνωση για τα οπωροκηπευτικά. Η συνάδελφος με τον τρόπο της και με τη διατύπωσή της άφησε αιχμές, γιατί λέμε ότι θα φυτεύουμε δέντρα, θα κάνουμε συγκομιδή καρπών που θα τους πηγαίνουμε στη χωματερή ή στην απόσυρση. Αυτό είναι ένα γεγονός. Εμείς, ως μέλος μιας 'Ενωσης, συμμετέχουμε σε συμβούλια και δεν μπορούμε να υποστηρίξουμε ενώπιον εκπροσώπων άλλων χωρών ότι εμείς στην ελληνική γεωργία έχουμε μια πολιτική να παράγουμε προϊόντα από την αρχή προσχεδιασμένα, για να τα στέλνουμε στη συνέχεια στις χωματερές. Αυτό δε γίνεται δεκτό στην Ευρωπαϊκή 'Ενωση. Και μάλιστα η απόφαση που όλοι πήραμε είναι ότι δεν μπορούμε να ακολουθούμε αυτήν την πολιτική και ότι πρέπει να βρούμε τρόπους στη μεταποίηση, ούτως ώστε τα προϊόντα που προκύπτουν ως προϊόντα που πρέπει να πάνε στις χωματερές ή στην απόσυρση να αξιοποιηθούν και να μεταποιηθούν γιά άλλους σκοπούς.

Αυτά που είπε η συνάδελφος είναι γεγονός στην Πέλλα και στην Ημαθία, δηλαδή ότι καλλιεργούσαν δέντρα με σκοπό να πάνε οι καρποί στη χωματερή ή στην απόσυρση. 

ΝΙΚΟΛΑΟΣ ΑΚΡΙΤΙΔΗΣ: Και στην 'Αρτα περισσότερο. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Ναι, αυτό έγινε στην 'Αρτα και σε άλλες περιοχές που καλλιεργούσαν τα εσπεριδοειδή με σκοπό να τα πηγαίνουν στις χωματερές. Και αν τα τρία τελευταία χρόνια δεν πηγαίνουν τα πορτοκάλια στις χωματερές, είναι γιατί βρέθηκαν αγορές στα Ανατολικά. Η δε Γαλλία είχε μεγαλύτερο πρόβλημα από μας. Κάναμε δε, μία συμμαχία που έγινε δεκτή στην Ευρωπαϊκή 'Ενωση, να θεωρηθεί ότι για τα δέντρα που καταστράφηκαν επειδή κάηκαν οι ρίζες τους, είχε αρχίσει ήδη η εκρίζωση, έτσι ώστε να αποζημιωθούν και να υπάρξουν νέες καλλιέργειες. Η Γαλλία είχε το ίδιο πρόβλημα και αν πήρε μία φορά απόφαση η Ευρωπαϊκή 'Ενωση και το συμβούλιο δεν ήταν τόσο για τα δικά μας προϊόντα, όσο για τα γαλλικά μήλα. Η Γαλλία έκανε τεράστιες προσπάθειες και βρήκε αγορές στα Ανατολικά, στη Ρωσία και στις πρώην Δημοκρατίες της Σοβιετικής 'Ενωσης για να αντιμετωπίσει το πρόβλημα.

'Ερχομαι στο θέμα με τα επιλέξιμα. Δεν αληθεύει. Υπάρχουν εξακόσιες χιλιάδες νέα επιλέξιμα. Αυτό το έχουμε ανακοινώσει στη Βουλή από τότε που το κερδίσαμε και το πήραμε ως χώρα πάρα πολλές φορές κατά τη διάρκεια της περσινής χρονιάς, που υπήρχε η κρίση. Το θέμα είναι ότι αυτά τώρα πρέπει να κατανεμηθούν ανάλογα. Αυτή η διαδικασία γίνεται απ'όλες τις περιφερειακές υπηρεσίες Γεωργίας στους νομούς.

Δεν παύει, όμως, να υπάρχει θέμα στην ορεινή γεωργία. Είναι αδύνατη και χρειάζεται υποστήριξη. Η πολιτική μας είναι να υποστηριχθούν τα προϊόντα της, δηλαδή τα ονομασίας προελεύσεως, να χτυπηθεί η νοθεία, να υποστηριχθεί η φέτα και να βρούμε τρόπους να υποστηρίξουμε την ορεινή κτηνοτροφία με έργα υποδομών, δηλαδή βοσκότοπους, δρόμους, ομβροδεξαμενές, λιμνοδεξαμενές, ούτως ώστε να πέσει το κόστος παραγωγής.

Υπήρξε μια αιχμή από τον κο Μπούτα, αν θα υπάρξει προϊόν αφού θα δώσουμε τη δυνατότητα να κάνουμε αποθήκες με μικρότερο κόστος. Αυτό είναι στη δική σας κρίση. Εμείς δεν το βλέπουμε έτσι. Είναι αλήθεια ότι υπάρχει απαίτηση απ'όλο τον κτηνοτροφικό κόσμο για να μειωθεί το κόστος κατασκευών σε όλη τη ζώνη της κτηνοτροφίας και στην ορεινή και στην πεδινή, για να μειωθεί το κόστος των προϊόντων διότι είναι υψηλό.'Ηταν λάθος όλο αυτό το πακέτο έτσι όπως διαμορφώθηκε. Δηλαδή, δεν μπορεί κανείς πλέον να κτίζει κάποιους σταυλισμούς είτε στα ορεινά είτε στα πεδινά. Και αυτό το προβλέπουμε με το νομοσχέδιο που θα καταθέσουμε. Μάλιστα, υπάρχει και μία πρόταση από το νομοσχέδιο της Νέας Δημοκρατίας που περιείχε το ίδιο θέμα.

Υπάρχει και το θέμα των εισαγωγών από τρίτες χώρες. Είναι αληθές ότι στα πλαίσια του γύρου της Ουρουγουάης σταδιακά θα φθάσουμε σε ένα 3% και στο τέλος της πενταετίας θα πάμε στο 5%. Αυτό είναι μια σχέση που εμείς τουλάχιστον με τις Βαλκανικές Χώρες δεν μπορούμε να την απορρίψουμε. Είναι και η θέση της Χώρας μας στο χώρο της Βαλκανικής.

'Ομως, επειδή δεν μπορούμε να προβάλουμε εμπόδια, απ' αυτά που συνήθως με διάφορους τρόπους διατυπώνονται, όχι μόνο στη Βουλή, αλλά και σε άλλες συναντήσεις, αυτό που κάνουμε είναι να διατάσσουμε φυτοϋγειονομικούς ελέγχους, ούτως ώστε τα προϊόντα αυτά να πληρούν τις υγειονομικές προϋποθέσεις. Εξ αυτού του λόγου υπάρχουν ελάχιστες ποσότητες -φέρνω παράδειγμα τα τυριά- όπου από τότε που ξέσπασε η κρίση στην κτηνοτροφία, δε γίνονται εισαγωγές από τρίτες χώρες ή τουλάχιστον από τις χώρες της Βαλκανικής που τα προϊόντα τους, γεωργικά και κτηνοτροφικά, είναι τρεις φορές φθηνότερα από τα ελληνικά αντίστοιχα.

Είπε ο συνάδελφος ότι στις κινητοποιήσεις έγιναν διώξεις, για να υπάρξουν εκφοβισμοί. Θέλω να διατυπώσω την αλληλεγγύη μου σε μια τέτοια πολιτική. Δεν μπορούν, λόγω του ότι υπάρχουν κινητοποιήσεις, να γίνονται διώξεις. Αν κάποια υπόθεση είναι στα δικαστήρια, να το συζητήσουμε με τον Υπουργό της Δικαιοσύνης, ώστε να μην έχουμε τέτοια θέματα. 

ΑΧΙΛΛΕΥΣ ΚΑΝΤΑΡΤΖΗΣ: Εδώ έχουμε βαριές καταδίκες, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε συνάδελφε, σας μιλώ με ειλικρίνεια. Είμαστε αντίθετοι. 'Εχουμε κάποιες αξίες και γι' αυτό σας λέω, ότι για λόγους πολιτικής κινητοποίησης, δε συμφωνώ να γίνονται διώξεις.

ΓΕΩΡΓΙΟΣ ΤΣΑΦΟΥΛΙΑΣ: Ο Εισαγγελέας είναι ανεξάρτητος και διώκει. Ο Υπουργός δε διώκει.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Καθένας έχει την πολιτική του γνώμη, αναλαμβάνει την ευθύνη και δεν μπορεί να γίνονται διώξεις για λόγους πολιτικής κινητοποίησης.

Ειπώθηκαν κάποια πράγματα σχετικά με το κρασί. Είναι αλήθεια ότι η Γερμανία προσπάθησε να διαμορφώσει συνθήκες στο Συμβούλιο των Υπουργών για να προωθήσει δικά της θέματα, γιατί τα κρασιά της δεν μπορούν να ανταγωνισθούν τα κρασιά των άλλων χωρών της Ευρωπαϊκής 'Ενωσης. 'Ενα τέτοιο καθεστώς δεν πρόκειται να γίνει δεκτό ποτέ, όχι μόνο από εμάς, αλλά και από άλλες χώρες. 'Αρα, γίνεται μία συζήτηση που δεν έχει νόημα.

Το ίδιο ισχύει και για το ελαιόλαδο. Προχθές έθεσε το θέμα η Πορτογαλία, γιατί ζητά παράταση 3 χρόνια για το νέο καθεστώς, ώστε να της δοθεί ευκαιρία να δικαιολογήσει γιατί δήλωσε δέκα εκατομμύρια δένδρα περισσότερα απ' όσα διαθέτει. Δηλαδή, να μπορέσει στην τριετία αυτή, αν θα γίνει δεκτό το αίτημά της, να φυτέψει δέκα εκατομμύρια ελιές, κάτι που το ξέρουν όλες οι άλλες χώρες. Η απάντηση του Επιτρόπου ήταν σαφής: Εντός τριμήνου. Το τρίμηνο μετράει από το προηγούμενο Συμβούλιο. Θα φέρει εισήγηση στο Συμβούλιο των Υπουργών, το θέμα του λαδιού θα το χειριστεί η Ολλανδική Προεδρία, όπου θα υπάρχουν προτάσεις.

Η θέση της Ελλάδας, που έχει σύμμαχο την Ιταλία και έχει διαπραγματεύσεις και με την Ισπανία, για να κάνουμε μία ευρύτερη συμμαχία, είναι ότι πρέπει να μείνουμε στο παλιό καθεστώς, η επιδότηση να είναι ανά κιλό. Λόγω του ότι υπάρχουν άλλες χώρες που γίνονται καταστρατηγήσεις, διπλοζυγίσματα και άλλες πρακτικές που δεν είναι σωστές για χώρες που έχουν κοινά καθεστώτα, η πρόταση είναι η επιδότηση να δίνεται ανά δένδρο και υπάρχει και η εναλλακτική πρόταση να δίνεται και ανά δένδρο και ανά κιλό, να υπάρχει, δηλαδή, ένας συνδυασμός. Αυτή η συζήτηση δεν έχει αρχίσει καν, ο Επίτροπος θα φέρει τις προτάσεις του το νέο έτος και τότε θα συζητήσουμε ότι η θέση της χώρας είναι αυτή, το παλιό καθεστώς. Ξέρουμε ότι έχουμε να κάνουμε με πεντακόσιες πενήντα χιλιάδες 'Ελληνες που καλλιεργούν ελιά, έχουμε τρείς χιλιάδες ελαιουργεία, που ορισμένα δεν είναι σε καλή κατάσταση και πρέπει να εκσυγχρονισθούν. 'Εχουμε πολύ δρόμο να κάνουμε και γι' αυτό θα επιμείνουμε στη θέση μας.

'Οσο για το βαμβάκι ακροθιγώς ετέθη θέμα σχετικά με τα ζυγίσματα. Το κυριότερο φέτος δεν είναι τα ζυγίσματα, είναι τα διπλοστρέμματα.

Ορισμένοι δήλωσαν περισσότερα στρέμματα απ' ότι καλλιέργησαν. Τα δήλωσαν αγρότες παραγωγοί που δεν είναι εντάξει ούτε ηθικά, ούτε κοινωνικά, ούτε παραγωγικά, δεν έχουν το ηθικό δικαίωμα να εμφανίζονται ότι κάνουν αγώνες. Και θα τους δούμε μεθαύριο μπροστά να αγωνίζονται μαζί σας που θα βάλετε τη μεγάλη πλάτη. Είναι αποτέλεσμα του ότι αυτήν τη δήλωση την αποδέχθηκαν γεωπόνοι που επίσης δεν έχουν το ηθικό δικαίωμα να υποστηρίζουν την επιστημονική τους αξία και βέβαια οι εκκοκκιστές, οι οποίοι αποδέχονται ψευδώς δηλούμενα καλλιεργήσιμα στρέμματα. Αυτό ξέρετε τι παράγει. Προϊόντα ανύπαρκτα, βαμβάκι ανύπαρκτο που το αποτέλεσμα θα είναι να έχουμε υπέρβαση της ποσόστωσης. Και γνωρίζετε πολύ καλά τι συμβαίνει με την υπέρβαση της ποσόστωσης. Εκτός αν έχουμε τέτοιο μαζοχισμό -που ορισμένοι φαίνεται τον έχουν- και θέλουν την υπέρβαση της ποσόστωσης, να πέσει η τιμή, να υπάρχει δυσαρέσκεια, να οργανωθούν οι αγώνες, να υπάρχουν οι μεγάλες κινητοποιήσεις, να πέσει το ποτάμι, να σπάσει το καζάνι που βράζει, να έχουμε τη νέα θύελλα κ.ο.κ. Είναι και αυτό μία πολιτική. Αλλά δεν πιστεύω, ότι είναι σ' αυτήν την Αίθουσα, εδώ πέρα είτε από ανθρώπους που έχουν κάνει αγώνες.

Ετέθη το θέμα των χρεών των συνεταιρισμών από τον κ. Μπούτα. Θέλω να σας πω, ότι έχουν γίνει ρυθμίσεις, έχουν ενταχθεί χιλιάδες αγρότες και εκατοντάδες συνεταιρισμοί στο καθεστώς αυτό και πρέπει να σας πω ότι σ' ένα από τα τέσσερα νομοσχέδια που σας έθεσα υπόψη, προτείνουμε τη ρύθμιση ξανά χρεών των συνεταιρισμών, ξανά και μόνο και εφάπαξ. Γιατί από εκεί και πέρα και οι συνεταιρισμοί πρέπει να αντιμετωπίζονται ως επιχειρήσεις. Θα πάμε και σε εκκαθαρίσεις των οικονομικών ορισμένων συνεταιρισμών, αν συνεχίσουν αυτήν την πολιτική, να μην είναι δηλαδή παραγωγικοί, να μην είναι αναπτυξιακοί, να μην έχουν μία πολιτική τέτοια που να συνδέονται με προϊόντα ποιότητας ανταγωνιστικά και με ανάλογες αγορές. Για ποιο λόγο τότε να υπάρχουν; Είναι μονάδες οικονομικές και πρέπει να τις αντιμετωπίσουμε όλοι έτσι σ' αυτό το Κοινοβούλιο.

Κύριε Πρόεδρε, κάτι που είναι θέμα και διαβεβαίωσης σε συναδελφικό επίπεδο με τον κο Μπούτα. Εγώ έχω διαβεβαιώσει και προσωπικά ότι θα πληρωθούν οι παραγωγοί που δεν τους πλήρωσαν εκείνοι οι επιχειρηματίες που δεν είχαν καλές συναλλαγές. Το διοικητικό συμβούλιο του Οργανισμού Βάμβακος πήρε την απόφαση ότι από τα οικονομικά του Οργανισμού θα πληρωθούν αυτοί οι παραγωγοί που ενεπλάκησαν στα δίχτυα αυτών των εκκοκιστών που δεν είχαν καλές συναλλαγές. Υπάρχει τώρα δεύτερο διοικητικό συμβούλιο που θα μεταφέρει λογαριασμούς, γιατί περιμένει την έγκριση του παρέδρου του Υπουργείου Οικονομικών -πάντα ο πάρεδρος του Υπουργείου Οικονομικών εγκρίνει τη μετακίνηση των λογαριασμών- και θα πληρώσει ο Οργανισμός Βάμβακος από τα δικά του οικονομικά, 518 εκατ. που χρωστάει ο Tσιπλάκος, 50 εκατ. η ΒΑΜΒΑΚΟΥΡΓΙΚΗ, 130 εκατ. ο Χατζηχαραλάμπους με την αίρεση ότι ίσως ένα ορισμένο ποσό απ' αυτά τα καταθέσει και τα καταβάλλει και 120 εκατ. ο Τσακιράκης. Αυτά τα 850 εκατ. θα πληρωθούν. 'Οταν λέμε κάτι, τουλάχιστον σε θέματα τέτοιας τάξης, θα το εννοούμε. Μπορούμε να έχουμε διαφωνίες σε πολιτικές, αλλά αυτό το θέμα έχει κλείσει για μας. Οι παραγωγοί θα πληρωθούν. Τώρα περιμένουμε την έγκριση και τον έλεγχο του παρέδρου του Υπουργείου Οικονομικών στον Οργανισμό Βάμβακος που πήρε αυτήν την απόφαση και με δεύτερο διοικητικό συμβούλιο θα πληρωθούν.

Επίσης, για τις 40 δραχμές έχω υπογράψει συμβόλαιο με το διοικητή της ΑΤΕ, έχω υπογράψει διϋπουργική απόφαση με τον Υφυπουργό Οικονομικών τον κ. Χριστοδουλάκη και τώρα είναι να πάνε οι καταστάσεις από τον Οργανισμό Βάμβακος στα υποκαταστήματα της ΑΤΕ για να πληρώνονται και οι 40 δραχμές προκαταβολή. 'Ο,τι είπαμε σε τέτοια πράγματα να ξέρετε ότι θα είμαστε εντάξει, γιατί πρέπει σε ορισμένα πράγματα να έχουμε ορισμένα όρια. Στην πολιτική θα διαφωνήσουμε και θα δούμε από πού θα έρθει η θύελλα και η καταστροφή.

ΜΟΣΧΟΣ ΓΙΚΟΝΟΓΛΟΥ: Δηλαδή, θα κλέβει ο Τσιπλάκος, θα πληρώνει το Κράτος;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, στη δευτερολογία μου θα μιλήσω για τα θέματα που έβαλε ο συνάδελφος του ΚΚΕ από τη Μαγνησία, σχετικά με τον ασφαλιστικό οργανισμό, γιατί ειπώθηκαν διάφορα πράγματα.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Είναι δικαίωμά σας, κύριε Υπουργέ.

ΣΤΡΑΤΗΣ ΚΟΡΑΚΑΣ: Κύριε Πρόεδρε, να κάνω μία πρόταση;

ΠΡΟΕΔΡΕΥΩΝ (Νικόλαος Κατσαρός): 'Οχι, να μην κάνετε. 'Εχετε το λόγο να μιλήσετε. 'Εχετε 20 ολόκληρα λεπτά.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω να προτείνω να δώσουμε, αν είναι δυνατόν, δύο ή τρία λεπτά στον κύριο Υπουργό να αναφερθεί στο ασφαλιστικό, επειδή είναι σημαντικό, να μπορέσουμε να δώσουμε και μία απάντηση.

ΠΡΟΕΔΡΕΥΩΝ (Νικόλαος Κατσαρός): Τον κύριο Υπουργό δεν τον σταμάτησα εγώ, σταμάτησε μόνος του.

ΣΤΡΑΤΗΣ ΚΟΡΑΚΑΣ: Σύμφωνοι.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Κύριε Πρόεδρε, παρακαλώ το λόγο για δύο λεπτά.

ΠΡΟΕΔΡΕΥΩΝ (Νικόλαος Κατσαρός): Ευχαρίστως.

Ορίστε, έχετε το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Ο κύριος συνάδελφος είπε αρκετά πράγματα. Είπε ότι θα μειωθούν κατά 25% οι ενισχύσεις του Ο.Γ.Α. από τον Κρατικό Προϋπολογισμό εν όψει του νέου συστήματος. Αυτό δεν είναι αληθές.

'Εγινε μία συζήτηση την άλλη φορά στο Κοινοβούλιο, ότι ανέλαβε μία προσπάθεια, αν θα μπορούσε να παρακρατηθεί ένα ποσοστό από τις κοινοτικές επιδοτήσεις για να ενισχυθεί το Ταμείο Κύριας Ασφάλισης των Αγροτών. Αυτή η διερεύνηση στα όργανα της κοινότητας έγινε. Το αποτέλεσμα είναι το εξής. Μπορούμε να κάνουμε ποσοστιαίες παρακρατήσεις από τις επιδοτήσεις, από εκείνους τους κανονισμούς που δεν αναφέρουν ρητά τη ρήτρα, ότι οι ενισχύσεις αυτές αποδίδονται αποκλειστικά στους δικαιούχους. Αυτοί οι κανονισμοί είναι πάρα πολλοί. 'Ο,τι, λοιπόν, κονδύλια αναφέρονται σε κανονισμούς που έχουν αυτήν τη ρήτρα, δεν μπορούν να γίνουν παρακρατήσεις.

Απ'όλους τους άλλους κανονισμούς, που το ύψος των κονδυλίων για την Ελλάδα είναι περίπου 650.000.000.000 δρχ., μπορούν να γίνουν παρακρατήσεις. Και είναι θέμα πια της Κυβέρνησης. Αν η Κυβέρνηση θέλει μπορεί να προβεί σε μία τέτοια ενέργεια, να ενημερώσει τις κοινοτικές αρχές για να προβεί σ'αυτήν τη διαδικασία ενίσχυσης του Ταμείου.

'Ομως, από τις συζητήσεις που έχουμε κάνει μέχρι τώρα προκύπτει ότι ο Κρατικός Προϋπολογισμός θα αναλάβει τα δύο από τα τρία μέρη. Είναι τριμερής η χρηματοδότηση. 'Ενα μέρος οι αγρότες, ένα μέρος το Κράτος και ένα μέρος, είπαμε, να πάει από κοινωνικό πόρο, για να αντιμετωπίσουμε το πρόβλημα. Και ήλθαμε να συζητήσουμε σχετικά με το ένσημο στα αγροτικά πρϊόντα.

(Στο σημείο αυτό, την Προεδρικά 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Υπήρχαν σκέψεις γι'αυτό. Αυτή η συζήτηση δεν έχει καταλήξει ακόμα. Υπάρχουν και σκέψεις αν η Κυβέρνηση θα υιοθετήσει ότι μπορεί να παρακρατήσει ποσοστό από τις επιδοτήσεις. 'Ομως, αυτό που υπάρχει ως θέση της Κυβερνήσεως είναι ότι η Κυβέρνηση θα ενισχύσει φέτος, για πρώτη φορά, το Ταμείο με 140.000.000.000 δρχ. από τον Κρατικό Προϋπολογισμό. 'Οταν θα διαθέσει ένα τέτοιο ποσό, γιατί να μειώσει από τον Ο.Γ.Α. τις εισφορές; Και μάλιστα με τον τρόπο που είπατε "επί σαράντα τέσσερα χρόνια..". Μήπως ξέρουμε κανέναν που επί σαράντα τέσσερα χρόνια δεν πληρώνει τα ασφάλιστρά του; Αυτή η προστασία στον αγρότη να μην πληρώσει τα ασφάλιστρά του τι νόημα έχει; Τι μήνυμα στέλνουμε; Εσείς ξέρετε ότι επί σαράντα τέσσερα χρόνια θα πληρώνετε ασφάλιστρα; Οι άλλοι 'Ελληνες δεν πληρώνουν ασφάλιστρα;

ΜΟΣΧΟΣ ΓΙΚΟΝΟΓΛΟΥ: Οι δημόσιοι υπάλληλοι δεν πληρώνουν ασφάλιστρα.

ΠΡΟΕΔΡΕΥΩΝ (Λουκάς Αποστολίδης): Παρακαλώ μη διακόπτετε.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Υπάρχει λογαριασμός, δεν υπάρχει Ταμείο. 'Οπως ξέρετε, μ'αυτό το πρόγραμμα ασχολήθηκα τέσσερα χρόνια και πρότεινα να είναι ένα από τα τέσσερα ταμεία των μισθωτών, των δημοσίων υπαλλήλων. Υπάρχει λογαριασμός, δεν υπάρχει ταμείο, που κρατείται με το νέο νομοθετικό πλαίσιο ασφάλιστρο στους δημοσίους υπαλλήλους. 'Ολοι πρέπει να πληρώσουμε ασφάλιστρο για όσα χρόνια ζούμε.

Είναι δυνατόν να λέει ο κύριος συνάδελφος ότι ύστερα από σαράντα τέσσερα χρόνια ασφαλιστικού βίου θα έχει 35.000 δρχ. σύνταξη ο αγρότης; Ποιός μπορεί να πιστέψει τέτοιο πράγμα; Εμένα μου έκανε εντύπωση, κάποιο λάθος πρέπει να έχει γίνει.

'Αρα, προχωρούμε κανονικά και δε θα είναι αυτή η σύνταξη. Θα είναι ανάλογη της κλίμακας που θα επιλέξει ο κάθε αγρότης και της διαδρομής και του ορίζοντα που θα έχει. Για 35.000 δρχ. μιλάμε με την αύξηση λόγω πληθωρισμού που θα προκύψει στο επίδομα, που το ονόμασαν όλοι οι πολιτικοί τόσα χρόνια -και κακώς- σύνταξη, των 25.000 δρχ., που είναι άλλης τάξης θέμα. Μήπως έγινε σύγχυση μ'αυτό το λογαριασμό; Γιατί το ταμείο είναι ταμείο κύριας ασφάλισης.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ.

Ο Κοινοβουλευτικός Εκπρόσωπος του Κ.Κ.Ε. κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ακούσαμε άλλη μια φορά τον κύριο Υπουργό να παρουσιάζει εδώ την πολιτική της Κυβέρνησης, ότι είναι μια πολιτική που δήθεν στέκεται στο πλευρό του αγρότη μας ή προστατεύει, εν πάση περιπτώσει, την αγροτική οικονομία. Ωστόσο, όμως, κάνοντας κριτική στο Κ.Κ.Ε. θέλησε να πει, ότι η δική μας πολιτική εκπορεύεται από το γεγονός, ότι δε θέλουμε να αναγνωρίσουμε ότι η Ελλάδα είναι μέλος της Ευρωπαϊκής 'Ενωσης.

Αυτό δεν είναι αλήθεια. 'Ισα-ίσα, η όλη δική μας τοποθέτηση πάνω στα συγκεκριμένα ζητήματα που αντιμετωπίζει η αγροτική μας οικονομία, αλλά και άλλοι τομείς της οικονομίας της Χώρας μας, στηρίζεται πάνω στο γεγονός και την αναγνώριση, ότι η Χώρα μας είναι εγκλωβισμένη στην Ευρωπαϊκή 'Ενωση και ότι εκτελούν οι εκάστοτε κυβερνήσεις πειθήνια, τυφλά θα λέγαμε, τις διαταγές που έρχονται από εκεί, αδιαφορώντας πλήρως για το ποια θα είναι τα αποτελέσματα, φτάνει να πετύχουν καλύτερα εύσημα από την άλλη παράταξη. Το ΠΑ.ΣΟ.Κ. σπεύδει και με αγωνία πραγματικά επιδιώκει, να θεωρηθεί από το διευθυντήριο των Βρυξελλών, ως καλύτερος διαχειριστής των συμφερόντων του διευθυντηρίου στη Χώρα μας, η Νέα Δημοκρατία ή ως Κυβέρνηση ή ως Αντιπολίτευση, κάνει το ίδιο με τη σειρά της και από κοντά και ορισμένα άλλα κόμματα που διαπνέονται από τα ίδια "ιδανικά".

'Ετσι, λοιπόν, η δική μας θέση, κύριε Υπουργέ, στηρίζεται ακριβώς στη διαπίστωση μιας πικρής πραγματικότητας που γεύεται καθημερινά ο Ελληνικός Λαός και που αποδεικνύει πόσο μεγάλα ήταν εκείνα τα ψέματα που του έλεγαν πριν την ένταξη της Χώρας μας στην Ευρωπαϊκή 'Ενωση, ιδιαίτερα στον τομέα της αγροτικής οικονομίας -σε όλους τους τομείς, αλλά ιδιαίτερα εκεί- όταν τον διαβεβαίωναν ότι μέσα στη μεγάλη αγορά των 250-300 εκατ. η αγροτική παραγωγή της Ελλάδας θα απορροφηθεί μέσα σε ένα μήνα και θα έχουν τη δυνατότητα και να αναπτύξουν την παραγωγή τους.

Φθάσαμε ακριβώς στο αντίθετο να τιμωρείται ο 'Ελληνας αγρότης αν αναπτύξει την παραγωγή του, να επιβάλλεται στην Ελλάδα να μειώνει την αγροτική παραγωγή, ακόμα και για προϊόντα που έχει ανάγκη, που είναι ελλειμματική. Αυτή είναι η αλήθεια. Γι'αυτό το οποίο εσείς δεν μπορείτε να πείσετε τον κόσμο είναι ότι έχετε πραγματικά θέσει σαν πρώτη προτεραιότητά σας την υπεράσπιση των συμφερόντων του λαού και της Χώρας μας και όχι της Ευρωπαϊκής 'Ενωσης. Και αυτό το νόημα είχε το ερώτημα που σας έβαλε ο συνάδελφος κ.Μπούτας, όταν σας είπε, πέστε μας αν είπατε μια φορά όχι ή πέστε και μια φορά όχι.

Πράγματι, δεν είναι τυχαίο, κύριε Πρόεδρε. Δεν υπάρχει μια περίπτωση από τότε που είμαστε ενταγμένοι στην Ευρωπαϊκή 'Ενωση, που η Κυβέρνηση του ΠΑ.ΣΟ.Κ. ή η Κυβέρνηση της Νέας Δημοκρατίας να είπε μια φορά όχι στις διαταγές που μας έρχονται από τις Βρυξέλλες. Παρακαλώ να ανακοινωθεί εδώ μια περίπτωση. Σ'αυτό το αίσχος έχουμε φθάσει και τολμάτε ακόμη να κατηγορείτε το Κ.Κ.Ε., σε μια εποχή μάλιστα που δικαιώνεται πανηγυρικά η αντίθεσή του στην ένταξη της Χώρας μας στην Ευρωπαϊκή 'Ενωση;

Είναι γεγονός κύριε Πρόεδρε, ότι το Κ.Κ.Ε. δεν έχει κανένα -ας το πούμε έτσι- πόνο να υποκινήσει ντε και καλά εκεί που δεν υπάρχει πρόβλημα αγώνες. Το Κομμουνιστικό Κόμμα της Ελλάδας διαπιστώνει σήμερα ότι ενώ τα προβλήματα του λαού και της Χώρας μας οξύνονται τραγικά -και αυτό το βλέπουμε καθημερινά και το βλέπετε και εσείς, γιατί περιοδεύουμε στο λαό, ζούμε στο λαό και βλέπουμε πως ζει ο λαός μας- το επίπεδο των αγώνων του λαού μας, της αντίστασης του λαού μας, δεν είναι εκείνο που θα έπρεπε να είναι, για να μπορέσει να φρενάρει να ανακόψει αυτήν την επίθεση που δέχεται. Και λόγος ύπαρξης του Κ.Κ.Ε. είναι να στέκεται στην πρώτη γραμμή των αγώνων του λαού μας. Γι'αυτό δημιουργήθηκε το Κ.Κ.Ε., κύριε Υπουργέ, για τίποτε άλλο. Δε δημιουργήθηκαμε για να μπορέσουμε κάποια στιγμή να αξιοποιήσουμε και εμείς, για λόγους προσωπικούς, την εξουσία που θα μας έδινε ο λαός, αλλά δημιουργηθήκαμε ως κόμμα για να στεκόμαστε στην πρώτη γραμμή των αγώνων του και για να οδηγήσουμε αυτόν τον Τόπο σε ένα καλύτερο μέλλον, γιατί πραγματικά αξίζει ο Λαός μας να ζήσει καλύτερα από ό,τι τον καταδικάζετε εσείς σήμερα!

Είναι γεγονός ότι η αγροτική μας οικονομία ασφυκτιά σήμερα μέσα στα πλαίσια των ρυθμίσεων της αναθεωρημένης κοινής αγροτικής πολιτικής, αλλά και της γενικής συμφωνίας δασμών και εμπορίου της γνωστής GATT.

Αυτό πώς γίνεται; Με τη μέθοδο των ποσοστώσεων. Δηλαδή, να μας επιβάλλουν να μη μπορούμε να παράγουμε ακόμα και σε τομείς δυναμικών καλλιεργειών, περισσότερα από αυτά που συμφέρει στο διευθυντήριο των Βρυξελλών, άσχετα αν οι ανάγκες της Ευρωπαϊκής 'Ενωσης είναι πολύ μεγαλύτερες, ακόμα και οι ανάγκες της Χώρας μας. Είναι τα πρόστιμα συνυπευθυνότητας που συνεπάγονται αν δεν πειθαρχήσουμε. Είναι οι αθρόες εισαγωγές. Η Χώρα μας και με τις τελευταίες ρυθμίσεις της GATT έχει γινει ξέφραγο αμπέλι. Είναι, κατά συνέπεια μέσω αυτών των ρυθμίσεων και οι απώλειες αγορών όχι μόνο σε διεθνές επίπεδο, αλλά και στο εσωτερικό της Χώρας μας. Είναι οι χαμηλές τιμές και οι συνεχώς μειούμενες ενισχύσεις, επιδοτήσεις. Και πρέπει να πούμε ότι εφευρίσκονται συνεχώς καινούριοι τρόποι, καινούρια κόλπα για τη μείωση αυτών των επιδοτήσεων.

Εσείς, είναι γεγονός, ότι όχι μόνο δεν αντιστέκεσθε, αλλά κοπιάζετε να πείσετε τον Ελληνικό Λαό ότι η εκάστοτε καταστροφική ρύθμιση της Ευρωπαϊκής 'Ενωσης, είναι προς όφελός του.

Βεβαίως,εδώ δεν μπορούμε, διαπιστώνοντας όλα αυτά να μην σημειώσουμε την υποκρισία σας, όταν μέσα σε αυτές τις ρυθμίσεις που οδηγούν στην συρρίκνωση της αγροτικής μας παραγωγής, της αγροτικής μας οικονομίας, του αγροτικού τομέα γενικότερα, εσείς διακηρύσσετε την προσπάθειά σας για ανάπτυξη της αγροτικής μας οικονομίας, για ενθάρρυνση των νέων αγροτών κ.λπ. Πώς ενθαρρύνετε τους νέους αγρότες;

Είπαμε και σε μία προηγούμενη ευκαιρία, πριν από μερικές ημέρες εδώ, ότι στη Λέσβο, στις 5 Δεκεμβρίου σέρνονται στο εδώλιο του κατηγορουμένου δεκαεπτά αγρότες, στην πλειοψηφία τους κάτω των τριάντα πέντε ετών, κτηνοτρόφοι, γιατί διεκδίκησαν από την Κυβέρνηση ...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με ποιο τρόπο;

ΣΤΡΑΤΗΣ ΚΟΡΑΚΑΣ: Με τον τρόπο που βρήκαν εκείνη τη στιγμή, κύριε συνάδελφε. Με τον τρόπο που θα είχατε και εσείς αν διαπιστώνατε ότι σας λεηλατούν εν ψυχρώ.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Κόρακα,...

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, σας παρακαλώ μη διακόπτετε.

ΣΤΡΑΤΗΣ ΚΟΡΑΚΑΣ: Διεκδίκησαν από την Κυβέρνηση να παρέμβει για να σταματήσει τη λεηλασία του ιδρώτα τους. Και πριν φθάσουν σε τέτοιες δυναμικές κινητοποιήσεις είχαν κάνει πάρα πολλές άλλες, χωρίς κανένα επεισόδιο. Είχαν εξαντλήσει όλα τα όρια των διαβημάτων, των υπομνημάτων, των αντιπροσωπειών, των συζητήσεων με τα Υπουργεία και κάθε φορά έβρισκαν την ίδια απάντηση: "Τι να κάνουμε, αυτά έχει η οικονομία της ελεύθερης αγοράς". Η οικονομία της ελεύθερης λεηλασίας παραγωγού και καταναλωτή, λέμε εμείς, της οποίας είσθε ένθερμοι θιασώτες.

'Ετσι ενθαρρύνετε τους νέους αγρότες; Πώς θα μείνει ο νέος κτηνοτρόφος όταν το κόστος παραγωγής είναι κατά 30% με 40% πάνω από την τιμή πώλησης του γάλακτος αυτήν τη στιγμή; Μιλάω για το αιγοπρόβειο, αλλά και στο αγελαδινό δεν πάμε καλύτερα.

'Ετσι, λοιπόν, είναι υποκριτικές οι διακηρύξεις σας, για ανάπτυξη της αγροτικής μας οικονομίας και στήριξη του αγροτικού πληθυσμού. Εξάλλου έχετε συμβιβασθεί απόλυτα με την κατεύθυνση της Ευρωπαϊκής 'Ενωσης για μείωση του αγροτικού πληθυσμού και από το 21%, 22% που έχουμε φθάσει, απο το 27% που ήταν πριν μπούμε στην Ευρωπαϊκή 'Ενωση, να πέσουμε σε μονοψήφιο ποσοστό, σε σχέση με το σύνολο του οικονομικά ενεργού πληθυσμού.

Λέτε συνεχώς να γίνει ανταγωνιστικός ο αγρότης μας, σε σχέση με τους αγρότες των άλλων χωρών. Πώς, όμως, θα γίνει όταν δεν έχουμε επενδύσεις ούτε ιδιωτικές, αλλά ούτε και δημόσιες, τέτοιες που θα βοηθήσουν με την κατασκευή έργων υποδομής και άλλων να μειωθεί το κόστος της παραγωγής;

Ούτε αγροτικούς δρόμους δεν έχουμε, κύριε Υπουργέ. Δίνονται ψίχουλα για τη συντήρηση των αγροτικών δρόμων, όχι και για τη διάνοιξη των νέων, που υπάρχουν τέτοιες ανάγκες.

Και είναι αλήθεια ότι σήμερα το επίπεδο των επενδύσεων, ιδιωτικών και δημοσίων, σε σχέση με τη δεκαετία του '70 βρίσκεται στο 40%. Το 40% των επενδύσεων του '70 γίνεται σήμερα από το δημόσιο και ιδιωτικό τομέα για έργα υποδομής κ.λπ. στον αγροτικό τομέα.

'Εχουμε τα επιτόκια της Αγροτικής Τράπεζας, είναι καθαρά τοκογλυφικά. Πώς θα συναγωνιστούν τους συναδέλφους τους της Ευρωπαϊκής 'Ενωσης, που είναι και μεγαλοκτηνοτρόφοι, μεγαλοαγρότες γενικά, όταν αυτοί δανείζονται με 4%-5% και οι δικοί μας με 23,5%, που με την υπερημερία πάει στο 28,5% έως 30%; Πώς είναι δυνατόν να σταθούν;

Επίσης, με ποια όπλα θα παλέψουν; 'Ενα όπλο είχαν, το συνεταιριστικό κίνημα. Συμπληρώνοντας,όμως,και εσείς τα μέτρα της Νέας Δημοκρατίας, αλλά και αλληλοσυμπληρώνοντας και ουσιαστικά περιθωριοποιώντας τους συνεταιρισμούς, στερήσατε, αφοπλίσατε τον αγρότη κι απ'αυτό. Και μάλιστα τώρα, προωθείτε τις περίφημες ομάδες παραγωγών, που είναι ένα παραπέρα χτύπημα στο συνεταιριστικό κίνημα.

'Οχι μόνο αυτό, αλλά ειδικά εσείς, οι εκάστοτε κυβερνήσεις του ΠΑ.ΣΟ.Κ., κάνετε ό,τι μπορείτε για να εξοντώσετε το συνεταιριστικό κίνημα, πέρα από τα συγκεκριμένα θεσμικά μέτρα, που ψηφίσατε εδώ πέρα, αλλά επίσης τους εξωθείτε να πληρώνουν καλύτερες τιμές στον παραγωγό με την υπόσχεση ότι εσείς θα δώσετε τη διαφορά. Τελικά, υπερχρεώνονται και χρεοκοπούν. Και μέχρι πέρυσι ακόμη το κάνατε αυτό με τους συνεταιρισμούς των βαμβακοπαραγωγών και τους βάλατε μέσα κατά 10.000.000.000 δραχμές.

'Εχουμε ανεξέλεγκτες τιμές στα γεωργικά εφόδια. Παραδείγματος χάριν, ένα κιλό ζιζανιοκτόνο, κύριε Πρόεδρε, στοιχίζει σήμερα 10.000 δρχ. περίπου. Ας αφήσουμε πια τις τιμές των λιπασμάτων, των καυσίμων και των ζωοτροφών κ.λπ. και τα επίπεδα στα οποία έχουν φθάσει τα τελευταία χρόνια. Είχαμε ανταγωνιστικές καλλιέργειες, όπως π.χ. το καλαμπόκι. Κι, όμως, τις χτυπήσατε λόγω της νέας ΚΑΠ, με αποτέλεσμα να μειωθεί η παραγωγή κατά 40%.

Και εδώ μπαίνει άλλο ένα ερώτημα: Πώς θα ενισχύσουμε την κτηνοτροφία μας, όταν την ίδια στιγμή κάνουμε ό,τι μπορούμε για να μειώσουμε την παραγωγή ζωοτροφών, που αποτελεί βασικό παράγοντα επιβίωσης της κτηνοτροφίας;

Αυτό, βεβαίως, έχει ως αποτέλεσμα την αύξηση των τιμών, το φούντωμα των τιμών των παραγωγών, πέρα από το γεγονός ότι με την πολιτική που ακολουθήσατε και εσείς και η Νέα Δημοκρατία με την ΚΥΔΕΠ, που τη διαλύσατε τελικά από κοινού, ο καθένας με τη δική του συνεισφορά, αφήσατε τους κτηνοτρόφους στο έλεος των εμπόρων.

Υπάρχει ένα πρόβλημα με την εξυγίανση της αγοράς. Εμείς δεν μπορούμε να δεχθούμε αυτήν τη δογματική προσήλωσή σας στην οικονομία της ελεύθερης αγοράς. Επιτέλους, δεν είναι δυνατόν ο καταναλωτής να πληρώνει τρεις, τέσσερα, πέντε, και οκτώ φορές παραπάνω τα αγροτικά προϊόντα, που ο έμπορος αγοράζει από τον παραγωγό. Ειπώθηκε ότι ένα ένα κιλό σιτάρι πληρώνεται 45 δραχμές και το ένα κιλό ψωμί το πληρώνει ο καταναλωτής 350 δραχμές, όταν φτιάχνεις ενάμισι κιλό ψωμί με ένα κιλό σιτάρι.

Και μας θέτουν ερωτήματα στις περιοχές μας οι σιτοπαραγωγοί. Πρέπει να δώσουμε μία απάντηση. Εμείς απαντάμε βεβαίως ότι ο κύριος Υπουργός, η Κυβέρνηση σηκώνουν τα χέρια τους, γιατί το κύκλωμα είναι ελεύθερο να λεηλατεί και παραγωγό και καταναλωτή. Αν έχετε αντίθετη γνώμη, δώστε μας εξηγήσεις ή πάρτε μέτρα. Το ίδιο γίνεται φυσικά σε όλους τους τομείς, δηλαδή και στα οπωροκηπευτικά και στο λάδι και στα καπνά και στο βαμβάκι κ.λπ. Αυτό γίνεται σε όλους τους τομείς της αγροτικής παραγωγής.

Βεβαίως, ένα μέσο παρέμβασης σ'αυτήν την υπόθεση θα ήταν οι συνεταιρισμοί -αλλά εσείς, όπως είπαμε, τους διαλύετε- ή η δημιουργία αστικών συνεταιρισμών. Εδώ, όμως, διαλύετε τους αγροτικούς, αστικούς θα δημιουργούσατε; Αυτά, ισχύουν πέρα από τις φορολογικές ρυθμίσεις που έκανε η Νέα Δημοκρατία, που καταφέρνει θανάσιμα χτυπήματα στο συνεταιριστικό κίνημα, εννοώ το 35% της φορολογίας κ.λπ.

Είναι αναμφισβήτητο, λοιπόν, ότι με την πειθήνια εφαρμογή της νέας κοινής αγροτικής πολιτικής και της ΚΑΠ, η Χώρα μας οδηγείται στην πλήρη περιθωριοποίηση, αφού παρά τις ευνοϊκές κλιματολογικές και εδαφολογικές συνθήκες, απαγορεύεται η ανάπτυξη της αγροτικής μας παραγωγής.

Παράλληλα με την εφαρμογή των ρυθμίσεων της GATT με τη μείωση των δασμών, δεν ισχύει πια η κοινοτική προτίμηση. Η Χώρα μας, αλλά και η Ευρωπαϊκή 'Ενωση γενικότερα κατακλίζεται από προϊόντα που παράγονται σε επάρκεια. Δεν τολμάτε να αντιδράσετε ακόμα και όταν μας επιβάλλεται να καλύψουμε εθνικές μας ανάγκες με εισαγωγές προϊόντων που παράγουμε σε επάρκεια, ενώ οι Ηνωμένες Πολιτείες παίρνουν μέτρα συγκεκριμένα για τη στήριξη της δικής τους παραγωγής, καπνό κ.λπ. Αντίθετα κάθε τόσο υπογράφετε ολέθριες για την αγροτική μας οικονομία συμφωνίες και στη συνέχεια τις εμφανίζετε ως θρίαμβο. Και η αγωνία σας να φανείτε αρεστοί στις Βρυξέλλες και στην Ουάσιγκτον είναι τόση που αρνείστε να κάνετε και ό,τι δεν απαγορεύεται, αλλά που θα μπορούσε να δώσει μία ανάσα στον αγρότη μας.

Για παράδειγμα: Γιατί αρνείστε να δώσετε εθνικές ενισχύσεις στους αγρότες, όταν όλοι δίνουν; Και η Κυβέρνηση, η δική σας, έδωσε προεκλογικά, όπως θα ξέρετε πολύ καλά -είστε ο αρμοδιότερος- 500 εκατομμύρια δραχμές στην Κρήτη.

Μας λέτε για τα δημοσιονομικά μας προβλήματα, το εξωτερικό μας χρέος κ.λπ. Μα, με τη πολιτική που ακολουθείτε, με την εξόντωση της παραγωγικής βάσης της Χώρας μας και στον αγροτικό τομέα, αλλά και στον τομέα μεταποίησης, στο δευτερογενή τομέα, δεν κάνετε τίποτε άλλο παρά να φουντώνετε το δημόσιο χρέος και το εξωτερικό χρέος της Χώρας. Μην κάνετε ότι δεν καταλαβαίνετε.

'Αρα, λοιπόν, είναι υποκριτικός και αυτός ο ισχυρισμός. Δε θέλετε απλώς να στηρίξετε την παραγωγή, γιατί θέλετε να φαίνεστε -το επαναλαμβάνουμε- αρεστοί στους ξένους αφέντες. Και ακόμα περισσότερο που τέτοιες εθνικές ενισχύσεις δίνουν με διάφορους τρόπους και άλλες χώρες της Ευρωπαϊκής 'Ενωσης. Δίνει η Ολλανδία, η Ιταλία, η Μεγάλη Βρετανία, η Γαλλία.

Θα μου πείτε για την Ιταλία ότι την πήγανε στο δικαστήριο. Και λοιπόν; Βγήκε κερδισμένη, αλλά έπαιξε την πολιτική της στον κόσμο.

Δε λέμε ότι με τον τρόπο αυτό λύνεται το θέμα. Το αναφέρουμε για να σημειώσουμε και τις ευθύνες της Ευρωπαϊκής 'Ενωσης, αλλά και τις δικές σας ευθύνες.

Υπάρχουν, λοιπόν, χίλιοι δυο τρόποι που, αν θέλατε, θα μπορούσατε να τους αξιοποιήσετε για να ενισχύσετε την αγροτική μας οικονομία. Γι'αυτό λέμε -το επαναλαμβάνω- ότι είναι διπλή η ευθύνη σας: Μια γιατί πειθαρχείτε στις διαταγές της Ευρωπαϊκής 'Ενωσης και μια γιατί δεν κάνετε και αυτό που θα σας επιτρεπόταν να κάνετε.

Αν η Κυβέρνηση, λοιπόν, ήθελε να σώσει την αγροτική μας παραγωγή, θα μπορούσε να την προστατέψει από τις αθρόες εισαγωγές ομοειδών προϊόντων. Θα μπορούσε να μπλοκάρει αποφάσεις του Συμβουλίου Υπουργών με το βέτο ή την αναζήτηση ισχυρής μειοψηφίας. Να προχωρήσει σε έργα υποδομής έξω από τις κατευθύνσεις της Ευρωπαϊκής 'Ενωσης, γιατί είναι γεγονός ότι η συγχρηματοδότηση επιβάλλει έργα που συμφέρουν στην Ευρωπαϊκή 'Ενωση και όχι στην ελληνική οικονομία και συγκεκριμένα στην αγροτική οικονομία και σε μέτρα για τη μείωση του κόστους παραγωγής.

Αναφέρθηκε το έργο του Αχελώου. Γιατί δεν προχωράτε, εν πάση περιπτώσει, με γρηγορότερους ρυθμούς; Γιατί ακριβώς όλη η αντίθεση στο έργο του Αχελώου είναι γιατί θα δώσει νέα ζωή σε μία τεραστίων δυνατοτήτων πεδιάδα που είναι ο θεσσαλικός κάμπος.

Υπάρχουν πάρα πολλά. Εμείς επιμένουμε, ότι θα πρέπει να μην πειθαρχήσετε ιδιαίτερα εκεί που βλέπετε ότι οι ρυθμίσεις που μας επιβάλλονται απ' έξω είναι καταστροφικές.

Οι προλαλήσαντες συνάδελφοι ανέλυσαν πάρα πολύ καλά ορισμένους τομείς: όπως, το βαμβάκι με τις ποσοστώσεις, με τις συνεχείς μειώσεις των τιμών, με την άρνηση να δοθούν αποζημιώσεις εκεί που έχουμε καταστροφές. Στην κτηνοτροφία έχουμε τις συνεχείς εισαγωγές, τιμές παραγωγού και καταναλωτή, τη συνεχή άνοδο του κόστους. Με το λάδι, πάμε τώρα για νέα ρύθμιση και θέλουμε να ξέρουμε τη θέση της Κυβέρνησης για την επιδότηση κατά δένδρο που θα είναι καταστροφή για την ελαιοπαραγωγή μας. 'Εγινε και σε άλλους τομείς, όπως τα σιτηρά, παρόμοια ρύθμιση και είχαμε κάθετη μείωση της παραγωγής.

Θέλουμε, λοιπόν, υπεύθυνη θέση και πάνω σ' αυτό το θέμα, πέρα από το ότι οι ελαιοκομικές ζώνες είναι και αυτές μία αλχημεία. 'Εχουμε συνεχείς μειώσεις των επιδοτήσεων που επιβάλλονται και σε άλλες δυναμικές καλλιέργειες, όπως τα σιτηρά κ.λπ.

Για το λάδι θυμήθηκα, κύριε Πρόεδρε, κάτι αστείο. Επειδή η Ιταλία έχει εκατό τριάντα εκατομμύρια δένδρα, όπως ξέρετε, όσα και η Ελλάδα και παρουσιάζει παραγωγή πολύ μεγαλύτερη από μας, για να πάρει περισσότερη επιδότηση, πρόβαλε τον ισχυρισμό -που πέρασε τελικά- ότι τα ιταλικά δένδρα έχουν τέσσερα ή πέντε κλωνάρια, ενώ τα ελληνικά έχουν τρία. Καταλαβαίνετε ότι αυτά είναι πράγματα για γέλια και όμως τα προβάλλουν και κερδίζουν. Δεν ξέρω, πώς ήρθαν και μέτρησαν τα κλωνάρια των δικών μας δέντρων.

Θα ήθελα, τελειώνοντας, κύριε Πρόεδρε, να πω ότι εμείς επερωτώμε την Κυβέρνηση για όλα αυτά, γιατί αρνείται να ταυτιστεί με τα συμφέροντα του Τόπου και του 'Ελληνα αγρότη και ταυτίζεται με τα συμφέροντα του διευθυντηρίου των Βρυξελλών, του μεγαλοαγροτικού, αν θέλετε, κόσμου, τόσο της Ευρωπαϊκής 'Ενωσης, όσο και των Ηνωμένων Πολιτειών.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Κόρακα.

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε.

Θα ήθελα να πω μόνο μία κουβέντα. Αν νομίζετε ότι με τις τρομοκρατικές δίκες θα καθυποτάξετε το αγροτικό κίνημα, γελιόσαστε. Βεβαίως, η δήλωση που κάνατε ότι είσθε αντίθετος με αυτές τις δίκες, θα μπορούσε να εκληφθεί ως κάτι το θετικό. Εδώ, όμως, έχουμε μια γενικότερη κυβερνητική πολιτική -δεν είναι μόνο στον αγροτικό τομέα,είναι σε όλους τους τομείς του λαϊκού κινήματος- να σέρνονται οι αγωνιστές στα δικαστήρια, ελπίζοντας η Κυβέρνηση ότι έτσι θα μπορέσει να καθυποτάξει το λαϊκό κίνημα. Γελιόσαστε. 'Εχει φθάσει πια το μαχαίρι στο κόκαλο, ιδιαίτερα στο χώρο της αγροτικής οικονομίας, στο χώρο της αγροτιάς. Να περιμένετε ακόμα μεγαλύτερο φούντωμα των αγώνων τους.

Εμείς, ως ΚΚΕ, με όλες μας τις δυνάμεις, θα είμαστε δίπλα τους, θα τους εμψυχώνουμε στον αγώνα τους, γιατί δε θέλουμε να κοροϊδέψουμε τον κόσμο, με τις διάφορες θεωρίες περί μονοδρόμων και θέλουμε να επιμείνουμε σε μια και μοναδική αλήθεια.

ΠΡΟΕΔΡΕΥΩΝ (Λουκάς Αποστολίδης): Τελειώνετε, κύριε Κόρακα και τελειωμό δεν έχετε.

ΣΤΡΑΤΗΣ ΚΟΡΑΚΑΣ: Αν θα καταφέρει να πετύχει ο αγροτικός κόσμος, αλλά και ο Ελληνικό Λαός γενικότερα κάτι καλύτερο, θα το πετύχει μόνο με τον ενωμένο αγώνα του. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ.Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, είναι η τρίτη επερώτηση σε διάστημα ενός μηνός, που απευθύνεται στο Υπουργείο Γεωργίας και από τις απαντήσεις τις οποίες έδωσε ο κύριος Υπουργός, πιστεύω ότι και η Αίθουσα, αλλά και ο Ελληνικός Λαός, είναι ακόμη περισσότερο ανήσυχοι για την πολιτική την οποία ακολουθεί η Κυβέρνηση και το Υπουργείο Γεωργίας, σε σε ό,τι αφορά τον αγροτικό τομέα.

Η συνεισφορά της σημερινής επερώτησης, αν εξαιρέσει κανείς τα δαιμονολογικά στοιχεία της, με τους μόνιμους αφέντες και κινδύνους που επιβαλλουν πράγματα στην Ελλάδα και όλα τα γνωστά του λεξιλογίου του χώρου του Κομμουνιστικού Κόμματος Ελλάδος, έχει ιδιαίτερη σημασία, γιατί έβαλε τα θέματα στη σωστή τους διάσταση.

Αλλά φαίνεται ότι δεν υπάρχει ευήκοον ους από την Κυβέρνηση και από το Υπουργείο Γεωργίας. Γιατί περί πάντων μας μιλήσατε σήμερα, αλλά για πρακτικές αποφάσεις, τις οποίες πρόκειται να πάρετε, για να στηρίξετε τον δοκιμαζόμενο αγροτικό τομέα, δεν κάνατε καμία αναφορά. Προφανώς έχετε την κεκτημένη ταχύτητα από χθες στη Λάρισα, όπου κάνατε πρωτάκουστες δηλώσεις και λίγο-πολύ περίτεχνα τις επαναλάβατε σήμερα στην Εθνική Αντιπροσωπεία.

Εγώ, ειλικρινά, λυπούμαι γι'αυτές τις δηλώσεις που κάνατε στην καρδιά της αγροτιάς, τη Θεσσαλία, με τα τόσα οξυμένα προβλήματα, όπου εκεί το κεντρικό μέρος της τοποθέτησής σας είναι ότι υπάρχει διαφθορά στο Υπουργείο Γεωργίας.

Πρώτον, καταφερθήκατε εναντίον των πάντων επί δικαίων και αδίκων, δεύτερον, είπατε ότι δεν υπάρχει αναταραχή, αγωνία, δεν υπάρχει κατάσταση απελπισίας στον αγροτικό τομέα, ό,τι συμβαίνει οφείλεται στις υποκινήσεις του Κομμουνιστικού Κόμματος και της λαϊκίστικης δεξιάς. Δηλαδή το ΚΚΕ και εμείς της Νέας Δημοκρατίας σπρώχνουμε τους αγρότες, με μία ανίερη συμμαχία την οποία κάναμε.

Ακόμα είπατε, κύριε Υπουργέ, ότι εμείς ακολουθούμε αυτήν την πολιτική και ότι δεν υπάρχουν λεφτά, διότι το δημόσιο χρέος είναι τεράστιο, για να κάνουμε πολιτική.

Τέσσερα πράγματα βγαίνουν και από τις δηλώσεις σας και από την τοποθέτηση σήμερα μέσα στην Εθνική Αντιπροσωπεία. Είναι ανεπιτυχέστατο το παράδειγμα και η προσπάθεια να δικαιολογηθείτε πίσω από το εθνικό χρέος, γιατί απλά ο πολίτης το 22% του Ελληνικού Λαού ρωτάει: Τώρα που βρίσκομαι σε μια κρίσιμη καμπή και εξαιτίας της ανερμάτιστης αγροτικής πολιτικής, που ακολουθείτε, δεν μπορείτε να βρείτε μερικές δεκάδες δισεκατομμύρια, για να στηρίξετε το δοκιμαζόμενο αγρότη; Πώς βρίσκετε 600 δισ. για την Ολυμπιακή Αεροπορία, πώς βρίσκετε 150 δισ. για τα Ναυπηγεία Σκαραμαγκά, 800 δισ. για την ΕΤΒΑ, 450 δισ. για την ΠΥΡΚΑΛ και την ΕΒΟ; Ο αγροτικός τομέας για να παραμείνει ο αγρότης στη γη του δεν έχει αξίωση από την Κυβέρνηση και εξαιτίας της αποτυχημένης πολιτικής της να έχει ένα μερίδιο στήριξης; Αυτό είναι το πρώτο θέμα.

Το δεύτερο και το ιδιαίτερα σημαντικό θέμα, που θα πρέπει να σταθούμε. Θεάσθε, κύριε Υπουργέ, τα γεγονότα. Τα παρακολουθείτε ως θεατές. Συσκέψεις επί συσκέψεων, αλλά αποφάσεις δε λαμβάνονται. Είπατε πριν και μάλιστα υπερηφανευθήκατε, ότι το θέμα της πληρωμής των βαμβακοπαραγωγών από τα δύο εκκοκκιστήρια στην Καρδίτσα κλείνει και ό,τι λέει η Κυβέρνηση γίνεται. Αυτήν την τοποθέτηση του Υπουργείου σας την έχουμε ακούσει μέχρι τώρα πέντε φορές και μάλιστα μέσα στην προεκλογική περίοδο υπήρξαν ανακοινώσεις ότι οι αγρότες πληρώνονται πριν την Κυριακή των εκλογών. Και μετά τα όσα είπατε σήμερα και με το δαιδαλώδες σχήμα του τρόπου πληρωμής των -πάλι καλά τουλάχιστον που βρήκατε ένα σχήμα, για να πληρωθούν- εγώ αμφιβάλλω αν νωρίτερα από το τέλος του χρόνου θα πληρωθούν οι απλήρωτοι βαμβακοπαραγωγοί.

Αλλά εδώ μπαίνει ένα θέμα. Γιατί έφτασαν τα πράγματα εκεί; Υπήρξε άλλη φορά περίπτωση, που ο Οργανισμός Βάμβακος να έρθει να πληρώσει υποχρεώσεις εκκοκκιστηρίων; Κάπου έγινε ή κάποιο λάθος ή οι ελεγκτικοί μηχανισμοί του Υπουργείου δε λειτούργησαν, για να προλάβουν κάτι, την ώρα που το μεγαλύτερο μέρος των χρημάτων από την πλευρά των εκκοκκιστών δια της Αγροτικής Τραπέζης και δια των διγράμμων επιταγών ελέγχονται από το Υπουργείο σας. Τι συνέβη, λοιπόν, και είναι εδώ και ένα χρόνο απλήρωτοι; Αλλά δεχόμαστε ότι τουλάχιστον αυτή η δήλωσή σας η σημερινή είναι η τελευταία και ότι η δοκιμασία των παραγωγών θα σταματήσει. Αυτό είναι το τρίτο από τα θέματα, τα οποία σας βάλαμε.

Και να έρθω και στο τέταρτο θέμα. Οι αλλεπάλληλες επερωτήσεις που γίνονται ή ερωτήσεις για το Υπουργείο σας, έπρεπε να σας κάνουν να μην κοιμάστε, ότι κάτι συμβαίνει. Βουλευτές από όλα τα κόμματα, ακόμη και από το δικό σας Κόμμα, είναι έντρομοι μπροστά στην κατάσταση που υπάρχει στον αγροτικό τομέα και πρέπει να πάρετε κάποιες συγκεκριμένες αποφάσεις. Η Νέα Δημοκρατία δεν έρχεται να σας πει ελάτε και δώστε χρήματα στους αγρότες, για να τους ικανοποιήσετε, για να σταματήσει η αναταραχή. Σας έκανε συγκεκριμένη πρόταση και σας είπε ότι η κατάσταση στο χώρο του βαμβακιού και λόγω του τρόπου με τον οποίο διαμορφώθηκαν τα πράγματα στην εξέλιξή τους, με έναν κανονισμό που εσείς τον υπογράψατε, και λόγω της κακοκαιρίας που μεσολάβησε φέτος, κάντε μια ρύθμιση στις υποχρεώσεις τους, για να μπορέσουν την αξία αυτής της ελάχιστης παραγωγής που έχουν φέτος, να τη χρησιμοποιήσουν, ώστε να μπορέσει να συνεχιστεί η παραγωγική διαδικασία, όπως κάνατε σε όλα τα πράγματα. Τόσο πολύ σημαντικό είναι αυτό, να προχωρήσετε και για εκατόν είκοσι χιλιάδες οικογένειες να ρυθμίσετε τις υποχρεώσεις που έχουν απέναντι στην Αγροτική Τράπεζα, όταν με τόση ευκολία ρυθμίζετε υποχρεώσεις σε Ολυμπιακή, σε ΠΥΡΚΑΛ, σε ΕΒΟ σε Ναυπηγεία, οπουδήποτε αλλού, εκεί που είναι η πίεση των συνδικαλιστών σας, για να μην τους στενοχωρήσετε και εδώ δημιουργούνται ζητήματα για εκατόν είκοσι χιλιάδες αγροτικές οικογένειες και δεν κάνετε τίποτα;

Bεβαίως πρέπει ακόμη να τονίσω ότι αυτήν την κατάσταση για να τη βάζετε με τον τρόπο που τη βάλατε, σημαίνει ότι δεν έχετε επαφή με το υπαρκτό πρόβλημα και με την πραγματική κρίση που προοιωνίζει έκρηξη για να την προλάβετε, για να μην έλθετε εκ των υστέρων κατασταλτικά, διότι τότε θα αναγκασθείτε εκ των πραγμάτων και από τη βοή και από την οργή του αγροτικού κόσμου να πάρετε μέτρα, αλλά θα είναι κατόπιν εορτής.

Η πρώτη επερώτηση που καταθέσαμε ήταν για τον αγροτικό τομέα. Με πολλή προσοχή σ' αυτήν την Αίθουσα σας θέσαμε τα θέματα και σας προτείναμε λύσεις. Καταθέσαμε πρόταση νόμου για το πώς θα μειωθεί το κόστος της παραγωγής αφού δεν μπορείτε να επηρεάσετε τις τιμές και σωστά μέχρι σ' ένα σημείο. Και αντί αποφάσεων, σχέδια επί σχεδίων κ.ο.κ.

'Ηταν πάρα πολύ άτυχο το Υπουργείο Γεωργίας. 'Εντεκα Υπουργοί και Υφυπουργοί σε διάστημα τριών χρόνων άλλαξαν, κύριε Πρόεδρε και κύριοι συναδελφοι.Δεν έχει υπάρξει άλλο Υπουργείο στο Ελληνικό Κράτος που μέσα σε τόσο σύντομο χρονικό διάστημα έχουν αλλάξει τόσοι Υπουργοί και Υφυπουργοί. Και μετά οι ευθύνες που επιρρίπτονται σε όλους τους υπαλλήλους που κατηγορούνται γεωπόνοι, κατηγορούνται υπάλληλοι του Οργανισμού Βάμβακος, έτσι απλά και μόνο ότι υπάρχουν εστίες διαφθοράς, την ώρα που είχατε υποχρέωση μετά τη διαπίστωση να κινηθούν οι διαδικασίες παραπομπής στον εισαγγελέα. Εσείς ως Υπουργός δεν είσασθε για να κάνετε διαπιστώσεις και καταγγελίες, είσαστε για να παίρνετε αποφάσεις και να λύνετε τα υπαρκτά προβλήματα που αντιμετωπίζει ο Ελληνικός Λαός και ιδιαίτερα ο αγροτικός κόσμος.

Σε ό,τι αφορά το τελευταίο θέμα και κλείνω, κύριε Προεδρε, η αποστροφή σας για τα θέματα κοινωνικής ασφάλισης των αγροτών επειδή κατά παρέκβαση το θέσατε το θέμα έχω μόνον ένα να πω. Στις 4 Σεπτεμβρίου ο Πρωθυπουργός της Χώρας σε προεκλογική περίοδο είπε ότι το σχέδιο νόμου για την ασφάλιση των αγροτών που πρωτοποριακά θα λύσει τα ασφαλιστικά και τα συνταξιοδοτικά ζητήματα των αγροτών είναι έτοιμο και τώρα ακόμη ψάχνετε να βρείτε τους τρόπους χρηματοδότησης γι αυτό που ονομάζετε επανάσταση στην κοινωνική ασφάλιση των αγροτών.

Κλείνοντας θέλω να επαναλάβω, κύριε Υπουργέ, πως ό,τι λέγεται μέσα στην Αίθουσα και από όλα τα Κόμματα και από τους συναδέλφους όλων των Κομμάτων για τον αγροτικό τομέα, λέγεται και με ευθύνη και με σοβαρότητα και με ειλικρίνεια. Είναι εκρηκτική η κατάσταση. Αν δεν την ακούτε τη βοή της κοινωνικής έκρηξης που έρχεται προβληματισθείτε τουλάχιστον από τα όσα σας καταγγέλονται εδώ . Και σε ό,τι αφορά τους βαμβακοπαραγωγούς και τη Θεσσαλία εμείς από την πλευρά μας θα θέλαμε να πούμε με ιδιαίτερη ευαισθησία απέναντί σας, το πρόβλημά σας είναι τεράστιο. Οι λύσεις υπάρχουν. Πάρτε αποφάσεις πριν είναι πολύ αργά.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο για πέντε λεπτά.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Μόνο, κύριε Σιούφα, που δε μιλήσατε με ειλικρίνεια, επειδή σας ακούω πάρα πολλά χρόνια όταν ήταν κυβέρνηση η Νέα Δημοκρατία ήσασταν low profile πολύ ήσυχος, πολύ φρόνιμος και πολύ συγκαταβατικός σε όλα και τώρα βλέπετε παντού βοές, καταστροφές και ολέθρους. Αυτό ως πρώτη παρατήρηση.

Δεύτερον, ό,τι και να πείτε, ότι εμείς δεν παρακολουθούμε τις αγωνίες και τις δυσκολίες που έχουν οι αγρότες, δε θα έχει νόημα γιατί αποδείχθηκε και από την τελευταία πολιτική αναμέτρηση με ποιους ήταν ο αγρότης παρόλη την ακατάσχετη δημαγωγία την παροχολογία και όλες τις άλλες υποσχέσεις που έδωσε ο Αρχηγός σας και εσείς.

Τρίτον, για μία ακόμη φορά πρέπει να σας υπενθυμίσω ότι η Κυβέρνηση του ΠΑ.ΣΟ.Κ. στη διαδρομή της όντως δε ρύθμισε τα χρέη επιχειρήσεων όπως ΠΥΡΚΑΛ, ΕΒΟ, ΕΤΒΑ, Ολυμπιακή Αεροπορία, αλλά λογιστικά, γνωρίζετε πολύ καλά, κύριε Σιούφα, γιατί είσθε Κοινοβουλευτικός Εκπρόσωπος του Κόμματος δεν τα έβγαλε από το δημόσιο ταμείο ούτε από τον Κρατικό Προϋπολογισμό. 'Ηταν λογιστικές ρυθμίσεις. 'Ηταν από τα ουκ αν λάβοις παρά του μη έχοντος.

ΔΗΜΗΤΡΙΟΣ ΣΙΟΥΦΑΣ : Σοβαρολογείτε, κύριε Υπουργέ; Γιατί γράφονται αυτά.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Βεβαίως να εγγράφονται. Δεν εκταμιεύθηκαν χρήματα με τις ρυθμίσεις του ΠΑ.ΣΟ.Κ. στους οργανισμούς. 'Αλλο σημαίνει εκταμίευση απ' αυτά που είπατε.

Διότι είπατε "δε ζητάμε τίποτα εμείς σήμερα, μόνο μερικά δισεκατομμύρια μήπως υπάρχουν για τους βαμβακοπαραγωγούς". Δηλαδή, δε ζητούσε τίποτα ο κ.Σιούφας, μόνο μερικά δισ. αν υπάρχουν και θα βρίσκαμε το θέμα. Αυτό είναι μια ορισμένη λογική και πολιτική.'Οχι ότι δε θα υπήρχαν απαιτήσεις, αλλά δε θα υπήρχε εκταμίευση άμεσα για τα προβλήματα τα δημοσιονομικά που υπήρχαν και υπάρχουν τώρα. 'Αρα και σ'αυτό είπατε ένα μεγάλο λόγο.

Είπαμε και προεκλογικά ότι θα πληρωθούν οι αγρότες εκείνοι, ορισμένοι αγρότες δεν είναι και τόσο αθώοι. Εσείς εδώ, έχετε αναλάβει να υποστηρίζετε όλους τους αγρότες και όλες τις πρακτικές τους.

Κύριε Σιούφα, θα ήθελα να με παρακολουθείτε και μετά να συζητήσετε με τον κ.Αλογοσκούφη και να λύσετε τα οικονομικά...

ΔΗΜΗΤΡΙΟΣ ΣΙΟΥΦΑΣ: Απλώς επιβεβαίωσε αυτό που σας είπα.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Είναι από το πρόγραμμα εκείνο που συνέταξε ο κ.Αλογοσκούφης. 'Ολο επιτυχίες είστε. Θα πρέπει να δείτε αλλιώς τα θέματα, διότι θα μιλάτε συνεχώς εδώ για καταστροφές και ολέθρους.

Θα ήθελα, λοιπόν, να επαναλάβω ότι προεκλογικά είπαμε πως θα πληρωθούν εκείνοι οι παραγωγοί και αγρότες που δεν πληρώθηκαν από τους απατεώνες εκκοκκιστές και από τους άλλους των συναλλαγών. Το είπαμε ρητά και θα γίνει αυτό. Αλλά, έπρεπε να κάνουμε μια κίνηση καλής θελήσεως ως Κυβέρνηση και να τους καλέσουμε, αν έχουν τη δυνατότητα να καταβάλουν τα χρήματα, που χρωστούν για να ανοίξουν τα εκκοκκιστήριά τους. Αυτοί στην αρχή, προσπάθησαν να μας εμπαίξουν και πρώτος ο κ.Τσιπλάκος. Γι'αυτό υπήρξε μια καθυστέρηση. Αυτός ήταν ο λόγος και κανένας άλλος.

Αν είχα ένα μαγνητόφωνο και έγραφα αυτά που λέτε τον τελευταίο καιρό για τα αγροτικά, από πέρισυ το Φεβρουάριο, θα είχα ακριβώς τις ίδιες διατυπώσεις. Μιλάτε με καρμπόν. Και αυτό, θα πρέπει εσείς να το δείτε.

'Ετσι, λοιπόν, δεν είναι της ίδιας τάξης το θέμα που είπαμε προεκλογικά. Καλέσαμε αυτούς τους επιχειρηματίες να δούμε τι δυνατότητες έχουν. Ορισμένοι, ανταποκρίθηκαν θετικά και άλλοι συνέχισαν τις γνωστές τους προσπάθειες. Και εφ'όσον καταλήξαμε ότι δεν έχουν τη δυνατότητα, θα στραφούμε εμείς κατά των περιουσιακών τους στοιχείων και θα πληρωθούν αυτοί οι παραγωγοί που δεν είναι και τόσο άσχετοι όσο τους εμφανίζουν ορισμένοι. 'Ηξεραν πολύ καλά ότι πήγαιναν τα προϊόντα τους σε απατεώνες. Και άλλοι δεν είναι αθώοι που δηλώνουν διπλές παραγωγές και διπλά στρέμματα καλλιέργειας. Εσείς, μπορεί να τους υποστηρίζετε. Αυτό όμως, είναι δικιά σας πολιτική στάση και υπευθυνότητα.

Σχετικά με τη ρύθμιση των χρεών, είπα και προχθές "ναι στη ρύθμιση των χρεών, αλλά δεν μπορούμε να συζητήσουμε για το 1996, γιατί τρέχουν οι λογαριασμοί". Τότε, δεν υπάρχει τραπεζικό σύστημα. Μήπως και σ'αυτό κάνω λάθος, κύριε Αλογοσκούφη; Ποια τράπεζα μπορεί να λειτουργήσει έτσι όταν θα πούμε ότι ρυθμίζουμε και τα χρέη του '96; Είπαμε όμως να συζητήσουμε από το '93 και μετά, μέχρι το '95. Αυτό, το είπαμε μέχρι τώρα τρεις φορές. 'Εχω δώσει οδηγίες στην ΑΤΕ να εξετάσει το θέμα και να βρούμε λύσεις, πρώτον να διαγραφούν οι ποινές υπερημερίας και να δούμε τους συμβατούς τόκους μέχρι το 50%. 

Δεν απάντησα στο θέμα που έθεσε ο κ.Μπούτας στην ομιλία του, διότι ετέθησαν και άλλα θέματα που θα τα αφήσω στη δευτερολογία μου. 'Αλλωστε σε άλλη εδώ ερώτηση ξανατέθηκε το ίδιο θέμα και έδωσα την απάντηση ότι δόθηκε αυτή η οδηγία. Αυτή η συζήτηση έγινε και στο Υπουργείο, όταν ήταν παριστάμενοι όλοι οι ενδιαφερόμενοι για το βαμβάκι. 

Προτείνατε λύσεις. Είπατε να πάμε στον εισαγγελέα. Το είπε και ο Αρχηγός σας. Θα πάμε στον εισαγγελέα. Θα υπάρξει διαδικασία. Θα πάμε στο ακροατήριο. Θα γίνουν εφέσεις, και θα περάσει μια πενταετία. Καταστράφηκε φέτος το προϊόν; Καταστράφηκε το εισόδημα; Γιατί μ'αυτές τις απάτες, έχουμε εικονική υπέρβαση ποσοστώσεων και πέφτουν οι τιμές, με συνέπεια στο εισόδημα. Τι καταδίκες και τι απαλλαγές θα υπάρξουν στο μέλλον, καλύτερα να μην τα συζητάμε.

Φέτος τι γίνεται που μ'αυτές τις παράνομες ενέργειες καταστρέφεται το εισόδημα; Διότι μειώνεται η τιμή από τη συνυπευθυνότητα και από την ποινή. Γι'αυτό δεν είπατε τίποτα. 'Οταν στέλνουμε αυτά τα μηνύματα κατ'επανάληψη, θέλουμε να προστατεύσουμε το εισόδημα. Αυτό το νόημα είχε η πολλαπλή και η σταθερή αναφορά μας σ'αυτό το γεγονός. Επειδή πήγαμε χθες στη γη της παραγωγής, δε θα έπρεπε να πούμε ότι γίνονται καταστρατηγήσεις; Μας το είπαν πάρα πολλοί παράγοντες. Ο Πρόεδρος της 'Ενωσης Συνεταιρισμών της Λάρισας μου δήλωσε ρητά και θέλει να χρησιμοποιηθεί ο λόγος του και η δήλωσή του ότι εκκοκκιστήριο παραλάμβανε συνεχώς τις μέρες που έβρεχε βρεμένο βαμβάκι, για να εμφανίσει άλλη αναγωγή στην απόδοση του εκκοκκισμένου βαμβακιού, και για να κάνει καταστροφή στο εισόδημα όλων των άλλων παραγωγών που παρέδιδαν το βαμβάκι στο συνεταιρισμό. Και έδωσα εγώ απόψε εντολή να κλείσει το εκκοκκιστήριο του κυρίου αυτού για δέκα μέρες.

'Ετσι έχουν τα πράγματα, κύριε Σιούφα. Και ξέρετε πολύ καλά ότι ο Πρόεδρος της Ενωσης Λάρισας είναι στέλεχος της Νέας Δημοκρατίας και πολύ σοβαρός άνθρωπος.

Να, λοιπόν, ποια είναι η δημαγωγία σας. Το έχω πει και άλλη φορά για τη δημαγωγία αυτής της πολιτικής.

Τέλος προτείνατε λύσεις. Το πακέτο που προτείνατε και το επαναφέρατε από το Φεβρουάριο, είναι το ίδιο πακέτο. 'Εχει κόστος και χρήματα. Δεν μπορεί να το υιοθετήσει η Κυβέρνηση. Οι λύσεις αυτές που προτείνετε απαιτούν δισεκατομμύρια. Κάποιοι πρέπει να σοβαρευτούν σ' αυτήν την Αίθουσα. Νομίζω ότι είστε σεις.

ΔΗΜΗΤΡΙΟΣ ΣΙΟΥΦΑΣ: Μου επιτρέπετε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Η τελευταία αποστροφή του κυρίου Υπουργού...

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Επί προσωπικού, κύριε Πρόεδρε, ζητώ το λόγο.

ΠΡΟΕΔΡΕΥΩΝ (Λουκάς Αποστολίδης): Τώρα αλλάζει το θέμα. Να μου πείτε πού έγκειται ο λόγος επί προσωπικού που θιχθήκατε και θα έχετε το λόγο.

ΔΗΜΗΤΡΙΟΣ ΣΙΟΥΦΑΣ: Θα σας πω. 

ΠΡΟΕΔΡΕΥΩΝ (Λουκάς Αποστολίδης): Ορίστε έχετε το λόγο για ένα λεπτό για να μας εξηγήσετε.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η αποστροφή του κυρίου Υπουργού στις αναφορές τις οποίες έκανα, προσωποποίησε στο τέλος όσον αφορά τον κοινοβουλευτικό λόγο ιδιαίτερα της Νέας Δημοκρατίας.

Οι ελεγκτικοί μηχανισμοί του Υπουργείου επί δέκα μέρες που γινόταν αυτό, για να έρθει να το καταγγείλει ο Πρόεδρος των συνεταιρισμών της Λάρισας, που του έπλεξε το εγκώμιο ο κύριος Υπουργός, τι έκανε το Υπουργείο Γεωργίας και οι υπηρεσίες του όταν γινόταν αυτό το πράγμα; Να ποια είναι η ευθύνη σας, κύριε Υπουργέ.

ΠΡΟΕΔΡΕΥΩΝ (Λουκάς Αποστολίδης): Κύριε Σιούφα, είστε παλιός κοινοβουλευτικός και γνωρίζετε πολύ καλύτερα από εμένα μερικά πράγματα. Είδατε ότι δεν είναι θέμα προσωπικό. Ηδη δώσατε την απάντηση.

Θα ήθελα να κάνω μια παρατήρηση. Είπατε και ο ίδιος στο λόγο σας ότι ήδη έχουν απευθυνθεί προς τον Υπουργό Γεωργίας τρεις επερωτήσεις και άλλες επίκαιρες ερωτήσεις. Νομίζω ότι επανειλημμένα έχει γίνει εδώ συζήτηση επί της αγροτικής πολιτικής και θα παρακαλούσα, τουλάχιστον για τον Κανονισμό, να βοηθήσετε το Προεδρείο να διεξαχθεί η συζήτηση ομαλά.

Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Ευάγγελος Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κυρίες και κύριοι, χαίρομαι που ο κύριος Υπουργός ομολόγησε τα λάθη της πολιτικής του παρελθόντος του ΠΑ.ΣΟ.Κ. Μόνο που, κύριε Υπουργέ, τα λάθη αυτά τα πληρώνει ο αγροτικός κόσμος.

Η ανυπαρξία αγροτικής πολιτικής και η έλλειψη εθνικής στρατηγικής στη διαπραγμάτευση των αγροτικών θεμάτων με τις χώρες της Ευρωπαϊκής 'Ενωσης, είναι η αιτία της σημερινής δραμματικής κατάστασης της ελληνικής γεωργίας. Και εκεί είναι η διαφωνία μας με το ΚΚΕ. 

Εμείς πιστεύουμε πως με τις πολιτικές που έχουν ακολουθηθεί μέχρι σήμερα, εάν δεν είχαμε ενταχθεί στην Ευρωπαϊκή 'Ενωση, η κατάσταση για την ελληνική γεωργία θα ήταν χειρότερη. Και επειδή εγώ σα νέος Βουλευτής, δεν μπορώ ακόμη να ξεχάσω την τεχνοκρατική μου αντίληψη πάνω στα αγροτικά θέματα, θα σας πω πώς και εγώ και το Κόμμα μου βλέπουμε τα αγροτικά προβλήματα.

Το βασικότερο πρόβλημα που αντιμετωπίζει σήμερα η ελληνική γεωργία έχει σχέση με τη διάρθρωσή του. Η σχεδόν μονόπλευρη πολιτική των τιμών και των αγορών που ακολουθήθηκε τα τελευταία χρόνια, δε στάθηκε επαρκής και ικανή για να επιλύσει τα χρόνια διαρθρωτικά της προβλήματα. Η γενικότερη πολιτική του προστατευτισμού απέδωσε βραχυπρόθεσμα στο εισόδημα των αγροτών, όμως δεν έβαλε τις βάσεις για την εμπέδωση μακροπρόθεσμα μιας αυτοδύναμης και διεθνώς ανταγωνιστικής γεωργίας. Σήμερα βλέπουμε μια γεωργία εύθραυστη και ευάλωτη. Και αυτό οφείλεται στη στρεβλή της ανάπτυξη.

Η σχέση φυτικής και ζωϊκής παραγωγής δεν είναι ισορροπημένη. Από τη μια μεριά η ζωϊκή παραγωγή δεν επαρκούσε και δεν επαρκεί για να καλύψει τις ανάγκες της Χώρας και της εγχώριας βιομηχανίας τροφίμων και από την άλλη είχαμε και έχουμε επέκταση των κλάδων της φυτικής παραγωγής με παραγωγικές δυνατότητες πολύ πέραν των δυνατοτήτων διάθεσης της παραγωγής τόσο στην εσωτερική, όσο και στη διεθνή αγορά. Ακόμα βέβαια και αυτή η σύνθεση στη διάρθρωση της φυτικής δραστηριότητας εξελίχθηκε ανορθολογικά.

Είχαμε και έχουμε μαζική στροφή προς επιδοτούμενες καλλιέργειες που αργότερα υφίστανται περιορισμούς, ποσοστώσεις και τα σχετικά πρόστιμα. Η μέχρι σήμερα ακολουθούμενη πολιτική του ΠΑ.ΣΟ.Κ. και της Νέας Δημοκρατίας συνέτειναν στην απορρόφηση των πόρων της Κοινής Αγροτικής Πολιτικής με χρηματοληπτική αντίληψη και μόνο. Οι κοινοτικοί πόροι κατασπαταλήθηκαν σε καταναλωτικές ανάγκες και όχι υπέρ των διαρθρωτικών επενδύσεων, που θα εξασφάλιζαν στη γεωργία την αναγκαία υποδομή και θα δημιουργούσαν ανταγωνιστικές αγροτικές εκμεταλλεύσεις.

Δεν αξιοποιήσαμε, ως Χώρα, προς τη σωστή κατεύθυνση το ευνοϊκό καθεστώς που παρείχε η Κοινή Αγροτική Πολιτική, δεν αξιοποιήσαμε προς όφελος της γεωργίας μας τα Μεσογειακά Ολοκληρωμένα Προγράμματα, το Δεύτερο Πακέτο Ντελόρ. Το αποτέλεσμα των παραπάνω είναι σήμερα που η ΚΑΠ προσαρμόζεται στα πλαίσια της GATT, τα προβλήματα της ελληνικής γεωργίας να γίνονται οξύτερα. Απ' όλες τις αγροτικές περιοχές και για όλα τα αγροτικά προϊόντα εκπέμπονται κραυγές απόγνωσης. Το μέλλον της ελληνικής γεωργίας φαίνεται αβέβαιο. Η ποσοστιαία συμμετοχή του αγροτικού προϊόντος στο συνολικό εισόδημα της Χώρας μειώνεται συνεχώς και αυτό έχει μεγάλη επίπτωση στην όλη οικονομική δραστηριότητα του Κράτους.

Ο αγροτικός πληθυσμός μειώνεται συνεχώς. Η μέση ηλικία των αγροτών μας σήμερα είναι γύρω στα πενήντα επτά χρόνια. Δεν υπάρχει πρόνοια για την είσοδο νέων αγροτών στο επάγγελμα. Στο 70% των αγροτικών εκμεταλλεύσεων δεν εξασφαλίζεται σήμερα διαδοχή. Στην πλειοψηφία τους οι αγροτικές εκμεταλλεύσεις είτε είναι οριακές είτε ανήκουν σε άτομα που δεν έχουν αποκλειστική απασχόληση με τη γεωργία. Μάλιστα, το 45% των παραπάνω αγροτικών εκμεταλλεύσεων βρίσκεται σε ορεινές και μειονεκτικές περιοχές και αφορά κυρίως την κτηνοτροφία. Και εδώ γεννάται το ερώτημα: Ποια περιφερειακή πολιτική ακολουθήθηκε για την ανάπτυξη της υπαίθρου τα τελευταία χρόνια;

Οι επενδύσεις στον τομέα της γεωργίας βρίσκονται σε πλήρη στασιμότητα. Οι εξαγωγές προς τις χώρες της Ευρωπαϊκής 'Ενωσης έχουν χάσει το δυναμισμό τους και τα αγροτικά μας προϊόντα, εξαιτίας της έλλειψης εξαγωγικής πολιτικής εκτοπίζονται από παραδοσιακές αγορές. Αντίθετα, οι εισαγωγές ζωοκωμικών προϊόντων αυξάνουν συνεχώς και τείνουν να δημιουργήσουν φοβερά προβλήματα σε ανάλογες δραστηριότητες στη Χώρα μας.

Η αγροτική πίστη, από διευκόλυνση προς τον αγρότη, έχει γίνει βραχνάς. Τα υψηλά επιτόκια και οι τόκοι υπερημερίας έχουν οδηγήσει τους αγρότες σε απόγνωση, οι δε εκάστοτε ρυθμίσεις δεν είναι τίποτα άλλο από μετατόπιση και διόγκωση του προβλήματος γιατί δεν αντιμετωπίζουν το πρόβλημα στη ρίζα του και το μόνο που εξασφαλίζουν είναι μια πρόσκαιρη δανειοληπτική ικανότητα, υπό προϋποθέσεις βέβαια και αυτή.

Το συνεταιριστικό κίνημα που θα μπορούσε να παίξει πρωταρχικό ρόλο σ' αυτήν την κρίση, δυστυχώς αφού χρησιμοποιήθηκε από τις εκάστοτε κυβερνήσεις για κομματικούς σκοπούς, κατασυκοφαντήθηκε και σήμερα δεν μπορεί να παρέμβει αποτελεσματικά.

Σήμερα χρειαζόμαστε μια εθνική αγροτική πολιτική που θα ρίξει το βάρος στην αναδιάρθρωση των καλλιεργειών, μια πολιτική που θα συγκεκριμενοποιηθεί κατά κλάδο και προϊόν. Και αυτήν την πολιτική πρέπει να προσπαθήσουμε να προωθήσουμε στα πλαίσια της νέας, της αναθεωρημένης ΚΑΠ ενόψει και της νέας αναθεώρησης της GATT.

Στον τομέα της φυτικής παραγωγής κυρίαρχος ρόλος πρέπει να δοθεί στην ποιότητα και την τυποποίηση των προϊόντων. 'Οσον αφορά την ποσοτική διάσταση του προβλήματος, κάτι που απασχολεί έντονα σήμερα τον αγροτικό κόσμο, έχω να πω σε δύο-τρία βασικά σημεία ορισμένες προτάσεις:

Πρώτον, στους τομείς που υπάρχει ο θεσμός της απόσυρσης, όπως είναι τα οπωροκηπευτικά, πρέπει να δοθεί διαφορετική κατεύθυνση αμέσως. Να επιδιωχθεί η πρόσθετη βοήθεια της Ευρωπαϊκής 'Ενωσης για αναδιαρθρώσεις και αντικαταστάσεις των καλλιεργειών με νέες καλλιέργειες σε άλλους κλάδους και κυρίως στον κλάδο των ζωοτροφών που εκεί θα έχουμε περαιτέρω ανάπτυξη, για να στηρίξουμε τη ζωϊκή μας παραγωγή.

Στους τομείς, όπου η κοινοτική αγορά είναι ελλειμματική και η Χώρα μας είναι πλεονασματική, όπως είπαμε για το βαμβάκι, η εφαρμογή της συνυπευθυνότητας σ' αυτά τα προϊόντα είναι εντελώς παράλογη.

Θα πρέπει να αποφευχθεί ο κίνδυνος να μειωθεί κάτω από τα επίπεδα της εθνικής παραγωγής το βαμβάκι. Λέμε σήμερα για μία παραγωγή ενός εκατομμυρίου διακοσίων χιλιάδων τόνων. Προσοχή, όμως, στον κίνδυνο μήπως εξελιχθεί το βαμβάκι σε μονοκαλλιέργεια.

'Ενα τρίτο σημείο που έχω να τονίσω είναι στους τομείς που η κοινοτική αγορά είναι πλεονασματική και εμείς είμαστε ελλειμματικοί, π.χ. στο αγελαδινό γάλα, όπου κι εδώ οι ποσοστώσεις είναι παράλογες. Είναι δυνατόν να μην μπορούμε να τροφοδοτήσουμε εμείς το έλλειμμά μας με αγελαδινό γάλα, να το παίρνουμε από άλλες πλεονασματικές χώρες και να τιμωρούμαστε με πρόστιμα; 

Πρέπει, λοιπόν, σ' αυτήν την κατεύθυνση να επιδιωχθεί επίμονα η αύξηση της ποσόστωσης τουλάχιστον στα όρια της εγχώριας κατανάλωσης.

Κύριε Υπουργέ, επειδή αυτές τις μέρες συζητούμε ένα νομοσχέδιο που αφορά χαρισματικές ρυθμίσεις οφειλών -σύμφωνα με τη φράση "έχοντες και κατέχοντες"- θέλω να πω ότι πρέπει να προχωρήσετε στη ρύθμιση των κτηνοτροφικών χρεών πριν σας το επιβάλλουν -όπως γνωρίζετε- οι δικαστικές αποφάσεις. Σήμερα η εγκύκλιος διαταγή 50/1996 που εφαρμόζει η Αγροτική Τράπεζα για τα αγροτικά χρέη δεν εξυπηρετεί, δεν επαρκεί, δεν ικανοποιεί τους κτηνοτρόφους.

Δε θέλω να καταχραστώ περισσότερο το χρόνο, αλλά εμείς σαν Συνασπισμός, έχουμε προτάσεις και όταν κατατεθεί ο προϋπολογισμός θα επανέλθουμε με συγκεκριμένη εξειδίκευση κατά κλάδο και προϊόν.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του Δημοκρατικού Κοινωνικού Κινήματος έχει το λόγο. Βλέπω, όμως, ότι είναι απών.

ΓΕΩΡΓΙΟΣ ΤΣΑΦΟΥΛΙΑΣ: Παρακαλώ το λόγο, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Αν δεν έχετε ορισθεί ως Κοινοβουλευτικός Εκπρόσωπος, ασφαλώς δεν μπορείτε να λάβετε το λόγο.

ΓΕΩΡΓΙΟΣ ΤΣΑΦΟΥΛΙΑΣ: Δε σας έχει έλθει έγγραφη επιστολή από τον κύριο Πρόεδρο, που να με ορίζει Κοινοβουλευτικό Εκπρόσωπο;

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε συνάδελφε. Από τη στιγμή που δεν έχετε ορισθεί ως κοινοβουλευτικός Εκπρόσωπος και στο Προεδρείο δεν υπάρχει επιστολή, δυστυχώς, δεν έχετε το λόγο.

Ο κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα είμαι σύντομος. Εξ άλλου ο Υπουργός έδωσε τις απαντήσεις τόσο στην πρωτολογία του, όσο και στη δευτερολογία του. 

Θέλω να πω ότι το ΚΚΕ μιλά για τις αποφάσεις που παίρνονται στην Ευρωπαϊκή 'Ενωση, λέτε και η Χώρα είναι απούσα από εκεί.

Κύριοι, δεν είναι απούσα η Ελληνική Κυβέρνηση, συμμετέχει σ' αυτές τις αποφάσεις και οι όποιες αποφάσεις παίρνονται, παίρνονται μέσα από το συσχετισμό των δυνάμεων που διαμορφώνονται κάθε φορά και δεν είναι ερήμην μας. Εσείς θέλετε να επιμένετε ότι η Ευρωπαϊκή 'Ενωση είναι κάτι ανύπαρκτο για τη Χώρα. 'Ε, δεν είναι ανύπαρκτο το ότι ανήκουμε στην Ευρωπαϊκή 'Ενωση, ούτε το ότι συμμετέχουμε. Κατά συνέπεια, τις αποφάσεις -οι οποίες παίρνονται μέσα από τη διαδικασία που προβλέπεται από τους κανόνες της Ευρωπαϊκής 'Ενωσης- είμαστε υποχρεωμένοι να τις τηρούμε. Διαφορετικά, να το γυρίσουμε "στο αντάρτικο". Αυτοί δε θα τηρούν κάποιες αποφάσεις που θα αφορούν εμάς, εμείς δε θα τηρούμε κάποιες αποφάσεις που θα αφορούν αυτούς. Νομίζετε ότι έτσι γίνεται η σύμπραξη κάποιων κρατών σε μία κοινή ευρωπαϊκή πολιτική; Κοινή ευρωπαϊκή πολιτική είναι μόνο μία: Είναι η αγροτική πολιτική. Δεν υπάρχει άλλη κοινή πολιτική.

Θα ήθελα να μου απαντήσετε σε ένα ερώτημα, το οποίο με καίει όση ώρα σας άκουγα εδώ. Εάν δεν ήμασταν στην Ευρωπαϊκή 'Ενωση, ποια θα ήταν η τύχη των ελληνικών προϊόντων; Θα ήταν καλύτερη ή χειρότερη; Εάν η τύχη των ελληνικών προϊόντων ήταν καλύτερη, τότε θα σας πω ότι έχετε δίκιο. Αλλά την απάντηση σας την έδωσε ο Υπουργός, όταν σας είπε ότι η τιμή του σιταριού θα διαμορφωνόταν στις 30 δρχ., όμως, επειδή είμαστε στην Ευρωπαϊκή 'Ενωση, διαμορφώθηκε στις 53 δρχ. Επομένως, με το να εξορκίζουμε την Ευρωπαϊκή 'Ενωση, δε λύνονται όλα τα προβλήματα της αγροτιάς.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Δημιουργεί προβλήματα; Βεβαίως δημιουργεί προβλήματα. Κανένας δεν είπε ότι δε δημιουργούνται προβλήματα και πως πρέπει να γίνει αναπροσανατολισμός της παραγωγής μας, μείωση του κόστους παραγωγής. Αυτά συνεχίζει να λέει το Υπουργείο Γεωργίας και αυτά συνεχώς επιμένει ότι θα πρέπει ο αγρότης να κατανοήσει, πως δηλαδή δε ζει σε μία ελεύθερη αγορά, πως το προϊόν του θα πρέπει να είναι καλής ποιότητος, να είναι ανταγωνιστικό -δηλαδή χαμηλό κόστος- να έχει καλή συσκευασία και να μπορεί να υπάρξει προώθηση στις ευρωπαϊκές αγορές.

Πρέπει να υπάρξουν αυτά τα στοιχεία και να προσανατολίσουμε προς τα εκεί τον αγρότη, και να μη του λέμε ότι "καλά κάνεις και διαμαρτύρεσαι, δε σου δίνει η Κυβέρνηση από τον Προϋπολογισμό τις ενισχύσεις εκείνες τις οποίες πρέπει". Από ποιες ενισχύσεις, από ποιον Προϋπολογισμό; Ο Προϋπολογισμός δεν είναι κάτι το αδιόρατο. Είναι ένα κοινό ταμείο, συνεισφέρουν όλοι, έχοντες και κατέχοντες -επειδή το είπατε, σας το επαναλαμβάνω και εγώ- δεν είναι, όμως, κάτι που μπορεί να γεμίζει όπως εμείς θέλουμε.

Λέτε, δηλαδή, να επιδοτήσουμε το ένα προϊόν, να επιδοτήσουμε το άλλο προϊόν. Από πού θα βρεθούν αυτά τα χρήματα; Από δάνεια; Από υπερχρέωση της Χώρας; Η Χώρα έχει έναν προσανατολισμό. Αυτός ο προσανατολισμός τον οποίο έχει, η στρατηγική την οποία έχουν επιλέξει όλα τα Κόμματα, πλην του Κομμουνιστικού Κόμματος, είναι προς μία κατεύθυνση. Εάν, λοιπόν, αρχίσουμε να υπερχρεώνουμε τη Χώρα για να κάνουμε "παράνομες" χρηματοδοτήσεις των αγροτικών προϊόντων, τότε ουσιαστικά θα αποκλίνουμε από την εθνική στρατηγική η οποία υπάρχει.

'Ακουσα και για τα επιτόκια και για τις υπερημερίες. 'Εχει γίνει ρύθμιση, η οποία βρίσκεται στη διαδικασία της εκτέλεσης μέχρι τέλος του έτους, την οποία είπε ο Υπουργός. 'Οταν, όμως, λέτε -και το άκουσα και από τον Εκπρόσωπο του Συνασπισμού- ότι συναρτάτε τις ρυθμίσεις των χρεών προς το Δημόσιο με τις ρυθμίσεις των χρεών προς την ΑΤΕ, θα μου επιτρέψετε να πω ότι κάνετε λάθος, κύριοι συνάδελφοι, γιατί είναι άλλες οι μεν, άλλες οι δε.

Η Α.Τ.Ε. έχει δανειστεί τα χρήματα τα οποία δανείζει και τα έχει δανειστεί από τους καταθέτες της. Εάν, λοιπόν, δεν μπορέσει να εισπράξει τους τόκους από τους αγρότες, δε θα μπορέσει να πληρώσει τους καταθέτες της. Πολλοί από τους καταθέτες της, για να μην πω οι περισσότεροι, είναι αγρότες.

Επομένως, δεν είναι το ίδιο πράγμα οι ρυθμίσεις των χρεών προς το Δημόσιο με τις ρυθμίσεις των χρεών προς την Α.Τ.Ε..

Για τους τόκους υπερημερίας να το συζητήσουμε. Και θα μου επιτρέψετε, κύριε Υπουργέ, να πω εδώ, ότι οι υπερημερίες στην Α.Τ.Ε. θα πρέπει να έχουν ένα διαφορετικό χρόνο. Θα πρέπει να προσδιορίζεται όχι ο χρόνος της παραγωγής, αλλά ο χρόνος πληρωμής των αγροτικών προϊόντων. 'Οταν προσδιορίζεται ο χρόνος πληρωμής των αγροτικών προϊόντων και από εκεί και πέρα αρχίζουν οι υπερημερίες, είναι πιο λογικό από το να αρχίζουν να τρέχουν οι υπερημερίες από το χρόνο παραγωγής. Διότι ο χρόνος παραγωγής δεν είναι και ο χρόνος πληρωμής των αγροτικών προϊόντων. Το ξέρετε πολύ καλά. Είπατε προηγουμένως και το παράδειγμα με το βαμβάκι.

'Οσον αφορά τώρα την επερώτηση της Νέας Δημοκρατίας για την πρόταση νόμου, πραγματικά τα όσα η Νέα Δημοκρατία έχει προτείνει, ιδιαίτερα για τη μείωση του ΦΠΑ στα αγροτικά μηχανήματα, για τη μείωση των καυσίμων και για την απαλλαγή τελών και φόρων για τα αγροτικά κτίσματα και για τις αγροτικές συντάξεις -αυτά ήταν τα τέσσερα κύρια στοιχεία τα οποία χρησιμοποιήσατε στην προεκλογική περίοδο- θα σας πω ότι από αυτά τα τέσσερα δεν μπορεί να γίνει κανένα. Είναι όλα λόγια στον αέρα.

Πρώτον, ΦΠΑ. Το ότι τα αγροτικά μηχανήματα ανήκουν στο συντελεστή 18%, δεν το προκαθορίζει καμία χώρα μόνη της. Το προκαθορίζει η έκτη κοινοτική Οδηγία, η οποία αναφέρει σαφώς, ότι τα αγροτικά μηχανήματα ανήκουν στον κανονικό συντελεστή. Εάν εμείς το αγνοήσουμε αυτό και το πάμε στο 8%, τι θα συμβεί; Μετά από λίγο καιρό θα μας πάνε στο Ευρωπαϊκό Δικαστήριο, θα μας ρίξουν ένα πρόστιμο, θα επανέλθουμε και θα έχουμε πληρώσει όλα αυτά τα οποία θα έχει χάσει η εθνική οικονομία, θα τα έχει χάσει, δηλαδή, το Υπουργείο Οικονομικών, τα οποία, όμως, θα έχουν οπωσδήποτε πληρωθεί ως πρόστιμο στην Ευρωπαϊκή 'Ενωση.

Με "τσαμπουκά" δηλαδή, δε λύνονται τα προβλήματα, ούτε έχουν δασμούς τα αγροτικά μηχανήματα, όπως λένε οι αγρότες. Δεν υπάρχουν δασμοί πλέον στα αγροτικά μηχανήματα. Υπάρχει το Φ.Π.Α., το οποίο επιστρέφεται με συντελεστή 5% για τα κτηνοτροφικά προϊόντα και 3,5% για τα γεωργικά προϊόντα. Αν, λοιπόν, μειωθεί το 18% και γίνει 8%, η επιστροφή δε θα μείνει 5% και 3,5%. Θα γίνει 2% και 1,5%. 'Αρα, η ωφέλεια την οποία θα έχουν οι αγρότες είναι μηδέν εις το πηλίκον.

Γιατί, λοιπόν, βάζετε σε μία τέτοια λογική τους αγρότες, οι οποίοι το βάζουν ως αίτημα αυτό; Το άκουγα αυτό και πέρυσι, με τις κινητοποιήσεις οι οποίες είχαν γίνει, να μειωθεί δηλαδή ο Φ.Π.Α.. Δεν μπορεί να γίνει, γιατί, εάν γίνει θα μειωθούν οι επιστροφές.

Ο Φ.Π.Α., θα μου επιτρέψετε να σας πω, ότι είναι ένας ουδέτερος φόρος στην παραγωγή. Δεν είναι ο Φ.Π.Α. ενίσχυση που πάει στους αγρότες η επιστροφή. Επειδή στους συντελεστές παραγωγής έχουν πληρώσει Φ.Π.Α., οι αγρότες δεν μπορούν να τον εισπράξουν, γιατί δεν ακολουθούν την κανονική διαδικασία. 'Οποιος αγρότης θέλει να τον παίρνει μέσα σε ένα δίμηνο, έχει τη δυνατότητα μέσα από το νόμο. Να κρατάει βιβλία εσόδων-εξόδων, ανά δίμηνο, να κάνει τη δήλωσή του και να παίρνει το Φ.Π.Α. πίσω. Γιατί ο μικρομπακάλης της γειτονιάς σας, κύριε συνάδελφε, μπορεί να κάνει αυτήν τη δουλειά και δεν μπορεί να την κάνει ο αγρότης; Ο αγρότης δεν είναι ο αγράμματος αγρότης του 1950, που δεν μπορεί, αν θέλει, να παίρνει την επιστροφή του Φ.Π.Α. μόνος του και γρήγορα, αλλά θα πρέπει να πάμε στους συντελεστές. Να κατηγορούμε τους συντελεστές, να κατηγορούμε την Κυβέρνηση, ότι δε μειώνει το συντελεστή του Φ.Π.Α. και να τους βγάζουμε στους δρόμους.

Αυτά είναι τα αιτήματα, οδηγούνται οι αγρότες στους δρόμους και δεν μπορούν να ικανοποιηθούν από καμία κυβέρνηση.

'Οσον αφορά τους φόρους και τα τέλη για τις αγροτικές οικοδομές, που είπε ο κ.'Εβερτ, σας πληροφορώ ότι οι φόροι και τα τέλη -όχι το κόστος της άδειας- είναι μόλις το 2%. Και απ'αυτό, το 1% του κόστους της αδείας πηγαίνει στην Τοπική Αυτοδιοίκηση. Τα στοιχεία αυτά είναι από το Υπουργείο Οικονομικών. Οι φόροι και τα τέλη είναι μόνο το 2%. Το 1% πηγαίνει ως πόρος της Τοπικής Αυτοδιοίκησης. Αν θέλετε να τον καταργήσετε, να τον καταργήσετε.

Τώρα, όσον αφορά τα καύσιμα, εμείς είμαστε η πρώτη Κυβέρνηση η οποία έδωσε μειωμένα καύσιμα στους αγρότες, σε ποσοστό μείον 30% του ειδικού φόρου κατανάλωσης. Είχαμε υποσχεθεί ότι αυτό θα γίνει από την 1η Σεπτεμβρίου του 1995 και επειδή δεν ήταν έτοιμο το μητρώο των αγροτών, δεν μπορούσε να γίνει. Ανέλαβε η ΠΑΣΕΓΕΣ να το φτιάξει μέσα σε πέντε-έξι μήνες και ακόμη δεν το έχει φτιάξει. Βρήκαμε, όμως, τρόπο μέσω της επιστροφής του Φ.Π.Α. να γίνει. Πολλοί παίρνουν παραπάνω επιστροφή απ'αυτή που δαπανούν, αν δεν το ξέρετε, κύριοι συνάδελφοι. Από τα στοιχεία που δίνει το Υπουργείο Γεωργίας και τα δίνει και το Πανεπιστήμιο, δεν είναι το ίδιο για όλες τις παραγωγές, η συμμετοχή των καυσίμων. Κατά μέσο όρο, το καύσιμο μετέχει μόλις 7% στο κόστος παραγωγής. Εδώ, αυτοί που κατανάλωναν ηλεκτρική ενέργεια πήραν επιστροφή για τον ειδικό φόρο κατανάλωσης του πετρελαίου, γιατί δεν αφαιρέσαμε την ηλεκτρική ενέργεια από μέσα. Είπαμε ότι επί του Φ.Π.Α. είναι τόσο τοις εκατό και πήραμε αυτήν την επιστροφή του 30% του ειδικού φόρου κατανάλωσης.

'Εχουμε υποσχεθεί ότι αν τα δημοσιονομικά πράγματα της Χώρας το επιτρέπουν, αυτός ο συντελεστής μείωσης του ειδικού φόρου κατανάλωσης του πετρελαίου για τους αγρότες, θα αυξάνεται, έτσι ώστε να παίρνουν φθηνότερο καύσιμο.

Εάν αυτές δεν είναι πολιτικές τις οποίες έχει κάνει η Κυβέρνηση, τότε να μου πείτε ποιες είναι οι άλλες πολιτικές.

Βεβαίως και πρέπει να βάλουμε μεγαλύτερη ποσόστωση στο αγελαδινό γάλα. Και γνωρίζουμε, κύριε Υπουργέ, ότι κάνετε αγώνα γι'αυτό. Η ποσόστωση πρέπει να μπει, γιατί πραγματικά έχουν πρόβλημα οι αγελαδοτρόφοι μας. Αλλά το μεγάλο κέρδος για την κτηνοτροφία θα είναι η κατοχύρωση την οποία πετύχατε το Μάρτιο για τη φέτα. Γιατί αν δε γίνει η κατοχύρωση του ελληνικού τυριού που λέγεται φέτα, οι κτηνοτρόφοι οι οποίοι παράγουν αιγοπρόβειο γάλα, θα βρεθούν πραγματικά σε απόγνωση. Είναι γεγονός ότι πέρσι η τιμή του αιγοπρόβειου γάλακτος δεν ήταν ικανοποιητική για τους παραγωγούς. Αυτή είναι μια διαπίστωση η οποία έχει γίνει απ'όλους, ότι δεν πρέπει να κλείνουμε τα μάτια.

Τελειώνοντας, κύριοι συνάδελφοι, θέλω να πω ότι έχουν γίνει οι διαπιστώσεις. Υπάρχει από τον Υπουργό Γεωργίας σχεδόν μια πλήρης γνώση όλων των προβλημάτων. 'Εχουμε μια καινούρια Κυβέρνηση, η οποία προήλθε από τις εκλογές, και πιστεύουμε ότι γρήγορα θα παρθούν όλες εκείνες οι αποφάσεις, οι οποίες θα οδηγήσουν το εισόδημα του αγρότη να μένει σταθερό, να αυξάνεται, αλλά να μη μειώνεται.

Το ότι απεσύρθησαν κάποιοι αγρότες από την παραγωγή, αυτό οφείλεται στις πρόωρες συντάξεις. Εξάλλου οι πρόωρες συντάξεις είχαν αυτό ακριβώς τον προορισμό: Κάποιοι αγρότες να αποσυρθούν, να αυξηθεί ο κλήρος τον οποίο έχει ο κάθε παραγωγός, για να είναι πιο ανταγωνιστικός. Και γι'αυτό φταίει η Κυβέρνηση, επειδή προσπαθεί να κάνει πιο ανταγωνιστική την αγροτική μας οικονομία; 'Οχι, κύριοι συνάδελφοι, φτάνει! Καλές είναι οι κινητοποιήσεις, καλές είναι και οι διεκδικήσεις, αλλά θα πρέπει να έχουν σταθερή, λογική βάση, τέτοια, που να μπορούν να ικανοποιηθούν τα αιτήματα τα οποία προβάλλονται.

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε το στάδιο των πρωτολογιών. Εισερχόμαστε στο στάδιο των δευτερολογιών.

Το λόγο έχει ο κ. Ευάγγελος Μπούτας για να δευτερολογήσει.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, οι απαντήσεις που έδωσε ο κύριος Υπουργός, προφανώς δε μας ικανοποιούν. Και δε μας ικανοποιούν όχι γιατί δε δίνουν λύση στα προβλήματα της αγροτικής οικονομίας -δεν περιμέναμε να μας δώσει απάντηση που θα έλυνε όλα τα προβλήματα- αλλά γιατί φαίνεται ότι η Κυβέρνηση δεν παίρνει χαμπάρι τι γίνεται στον κόσμο έξω, στους αγρότες, σε ποια κατάσταση βρίσκονται, πόσο είναι αγανακτισμένοι και εν πάση περιπτώσει, πού θα διοχετευθεί αυτή η αγανάκτηση. Εμείς πιστεύουμε ότι θα διοχετευθεί στους αγώνες. Αρνείται πεισματικά, σύμφωνα με την τοποθέτηση του κυρίου Υπουργού, να ικανοποιήσει τουλάχιστον το μίνιμουμ των αιτημάτων, για να μπορέσουν να ζήσουν, να σταθούν στην καλλιέργεια, για να συνεχίσουν την παραγωγική δραστηριότητα.

Για το βαμβάκι υπάρχει Κανονισμός. Θα βάλει το ζήτημα ο Υπουργός στην Ευρωπαϊκή 'Ενωση για να αλλάξει ο Κανονισμός. Αυτό μας έλεγε και πέρυσι ο προηγούμενος Υπουργός, που ήταν ο κ.Στάθης, όταν τον επισκεφθήκαμε ως αντιπροσωπεία από τη Θεσσαλία -εγώ ως συνδικαλιστής τότε- ότι είναι νωρίς παιδιά, περιμένετε, θα δούμε του χρόνου πώς θα περπατήσει η δουλειά και θα δούμε τι θα γίνει. Περπάτησε η δουλειά, είδαμε τα αποτελέσματα. Αλλά μέχρι να αλλάξει ο Κανονισμός, δε θα υπάρχουν βαμβακοπαραγωγοί, κύριε Υπουργέ.

Γι' αυτό, λοιπόν, άμεσα τώρα και κατά παράβαση, αν θέλετε, του Κανονισμού της Ευρωπαϊκής 'Ενωσης, να παρθούν μέτρα. Πρώτο μέτρο που πρέπει να παρθεί, είναι για την ενίσχυση των βαμβακοπαραγωγών. Ας σταματήσετε επιτέλους να λέτε ότι δεν αντέχει η οικονομία, δεν μπορούμε, δε κάνουμε, δε φτιάχνουμε. Για άλλους αντέχει; Για το μεγάλο κεφάλαιο αντέχει; Για τις φοροαπαλλαγές του Βαρδινογιάννη αντέχει; Και δεν αντέχει για το φτωχό αγρότη, ο οποίος καταστρέφεται; Για το φτωχό βαμβακοπαραγωγό, ο οποίος πήρε εκατό και εκατόν πενήντα κιλά το στρέμμα βαμβάκι, όταν άλλες χρονιές έπαιρνε τριακόσια; 'Οταν πήρε τιμή 50 δραχμές κάτω από πέρυσι; 'Οταν το συνολικό του εισόδημα κατά στρέμμα είναι το 50% του περσινού; Τι άλλο του απομένει αυτού του ανθρώπου να κάνει;

Κατηγορείτε τους παραγωγούς ότι συμμετέχουν στα διπλοζυγίσματα και στις κομπίνες. Δεν έχουμε αντίρρηση ότι υπάρχει ένα τέτοιο τμήμα των παραγωγών. Αλλά θα σας θέσω ευθέως το ερώτημα, κύριε Υπουργέ: 'Οταν ένας παραγωγός έπαιρνε διακόσια πενήντα κιλά το στρέμμα και φέτος παίρνει εβδομήντα κιλά το στρέμμα και δε βλέπει πουθενά φως ότι θα ενισχυθεί, τον σπρώχνετε με την πολιτική σας να γίνει συνεργός σ' αυτήν την κατάσταση ή όχι; Εμείς λέμε ότι τον σπρώχνετε. Θα τον βρουν οι αετονύχηδες, που τους έχετε ελεύθερους, που δεν παίρνετε μέτρα γι' αυτούς. Τι μέτρα πάρθηκαν;

Βγήκατε και δηλώσατε και εσείς, αλλά και ο πρόεδρος του Οργανισμού Βάμβακος, ότι καταργήσατε τους μεσίτες στην Ελλάδα. Σιγά μην καταργήσατε και τον καπιταλισμό. Οι μεσίτες είναι ο καπιταλισμός. Αυτό είπατε, κύριε Υπουργέ, επανειλημμένα. Υποχρεώσατε γέρους ανθρώπους και άρρωστους, να ξεκινούν από τη Θεσσαλία για τη Μακεδονία ή τη Θράκη, για να είναι παρόντες να υπογράψουν τη δήλωση παράδοσης του βαμβακιού. 'Η αν δε θέλουν να το κάνουν αυτό, να πηγαίνουν να ακουμπήσουν στο συμβολαιογράφο το πεντοχίλιαρο -και πού να το βρουν- για να δώσουν την εξουσιοδότηση.

Δεν είναι μέτρα αυτά, τα οποία θα βάλουν φρένο σ' αυτό που γίνεται στο κλέψιμο. Εκεί που γεννά η κότα το αβγό, θα κάνετε έλεγχο, κύριε Υπουργέ, στην πρέσσα του εκκοκκιστηρίου;

Θα υπάρξει καθημερινό ισοζύγιο, για το τι μπαίνει σύσπορο καθημερινά όταν κλείνει το εκκοκκιστήριο; 'Οσον αφορά την υγρασία που είπατε, βρίσκουν χίλιους δρόμους για να κάνουν αυτό το πράγμα. Πήρατε υπόψην σας τις προτάσεις του αγροτικού κινήματος; 'Οχι. 

Για τους απλήρωτους βαμβακοπαραγωγούς. Οι άνθρωποι υποφέρουν και πληρώνουν διπλούς και τριπλούς τόκους. Για μια φορά ακόμη, υποσχεθήκατε ότι θα εξοφληθούν. Εμείς λέμε να γίνει αυτό σύντομα, γιατί δεν αντέχουν άλλο. Και, κύριε Υπουργέ, γιατί επιστράφηκαν οι εγγυητικές επιστολές στους κυρίους εκκοκκιστές; Γιατί δεν ενεργοποιήθηκαν οι τράπεζες που έδωσαν τις εγγυητικές επιστολές να καταβάλλουν τα χρήματα για τα οποία εγγυήθηκαν, ώστε να τα έχουν πάρει τώρα οι παραγωγοί; Δεν το κάνατε. Και αυτά που θα δώσει ο Οργανισμός Βάμβακος θα τα πάρει από τους εκκοκκιστές που δεν πλήρωσαν;

Για τη ρύθμιση των χρεών. Κύριε Υπουργέ, είναι η δεύτερη χρονιά και για τους κτηνοτρόφους και για τους βαμβακοπαραγωγούς, που κατρακυλούν οι τιμές. Τα χρέη τους έχουν πνίξει. Γιατί δεν μπορεί να γίνει η ρύθμιση; Και αν κάνετε δεκτό το αίτημα να εξασφαλίζετε 90.000 εισόδημα κατά στρέμμα στους βαμβακοπαραγωγούς και 280 δραχμές το κιλό στο γάλα, τότε θα πάνε μόνοι τους να τα ρυθμίσουν. Γιατί να γίνει η ρύθμιση τότε;

Είπατε, κύριε Υπουργέ, τι τιμές θα παίρναμε αν δεν ήμασταν στην Ευρωπαϊκή 'Ενωση; Μα, το βαμβάκι έχει κόστος 100 δραχμές; Πηγαίνουν οι Αμερικάνοι και οι Ευρωπαίοι "εταίροι" μας -για μας εντός εισαγωγικών, αλλά για σας εκτός- και στήνουν ανδρείκελα κυβερνήσεις σε τρίτες χώρες, όπου δίνουν μια φραντζόλα ψωμί στους αγρότες για να τους έχουν να δουλεύουν είκοσι πέντε ώρες το εικοσιτετράωρο. 'Ετσι έχουν φθηνό κόστος και γι' αυτό δίνουν εκατό δραχμές διεθνή τιμή στο βαμβάκι. Μα, αυτήν την τύχη πρέπει να έχει ο 'Ελληνας αγρότης; Ξοδεύει 100 δραχμές για να φτιάξει ένα κιλό βαμβάκι; Ξοδεύει 350 δραχμές.

Και, εν πάση περιπτώσει, η λογική των επιδοτήσεων δεν είναι για να υπάρξει φθηνό τελικό προϊόν; Ποιος καρπούται την επιδότηση; Ο αγρότης ή ο κλωστοϋφαντουργός; 'Επεσε σε κανένα βαμβακερό ρούχο η τιμή; Λογικά, εφόσον ανεβαίνει η επιδότηση και έχουμε φθηνό τελικό προϊόν, θα έπρεπε και ο καταναλωτής να έχει φθηνό τελικό προϊόν. Αυτό δε γίνεται. 'Αρα το μεγάλο κεφάλαιο είναι διπλά κερδισμένο. Στους αγρότες λένε ότι παίρνουν μεγάλη τιμή. Για να δούμε τι έπαιρνε ο βαμβακοπαραγωγός το 1980, πριν μπούμε στην Ευρωπαϊκή 'Ενωση και τί παίρνει σήμερα σε σχέση με τον πληθωρισμό που είχαμε αυτά τα δέκα πέντε χρόνια. Θα έπρεπε να παίρνει 400 δραχμές το κιλό στο βαμβάκι. Παίρνει, όμως, 220 άντε 240 δραχμές, γιατί μειώθηκε η παραγωγή λόγω καιρικών συνθηκών. Και θα δούμε αν θα είναι μειωμένη.

Εμείς πιστεύουμε ότι υπαρχουν δυνατότητες στην Ευρωπαϊκή 'Ενωση, έστω και όπως είναι τα πράγματα με σας στην Κυβέρνηση, να υπάρξουν κάποιες λύσεις σε επιμέρους ζητήματα. 'Ομως, δεν το παλεύετε, κύριε Υπουργέ. 'Οταν λέμε βέτο, δεν εννοούμε μόνο σε ένα προϊόν. Βάλτε βέτο σε όλη την αγροτική πολιτική, να σταματήσουν όλα για ένα μήνα, να δούμε, θα έρθουν να διαπραγματευθούμε;

Ποιο θεωρούμε πρωτεύον; Για μια φορά μην πειθαρχήσετε και ας μας πάνε στο δικαστήριο. Είναι καλύτερα να έχουμε μειωμένες τιμές και εξαθλίωση;

'Οσο για το ζήτημα της υποκίνησης. Δεν είναι πολιτική τοποθέτηση αυτό που προηγουμένως αναφέρατε, το είπατε, όμως, κομψά και οφείλω να το ομολογήσω. Με λίγα λόγια θέλετε να πείτε ότι πέντε-έξι παλιοκομμουνιστές παλεύουν. Αυτό θέλετε να περάσετε στην κοινή γνώμη. Το ποτάμι ξεχείλισε. Και πέρυσι πάλι οι κομμουνιστές ήταν υποκινητές. Στο συνάδελφο Σκυλλάκο αναφερόταν ο μακαρίτης Ανδρέας Παπανδρέου και προεκλογικά, που γίνονταν οι κινητοποιήσεις λέγατε ότι ο Μπούτας θέλει να βγει Βουλευτής. Λες και το Κ.Κ.Ε. ήταν αυτό που έκανε τις κινητοποιήσεις. Πάντως αυτα λέγατε.

Κύριε Υπουργέ, δε σας έδωσαν ούτε οι αγρότες ούτε ο Ελληνικός Λαός την εξουσιοδότηση στις 22 του Σεπτέμβρη για να εφαρμόσετε αυτήν την τόσο αντιλαϊκή πολιτική. Διαφορετικά τα είπατε τότε. Από τους υποψηφίους του ΠΑ.ΣΟ.Κ. και από στελέχη, είχε κυκλοφορήσει στη Θεσσαλία, ότι το βαμβάκι θα έχει 40 δραχμές πάνω από την καθορισμένη τιμή, και όχι ενσωματωμένες στην τελική τιμή. 'Αλλα λέγατε για την ασφάλεια και άλλα παρουσιάσατε με το νομοσχέδιο. Θα έχουν δίκιο οι αγρότες να βγουν στους δρόμους και να διεκδικήσουν αν όχι τη λύση, τουλάχιστον να μην πάει χειρότερα η υπόθεση. Μην ξεχνάμε πώς αυτήν την κεντρική ιδέα στηρίζει και ο Συνασπισμός, καθώς και τη ρήση ότι δεν υπάρχει αγροτική πολιτική. Υπάρχει, αλλά είναι διαφορετική αυτής της Ευρωπαϊκής 'Ενωσης και της Κυβέρνησης. Την έχουμε μπροστά μας. Πάντως εμείς θα συνεχίσουμε να επιμένουμε, δογματικά, όπως λέτε στους αγώνες.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Υπουργέ, με το νομοσχέδιο που προωθεί το Υπουργείο Εθνικής Οικονομίας για την εξοικονόμηση πόρων, την αύξηση των δημοσίων εσόδων, θα ξέρετε πολύ καλά ότι θα περικόπτει το 25% από έσοδα κοινωνικών πόρων που θα δίνονται στα ασφαλιστικά ταμεία, στα νοσοκομεία και στην Τοπική Αυτοδιοίκηση. Δεν πιστεύω να το αγνοείτε. Μέσα σ' αυτήν τη διαδικασία, λοιπόν, περικόπτεται το 25% που είναι υποχρεωμένο το Κράτος να αποδίδει στον Ο.Γ.Α., γιατί τα εισπράττει από κοινωνικούς πόρους και που πέρυσι ήταν 150 δισ. και φέτος, που θα γίνει παρακράτηση, θα φθάσουμε στα 37,5 δισ. δραχμές. Δεν τα λέει το Κ.Κ.Ε. υποβολιμαία, ούτε από αντιπολιτευτική διάθεση. Είναι δηλώσεις που βγήκαν από κύκλους του Υπουργείου.

Πέραν από τους κοινωνικούς πόρους, με το νομοσχέδιο που προωθείτε για τις συντάξεις, οι αγρότες θα πληρώνουν επτά φορές περισσότερα από το σύστημα που ισχύει σήμερα. Το πόσο θα πάρουν π.χ. 35.000, 45.000 ή 55.000, δε θα μαλώσουμε ούτε θα κάνουμε αναγωγή πόσο θα φθάσουν οι συντάξεις τότε. Πάντως από τις μελέτες που έχουν γίνει, θα είναι πολύ χαμηλότερη η σύνταξη απ' ό,τι παίρνουν σήμερα ή απ' ό,τι θα παίρνουν με τις εισφορές που καταβάλλουν σήμερα. Αυτό είναι το πρώτο.

Το δεύτερο είναι, ότι πέρα από αυτά παρακρατείται ένα 3% από τις επιδοτήσεις. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε συνάδελφε, με συγχωρείτε. Ποιες εισφορές καταβάλλουν σήμερα οι αγρότες; Μόνο στο επικουρικό καταβάλουν. Αυτή είναι επικουρική σύνταξη, δεν είναι κύρια σύνταξη και θα ενσωματωθεί τώρα στην κύρια. 

ΝΙΚΟΛΑΟΣ ΓΚΑΤΖΗΣ: Το άλλο που παίρνουν, κύριε Υπουργέ, είναι επίδομα. 'Ετσι το χαρακτηρίσατε τουλάχιστον, σαν βοήθημα.

Πέρα από αυτό, όμως, θα πρέπει να δούμε ότι επιβάλλεται ένα 3% ακόμη, από τις ενισχύσεις και ένα 2%, το οποίο το πληρώνει όλος ο Λαός αυτό ουσιαστικά, από την πώληση των προϊόντων. Και αυτό το παρακρατείτε. Είναι πέρα από τις κρατήσεις τις οποίες έχει.

Επικαλείσθε επίσης, ότι είστε η μονάδα στην Ευρωπαϊκή 'Ενωση και ότι δεν μπορείτε να φέρετε αντίρρηση. Να το λάβουμε υπόψη ότι αυτή η διαδικασία πραγματικά δεν μπορεί να φέρει αποτέλεσμα με το να λέτε ότι "δεν ψηφίζω αυτό". Δεν έχετε, όμως, άλλους τρόπους να προστατεύσετε την αγροτική παραγωγή και οικονομία; Η Αμερική επιβάλλει το 70% των καπνών στις καπνοβιομηχανίες, να είναι από την εσωτερική αγορά και σε χίλια δυο άλλα προϊόντα. Γιατί εμείς εδώ δηλαδή θα πρέπει, ενώ είμαστε ελλειμματικοί στο κρέας κατά 70%, να έχουμε ποσοστώσεις στην αναπαραγωγή κρέατος και να επιβάλουμε ποσοστώσεις; Γιατί το γάλα να πουλιέται 110 δρχ. το κιλό, όταν ένα μπουκάλι νερό έχει τα ίδια λεφτά και βάζουμε ποσοστώσεις; Επίσης, στη ζάχαρη, γιατί να βάζουμε ποσοστώσεις, όταν δεν επαρκεί για την εσωτερική αγορά;

Δεν μπορούμε να πιστέψουμε και να διανοηθούμε ότι δεν έχετε τρόπους να προστατέψετε την αγροτική οικονομία. Φυσικά, όταν λέμε ότι έχετε και τις τσόντες σας σε αυτήν την πολιτική, όπως ο Συνασπισμός θέλουμε να αποδείξουμε ότι αυτή η πολιτική που στηρίζεται από τα άλλα τα Κόμματα, δεν είναι από απλώς κακή διάθεση προς την Ευρωπαϊκή 'Ενωση. Είναι μια αντιλαϊκή πολιτική, είναι μια νεοφιλελεύθερη πολιτική, την οποία εφαρμόζετε και που δυστυχώς, η Νέα Δημοκρατία που κινείται στον ίδιο χώρο, σας βγαίνει από αριστερά σήμερα. 'Ετσι είναι, κύριε Υπουργέ. Ακούσατε τι σας είπε ο Κοινοβουλευτικός Εκπρόσωπος.

Και ένα τελευταίο.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να ολοκληρώσετε, την ομιλία σας.

ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε, με μια φράση.

Επειδή ειπώθηκε ότι το 1% αποδίδεται από τις κρατήσεις αυτές που κάνετε από τις άδειες κ.λπ., που θα δίνετε στην Τοπική Αυτοδιοίκηση, αυτό είναι αναληθές. Η Τοπική Αυτοδιοίκηση δεν παίρνει τίποτα παραπάνω και μάλιστα παίρνει κατά πολύ λιγότερα από τους θεσμοθετημένους πόρους. Και το ξέρετε πολύ καλά, και η Νέα Δημοκρατία και το ΠΑ.ΣΟ.Κ. έχουν παρακρατήσει από τον Κρατικό Προϋπολογισμό, από τις κρατικές δαπάνες 720 δισ ...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, ολοκληρώστε. Δεν μπορώ να σας δώσω άλλο χρόνο. 'Ηδη, έχετε υπερβεί κατά πολύ το χρόνο, που δικαιούσθε.

ΝΙΚΟΛΑΟΣ ΓΚΑΤΖΗΣ: ... και δεν αποδίδετε τίποτα παραπάνω.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Ούτε λίγο ούτε πολύ ο κύριος Υπουργός μας παρουσίασε σήμερα ρόδινα τα πράγματα σχετικά με τον καπνό. Αλλά, εάν ήταν έτσι η πραγματικότητα, αν ήταν τόσο ρόδινα τα πράγματα, τότε γεννάται το ερώτημα, γιατί η παραγωγή στη Χώρα μας, από το 1992 που ήταν 173.000 τόννους, μειώθηκε στους 119.000 τόννους, που σημαίνει ότι δεν καλύπτονται ούτε ακόμη αυτές οι ποσοστώσεις που επέβαλε η Ευρωπαϊκή 'Ενωση; Αν οι καπνοπαραγωγοί ήταν ικανοποιημένοι από τις τιμές, όπως ανέφερε ο κύριος Υπουργός, τότε για ποιο λόγο εγκαταλείπουν την καπνοκαλλιέργεια; Αυτή ακριβώς η κατάσταση δείχνει ποιο είναι το μέγεθος του προβλήματος και πού οδηγούνται σήμερα οι καπνοπαραγωγοί στη Χώρα μας και ποια θα είναι ακόμη η μοίρα τους με τη νέα αναθεώρηση της Κοινής Αγροτικής Πολιτικής, με τον ακόμα μεγαλύτερο περιορισμό των επιδοτήσεων.

Δεύτερον, ισχυρίστηκε ο κύριος Υπουργός και είπε ότι δήθεν οι καπνέμποροι στα συμβόλαια που υπέγραψαν με τους παραγωγούς, έδωσαν μεγαλύτερες τιμές, γιατί προέβλεπαν μειωμένη παραγωγή. Μα, αν ήταν μειωμένη η παραγωγή και αν είναι πράγματι αυξημένη η ζήτηση του καπνού, τότε γιατί δε δίνουν αυτές τις τιμές; Αλλά δεν είναι αυτός ο λόγος. Οι καπνέμποροι υποσχέθηκαν μεγαλύτερες τιμές στους παραγωγούς, γιατί πίστευαν -και δεν ξέρω από πού είχαν τις πληροφορίες τους, και εδώ γεννάται ένα ακόμη θέμα-ότι θα αναλάβουν αυτοί τη διαχείριση των ποσοστώσεων, όπως γίνεται με τον ντοματοπολτό, και στο μεταξύ τους ανταγωνισμό ποιος θα πάρει τη μεγαλύτερη ποσόστωση, έδωσαν αυτό το δόλωμα στους παραγωγούς, με τις μεγαλύτερες τιμές.

'Οσον αφορά την απάτη με τα 10 δισ. δρχ., ακούσαμε τον κύριο Υπουργό να επικαλείται και να βάζει μπροστά τις συνεταιριστικές οργανώσεις. Ας σταματήσει ο κύριος Υπουργός να βάζει μπροστά τις συνεταιριστικές οργανώσεις.

Είναι γνωστοί ποίοι έκαναν αυτές τις εικονικές εξαγωγές και ποίοι έχουν καταχραστεί αυτά τα χρήματα.

Είπε ακόμη, ότι δεν έχει λεφτά ο Προϋπολογισμός για να δώσει αυτά τα πρόστιμα. 'Ομως, εκεί οδηγείτε τα πράγματα, κύριε Υπουργέ, συγκαλύπτοντας τους ενόχους, γιατί γνωρίζετε καλά, ότι σε τελευταία ανάλυση, το Ελληνικό Δημόσιο είναι αυτό που θα χρειαστεί να επιστρέψει τα χρήματα στην Ευρωπαϊκή 'Ενωση, έστω και αν εσείς δεν τα έχετε εισπράξει από τους πραγματικούς υπεύθυνους.

Τέλος, σημειώνουμε θετικά τη δήλωση του κυρίου Υπουργού, ότι είναι αντίθετος στις διώξεις και τις καταδίκες των αγροτών. Το πρόβλημα, όμως, παραμένει και είναι θέμα τι πρωτοβουλίες σκοπεύει να πάρει ο Υπουργός Δικαιοσύνης, όπως επίσης και ο Υπουργός Δημόσιας Τάξης, αφού υπάρχουν αγρότες με βαρύτατες καταδίκες και υπάρχουν εκατοντάδες αγρότες που σύρονται στα δικαστήρια αυτό το διάστημα. Υπάρχει, λοιπόν, το θέμα τι μέτρα θα πάρουν αυτοί οι Υπουργοί γι' αυτές τις περιπτώσεις που πρόκειται να ακολουθήσουν.

Τέλος, θέλουμε να ξέρουμε αν θα συνεχιστεί αυτή η τακτική στις μελλοντικές κινητοποιήσεις, όπου τα όργανα της τάξεως με άνωθεν εντολές τρέχουν πίσω από τα τρακτέρ για να σημειώνουν τους αριθμούς, ώστε να παραπεμφθούν οι αγρότες στο εδώλιο του κατηγορουμένου σαν εγκληματίες του κοινού Ποινικού Δικαίου.

ΠΡΟΕΔΡΕΥΩΝ (Παναγιώτης Ν. Κρητικός): Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, επειδή το περιμέναμε κιόλας, προσπάθησα στη δική μου τοποθέτηση να αποτρέψω αυτό που είπε η Ευρωπαϊκή 'Ενωση, κατ' αρχήν το είπε και ο κύριος Υπουργός, και που τελικά το υιοθετεί και η Ελληνική Κυβέρνηση, δηλαδή το αν η κότα έκανε το αυγό ή το αυγό την κότα.

Είπαμε ότι ενώ όλα αυτά τα χρόνια οι αγρότες ακολούθησαν μια πολιτική την οποία και η Κυβέρνηση του ΠΑ.ΣΟ.Κ. και η Κυβέρνηση της Νέας Δημοκρατίας βέβαια επέβαλε, την πολιτική των χωματερών -πολιτική που προερχόταν από την Ευρωπαϊκή 'Ενωση- σήμερα έρχεται η ίδια η Κυβέρνηση να πει ότι δεν παράγουμε για να θάβουμε, αυτό που λέει η Ε.Ο.Κ. Τελικά ποιος φταίει; Το Κ.Κ.Ε. δεν ήταν στην κυβέρνηση για να εφαρμόσει μία τέτοια πολιτική, αντίθετα μάλιστα -και το είπα στην τοποθέτησή μου- ενίσχυε τη θέση, ότι η χωματερή θα φέρει το θάψιμο και το ξερίζωμα των αγροτών. Το ΠΑ.ΣΟ.Κ. ήταν και σαν κυβέρνηση τότε που κατηγορούσε το Κ.Κ.Ε. -όπως είπα εισηγητικά- ότι εμείς γίναμε προστάτες των χρημάτων της Ε.Ο.Κ. Και ερχόμαστε σήμερα να λέμε ότι φταίνε οι αγρότες που θάβουν τα προϊόντα τους και άρα πρέπει να αλλάξει η πολιτική σε βάρος τους.

Είπε ο κύριος Υπουργός ότι θα δίνει η Κυβέρνηση διέξοδο όσον αφορά το ροδάκινο, τα οπωροκηπευτικά, στη μεταποίηση. Μα, γιατί; Ο μεταποιητικός τομέας είναι έξω από την πολιτική και από την κοινή οργάνωση της αγοράς, από την πολιτική της Ευρωπαϊκής 'Ενωσης; Είναι έξω από τη συνθήκη της GATT; Οι Η.Π.Α. δεν είναι αυτές που επιτίθενται με οποιονδήποτε τρόπο, με τη συνθήκη της GATT συγκεκριμένα, στην ελληνική μεταποιητική βιομηχανία των οπωροκηπευτικών; Δεν υπάρχει προσφυγή των Αμερικάνων στην Ευρωπαϊκή 'Ενωση, κατά της Ελλάδας, με το αιτιολογικό ότι το κόστος παραγωγής από 'Ελληνες μεταποιητές εμφανίζεται μεγάλο, με αποτέλεσμα να δικαιολογούνται μεγάλες κοινοτικές ενισχύσεις και άρα με αυτό το επιχείρημα να ζητούν ουσιαστικά τη μείωση των επιδοτήσεων στη μεταποίηση; Και την πέτυχαν και με τη μείωση των δασμών και με τη μείωση των εξαγωγικών επιδοτήσεων.

Μιλήσατε για επιτυχία και νιώθετε και ευτυχής για το ότι κάποιοι παραγωγοί -μικροπαραγωγοί στην πλειοψηφία τους- εγκατέλειψαν τις καλλιέργειες. Ρωτήσατε τι κάνουν αυτοί οι παραγωγοί σήμερα; Καλό θα είναι ακόμα και τους δημάρχους εκείνων των περιοχών να ρωτήσετε για την αθρόα προσέλευση ακόμη και μικροαγροτών, οι οποίοι πάσχουν από αυτήν την πολιτική του ξεριζώματος και που παρακαλάνε για ένα-δύο μηνές δουλειά όπου και αν τύχει.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, τα πράγματα είναι "φως φανάρι". Δε χρειάζεται να στηρίξουμε εμείς με ιδιαίτερο τρόπο αυτήν τη λογική των αγώνων. Οι αγώνες θα γίνουν.

Δε χρειάζεται να κάνουμε κανένα προγύμνασμα και καμιά επαναστατική γυμναστική, κύριε Υπουργέ, γιατί το Κ.Κ.Ε. έχει κάνει επαναστατικούς αγώνες για το καλό του Λαού και δεν του χρειάζονται οι προπονήσεις.

Περιμέναμε να πείτε κάτι για τα προϊόντα, για τα προβλήμα των αγροτών, να βοηθήσετε. Δεν το κάνατε. Δεν μπορείτε μ' αυτήν την πολιτική να πείτε τίποτα, ούτε για το γάλα ούτε για το καλαμπόκι ούτε για το βαμβάκι ούτε για τους πλημμυροπαθείς στο Λεσίνι. Και αυτό που είπατε, αν έλθουν, για τις 600.000, νέα επιλέξιμα, ίσως να είναι δώρο-άδωρο όταν θα έλθουν, γιατί με τις τιμές που εφαρμόζετε στα γαλακτομικά προϊόντα, θα παρατήσουν και αυτά που έχουν οι άνθρωποι.

Μερικοί ισχυρίζονται ότι φταίει ο αγρότης, που δεν πειθαρχεί στην αναδιάρθρωση των καλλιεργειών κ.λπ. 'Αλλοι, σ' αυτήν εδώ την Αίθουσα, λένε ότι, εν πάση περιπτώσει, αυτό το λεξιλόγιο του Κ.Κ.Ε. είναι που χαλάει τα πράγματα. Δεν είναι το ξύλινο λεξιλόγιο του Κ.Κ.Ε., είναι η σιδερένια πολιτική της Ευρωπαϊκής 'Ενωσης, που τη στήριξε η Νέα Δημοκρατία, που τη στηρίζει το ΠΑ.ΣΟ.Κ., που τη στηρίζει ο Συνασπισμός και που εφαρμόζεται στις πλάτες όλου του Ελληνικού Λαού και ιδιαίτερα των αγροτών.

Κύριε Υπουργέ, θα περιμέναμε, παρά τις όποιες δεσμεύσεις της Ευρωπαϊκής 'Ενωσης, να έχετε το θάρρος να πείτε κάποιο όχι. Δεν το κάνετε. 'Ομως, η ζωή κινείται με τη δική της λογική και θα βρείτε μπροστά σας όλη αυτήν την αγανάκτηση των αγροτών.

Είπε ο Κοινοβουλευτικός Εκπρόσωπος του ΠΑ.ΣΟ.Κ., ότι δεν είσθε απόντες από τις Βρυξέλλες, είσθε παρόντες. Ακόμα χειρότερα, κύριε Υπουργέ, αν είσθε παρόντες σε μία τέτοια πολιτική. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε ο κατάλογος των δευτερολογιών και ο κύριος Υπουργός Γεωργίας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, θα είμαι σύντομος. Θα σχολιάσω αυτό που είπε ο συνάδελφος από τα Ιωάννινα, ότι δεν έχουμε το θάρρος να μιλήσουμε. Κάθε χώρα έχει ένα ορισμένο κύρος και μια ορισμένη δύναμη στα Συμβούλια των Υπουργών.

Ιδιαίτερα η Χώρα μας αντιμετωπίζει ορισμένα προβλήματα που συνδέονται με το τι θέση έχει στην Ευρωπαϊκή 'Ενωση και στη γεωργική πολιτική. Είναι τριπλάσιες οι εισροές στην Ελλάδα από τους κοινοτικούς λογαριασμούς, απ' ό,τι η συμμετοχή της Χώρας στον κοινοτικό προϋπολογισμό στη γεωργία. Και αυτό το ξέρουν όλοι οι Υπουργοί στο Συμβούλιο Υπουργών Γεωργίας. Αυτό είναι το ένα.

Δεύτερον, έχει τη μικρότερη συμμετοχή στη διαμόρφωση της αξίας του γεωργικού ευρωπαϊκού προϊόντος. Αυτά ως προς το "θάρρος", τη "δύναμη", τα "όχι" και τα "ναι". Το επαναλαμβάνω. Είναι τριπλάσιες οι εισροές κι έχει τη μικρότερη συμμετοχή στη διαμόρφωση της αξίας του γεωργικού ευρωπαϊκού προϊόντος. Δεν είναι για θάρρος και για όχι. Ας σταματήσουμε να παίρνουμε συνέχεια και ας αρχίσουμε να συμμετέχουμε όλο και περισσότερο στη διαμόρφωση της αξίας του ευρωπαϊκού προϊόντος, για να πούμε "ξέρετε, αυτό".

Είναι σωστό αυτό που είπε ο κ. Μπούτας, ότι πράγματι υπάρχει κοινωνικό, οικονομικό και περιβαλλοντικό ντάμπινγκ σ' αυτές τις χώρες που παράγουν το βαμβάκι τόσο φθηνά και έρχεται στη διεθνή τιμή των 100 δρχ. Και ασφαλώς δεν είναι το ίδιο κόστος για την Ελλάδα, που πήρε πέρσι τις 277 δρχ. το κιλό. Αυτό είναι αλήθεια, αλλά το αναφέρω σαν ένα εμπορικό γεγονός, για να δείξω ότι μέσα στα πλαίσια της 'Ενωσης έχουμε σχεδόν 200 δρχ. πιο πάνω στην τιμή του βαμβακιού. Δεν αμφισβητώ τους λόγους. 'Εχουμε κοινή γνώμη για τους λόγους. Υπάρχει ντάμπινγκ.

ΕΥΑΓΓΕΛΟΣ ΜΠΟΥΤΑΣ: Ποιος τα παίρνει τα 200;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Είναι γνωστό ποιος τα παίρνει. Στον καπιταλισμό ποιος κερδίζει; Και ούτω καθ' εξής. Μετά ποια είναι η σύγκρουση ανάμεσα στις μεγάλες οικονομικές ενώσεις; Η ΝΑFΤΑ τι σχέση έχει με την Ευρωπαϊκή 'Ενωση; Και ούτω καθ' εξής. Δε διαφωνούμε σ' αυτό. Εδώ, όμως, έχουμε μια πραγματικότητα.

Το θέμα που τίθεται από τη δική σας πλευρά, είναι αν μπορούμε εμείς να ενισχύσουμε από τον Kρατικό Pροϋπολογισμό. Ανέφερε ο κ. Κόρακας τα 500 εκατομμύρια. Αν μπορούσαμε να λύσουμε το θέμα του βαμβακιού με 500 εκατ., εγώ θα σας έλεγα "ναι" και για 1 δισεκατομμύριο. Δε λύνεται το πρόβλημα. Μόνο για τις 40 δρχ. προκαταβολής που είπε ο Πρωθυπουργός, ο Κώστας Σημίτης, θέλουμε 55 δισ. και επειδή θα είναι άτοκο θέλουμε για τους τόκους 4 δισεκατομμύρια.

ΕΥΑΓΓΕΛΟΣ ΜΠΟΥΤΑΣ: Δώστε τα πάνω από την τιμή. 

ΣΤΕΦΑΝΟΣ ΤΣΟΥΜΑΚΑΣ (Υπ.Γεωργίας): Ακούστε, κύριε Μπούτα. Αυτό δόθηκε στα σταφύλια, λόγω του ότι είχαν καταστραφεί από την πλημμύρα σε μια περιοχή, στη Μεσσαρά. 

'Ηταν τοπικό πρόβλημα. Δεν αληθεύει, λοιπόν.

Είπα πολλές φορές, συμφωνούμε, κύριε Κόρακα, ότι κάθε χώρα μπορεί να δίνει εθνικές ενισχύσεις, αρκεί τα δημοσιονομικά της, αρκεί το Δημόσιο χρέος, αρκεί η 'Ενωση να το αναγνωρίσει και αρκεί να μην αρχίσουμε να το ξηλώνουμε, όπως ειπώθηκε από την πλευρά αυτή, να ξηλώσουμε το ΦΠΑ στα γεωργικά μηχανήματα, γιατί τότε και οι άλλες χώρες για παράδειγμα που έχουν εύρωστες οικονομίες, π.χ. Γερμανία και άλλες, θα αρχίσουν και αυτές τις εθνικές ενισχύσεις και θα επανεθνικοποιήσουμε τη ΚΑΠ. Και τότε τα δικά μας προϊόντα όχι απλώς θα βγουν στο περιθώριο, αλλά θα πάνε πέρα από την Αλβανία. Να δείτε εκεί τι εθνικές ενισχύσεις έχουν να πέσουν από άλλες χώρες. Αυτά τα ξέρετε.

Τρίτον, δεν είπα ότι θα βάλω το θέμα για το βαμβάκι στην Ευρωπαϊκή 'Ενωση. Το θέμα έχει τεθεί στο Συμβούλιο Υπουργών του Σεπτεμβρίου. Πρώτον, οι επιδοτήσεις να πάνε στον παραγωγό απευθείας. Και αυτό το θέμα θα θέσουμε, κύριε συνάδελφε από το Συνασπισμό, που είπατε για τα καπνά. Εάν περίμεναν οι έμποροι των καπνών να πάρουν τη διαχείριση των ποσοστώσεων, ξεγελάστηκαν γιατί και για τη βιομηχανική ντομάτα, αλλά και για τους χυμούς θα θέσουμε θέμα -ήδη το έχουμε θέσει στις διαχειριστικές επιτροπές και στο Συμβούλιο των Υπουργών, όπως έθεσα για το βαμβάκι- να πάνε οι επιδοτήσεις κατευθείαν στον παραγωγό. Θα εξυγιανθεί ολο το δίκτυο. Επιδότηση δε θα πηγαίνει σε κανέναν άλλον.

ΑΧΙΛΛΕΥΣ ΚΑΝΤΑΡΤΖΗΣ: Είναι θέμα ποσοστώσεων.

ΣΤΕΦΑΝΟΣ ΤΣΟΥΜΑΚΑΣ (Υπ. Γεωργίας): Είναι θέμα διαφοράς ως προς τις πληροφορίες και τις εκτιμήσεις. Είναι αληθές, ότι έπεσε η παραγωγή του καπνού ανατολικά, σε όλες τις ανατολικές χώρες και ανέβηκε η τιμή του καπνού δυτικά. Αυτό το έχουμε συζητήσει για παράδειγμα με τον αντιπρόεδρο του κρατικού συμβουλίου της Κίνας, που ήρθε εδώ και ενδιαφερόταν η χώρα για τα καπνά, όπως και για τα βαμβάκια και κάναμε μια συζήτηση ευρεία και το δέχονται και άλλες χώρες πολύ μεγάλες, ότι αυτό συνέβη. 'Αλλο αν οι έμποροι των καπνών είχαν αυτό στο νου τους.

Είναι σαφές το μήνυμα από το Υπουργείο Γεωργίας, ότι όλες οι επιδοτήσεις θα πάνε κατευθείαν στον παραγωγό σε όλα τα προϊόντα.

Και επίσης στη διαχείριση των ποσοστώσεων, για παράδειγμα όσον αφορά τις μεγάλες γαλακτοβιομηχανίες, που έχουμε κοινή γνώμη για την πολιτική που κάνουν -και θα υπάρξουν εξελίξεις σε αυτό το θέμα για τις γραμμές, εξελίξεις που αφορούν καθαρά το εμπόριο και την εξυγίανση του εμπορίου και τη σωστή διακίνηση των προϊόντων- θα υπάρξει και εκεί παρέμβαση, διότι αυτήν τη στιγμή οι μεγάλες γαλακτοβιομηχανίες διαχειρίζονται την υπέρβαση των ποσοστώσεων. Τουλάχιστον δυο από αυτές χρωστούν πάνω από 100 εκατ. στα δημόσια ταμεία και κατακρατούν αυτά τα χρήματα ως άτοκο κεφάλαιο για να κάνουν επενδύσεις. Παρεπιμπτόντως έθεσα το θέμα αυτό.

Είπε ο κύριος συνάδελφος από τη Μαγνησία, ότι επτά φορές περισσότερο θα πληρώνουν οι αγρότες απ' ό,τι τώρα στο ασφαλιστικό ταμείο. Μα, αυτό που πληρώνουν τώρα, όσοι είναι ασφαλισμένοι στο επικουρικό ταμείο, είναι ένα πάρα πολύ μικρό ασφάλιστρο. Δεν μπορεί να συγκροτηθεί ταμείο κύριας ασφάλισης με τέτοια ασφάλιστρα, όπως το επικουρικό, που τώρα θα ενσωματωθεί στο ταμείο κύριας ασφάλισης. Δεν μπορεί να γίνει αυτό.

Πιστεύω, εύχομαι και επιθυμώ και θα το προσπαθήσω από τη δική μου πλευρά, όπως όλοι οι άλλοι, να μην είναι αυτή η εξέλιξη που λέτε εσείς, γιατί δε θα είναι μια θετική εξέλιξη αν έχουμε ένα τέτοιο ταμείο.

'Οσον αφορά το 25% του κοινωνικού πόρου από τον ΟΓΑ, τουλάχιστον απ' ό,τι εγώ γνωρίζω, αυτός ο κοινωνικός πόρος αφορά άλλα ταμεία. 'Οπως για παράδειγμα τα ταμεία των δικηγόρων, που είμαι και εγώ ασφαλισμένος, όπου πράγματι υπάρχει κοινωνικός πόρος και είναι απαράδεκτο. 'Οταν είχα δώσει το σχέδιο για τα ταμεία είχα δηλώσει εκ μέρους του ΠΑ.ΣΟ.Κ., ως κόμματος, ότι πρέπει να καταργηθεί ο κοινωνικός πόρος σε όλα τα ταμεία, πλην του ΟΓΑ, γιατί αυτός είναι λογαριασμός. Δεν είναι ασφάλιση, είναι λογαριασμός. Είναι ένας λογαριασμός του κρατικού προϋπολογισμού προς τον ΟΓΑ για να δίνει αυτό το βοήθημα των 25.000 δρχ. και να εξασφαλίζει την υγειονομική περίθαλψη και τις άλλες προστασίες.

Εφ' όσον είναι έτσι, ότι περιλαμβάνεται και ο ΟΓΑ και ότι υπάρχει δήλωση της Κυβερνήσεως, αυτό είναι ένα θέμα.

ΝΙΚΟΛΑΟΣ ΓΚΑΤΖΗΣ: 'Ολα τα ασφαλιστικά ταμεία. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν είναι ασφαλιστικό ταμείο ο ΟΓΑ, γιατί δεν υπάρχει ασφάλιστρο. Είναι ένας λογαριασμός, ένας κοινωνικός πόρος από τον κρατικό προϋπολογισμό για ένα βοήθημα στους αγρότες.

ΝΙΚΟΛΑΟΣ ΓΚΑΤΖΗΣ: Και τα άλλα από κοινωνικούς πόρους είναι, κύριε Υπουργέ. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, να μη γίνεται διάλογος. Υπάρχει για σας Κοινοβουλευτικός Εκπρόσωπος.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δέχομαι την εξήγησή σας. Και ασφαλώς πρέπει να υπάρχει εξήγηση, διότι για να κοπεί κοινωνικός πόρος 25% από το λογαριασμό και όχι από το ταμείο του ΟΓΑ, θα υπάρξει θέμα. Πρέπει, όμως, να καταργηθεί ο κοινωνικός πόρος απ'όλα τα άλλα ταμεία. Δεν μπορούν να πληρώνουν οι υπόλοιποι 'Ελληνες ταμεία ορισμένων ασφαλισμένων. Πιστεύω ότι σ'αυτό θα είμαστε σύμφωνοι.

Κύριε Μπούτα, είπατε ότι είναι 50 δρχ. το κιλό στο βαμβάκι κάτω από πέρισυ. Ποιός πήγε την ποσόστωση πέρα από το όριο; Αυτός είναι αυτόματος λογαριασμός, το ξέρετε πάρα πολύ καλά. Γι' αυτό στέλναμε συνέχεια μηνύματα. Είπε ο κ. Σιούφας, που δεν είναι εδώ, ότι στις υπηρεσίες του Υπουργείου Γεωργίας δε βρήκε κανέναν αυτός στη Λάρισα, ενώ βρήκε ο Πρόεδρος της 'Ενωσης Συνεταιρισμών ορισμένοι από τις υπηρεσίες του Υπουργείου Γεωργίας και του Οργανισμού Καπνού της Χώρας δεν ασκούν το καθήκον τους και δεν κάνουν το λειτούργημά τους και δεν τηρούν τον όρκο που έδωσαν, όταν διορίστηκαν. Πόσοι είναι και ποιοί; Αυτό που γίνεται στη διαχείριση του βάμβακος, αποτελεί μια ντροπή για τη Χώρα.

Επιπλέον, ξέρετε πολύ καλά ότι φέτος η Ισπανία προσεγγίζει το δικαίωμά της, γιατί είχε καλοκαιρία, γιατί έκαναν μια προσπάθεια οι Ισπανοί για να ανέλθουν και να πλησιάσουν το δικαίωμα που έχουν. Και αυτό έχει συνέπεια εις βάρος της Ελλάδας. Αυτά είναι γνωστά σ'όλους αυτούς τους χώρους. Το να έρχονται εδώ ορισμένοι και να δημαγωγούν, δεν έχει νόημα. Και δεν το είπα για σας βέβαια. Εσείς κάνατε την πολιτική σας και είπατε την άποψή σας.

Τι θα γίνει με τον Οργανισμό Βάμβακος, που θα πληρώσει τώρα τους παραγωγούς; Θα στραφούμε έναντι όλων των περιουσιακών τους στοιχείων. Αν πηγαίναμε στις εγγυητικές επιστολές από τώρα, δεν θα είχαμε αυτήν την εξέλιξη. 'Ηταν καθαρά νομικό το ζήτημα, δεν ήταν πολιτικό το ζήτημα, ώστε να αφήσουμε τις εγγυητικές επιστολές. 'Ο,τι μπορούμε να διεκδικήσουμε από τις υπηρεσίες, θα το διεκδικήσουμε.

Και ξέρουν αυτοί κάτι, κύριε Μπούτα, γιατί ορισμένοι έχουν έλθει ήδη στο Υπουργείο. Ξέρουν ότι δεν θα ξανανοίξει εκκοκιστήριο γι'αυτούς, όπως θα κλείσουν και άλλα μέχρι το τέλος της περιόδου. Τώρα θα αρχίσει η πραγματική μάχη για το χορό και για το μεγάλο πάρτυ, που οργάνωσαν σε ορισμένους νομούς αυτοί οι κύριοι, οι οποίοι εμφανίζονται, δίνουν συνεντεύξεις. Ορισμένες οικονομικές εφημερίδες ανταποκρίνονται στις διάφορες δηλώσεις τους, οι οποίες δεν είναι ακριβείς και κατά τα άλλα, λέγονται 'Ενωση Εκκοκιστών και εμφανίζονται ως αξιοπρεπείς και έντιμοι επιχειρηματίες και είναι βαθιά μέσα σε πάρα πολλές δραστηριότητες με την απάτη του βάμβακος και τη διαχειριστική του προοπτική.

Κύριε Πρόεδρε, ασφαλώς δε συμφωνήσαμε με τους συναδέλφους από το ΚΚΕ. Υπάρχει διαφορά αντιλήψεων, αλλά τα πραγματικά προβλήματα, υπάρχουν. Η Κυβέρνηση τα αναγνωρίζει και ξέρει ότι πράγματι οι μικροκαλλιεργητές, όσοι δεν έχουν τη δυνατότητα να έχουν μια μεγάλη εκμετάλλευση για να μπορούν να έχουν ένα μεγάλο εισόδημα, αντιμετωπίζουν δυσκολίες.

Εμείς, αυτό που θέλαμε να κάνουμε -και το είπε και ο Πρωθυπουργός προεκλογικά και θα είναι η σταθερή μας πολιτική- είναι να υποστηρίξουμε την πραγματική παραγωγή, όχι τις εικονικές παραγωγές. Ο κ. Κόρακας είπε ότι ορισμένες χώρες προσπάθησαν να πουν ότι έχουν περισσότερα κλαδιά οι ελιές τους και ότι παράγουν περισσότερα προϊόντα.

ΣΤΡΑΤΗΣ ΚΟΡΑΚΑΣ: Η Ιταλία, είναι γνωστό.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Ασφαλώς, είναι πασίγνωστο. Θα ήθελα να πω ότι, αν έγινε μια προσπάθεια και θα συνεχιστεί -και θα πιέσουν από την 'Ενωση για την αλλαγή του καθεστώτος στο λάδι- αυτό έγινε γιατί ορισμένες χώρες, όπως η Ιταλία ελέγχουν συγκεκριμένο αριθμό ελαιοδένδρων. Εμφάνιζαν παραγωγές λαδιού υπέρογκες, που δεν είχαν καμία σχέση, καμία σύγκριση με τις παραγωγές λαδιού στην Ελλάδα, στην Ισπανία, στην Τυνησία, στο Μαρόκο, στην Τουρκία κ.ο.κ. Από κει ξεκίνησε όλη αυτή η προσπάθεια, δηλαδή οι εικονικές παραγωγές θα χτυπηθούν από την Ευρωπαϊκή 'Ενωση και κυρίως αναφερόμαστε στα προϊόντα του Νότου.

'Οχι ότι και άλλες χώρες δεν προβαίνουν σε διαδικασίες και σε ενέργειες που έχουν σχέση με απάτες. Ο κατάλογος που έχει δημοσιευθεί για τη Χώρα μας δείχνει ότι δεν είναι από τις πρώτες η Χώρα μας. 'Αλλες είναι οι πρώτες χώρες. Αλλά εμείς από τη δική μας πλευρά, θέλουμε να δηλώσουμε ως πολιτική την υποστήριξη της πραγματικής παραγωγής και ασφαλώς τα έργα υποδομής, τα οποία θα βοηθήσουν, ή και την μείωση του κόστους που θα βοηθήσει σε διάφορες δραστηριότητες των γεωργικών εκμεταλλεύσεων. Δεν θα είναι μια άμεση απόδοση, θα είναι έμμεση και μακροπρόθεσμη.

Το θέμα που μας μένει τώρα είναι: Θα υπάρξει από τον κρατικό προϋπολογισμό ενίσχυση; Δεν είναι, λοιπόν, λίγα τα χρήματα για να μπούμε σε ένα-ένα προϊόν. Και, επίσης, δεν μπορούμε να παρέμβουμε στην αγορά, γιατί ανέφερε ο κύριος συνάδελφος από τα Ιωάννινα, ότι στο καλαμπόκι η τιμή ήταν 60 και πήγε 40 κ.ο.κ. Αυτή είναι η διαμόρφωση της αγοράς. Επίσης, ειπώθηκε ότι για το πολλαπλασιαστικό υλικό ανέβηκαν οι τιμές. Αυτή είναι η ελεύθερη αγορά. Δεν έχουμε τη δυνατότητα να παρέμβουμε. Πρέπει να οργανώσουμε εμείς τη δυνατότητα να υπάρχει πολλαπλασιαστικό υλικό τέτοιο στο επίπεδο συνεταιριστικών οργανώσεων που να μπορούν να έχουν τέτοιες ποιότητες και τέτοιους πόρους, για να έχουν τέτοιες αποδόσεις που να μην έχουν το σημερινό κόστος. Αλλά αυτά θέλουν βάθος χρόνου, ορίζοντα και μεγάλη προσπάθεια. Εμείς θα το κάνουμε αυτό. Θα προσπαθήσουμε, δηλαδή. Δεν υπάρχει άλλος δρόμος. Δεν είναι γιατί είμαστε καλοί ή κακοί. Είναι αναγκαία η πρωτογενής παραγωγή στη Χώρα. Είναι σημαντικότερο τμήμα του πληθυσμού που μοχθεί καθημερινά, οι αγρότες και πρέπει να υποστηρίξουμε αυτήν την πολιτική, αλλά με τις δυνατότητες που έχουμε και όχι με απλές διατυπώσεις και αναγγελίες.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας Κοινοβουλευτικός Εκπρόσωπος του Κ.Κ.Ε., έχει το λόγο.

ΣΤΡΑΤΗΣ ΚΟΡΑΚΑΣ: Ακούσαμε, κύριε Πρόεδρε, τον κύριο Υπουργό να μας λέει ότι βεβαίως δεν μπορούμε να συμφωνήσουμε με το Κ.Κ.Ε. στην πολιτική του σε ό,τι αφορά τον αγροτικό τομέα της οικονομίας μας. Και δεν περιμέναμε να συμφωνήσει η Κυβέρνηση με τις θέσεις του Κ.Κ.Ε. γιατί, αν συμφωνούσε με τις θέσεις μας, δεν θα ήταν κυβέρνηση και μάλιστα κυβέρνηση με αυτήν την πολιτική.

Ωστόσο όμως, ξανακούσαμε άλλη μία φορά κάτι που συνηθίζει και ο κ. Τζουμάκας και ορισμένοι άλλοι Υπουργοί να λένε ότι "συμφωνούμε ότι το πρόβλημα υπάρχει". Συμφωνούμε στην ύπαρξη του προβλήματος. Και αυτό το λέει πολλές φορές ο κ. Τζουμάκας και με πολύ μεγάλη έμφαση. 'Ετυχε κάνα δυό φορές που πήγανε αντιπροσωπείες αγροτών να υπερκερνάει σε έμφαση και να υπογραμμίζει το πρόβλημα, να το χρωματίζει κ.λπ. Και αυτό κατά κάποιο τρόπο ξέρετε πολλές φορές συντείνει στο να ικανοποιεί και τον αγρότη, τον διαμαρτυρόμενο που λέει ότι "τουλάχιστον αναγνωρίζει το δράμα μας". Αλλά, όμως, την ίδια στιγμή η Κυβέρνηση όχι μόνο δεν κάνει τίποτα για να ανακουφίσει σε αυτόν τον κόσμο, αλλά κάνει το αντίθετο.

Κύριε Υπουργέ, μπορείτε να μας λέτε ό,τι θέλετε. Η πράξη μετράει. Κάνετε ό,τι μπορείτε για να επιδεινώνετε την κατάσταση. Για παράδειγμα: Υπάρχει κατεύθυνση από την Ευρωπαϊκή 'Ενωση για δραστική μείωση του αγροτικού πληθυσμού της Χώρας μας. Υπάρχει. Αυτό, είναι δεδομένο και εσείς το προωθείτε με όλα τα μέσα, βεβαίως κάνοντας διακηρύξεις προς την αντίθετη κατεύθυνση. Αλλά, όμως, η αλήθεια είναι αυτή, χωρίς να ενδιαφέρεστε αν τελικά από το 22%-23% του οικονομικά ενεργού πληθυσμού που είναι σήμερα ο αγροτικός πληθυσμός φθάσει στο 10% ή στο 7%. Τι θα γίνει όλος αυτός ο κόσμος που θα ξεριζωθεί από την αγροτική δραστηριότητα; Πού θα πάει; 'Ηδη τα επίπεδα της ανεργίας της Χώρας μας έχουν φθάσει σε απελπιστικό σημείο και όχι μόνο στη Χώρα μας.

Υπάρχει, λοιπόν, ένα τέτοιο θέμα και σεις μας λέτε "ναι, το καταλαβαίνουμε, τα διαπιστώνουμε όλα αυτά, αλλά τι να κάνουμε; Αυτοί είναι οι νόμοι της ελεύθερης αγοράς". Είναι μία πολύ εύκολη δικαιολογία. Είναι μία πρόφαση εν αμαρτίαις, επιτρέψτε μου αυτήν την έκφραση.

Επαναλαμβάνω, ότι έχετε αρκετές δυνατότητες για να αμβλύνετε λιγάκι αυτό το οξυμμένο πρόβλημα, παίρνοντας συγκεκριμένα μέτρα, έμμεσα ή άμεσα. Για παράδειγμα: Συζητάγαμε μία φορά με τον προκάτοχό σας τον κ. Μωραϊτη τότε με τον αυθώδη πυρετό και έλεγε, εν πάση περιπτώσει, ότι μας έχουν επιβάλλει καραντίνα απ' όλη την Ευρώπη. Την ίδια στιγμή η Γερμανία είχε πρόβλημα με πανώλη στα χοιρινά. Είχαν 2,5 δισ. θανατωμένα χοιρινά. Μπορείτε να βεβαιώσετε κανένα 'Ελληνα υπήκοο ότι ορισμένα απ' αυτά τα θανατωμένα χοιρινά δεν συσκεύασθηκαν και δεν στάλθηκαν εδώ; Εγώ δεν μπορώ να το βεβαιώσω.

Ρώτησα λοιπόν: "Ωραία, εσείς δεν έχετε το πνευμόνι, το κουράγιο να επιβάλλετε καραντίνα στα γερμανικά χοιρινά;". Η καραντίνα στη Γερμανία μπήκε μόνο σ' αυτήν τη συγκεκριμένη περιοχή που εκδηλώθηκε η πανώλη και όχι σ' όλη την επικράτεια της Γερμανίας. Σε μας δεν μπήκε η καραντίνα μόνο στις περιοχές που εκδηλώθηκε, αλλά σ' όλη την επικράτεια. 'Ετσι τους συνέφερε.

Λέω λοιπόν: "Θα κάνουμε, κύριε Υπουργέ, δειγματοληπτικό έλεγχο στα σύνορα, στις νταλίκες που θα έρχονται". Θα λέμε "παιδιά, περιμένετε". Πόσες μέρες θα κρατήσει η ανάλυση; Δέκα μέρες, δέκα πέντε μέρες, ένα μήνα, θα το δούμε. Να φθάσει η σειρά από τις νταλίκες μέχρι το Μόναχο, για να δούμε τι θα κάνει η Γερμανία.

Και τότε μου είπε ο κ. Μωραϊτης:"Δίκιο έχεις σ' αυτό, αλλά ποιός να το κάνει;". Εδώ είναι το θέμα, ότι αναζητείται κυβέρνηση που να προτάσσει τα συμφέροντα του Τόπου μας και όχι την αγωνία της να φανεί αρεστή στο διευθυντήριο της Ευρωπαϊκής 'Ενωσης.

Για τις συντάξεις, θα ήθελα να επιμείνω και εγώ στο εξής. Κακά τα ψέματα, από το 2003 μάλλον θα ξεκινήσει η σταδιακή κατάργηση της σημερινής προνοιακής, ας την πούμε έτσι, σύνταξης που δίνουμε στον αγρότη και που είναι απαράδεκτα χαμηλή. Εμείς επιμένουμε στον άμεσο διπλασιασμό της. Πρόκειται για οκτακόσιες πενήντα χιλιάδες ξομάχους της αγροτιάς που έσκαψαν τη γη με τα νύχια και με τα δόντια, για να την κάνουν να καρπίσει και να ταϊσει ολόκληρη την Ελλάδα επί σαράντα, πενήντα, εξήντα χρόνια ορισμένοι. Είναι αδιανόητο, είναι απάνθρωπο να τους βλέπουμε να σέρνονται ακόμη μέσα στο χωράφι, με δύο έως τρία προβατάκια, ή με ένα έως δύο στρέμματα χωράφι, για να μπορέσουν να εξασφαλίσουν ένα συμπληρωματικό εισόδημα ή να γίνονται βάρος στα παιδιά τους.

Λέτε ότι στο καινούργιο νομοσχέδιο που θα έχουμε την ευκαιρία να συζητήσουμε με πολλαπλασιασμένες εισφορές, θα φθάσουν κάποια στιγμή -δεν ξέρω πότε- να πάρουν μια σύνταξη, η οποία αν γίνει τιμαριθμική προσαρμογή του σημερινού βοηθήματος, θα είναι περίπου στα ίδια επίπεδα. Μόνο που θα έχετε πάρει από τον κάθε αγρότη αρκετά εκατομμύρια μέχρι τότε.

Εσείς καταργείτε άμεσα στην ουσία την αυτοτελή σύνταξη της αγρότισσας, εκτός αν αυτή δεχθεί να πληρώσει τις 200.000 με 250.000 το χρόνο, που στη σημερινή της κατάσταση είναι κάτι αδιανόητο βεβαίως. Δεσμοθετείτε επίσης εισφορά για ιατροφαρμακευτική περίθαλψη, ενώ σήμερα είναι δωρεάν.

Επίσης, για τους αγρότες λέτε το εξής επιχείρημα: "Τί να κάνουμε, υπάρχει μία ιδιομορφία στην Ελλάδα, έχουμε μικρό κλήρο σε σχέση με τους Ευρωπαίους, που είναι μεγαλοαγρότες και μέσα στα πλαίσια του ανταγωνισμού όσοι επιβιώσουν". Το μεγάλο ψάρι τρώει το μικρό. Είναι δεδομένο με μαθηματική ακρίβεια το πού θα καταλήξουμε. Θα καταλήξουμε στην εξόντωση του κτηνοτρόφου.

Λέμε ότι αυτό είναι η μία αντίληψη. Υπάρχει και η άλλη αντίληψη, η δική μας, που κάποτε ήταν και δική σας, πριν γίνετε κυβέρνηση. Αυτή λέει ότι αυτήν τη στιγμή πρέπει η Κυβέρνηση -παίρνοντας υπόψη αυτήν την ιδιομορφία και παίρνοντας υπόψη το γεγονός ότι η ύπαιθρός μας δεν μπορεί να ερημωθεί άλλο, είναι ανάγκη εθνική να μείνει ο κόσμος εκεί- να πάρει εκείνα τα μέτρα που θα κρατήσουν τον κόσμο στα χωράφια του, ώστε να μην μειωθεί παραπέρα ο αγροτικός πληθυσμός. Εννοώ ενίσχυση των συνεταιρισμών κλπ. Τέτοια μέτρα χρειάζονται. Υποδομές για κτηνίατρους, περισσότερους γεωπόνους, άλλο προσωπικό που θα δώσει τη δυνατότητα, με χίλιους δυο τρόπους, να βελτιώσει το εισόδημά του ο μικρός αγρότης, με μικρό κλήρο, με μείωση του κόστους παραγωγής. Κάναμε συγκεκριμένες προτάσεις, αλλά δεν ξέρω, γιατί δεν τις ακούτε.

'Ακουσα επίσης μια κριτική που σας γίνετε από την πλευρά του Συνασπισμού, γιατί δεν αξιοποιείτε τα κονδύλια για τα διαρθρωτικά προγράμματα. Αν θέλαμε να τα δούμε συγκεκριμένα, μπορούμε χονδρικά να πούμε τα εξής. Από τα 1.300 δισ. που είπατε, τα 1.000 δισ., όπως ξέρετε, πάνε για χωματερές, για επιδοτήσεις και τιμές. Είναι δηλαδή καταναλωτικές επιδοτήσεις, είναι διαρθρωτικές. Τα 200 δισ. πάνε για ξεριζώματα καλλιεργειών, πρόωρες συνταξιοδοτήσεις, δηλαδή χωματερές αγροτικών χεριών -αυτές είναι οι πρόωρες συνταξιοδοτήσεις- που τιτλοφορούνται διαρθρωτικά προγράμματα, αλλά στην ουσία, κατά τη δική μας άποψη, είναι αποδιαρθρωτικά. Εκτός και αν ο Συνασπισμός θεωρεί ότι αυτά είναι τα πραγματικά διαρθρωτικά προγράμματα. Μόνο 100 δισ. πάνε τελικά για πραγματικά διαρθρωτικά προγράμματα. Αυτή είναι, λοιπόν, η πραγματικότητα και ας μην γελιόμαστε.

Επίσης ένα άλλο ζήτημα. Είπατε για το στάρι ότι οι τιμές διεθνώς είναι 30 δραχμές κ.λ.π. Αυτό μπορεί να είναι σωστό, αλλά δεν είπατε όλη την αλήθεια. Υπάρχει και η άλλη μισή αλήθεια, που είναι ποιά; 'Οτι οι τιμές φθάνουν σ' αυτά τα επίπεδα, διότι οι ΗΠΑ δίνουν τεράστιες επιδοτήσεις στις εξαγωγές και στον παραγωγό, έτσι που η τιμή για τον αμερικανό παραγωγό να είναι πολύ πιό ψιλή από αυτήν που παίρνει ο 'Ελληνας ή ο οποιοσδήποτε Ευρωπαίος σήμερα. Γι' αυτό λέμε εξάλλου ότι οι ΗΠΑ επέβαλλαν τα συμφέροντά τους με την GATT. Εμείς δεν κάνουμε τίποτα απ' αυτήν την άποψη. 'Αρα, λοιπόν, εδώ υπάρχει ένα σοβαρό ζήτημα που δεν μπορούμε να περάσει έτσι.

Για τη Νέα Δημοκρατία, κύριε Πρόεδρε. Μας είπε ότι η πρόταση που έχει κάνει θα οδηγήσει στη μείωση του κόστους παραγωγής. Ρίξαμε μία ματιά στην πρόταση. Είναι ζήτημα αν θα μειώσει το κόστος παραγωγής κατά 1%. Δεν επεκτείνομαι παραπάνω.

Για τις κομπίνες των καπνεμπόρων στις επιδοτήσεις κ.λ.π., γι' αυτά τα 10 δισ., πάνε δέκα χρόνια από τότε και απ' ό,τι φαίνεται με τη σημερινή σας στάση, επειδή λέτε ότι δεν μπορείτε να πάτε να τα πάρετε από τους κομπιναδόρους, φαίνεται ότι θα τα φορτωθεί πάλι ο Ελληνικός Λαός, ο κρατικός προϋπολογισμός, όπου τότε πιά δεν θα υπάρχουν δημοσιονομικά προβλήματα που τα επικαλείσθε για τις εθνικές επιδοτήσεις στις οποίες επιμένουμε.

Για τη διαφθορά στο Υπουργείο Γεωργίας. Διατείνεσθε ότι υπάρχει διαφθορά στο Υπουργείο και εγώ δεν θέλω να το αμφισβητήσω. Ωστόσο, όμως, δεν μπορείτε να διασύρετε το σύνολο των εργαζομένων εκεί. Είστε πολιτικός προϊστάμενος και πρέπει να πάρετε μέτρα κάθαρσης.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε.

Και δεν είναι τώρα, δεν είστε καινούργιος στο Υπουργείο Γεωργίας, είστε από την προηγούμενη Κυβέρνηση. Τι μέτρα, λοιπόν, πήρατε; Μάλιστα, ένα παράδειγμα που μου έρχεται στο μυαλό είναι το εξής: Μιλήσατε κάποτε για έναν τυροκόμο, ο οποίος εντάχθηκε δύο φορές στο ίδιο αναπτυξιακό πρόγραμμα, δηλαδή εισέπραξε δύο φορές αυτά τα οφελήματα. Ποιός τον ενέταξε; 

Αν δεν απατώμαι, προϊστάμενος αυτής της επιτροπής που αποφασίζει είναι γενικός σας γραμματέας. Λοιπόν, για ποιά κάθαρση μιλάτε και τι μέτρα παίρνετε;

Για τα καύσιμα εμείς ζητάμε TRANSIT. Αυτά τα κόλπα, οι αλχημείες περί 30% μείωσης του ειδικού φόρου κατανάλωσης αποδείχθηκε ότι είναι κοροϊδία. Δώσατε πέρυσι 1000 δραχμές επιστροφή για 1.000.000 εισόδημα και κανονικά θα πάει 4.500 δραχμές, ούτε τα έξοδα της αίτησης δηλαδή που πρέπει να υποβάλει ο γεωργός, ο αγρότης, για να μπορέσει να πετύχει κάτι τέτοιο. Και για την GATT, αντί να ζητήσετε την εξαίρεση των μεσογειακών αγροτικών προϊόντων -για να μην κοροϊδευόμαστε εδώ- από τις καταστροφικές ρυθμίσεις της GATT, προτιμήσατε να ζητήσετε και πετύχατε την εξαίρεση της ναυτιλίας. Γιατί εδώ έχουμε τους εφοπλιστές, με τους αγρότες θα ασχολούμασθε; Αυτοί είναι υπό εκτέλεση. 

Επίσης, για τα υπόλοιπα, εκπαιδεύσεις κ.λ.π. δε νομίζω ότι πρέπει να επεκταθούμε.

Τελειώνω, σημειώνοντας για άλλη μία φορά, ότι αυτοί οι οποίοι σήμερα έχουν συμφέρον να σηκώσουν τον αγώνα τους για να μπορέσουν να επιβιώσουν, είναι οι αγρότες. Εμείς θα σταθούμε δίπλα τους. Εσείς, αν θέλατε να είσθε ειλικρινείς με αυτά που διακηρύσσετε, έστω, περί ενδιαφέροντος για τον αγρότη, δε θα ρίχνατε τους μηχανισμούς σας με τη μορφή του πυροσβέστη ή του συκοφάντη αυτών των αγώνων, αλλά θα αξιοποιούσατε αυτούς τους αγώνες, όταν πηγαίνετε στις Βρυξέλλες με το να πετυχαίνετε κάτι καλύτερο γι' αυτό τον κόσμο που πραγματικά αξίζει περισσότερης υποστήριξης.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κόρακα, δεν έχετε άλλο χρόνο. Ολοκληρώσατε, είναι και περασμένη η ώρα αυτήν τη στιγμή.

Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, θα αρχίσω από ένα πραγματικό γεγονός. Δεν αληθεύει ότι εντάχθηκε δύο φορές ο συγκεκριμένος τυροκόμος στον αναπτυξιακό νόμο. Απλώς υπήρξε προέγκριση -γιατί δεν πρόκειται να πάρει ποτέ έγκριση- που στάλθηκε στις υπηρεσίες της Ευρωπαϊκής 'Ενωσης.

ΣΤΡΑΤΗΣ ΚΟΡΑΚΑΣ: Από ποιόν εγκρίθηκε η προέγκριση.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Από το συμβούλιο, που η πλειοψηφία...

ΣΤΡΑΤΗΣ ΚΟΡΑΚΑΣ: Από την ειδική επιτροπή.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ναι, αλλά αυτό δεν λέει τίποτα.

ΣΤΡΑΤΗΣ ΚΟΡΑΚΑΣ: 'Οπου προεδρεύει ο Γενικός Γραμματέας.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, παρακαλώ. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ναι, ναι ακούστε. Ασφαλώς προεδρεύει ο Γενικός Γραμματέας.

ΣΤΡΑΤΗΣ ΚΟΡΑΚΑΣ: Δεν το κατηγορώ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ναι, υπήρχαν εισηγήσεις θετικές. Γι' αυτό, λοιπόν, μιλώ. Εγώ προχώρησα σε ενέργειες και μάλιστα είχα μία κριτική από την εφημερίδα του κόμματος, το ΡΙΖΟΣΠΑΣΤΗ, που είπε ότι ιδιωτικοποιώ το Υπουργείο. Να βγάλω όλες τις κοινοτικές δραστηριότητες έξω από το Υπουργείο.

'Οσο θα διαχειρίζονται οι γεωπόνοι δημοσιονομικά και κοινοτικά, θα υπάρχει πρόβλημα. Θα σας πω, λοιπόν, γιατί πιστεύω ότι έκανα εγώ καλά, γιατί είσθε πολιτικά πρόσωπα με μεγάλη ιστορία και αγώνες. Μέχρι την ημέρα που υπήρχαν αυτές οι καταγγελίες, οι πιέσεις που υπήρχαν στο γραφείο μου από πολλούς παράγοντες του δημόσιου και του κοινωνικού βίου πανελλαδικά για να εγκρίνουμε αυτά τα επενδυτικά σχέδια του ν.866 και του νόμου για την αλιεία, ήταν πάρα πολλές, θεμιτές όχι αθέμιτες. Από την ημέρα λοιπόν που βγήκαν όλα αυτά στη δημοσιότητα, κανείς δεν ξαναενόχλησε το γραφείο μου, δεν έχω υπογράψει καμία επένδυση και άλλαξα το καθεστώς. 'Εχω ήδη προτείνει στην Κυβέρνηση και περιμένω τις υπογραφές από άλλους Υπουργούς, γιατί εισάγω γνωμοδοτική επιτροπή. Δεν υπήρχε γνωμοδοτική επιτροπή για τις επενδύσεις, που υπάρχει στο Υπουργείο Εθνικής Οικονομίας και στο Υπουργείο Βιομηχανίας. 'Ηταν ένα δίκτυο που όλα ήταν έτοιμα και δεν είναι ώρα να σας ενημερώσω γι'αυτό. Προέγκριση υπήρχε σ'αυτήν την επένδυση που πήγε στην Ευρωπαϊκή 'Ενωση, γιατί ήταν όλα έτοιμα. Ουδείς μπορούσε να το αποδείξει. Και φυσικά, ύστερα απ'όλα αυτά που βρήκαμε, δεν πρόκειται ποτέ να υπάρξει έγκριση.

Δεύτερον, ως προς τη μείωση του πληθυσμού. Δεν είναι η πολιτική της Κυβερνήσεως να μειώσει τον πληθυσμό ως επιλογή. Αυτό προκύπτει από τις εξελίξεις. Δηλαδή όταν λέμε ότι έχουμε διακόσιες εβδομήντα χιλιάδες εκμεταλλεύσεις με δέκα στρέμματα, μπορούν αυτές οι εκμεταλλεύσεις να επιβιώσουν; Τι θα γίνουν όλοι αυτοί οι αρχηγοί των διακοσίων εβδομήντα χιλιάδων εκμεταλλεύσεων. 'Αρα, λοιπόν, εδώ προκύπτει θέμα, θα κάνουμε συνένωση εκμεταλλεύσεων; Με τόσο μικρές εκμεταλλεύσεις θα έχουμε αυτό που θέλουμε να έχουμε παραγωγή και ανταγωνιστικότητα και ποιότητα και να βρούμε αγορές; Αυτά θα προκύψουν ως εκ του αποτελέσματος, το οποίο αποτέλεσμα θέλουμε να είναι γερές εκμεταλλεύσεις, ανταγωνιστικές και να παράγουν προϊόντα ποιότητας και να έχουμε αγορές. Δεν είναι ότι έχουμε στόχο να μειώσουμε τον αγροτικό πληθυσμό της Χώρας ως σχέδιο, ως επιδίωξη, ως συνηδειτή επιλογή. Θα προκύψει από την αναδιάρθρωση που πρέπει να γίνει στη γεωργία. 'Αλλο να είναι κάποιος κάτοικος υπαίθρου και άλλο να είναι αγρότης παραγωγός που θα παράγει προϊόντα, τα οποία θα έχουν συγκεκριμένη αξία, συγκεκριμένη ποιότητα, θα είναι ανταγωνιστικά σε σχέση με άλλες αγορές. Ξέρετε πολύ καλά και το έχετε πεί και άλλες φορές στη Βουλή, ότι έρχεται ήδη η διεύρυνση προς άλλες χώρες της κεντρικής και ανατολικής Ευρώπης που φέρουν 40% αγροτικό πληθυσμό και θα έχουμε νέους ανταγωνισμούς και πρέπει να το κάνουμε αυτό.

Τρίτον, όταν είχαμε την προεδρία και όχι στη διαπραγμάτευση της GATT ετέθη το θέμα των ναυτικών και όχι των εφοπλιστών. Νομίζω, ότι δεν είναι τα δύο αυτά πράγματα το ίδιο. Δεν είναι το ίδιο, γιατί ετέθη πολλές φορές και από τη Νέα Δημοκρατία γιατί επιλέξατε τους ναυτικούς και όχι τους αγρότες.

ΣΤΡΑΤΗΣ ΚΟΡΑΚΑΣ: Τους ναυτικούς τους έχετε και αυτούς υπό εξόντωση. Τους εφοπλιστές.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Υπήρχε μια προτεραιότητα. Σεις την κρίνετε έτσι. Σημασία έχει, κύριε Κόρακα, ότι θα πάμε σε μια αναδιαπραγμάτευση της GATT και εκεί πρέπει η Χώρα μας και όλες οι πολιτικές και κοινωνικές δυνάμεις της Χώρας να προετοιμαστούμε και να διαπραγματευθούμε μαζί με τις άλλες χώρες της Ευρωπαϊκής 'Ενωσης απέναντι σε τρίτες χώρες προς την Ευρωπαϊκή 'Ενωση τα καθεστώτα των προϊόντων μας και τις επιδιώξεις μας. 

Εμείς, λοιπόν, πιστεύουμε ότι θα βοηθήσουμε την αγροτική παραγωγή μ'αυτήν την πολιτική, βελτιώνοντάς την, κάνοντας μεγάλες προσπάθειες και όχι με την πολιτική μέσα από τον προϋπολογισμό, γιατί η βάση της φιλοσοφίας σας είναι αυτή, όχι στην Κοινότητα. Καταψηφίζω την Κοινότητα και ανοίγω τον προϋπολογισμό για να ενισχύσω τις τιμές στα ελληνικά προϊόντα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κατ'αρχήν, για τον κλήρο ήθελα να πώ, πραγματικά αυτό σημείωσα και εγώ. Η άποψη της Κυβέρνησης είναι ότι είναι μια πραγματικότητα την οποία πρέπει να πάρουμε υπόψη μας για να δούμε πως θα την αντιμετωπίσουμε καλύτερα με βάση τις γενικές τάσεις και κατευθύνσεις που υπάρχουν απέξω.

Το ερώτημα το δικό μας ήταν άλλο και δεν μας είπατε τίποτα. Θα πάρει μέτρα η Κυβέρνηση για να ενισχύσει τον μικρομεσαίο αγρότη στη Χώρα μας που είναι η συντριπτική πλειοψηφία και κυρίως ενισχύοντας το βασικό του όπλο που είναι ο συνεταιρισμός;

Η απάντηση, λοιπόν, που συνάγουμε από τις τοποθετήσεις σας κ.λπ. είναι ότι δεν θα πάρει κάτι τέτοιο.

Επίσης για τις επιδοτήσεις και τις κομπίνες, βεβαίως είναι γεγονός ότι εσείς, το κράτος, είναι ο διαχειριστής των επιδοτήσεων και όχι κάποιοι ιδιώτες και ευθύνεστε για ο,τιδήποτε γίνεται στον τομέα αυτόν. Δεν θα πάει η Ευρωπαϊκή 'Ενωση να βρει τους Μιχαηλίδιδες και τους Χαρβαλιάδες. Εσάς θα ρθει να βρει.

Τέλος, τέθηκε το θέμα των σταφυλοπαραγωγών του Αγίου Παντελεήμονα της Φλώρινας που έπαθαν ζημιές και δε δώσατε καμιά απάντηση. Το ίδιο και στην Καβάλα που οι τιμές έχουν φθάσει σε ένα εξωντοτικό επίπεδο.

Για τις εθνικές ενισχύσεις που είπατε, θέλω να σημειώσω ότι βεβαίως είναι ένα ζήτημα με τη δημοσιονομική κατάσταση της Xώρας, αλλά επίσης και με τις προτεραιότητες που βάζει η κάθε κυβέρνηση. Το λέγω αυτό για να θυμίσω μια φράση του κ. Κολ, ο οποίος όταν τέθηκε αυτό το ζήτημα είπε "δεν θα ενισχύσω τους υπερασπιστές των συνόρων μου; Τι λέτε"; Και προχώρησε σε εθνικές ενισχύσεις. Εσείς βέβαια κάνετε το αντίθετο και βλέπετε τι γίνεται με τα νησιά του Αιγαίου, του Ανατολικού Αιγαίου, της Θράκης κ.τ.λπ. που δε δόθηκε καμιά ενίσχυση για απώλεια εισοδήματος, ούτε από τον αφθώδη πυρετό, ούτε από τις ελεεινές τιμές, στις οποίες αναγκάστηκαν να δώσουν τα προϊόντα τους, με αποτέλεσμα να χάσουν πολλά δισεκατομμύρια μόνο τα νησιά και η Θράκη.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, όσον αφορά για των αφθώδη, επειδή είναι από τη Λέσβο και εκλέγεται εκεί ο κ. Κόρακας, έχουμε προτείνει συγκεκριμένο κατάλογο με συγκεκριμένα κονδύλια, για την έμμεση αποζημίωση.

ΣΤΡΑΤΗΣ ΚΟΡΑΚΑΣ: Μου απαντήσατε ότι δεν δέχεται τέτοιες αποζημιώσεις η Ευρωπαϊκή 'Ενωση.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Εγώ πήγα το Σεπτέμβριο και ζήτησα έμμεση αποζημίωση για τον αφθώδη πυρετό στον 'Εβρο και στη Λέσβο. Στη συζήτηση που έγινε, ο Επίτροπος ζήτησε να καταθέσει η Ελλάδα στοιχεία. Η Ελλάδα τα κατέθεσε, αναγνωρίστηκαν τα στοιχεία αυτά και έχω πάρει επιστολή από τον κ. Φίσλερ, που λέγει ότι παρέλαβε την επιστολή μου με όλα τα στοιχεία με τους δύο νομούς και θα υπάρξει εξέλιξη για την έμμεση αναγνώριση των αποζημιώσεων.

'Οσον αφορά τις ζημιές στον 'Αγιο Γεώργιο, στον 'Αγιο Κωνσταντίνο και στον 'Αγιο Ελευθέριο, αν τα πάρουμε χωριό προς χωριό, υπάρχει και ο ΕΛΓΑ. Δεν είναι θέμα κεντρικής κυβερνητικής επιλογής. Εσείς έχετε την εξής λογική: συγκεντρώνετε όλα τα αιτήματα τα φέρνετε στη Βουλή και λέτε για μας ότι δεν κάνουμε τίποτα, ενώ εσείς εμφανίσεσθε αγωνιζόμενοι για τους Αγρότες. Αυτό το έργο το ξέρουμε.

'Οσον αφορά τα σταφύλια, ήδη έχει επικοινωνήσει ο Νομάρχης της Καβάλας με το γραφείο μου και θα κάνουμε μια συνάντηση να δούμε τι δυνατότητες υπάρχουν να βοηθήσουμε, γιατί υπάρχει εκεί πράγματι μια μεγάλη ζημιά.

Τέλος, όσον αφορά τους συνεταιρισμούς, αυτοί θα υποστηριχθούν από μας για τελευταία φορά, με το νομοσχέδιο για τη ρύθμιση των χρεών. Από εκεί και πέρα οι συνεταιρισμοί πρέπει να αναλάβουν τις ευθύνες τους και να οργανωθούν. Δεν μπορούν να έχουν διακόσιους και τριακόσιους υπαλλήλους με ανελαστικές δαπάνες και να αντιμετωπίζουν τα προβλήματα του πέριξ χώρου τους. Πρέπει να ασχοληθούν με τα προϊόντα.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση της επερώτησης κατά του Υπουργού Γεωργίας.

Κύριοι συνάδελφοι, έχουν διανεμηθεί τα Πρακτικά της 29ης Οκτωβρίου 1996 και ερωτάται το Σώμα αν επικυρώνονται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς επικυρώθηκαν τα Πρακτικά της 29ης Οκτωβρίου 1996.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 23.20' λύεται η συνεδρίαση για αύριο Τρίτη, 12 Νοεμβρίου 1996 και ώρα 18.00' με αντικείμενο εργασιών του Σώματος Νομοθετική Εργασία σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
