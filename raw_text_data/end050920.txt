      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΛΖ’
      
      Τρίτη 20 Σεπτεμβρίου 2005
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Απασχόλησης και Κοινωνικής Προστασίας:
      i) σχετικά με τη διακοπή λειτουργίας εργοστασίων των «ΚΛΩΣΤΗΡΙΩΝ ΝΑΟΥΣΑΣ», τις απολύσεις εργαζομένων κ.λπ., σελ.
      ii) σχετικά με την κρίση στο κλάδο της κλωστοϋφαντουργίας, τον κίνδυνο παύσης λειτουργίας της εταιρείας «ΒΟΥΛΙΝΟΣ Α.Ε.» κ.λπ., σελ.
      β) Προς τον Υπουργό Μεταφορών και Επικοινωνιών σχετικά με την Ολυμπιακή Αεροπορία, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Πράξης Αναθεώρησης της Σύμβασης για τη χορήγηση του ευρωπαϊκού διπλώματος ευρεσιτεχνίας (Σύμβαση για το ευρωπαϊκό δίπλωμα ευρεσιτεχνίας της 5ης Οκτωβρίου 1973, η οποία τροποποιήθηκε στις 15 Δεκεμβρίου 1991) της 29ης Νοεμβρίου 2000», σελ.
      2. Ψήφιση επί της αρχής, των άρθρων και του συνόλου των σχεδίων νόμων του Υπουργείου Μεταφορών και Επικοινωνιών:
      i) «Κύρωση της συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργισίας», σελ.
      ii) «Κύρωση του πρωτοκόλλου σχετικά με την προσχώρηση της Ευρωπαϊκής Κοινότητας στην διεθνή σύμβαση Εurocontrol, τη σχετικά με τη συνεργασία και την ασφάλεια της αεροναυτιλίας της 13ης Δεκεμβρίου 1960, όπως τροποποιήθηκε κατ’ επανάληψη και όπως ενοποιήθηκε με το πρωτόκολλο της 27ης Ιουνίου 1977 και της τελικής πράξης της διπλωματικής συνδιάσκεψης αυτού», σελ.
      3. Ψήφιση επί του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Ανάπτυξης και Τροφίμων-Προσαρμογή στη νέα Κ.Α.Π. και άλλες διατάξεις», σελ.
      4. Συζήτηση επί των άρθρων και των τροπολογιών του σχεδίου νόμου του Υπουργείου Υγείας και Κοινωνικής Αλληλεγγύης: «Αναδιοργάνωση του συστήματος αιμοδοσίας και λοιπές διατάξεις», σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΚΟΥΜΑΤΟΣ Γ., σελ.
      ΚΟΥΒΕΛΗΣ Φ., σελ.
      ΝΕΡΑΝΤΖΗΣ Α., σελ.
      ΣΚΥΛΛΑΚΟΣ Α., σελ.
      ΧΡΥΣΟΧΟΙΔΗΣ Μ., σελ.
      
      Β. Επί του σχεδίου νόμου του Υπουργείου Μεταφορών και Επικοινωνιών:
      ΚΑΝΕΛΛΗ Λ., σελ.
      
      Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
      ΒΕΝΙΖΕΛΟΣ Ε., σελ.
      ΓΕΙΤΟΝΑΣ Κ., σελ.
      ΓΕΡΑΝΙΔΗΣ Β., σελ.
      ΓΙΑΝΝΟΠΟΥΛΟΣ Θ., σελ.
      ΚΑΚΛΑΜΑΝΗΣ Α., σελ.
      ΚΑΚΛΑΜΑΝΗΣ Ν., σελ.
      ΚΑΣΤΑΝΙΔΗΣ Χ., σελ.
      ΚΟΣΙΩΝΗΣ Π., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΜΑΓΚΡΙΩΤΗΣ Ι., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΣΟΥΡΛΑΣ Γ., σελ.
      ΤΣΑΝΤΟΥΛΑΣ Δ., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ ΛΖ΄
      Τρίτη 20 Σεπτεμβρίου 2005
      Αθήνα, σήμερα στις 20 Σεπτεμβρίου 2005, ημέρα Τρίτη και ώρα 18.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Δημοσθένη Τσιαμάκη, Βουλευτή Ευρυτανίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής  Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανάγκη ύπαρξης φθηνού και γρήγορου internet  για τους φοιτητές.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά  με τις περιβαλλοντικές συνθήκες του Νομού Αχαϊας.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά  με το θέμα της καθαριότητας των φοιτητικών εστιών του Πανεπιστημίου Πατρών Αχαΐας.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Κοινότητα Λεοντίου  Αχαΐας ζητεί έκτακτη οικονομική ενίσχυση.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Τηλεπικοινωνιακό Τμήμα του Νομού Αχαϊας ζητεί να επεκταθεί η ραδιοκάλυψη των κινητών της COSMOTE σε όλες τις περιοχές του Νομού Αχαΐας.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ανασκαφές για τον εντοπισμό της αρχαίας  Ελίκης.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται παράνομες αφισοκολλήσεις στην Πάτρα. 
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανάγκη προμήθειας σύγχρονων ασθενοφόρων.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με αίτημα των σταφιδοπαραγωγών για μείωση της ποσότητας παράδοσης σταφίδας ανά στρέμμα.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά  στις αντιδράσεις των εμπόρων για την επαναφορά της μηνιαίας περιοδικής δήλωσης του Φ.Π.Α.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ανάγκες σχολικής στέγης στο Νομό Αχαΐας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις προμήθειες του Ο.Π.Α.Π..
      13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μηλεών Μαγνησίας ζητεί να επιδοτηθούν οι επενδύσεις για την ίδρυση νέων ξενοδοχειακών μονάδων στο Πήλιο.
      14) Ο Βουλευτής Α΄ Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Αναπήρων-Θυμάτων Στρατιωτικών Ν.1370/44 ζητεί την τροποποίηση των συνταξιοδοτικών διατάξεων για τους  ανάπηρους στρατιωτικούς.  
      15) Ο Βουλευτής Α΄ Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ψαρράς Αλκιβιάδης, κάτοικος Θεσ/νίκης ζητεί να ενημερωθεί από το ΙΚΑ-ΕΤΑΜ για τα συνταξιοδοτικά του δικαιώματα.
      16) Ο Βουλευτής Α΄ Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Πρώην Πολιτικών Φυλακισθέντων Βορειοηπειρωτών ζητεί τη λήψη μέτρων αναγνώρισης του αγώνα τους.
      17) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Συνδικαλιστικοί Φορείς των Γεωτεχνικών Επιστημόνων διατυπώνουν τις προτάσεις τους για τη δημιουργία νομοθετικού πλαισίου κατοχύρωσης των ελέγχων στα τρόφιμα και για την προστασία της δημόσιας υγείας.
      18) Ο Γ’ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Πανελλήνια ’Ενωση Συνταξιούχων Ραδιοτηλεγραφητών-Ραδιοηλεκτρονικών Αξιωματικών Ε.Ν. ζητεί την ικανοποίηση συνταξιοδοτικού αιτήματος των μελών της. 
      19) Οι Βουλευτές  Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία ο κ. Μπενίας Δημήτριος, κάτοικος Καλλιθέας Αττικής ζητεί να του χορηγηθεί βεβαίωση πολιτικού πρόσφυγα.
      20) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην κατασκευή πλατείας στο Καλό Χωριό του Δήμου Αγίου Νικολάου Κρήτης.
      21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων διαμαρτύρεται για τις νομοθετικές ρυθμίσεις του Σχεδίου Νόμου «Ρυθμίσεις θεμάτων Αρμοδιότητας Υπουργείου Αγροτικής Ανάπτυξης κ.λπ.».
      22) Η Βουλευτής  Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί την επίλυση προβλημάτων του κλάδου τους.
      23) Ο Βουλευτής Β΄ Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ένωση Εργατοϋπαλλήλων Ελληνικών Πετρελαίων Α.Ε. ζητεί να μην αποκλεισθεί η Θεσ/νίκη ως χώρος εγκαταστάστασης εργοστασίου υδρογονοδιάσπασης μαζούτ.
      24) Ο Βουλευτής Β΄ Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία  το Σωματείο Μικροπωλητών και Παραγωγών Λαϊκών αγορών εκτός πόλεως Θεσ/νίκης «ΜΑΚΕΔΟΝΙΑ» υποβάλλει τις προτάσεις του για τις άδειες του επαγγελματία μικροπωλητή.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την πλήρωση των κενών θέσεων στα Σχολεία του Νομού Λασιθίου.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Αποστράτων Αξιωματικών Στρατού Μακεδονίας-Θράκης, ζητεί να χορηγηθούν μισθολογικές προαγωγές στους στρατιωτικούς που προέρχονται από υπαξιωματικούς.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δημοτική Οργάνωση Νεάπολης Λασιθίου ζητεί να επαναλειτουργήσει η Σχολή Δημόσιας Διοίκησης στη Νεάπολη Λασιθίου.
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αθ. Μαυροβουνιώτης, Πλωτάρχης του Π.Ν. σε πολεμική αποστρατεία ζητεί να του χορηγηθούν τα ευεργετήματα που διέπουν τους αναπήρους πολέμου και αναπήρους ειρηνικής περιόδου.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια ’Ενωση Εργοληπτών Γεωπόνων ’Εργων Πρασίνου ζητεί την επαναδημοπράτηση των διαγωνισμών για τη συντήρηση και λειτουργία των Ολυμπιακών Εγκαταστάσεων.
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Επιμελητηριακός ’Ομιλος Ανάπτυξης Ελληνικών Νησιών ζητεί να συμπεριληφθούν και οι επιχειρήσεις χωρίς προσωπικό στο πρόγραμμα ΕΠΑΝ 2.11.2..
      31) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί να συμπεριληφθούν και οι επιχειρήσεις χωρίς προσωπικό στο πρόγραμμα ΕΠΑΝ 2.11.2..
      32) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία ο  Δήμος Σκοπέλου ζητεί χρηματοδότηση για την αποκατάσταση του δρόμου στον  παλαιό οικισμό της πόλης Σκοπέλου.
      33) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία Ομάδα αναπληρωτών δασκάλων του Αριστοτελείου Πανεπιστημίου Θεσσαλονίκης ζητεί την αλλαγή στην προτεραιότητα των κριτηρίων για την κατάταξή τους στον πίνακα διορισμού.
      34) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Γονέων Παιδιών Πασχόντων από Κακοήθη Νοσήματα Βόρειας Ελλάδας «Η ΛΑΜΨΗ» ζητεί το διορισμό στην εκπαίδευση των εκπαιδευτικών που πάσχουν από κακοήθη νοσήματα.
      35) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμαρχος Εγνατίας Ιωαννίνων ζητεί την αποκατάσταση των  κατοίκων της περιοχής του, οι οποίοι εθίγησαν από απαλλοτρίωση της ΔΕΗ.
      36) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Δασκάλων και Νηπιαγωγών Μονάχου και Περιχώρων «Ο ΠΛΑΤΩΝ» διαμαρτύρεται για την αντικατάσταση του Δ/ντή του 5ου Δημοτικού Σχολείου Μονάχου.
      37) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την ένταξη σε αναπτυξιακό πρόγραμμα των  νησιωτικών επιχειρήσεων.
      38) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στην οριοθέτηση των αρχαιολογικών ζωνών στις περιοχές Φορτέτσα και Σκαλάνι.
      39) Οι Βουλευτές Λαρίσης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η κ. Σοφία Πετράκη, που απολύθηκε από την εταιρεία «ΜΕΤΡΟΠΟΛΙΣ ΑΕΕ Εμπορία ΔΙΣΚΩΝ, ΚΑΣΣΕΤΩΝ ΚΑΙ CD» ζητεί την αποκατάστασή της, βάσει της 729/2005 Απόφασης του Αρείου Πάγου.
      40) Οι Βουλευτές Α΄ και Β΄ Πειραιώς κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα, κατέθεσαν αναφορά με την οποία η Πανελλήνια Ένωση Μηχανικών Ε.Ν. καταγγέλλει απολύσεις των μηχανικών του πλοίου Ρ/Κ-Ν/Γ «ΧΡΗΣΤΟΣ XVIII» μετά από καταγγελίες τους για σοβαρές ελλείψεις του συγκεκριμένου πλοίου.
      41) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Αγροτικός Σύλλογος Μανταμάδου Λέσβου ζητεί να μην καταργηθεί η σήμανση σφαγίων βοοειδών.
      42) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Ένωση Αδιόριστων Νηπιαγωγών 2ετούς φοίτησης ζητεί το διορισμό των μελών της.
      43) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Ελούντας ζητεί να καλυφθούν άμεσα οι κενές θέσεις διδακτικού προσωπικού στο Δημοτικό Σχολείο Ελούντας.
      44) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Πανελλήνιος Σύλλογος Υπαλλήλων του Υπουργείου Εμπορικής Ναυτιλίας διαμαρτύρεται για το ζήτημα της κατανομής των υπερωριών του β΄ εξαμήνου 2005.
      45) Οι Βουλευτές Β΄ Αθηνών και Β΄ Πειραιώς κύριοι  ΓΕΩΡΓΙΟΣ ΑΝΩΜΕΡΙΤΗΣ  και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία οι συνδικαλιστικοί φορείς των Γεωτεχνικών Επιστημόνων εκφράζουν τις προτάσεις τους για τον ουσιαστικότερο έλεγχο των τροφίμων και την προστασία της Δημόσιας Υγείας.
      46) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί να δοθεί παράταση  ισχύος στο ειδικό σήμα λειτουργίας των μη κύριων ξενοδοχειακών καταλυμάτων.
      47) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ένταξη των μικρών επιχειρήσεων των νησιωτικών περιοχών στο αναπτυξιακό πρόγραμμα ΕΠΑΝ 2.11.2.
      48) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ  κατέθεσε δημοσίευμα εφημερίδας στο οποίο ζητείται η μείωση του πλαφόν για ενίσχυση των σταφιδοπαραγωγών.
      49) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Αθλητική Μοτοσυκλετιστική Ομοσπονδία Ελλάδας ζητεί την ειδική αθλητική αναγνώρισή της.
      50) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την κατασκευή αθλητικών έργων στην περιοχή του.
      51) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο κ. Κολοβέτσιος Αθανάσιος, γυμναστής, ζητεί την ικανοποίηση εργασιακού του αιτήματος.
      52) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Πλατυκάμπου Λάρισας ζητεί την αποζημίωση καλλιεργητών της περιοχής για τις ζημιές που υπέστησαν από ακραία καιρικά φαινόμενα. 
      53) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Ληλαντίων Εύβοιας ζητεί την κατασκευή αντιπλημμυρικών έργων στο Λήλαντα ποταμό.
      54) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Διρφύων Εύβοιας ζητεί  οικονομική ενίσχυση για την αποκατάσταση των ζημιών που προκάλεσαν οι έντονες βροχοπτώσεις στην περιοχή του.
      55) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας  ζητεί χρηματοδότηση για την ανακαίνιση του Μουσείου Σητείας και την αξιοποίηση του Ενετικού Φρουρίου της Καζάρμας.
      56) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται  στα λάθη των ατομικών δικαιωμάτων ενίσχυσης των δικαιούχων αγροτών.
      57) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται  στην επικινδυνότητα της Εθνικής Οδού Αντιρρίου – Ιωαννίνων.
      58) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Ομοσπονδία Κτηνοτροφικών Συλλόγων Νομού Λάρισας  ζητεί να διορθωθούν τα λάθη που έγιναν στις Καταστάσεις Δικαιωμάτων των κτηνοτρόφων.
      59) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμαρχος Πλατυκάμπου Λάρισας ζητεί την αποζημίωση των παραγωγών της περιοχής του οι οποίοι υπέστησαν ζημιές από ακραία καιρικά φαινόμενα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 560/20-7-05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 72573-ΙΗ/10-8-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 560/20.7.2005 την οποία κατέθεσε ο Βουλευτής κ. Απόστολος Φωτιάδης, σχετικά με το διορισμό εκπαιδευτικών με τρία (3) παιδιά, σας γνωρίζουμε τα ακόλουθα:
      Σε ό,τι αφορά το μόνιμο διορισμό πολύτεκνων εκπαιδευτικών είναι σε ισχύ οι διατάξεις του Νόμου 3255/2004, όπως σας έχουμε ήδη απαντήσει με το αριθμ. πρωτ. 21 045/IΗ/18.3.2005 έγγραφό μας
      Επιπλέον, σας ενημερώνουμε ότι με βάση τις διατάξεις του Ν.860/1979 πολύτεκνοι θεωρούνται οι γονείς με 4 τουλάχιστον τέκνα, εφόσον αυτά είναι: α) τα θήλεα, άγαμα ή σε διάζευξη ή σε χηρεία και συντηρούνται υπό τινος των γονέων, β) τα άρρενα ανήλικα, γ) σπουδαστές, μέχρι περατώσεως των σπουδών τους ή μαθητές τεχνών και επαγγελμάτων και δ) ανίκανα προς εργασία, από οποιοδήποτε λόγο ή ανάπηρα πολέμου, ανεξαρτήτως ηλικίας και στις δύο περιπτώσεις.
      Επομένως, για απευθείας διορισμό στη Δημόσια Εκπαίδευση των γονέων με τρία παιδιά και το χαρακτηρισμό τους ως πολυτέκνων, απαιτείται νέα νομοθετική ρύθμιση, η οποία προς το παρόν μελετάται.
      Τέλος, επισημαίνεται ότι το ανωτέρω θέμα δεν ανήκει στην αποκλειστική αρμοδιότητα του ΥΠ.Ε.Π.Θ., αλλά εντάσσεται στο πλαίσιο της ευρύτερης κυβερνητικής πολιτικής.
      Ο Υφυπουργός
      ΓΕΩΡΓΙΟΣ ΚΑΛΟΣ»
      2. Στην με αριθμό 887/2-8-05 ερώτηση του Βουλευτή κ. Θανάση Παπαγεωργίου δόθηκε με το υπ’ αριθμ. 118/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 14189/ 4-8-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή Κ. Θ. Παπαγεωργίου.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 677/25-7-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 121/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
      Σύμφωνα με την Κοινοτική Νομοθεσία που ισχύει σήμερα {Κανονισμός (ΕΟΚ) 2081/92 του Συμβουλίου, Υπουργική Απόφαση 313025/94 (ΦΕΚ 8/Β΄), ΚΑΝ. (ΕΚ) 1829/2002}, η ονομασία «φέτα» είναι Προστατευόμενη Ονομασία Προέλευσης (ΠΟΠ) και χρησιμοποιείται αποκλειστικά για το τυρί που παράγεται με παραδοσιακό τρόπο στην Ελλάδα, σε οριοθετημένη γεωγραφική περιοχή, από γάλα πρόβειο ή μίγμα αυτού με αίγειο (σε ποσοστό έως 30%) της περιοχής αυτής. Το γάλα αυτό προέρχεται από τοπικές φυλές προβάτων και αιγών, προσαρμοσμένων στην περιοχή παραγωγής της φέτας, η διατροφή των οποίων βασίζεται στη χλωρίδα των βοσκοτόπων της περιοχής.
      Όμως, ο Κανονισμός (ΕΟΚ) 2081/92 του Συμβουλίου και επομένως όλο το σύστημα προστασίας των Ονομασιών Προέλευσης και των Γεωγραφικών Ενδείξεων, δεν εφαρμόζεται σε τρίτες χώρες. Για το λόγο αυτό, το Υπουργείο Αγροτικής Ανάπτυξης & Τροφίμων προέβη σε όλες τις απαραίτητες ενέργειες ώστε η ονομασία φέτα, μετά από επίπονες διαπραγματεύσεις, να συμπεριληφθεί σε κατάλογο 40 κοινοτικών ονομασιών, για τις οποίες η Ευρωπαϊκή Ένωση ζητάει προστασία σε όλα τα Κράτη - Μέλη του Παγκόσμιου Οργανισμού Εμπορίου (ΠΟΕ).
      Επιπλέον, κατά τις ενταξιακές διαπραγματεύσεις της Βουλγαρίας στην Ευρωπαϊκή Ένωση, καταβλήθηκε κάθε προσπάθεια από ελληνικής πλευράς, ώστε η Βουλγαρία να αναλάβει την υποχρέωση εφαρμογής του Κοινοτικού κεκτημένου από την προσχώρησή της στην Ε.Ε. Για το θέμα αυτό αρμόδιο είναι το Υπουργείο Εξωτερικών.
      Ο έλεγχος των παραγωγών, μεταποιητών και συσκευαστών τυριών ΠΟΠ πραγματοποιείται από τις οικείες Δ/νσεις Αγροτικής Ανάπτυξης, ενώ ο έλεγχος αγοράς από το Υπουργείο Ανάπτυξης, μέσω του ΕΦΕΤ.
      Ο Υφυπουργός
      Α. ΚΟΝΤΟΣ»
      4. Στην με αριθμό 742/27-7-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 101/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
      Το ισχύον καθεστώς που ολοκληρώνεται με την εσοδεία 2005, προβλέπει ειδική ενίσχυση ύψους 2% επί της Κοινοτικής πριμοδότησης για την λειτουργία των Ομάδων Παραγωγών Καπνού (Ο.ΠΑ.Κ).
      Η σύσταση και λειτουργία των Ο.ΠΑ.Κ κρίθηκε αναγκαία και συνάμα επωφελής για τα μέλη της, διότι ως μέλη των Ο.ΠΑ.Κ, πέρα από την αυτονόητη ενίσχυση της διαπραγματευτικής δυνατότητάς τους, εισέπρατταν το σύνολο της Κοινοτικής πριμοδότησης (σταθερή+ μεταβλητή).
      Παραγωγοί, μη μέλη των Ο.ΠΑ.Κ, εισπράττουν μόνο το σταθερό μέρος της πριμοδότησης.
      Προϋπόθεση, όμως, για την είσπραξη των Κοινοτικών ενισχύσεων με το τωρινό καθεστώς, είναι η σύναψη Συμβολαίων Καλλιέργειας με τους μεταποιητές καπνού σε κοινά αποδεκτές τιμές ανά ποιοτική κατηγορία (συμβατικές τιμές), οι οποίες και θα καθορίσουν την τελική εμπορική τιμή του προϊόντος την περίοδο των αγορών.
      Με το νέο καθεστώς που θα ισχύσει από την εσοδεία 2006 και εφεξής και την απόφαση της πολιτικής ηγεσίας του Υπουργείου Αγροτικής Ανάπτυξης και Τροφίμων για ολική αποδέσμευση του καπνού (100%), οι αναλογούσες κοινοτικές ενισχύσεις για κάθε παραγωγό (δικαιούχο) είναι εξασφαλισμένες, χωρίς την υποχρέωση καλλιέργειας και παραγωγής καπνού. Αυτό σημαίνει ότι οι παραγωγοί είναι ελεύθεροι να αποφασίσουν για τη συνέχιση της καλλιέργειας καπνού, εφόσον συμφωνήσουν με τους μεταποιητές σε κοινά αποδεκτές και οικονομικά συμφέρουσες τιμές.
      Υπό αυτές τις συνθήκες είναι ενδεχόμενο και η παραγωγή να μειωθεί και ο αριθμός των Ο.ΠΑ.Κ επίσης.
      Στο νέο καθεστώς που θα ισχύσει από την εσοδεία 2006 δεν συμπεριλαμβάνονται μέτρα ενίσχυσης της λειτουργίας των Ο.ΠΑ.Κ.
      Αυτό που προβλέπει, σε προαιρετική βάση (άρθρο 6) του Καν. (ΕΚ) 1782/2003) με τη διαδικασία του παρακρατήματος, είναι η δυνατότητα πρόσθετης ενίσχυσης προς τους γεωργούς, την οποία καταβάλλει το Κράτος - Μέλος επί ετήσιας. βάσεως για «συγκεκριμένους τύπους γεωργίας».
      Με βάση τα δεδομένα αυτά, το Υπουργείο Αγροτικής Ανάπτυξης και Τροφίμων καταρχήν αποφάσισε για τον καπνό ποιοτικό παρακράτημα 2%, το οποίο θα διατεθεί για την εφαρμογή προγραμμάτων βελτίωσης της ποιότητας των ποικιλιών Μπασμάς και Κατερίνη, καθώς και για την ενίσχυση της εμπορίας και την διασφάλιση νέων αγορών για τον Ελληνικό καπνό γενικότερα.
      Γίνεται σαφές ότι οι πόροι αυτού του ποιοτικού παρακρατήματος θα δοθούν στις Ο.ΠΑ.Κ. για την κατάρτιση και υλοποίηση προγραμμάτων, τα οποία θα συμβάλλουν στη βελτίωση της ποιότητας των προϊόντων τους και θα ενισχύσουν τη συνεργασία τους με μεταποιητικές επιχειρήσεις για την καλύτερη εμπορία των καπνών ή και τη συμμετοχή σε σχετικές με το προϊόν εκθέσεις. Οι πόροι αυτοί δεν μπορούν να εξαντλούνται μόνο στη λειτουργία των Ο.ΠΑ.Κ. Για να αντιστοιχούν στο γράμμα και στο πνεύμα των κανονισμών, θα πρέπει σε σημαντικό ποσοστό να καταλήγουν στους παραγωγούς μέλη των Ο.ΠΑ.Κ.
      Με τις νέες συνθήκες που διαμορφώνονται, η σύσταση, διατήρηση και λειτουργία των θα στηρίζεται πλέον στην ελεύθερη βούληση των καπνοπαραγωγών, οι οποίοι θα πρέπει να αντιληφθούν ότι η δυνατότητα λειτουργίας των Ο.ΠΑ.Κ θα εξαρτάται και από τη δική τους οικονομική στήριξη.
      Παράλληλα οι Ο.ΠΑ.Κ θα πρέπει να υπηρετούν πραγματικά τους παραγωγούς, διότι θα εξαρτώνται πλήρως από αυτούς.
      Ο Υφυπουργός
      Α. ΚΟΝΤΟΣ»
      5. Στην με αριθμό 1388/22-8-2005 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 481/7-9-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1338/22-08-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Φραγκιαδουλάκη, που κατατέθηκε στην Βουλή των Ελλήνων, σας γνωρίζουμε τ' ακόλουθα.
      1. Στην είσοδο του ενετικού λιμένα Ηρακλείου (μικρό ΚΟΥΛΕ), περιοχή αρμοδιότητας του Ο.Λ. Ηρακλείου Α.Ε., λειτουργεί από το 1999 σταθμός ανεφοδιασμού σκαφών με καύσιμα τύπου «Diesel». Η συγκεκριμένη εγκατάσταση έχει τη δυνατότητα ανεφοδιασμού καυσίμων όλων των μικρών σκαφών (μήκόυς κάτω των 50 μέτρων) που διαθέτουν πετρελαιοκινητήρες και ελλιμενίζονται ή καταπλέουν στον λιμένα Ηρακλείου.
      2. Ο εφοδιασμός με καύσιμα των μικρών σκαφών που διαθέτουν βενζινοκινητήρες, γίνεται με ειδικά ασφαλή δοχεία και σύμφωνα με την ισχύουσα νομοθεσία, για λόγους ασφαλείας, απαγορεύεται η μεταφορά ή αποθήκευση στα σκάφη κοινών δοχείων με βενζίνη.
      3. Για την αντιμετώπιση της έλλειψης ναυδέτων (ρεμέντζων) για τον ελλιμενισμό των μικρών σκαφών στον ενετικό λιμένα Ηρακλείου, ο Ο.Λ. Ηρακλείου Α.Ε. σε συνεργασία με το Κεντρικό Λιμεναρχείο Ηρακλείου έχει δημιουργήσει, μετά και την τοποθέτηση των πλωτών προβλητών, αγκυροβόλιο για 350 τουλάχιστον μικρά σκάφη (επαγγελματικά και ερασιτεχνικά). Παράλληλα, στον θαλάσσιο χώρο έμπροσθεν του ανωτέρω Κεντρικού Λιμεναρχείου, έχουν δημιουργηθεί επιπλέον 30 - 40 θέσεις αγκυροβολίου μικρών και μεγάλων σκαφών. Ωστόσο, λόγω της αύξησης των μικρών κυρίως ερασιτεχνικών σκαφών, δίνεται προτεραιότητα ελλιμενισμού σε όλα τα επαγγελματικά σκάφη και ακολούθως στα σκάφη αναψυχής άνω των 5 μέτρων, καθώς και στα ξύλινα παραδοσιακά σκάφη.
      4. Το θέμα αναμένεται ν' αντιμετωπιστεί συνολικά, στο πλαίσιο υλοποίησης του εγκεκριμένου «Master Plan» του λιμένα Ηρακλείου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 1317/18-8-05 ερώτηση των Βουλευτών κυρίων Ορέστη Κολοζώφ, Αντωνίου Σκυλλάκου, Λιάνας Κανέλλη δόθηκε με το υπ’ αριθμ. 165/9-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Ο. Κολοζώφ, Α. Σκυλλάκος και Λ. Κανέλλη για τα θέματα της αρμοδιότητάς μας, σας πληροφορούμε τα εξής:
      Το Δασαρχείο Πεντέλης, που υπάγεται στη Δ/νση Δασών Ανατολικής Αττικής της Περιφέρειας Αττικής, στο πλαίσιο των αρμοδιοτήτων του, αλλά και των δυνατοτήτων του (έλλειψη προσωπικού, μεγάλος φόρτος εργασίας, υλικοτεχνική υποδομή), εποπτεύει την περιοχή ευθύνης του, εφαρμόζοντας τη δασική νομοθεσία και επιβάλλει τα νόμιμα, όταν εντοπισθούν παραβάσεις.
      Όσον αφορά την παράνομη ασφαλτόστρωση, χωρίς έγκριση της ανωτέρω δασικής υπηρεσίας, δασικού χωματόδρομου (υφιστάμενου στην περιοχή τουλάχιστον από το έτος 1967), υπεβλήθη από το Δασονομείο Αγίου Στεφάνου το υπ' αριθμ. 245/2005 Πρωτόκολλο μήνυσης του Δασοφύλακα Γ. Παπαδιά, το οποίο έλαβε τα στοιχεία ΑΒΔΑ 95/05 και διαβιβάσθηκε στην Εισαγγελία με το υπ' αρ. 7961/2005 έγγραφο του Δασαρχείου Πεντέλης.
      Θα ακολουθήσουν περαιτέρω διοικητικές ενέργειες, όπως προβλέπεται από τις ισχύουσες διατάξεις της δασικής νομοθεσίας.
      Ο Υπουργός
      Ε. ΜΠΑΣΙΑΚΟΣ»
      7. Στις με αριθμούς 1468, 1476/25-8-05 ερωτήσεις των Βουλευτών κυρίων Δημητρίου Βαρβαρίγου και Δημητρίου Κουσελά δόθηκε με το υπ’ αριθμ. 190/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Δ. Βαρβαρίγος, Δ. Κουσελάς, σας πληροφορούμε τα εξής:
      Η καταβολή της οικονομικής ενίσχυσης στη σταφίδα καθορίζεται από τα προβλεπόμενα στον Καν. (ΕΚ) 1621/1999 της Επιτροπής. Σχετικά με το θέμα της μείωσης της ελάχιστης απόδοσης σταφίδας, σημειώνεται ότι στον Καν. (ΕΚ) 1621/1999, στο Άρθρο 3, παρ. 2 αναφέρεται ότι :
      «Ισχύουν οι ακόλουθες παρεκκλίσεις στην απαίτηση για την ελάχιστη απόδοση (4η παύλα): για τα αμπελοτεμάχια που υπέστησαν ζημιές από φυσικές καταστροφές, τα κράτη μέλη μειώνουν τις ποσότητες που αναφέρονται στη παράγραφο 1 στοιχείο γ (δηλαδή, την παραγωγή των ειδικευμένων αμπελοτεμαχίων τα οποία έχουν ελάχιστη απόδοση τουλάχιστον ίση με τις ακόλουθες ποσότητες 210 Κg/στρέμμα στη κορινθιακή και 300 Κg/στρέμμα στη σουλτανίνα) κατά το ποσοστό της ζημίας που πιστοποιήθηκε από τους οργανισμούς ασφάλισης. Στην περίπτωση ζημιών που δεν καλύπτονται από τους οργανισμούς ασφάλισης, τα κράτη μέλη καθορίζουν το ποσοστό της μείωσης της ελάχιστης απόδοσης για τις πληγείσες περιφέρειες και ενημερώνουν σχετικά την Επιτροπή».
      Η μείωση της ελάχιστης απόδοσης στην περίπτωση που επικρατήσουν ζημιογόνα αίτια, πέραν αυτών που αποζημιώνει ο ΕΛΓΑ, πραγματοποιείται με την υπογραφή και έκδοση Κοινής Υπουργικής Απόφασης Υπουργών Οικονομίας και Οικονομικών και Αγροτικής Ανάπτυξης & Τροφίμων.
      Η ΚΥΑ αυτή υπογράφεται μετά από σχετική εισήγηση της Δ/νσης Αγροτικής Ανάπτυξης της κατά τόπο αρμόδιας Νομαρχιακής Αυτοδιοίκησης, με εκτίμηση και τεκμηρίωση του ποσοστού απώλειας της παραγωγής ανά πληγείσα περιοχή.
      Το Υπουργείο Αγροτικής Ανάπτυξης και Τροφίμων (Δ/νση Μεταποίησης- Τυποποίησης και Ποιοτικού Ελέγχου Προϊόντων) βρίσκεται σε συνεχή επαφή με τις κατά τόπους Δ/νσεις Αγροτικής Ανάπτυξης των Νομαρχιακών Αυτοδιοικήσεων, προκειμένου να ενημερώνεται για τα προβλήματα παραγωγής που παρατηρούνται στη φετινή περίοδο, τόσο στην κορινθιακή σταφίδα όσο και στη σουλτανίνα.
      Ο Υπουργός
      Ε. ΜΠΑΣΙΑΚΟΣ»
      8. Στην με αριθμό 606/21-7-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 3794/7-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην υπ' αριθμ. 606/21-7-2005 ερώτηση του βουλευτή κ. Β. Οικονόμου, και κατά το μέρος που αφορά την Γενική Γραμματεία Πολιτικής Προστασίας του Υπουργείου Εσωτερικών, Δημόσιας Διοίκησης και Αποκέντρωσης, σας γνωρίζουμε ότι:
      Ο Σχεδιασμός της τρέχουσας αντιπυρικής περιόδου έχει ολοκληρωθεί σε εφαρμογή του 1520/11-04-2005 εγγράφου της Γενικής Γραμματείας Πολιτικής Προστασίας με το οποίο καθορίζονται με σαφήνεια ο ρόλος και οι δράσεις όλων των εμπλεκόμενων φορέων στους τομείς της πρόληψης, της ετοιμότητας και της αντιμετώπισης των δασικών πυρκαγιών.
      Για την υλοποίήση του Σχεδιασμού και κατόπιν των αποφάσεων που ελήφθησαν κατά τη συνεδρίαση του Κεντρικού Συντονιστικού Οργάνου Πολιτικής Προστασίας (ΚΣΟΠΠ) που πραγματοποιήθηκε στις 25/4/2005 στη Γενική Γραμματεία Πολιτικής Προστασίας, το Υπουργείο Εσωτερικών Δημόσιας Διοίκησης και Αποκέντρωσης έχει κατανείμει με τις Υπουργικές Αποφάσεις 22880/9-5-2005, 35969/15-7-2005 και 39209/2-8-2005 στους ΟΤΑ Α' βαθμού της εν λόγω περιοχής και στον Σ.Π.Α.Υ. το ποσό των 781.000 € για κάλυψη δράσεων πυροπροστασίας.
      Όσον αφορά την ενημέρωση και ευαισθητοποίηση του κοινού η Γενική Γραμματεία Πολιτικής Προστασίας σε συνεργασία με τη Γενική Δ/νση Δασών & Φυσικού Περ/ντος του Υπουργείου Αγροτικής Ανάπτυξης & Τροφίμων και το Αρχηγείο του Πυροσβεστικού Σώματος έχει εκδώσει ενημερωτικά έντυπα με οδηγίες προς τους πολίτες, για την αποφυγή πρόκλησης πυρκαγιάς από αμέλεια. Επίσης, έχει δημιουργήσει τηλεοπτικά μηνύματα με παρόμοιο θέμα, τα οποία χαρακτηρίστηκαν από το Εθνικό Ραδιοτηλεοπτικό Συμβούλιο με την απόφαση 85/31-5-05 ως «κοινωνικά» και μεταδίδονται από όλους τους τηλεοπτικούς σταθμούς της χώρας δωρεάν σε ζώνες υψηλής θεαματικότητας καθ' όλη τη διάρκεια της αντιπυρικής περιόδου.
      Στα πλαίσια της ενθάρρυνση ς του εθελοντισμού και της δραστηριοποίησης των εθελοντικών οργανώσεων για την καλύτερη προετοιμασία για την πρόληψη κινδύνου πυρκαγιών των δασών, η Γενική Γραμματεία Πολιτικής Προστασίας διοργάνωσε στις 8/5/2005 Σύσκεψη Εθελοντικών Οργανώσεων Περιφέρειας Αττικής. Στην σύσκεψη αυτή συμμετείχαν Εθελοντικές Οργανώσεις ενταγμένες στο Μητρώο. Εθελοντικών Οργανώσεων Πολιτικής Προστασίας, που έχει συνταχθεί από την Γενική Γραμματεία Πολιτικής Προστασίας. Ο μεγαλύτερος αριθμός των οργανώσεων αυτών δραστηριοποιείται στον τομέα της δασοπυρόσβεσης και έχει ήδη προσφέρει σημαντικό έργο κατά τις προηγούμενες αντιπυρικές περιόδους.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      9. Στην με αριθμό 1325/19-8-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 45283/9-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, σας γνωρίζουμε ότι:
      Με τις διατάξεις του άρθρου 18 παρ. 5 του Ν.2503/97 προβλέπεται, με απόφαση του Υπουργού Εσωτερικών, Δημόσιας Διοίκησης & Αποκέντρωσης, η σύσταση τριμελούς επιτροπής, που θα έχει ως αντικείμενο, την υποβολή αιτιολογημένης πρότασης για τον χαρακτηρισμό των πόλεων και των χωριών εκείνων που έχουν υποστεί μεγάλες καταστροφές σε ανθρώπινες ζωές και σε υλικές ζημιές, κατά την αντίσταση εναντίον των δυνάμεων κατοχής 1941-1944, ως «μαρτυρικών πόλεων» και «μαρτυρικών χωριών».
      Η Επιτροπή αποτελείται από έναν καθηγητή της Νεοελληνικής Ιστορίας στο Πανεπιστήμιο Αθηνών, έναν εκπρόσωπο της Κ.Ε.Δ.Κ.Ε. και από τον προϊστάμενο της αρμόδιας Διεύθυνσης του Υπουργείου Εσωτερικών, Δημόσιας Διοίκησης & Αποκέντρωσης.
      Η ανωτέρω Επιτροπή συγκροτήθηκε με την αριθ.27874/16.7.1997 απόφαση του Υπουργού Εσωτερικών, Δημόσιας Διοίκησης & Αποκέντρωσης και επανασυγκροτήθηκε με τις αριθ. 23349/2.8.1999, 40231/29.7.2004 και 65143/27.12.2004 όμοιες και κατά τις συνεδριάσεις της (21.10.1997, 27.5.1998, 15.7.1998, 19.7.1998, 19.11.1999, 10.12.1999, 14.3.2002, 28.3.2005), εξέτασε τα αιτήματα και τα στοιχεία, που είχαν υποβληθεί από διάφορους φορείς, λαμβάνοντας υπόψη στοιχεία από:
      α. «Πίνακες Καταστροφών Οικοδομών της Ελλάδος» Υφυπουργείου Ανοικοδομήσεως (1946).
      β. «Καταστραφείσαι πόλεις και χωρία συνεπεία του πολέμου 1940 -1945» Υπουργείου Κοινωνικής Πρόνοιας (1946)
      γ. «Διοικητική Διαίρεσις της Ελλάδος» Υπουργείου Εσωτερικών (1947)
      δ. «Λεξικόν των Δήμων, Κοινοτήτων και Συνοικισμών της Ελλάδος» του Υπουργείου Εθνικής Οικονομίας - Γενικής Στατιστικής Υπηρεσίας της Ελλάδος, σύμφωνα με την απογραφή του πληθυσμού του 1928 και των διοικητικών μεταβολών μέχρι τέλους Φεβρουαρίου 1935 (1936), καθώς και από άλλες πηγές που αναζητήθηκαν και αφορούσαν επιμέρους περιοχές (π.χ. «Έκθεσις των γενομένων ζημιών εν γένει Ηπείρου από της κηρύξεως του ελληνοϊταλικού πολέμου μέχρι της τελικής απελευθερώσεώς της», «Τα γεγονότα της Δράμας», «Η σφαγή του Διστόμου», «Η μάχη της Κρήτης στο Ρέθυμνο», «Τα Ρεθεμνιώτικα Ολοκαυτώματα», «Η σφαγή του Κομμένου», «Υπάτη 19441994», «Χρονικά Δομένικου», «Δήμος Ηρακλείου - Έκθεσις της Κεντρικής Επιτροπής Διαπιστώσεως Ωμοτήτων εν Κρήτη», «Η θυσία του Σοκαρά», «ο Κακόπετρος στις φλόγες του πολέμου»,» «Οι Βούλγαροι στη Μακεδονία» κ.λ.π.).
      Τα κριτήρια που έθεσε η Επιτροπή και προσδιόρισαν το έργο της ήταν τα εξής:
      1. Ολική καταστροφή κατοικιών από πυρπόληση ή ανατίναξη ή βομβαρδισμό
      2. Απώλεια του 10% επί του συνόλου του τοπικού πληθυσμού της περιόδου από ομαδικές ή μεμονωμένες εκτελέσεις, καθώς και από άλλες αιτίες π.χ. τυφλοί πυροβολισμοί άμαχου πληθυσμού κ.λπ.
      3. Καταστροφή των κατοικιών που να προσεγγίζει το 80% επί του συνόλου τους από πυρπόληση, ανατίναξη ή βομβαρδισμό και απώλεια του πληθυσμού της περιόδου 1941-1944 που να προσεγγίζει το 10% επί του συνόλου, από ομαδικές ή μεμονωμένες εκτελέσεις, καθώς και από άλλες αιτίες π.χ. τυφλοί πυροβολισμοί άμαχου πληθυσμού κ.λπ. λαμβανομένων υπόψη και των απολύτων μεγεθών των απωλειών.
      Στη συνέχεια διατύπωσε προτάσεις για το χαρακτηρισμό ως «μαρτυρικών πόλεων» και «μαρτυρικών χωριών», όσων δήμων, κοινοτήτων ή δημοτικών διαμερισμάτων πληρούσαν τα ανωτέρω κριτήρια και εκδόθηκαν τα με αριθμό 399/1998, 99/2000, 40/2004 και 140/2005 Προεδρικά Διατάγματα.
      Τυχόν νέα αιτήματα των πόλεων και των χωριών, που δε συμπεριλαμβάνονταν στις προτάσεις της Επιτροπής, θα τεθούν υπόψη της εν λόγω Επιτροπής για επανεξέταση, σε πιθανή επανασυγκρότησή της, εφ' όσον υποβληθούν με αυτά, στοιχεία, τα οποία δεν είχαν περιέλθει στο Υπουργείο, με τα ήδη εξετασθέντα αιτήματα.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ τον κύριο συνάδελφο.
      ΠΡΟΕΔΡΟΣ (Άννα Μπενάκη-Ψαρούδα):  Κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 56/15.9.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχαήλ Χρυσοχοΐδη προς τον Υπουργό Απασχόλησης και Κοινωνικής Προστασίας, σχετικά με τη διακοπή λειτουργίας εργοστασίων των «ΚΛΩΣΤΗΡΙΩΝ ΝΑΟΥΣΑΣ», τις απολύσεις των εργαζομένων κλπ..
      Η επίκαιρη ερώτηση του κ. Χρυσοχοΐδη έχει ως εξής:
      «Τα «ΚΛΩΣΤΗΡΙΑ ΝΑΟΥΣΗΣ» ανακοίνωσαν πρόσφατα διακοπή λειτουργίας των εργοστασίων Β΄ και Ολυμπιακή της Νάουσας και την καταγγελία των συμβάσεων όλου του προσωπικού τους, πλην του προσωπικού ασφαλείας. Αυτό σημαίνει ότι 110 περίπου εργαζόμενοι που απασχολούνται σήμερα σε αυτές τις επιχειρήσεις θα προστεθούν στον κατάλογο των 24 ατόμων που εξακολουθούν να παραμένουν άνεργοι από το κλείσιμο της «ΤΡΙΚΟΛΑΝ» (θυγατρική του ιδίου Ομίλου) τον Οκτώβρη του 2004, παρά τις κυβερνητικές διαβεβαιώσεις για ένταξή τους στο πρόγραμμα επαγγελματικής κατάρτισης ΛΑΕΚ (Λογαριασμός για την Απασχόληση και την Επαγγελματική Κατάρτιση).
      Ερωτάται ο κύριος Υπουργός:
      1. Πώς προτίθεται η Κυβέρνηση να αποτρέψει τις επαπειλούμενες απολύσεις;
      2. Σε ποιες ενέργειες προτίθεται να προβεί η Κυβέρνηση για να άρει τα προβλήματα που πρόκειται να αντιμετωπίσουν στην αγορά εργασίας όσοι απολυθούν και ιδιαίτερα οι μεσήλικες, που απασχολούνται χρόνια σ΄ αυτήν την εταιρία και οι εργαζόμενοι που βρίσκονται κοντά στη συνταξιοδότηση; Πότε σκοπεύει να θέσει σε εφαρμογή την ολοκληρωμένη παρέμβαση μέσω ΟΑΕΔ για τους ανέργους της Νάουσας, την οποία ο Υφυπουργός κ. Γιακουμάτος κατά την επίσκεψή του στη Νάουσα στις 10/12/2004 είχε εξαγγείλει ότι θα πραγματοποιηθεί μέχρι τις 10/1/2005;»
      Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, κύριε συνάδελφε, πρέπει να αντιληφθείτε ότι η συρρίκνωση κλάδων εντάσεως εργασίας ειδικά αυτές που αντιμετωπίζουν ένα διεθνή έντονο ανταγωνισμό από χώρες χαμηλού κόστους, όπως είναι η κλωστοϋφαντουργία, είναι μία διαδικασία που έχει αρχίσει εδώ και πάρα πολλά χρόνια.
      Θα σας θυμίσω ότι είχαμε εκατό χιλιάδες θέσεις απασχόλησης και μετά βίας συντηρούμε δέκα χιλιάδες σε όλη αυτήν τη διαδικασία, όλα αυτά τα χρόνια. Και δεν θέλω να κάνω μνημόσυνα, αλλά η κυβέρνησή σας δεν είχε ούτε στρατηγική, ούτε είχε και την προνοητικότητα να βάλει σε δεξιότητες αυτούς οι οποίοι, πραγματικά, σήμερα ταλαιπωρούνται στο Νομό Ημαθίας και ιδιαίτερα στη Νάουσα, όταν έβλεπαν ότι τα εργοστάσια έκλειναν. Κλωστοϋφαντουργοί χωρίς κλωστοϋφαντουργικά εργοστάσια, πώς θα γινόταν; Αυτό είναι το ένα.
      Κύριε Χρυσοχοϊδη, θέλω να είμαι συγκεκριμένος. Ειλικρινά, σας ευχαριστώ για την ευαισθησία που δείχνετε και εσείς σ’ αυτόν το σκληρά δοκιμαζόμενο άνεργο στη Νάουσα. 
      Ας πάρουμε την «ΤΡΙΚΟΛΑΝ». Η «ΤΡΙΚΟΛΑΝ» –μία διαδικασία που ήταν κλεισμένη από το 2003- το 2004, επί των ημερών μας, αρχές μόλις αναλάβαμε, έκλεισε, κυρία Πρόεδρε, με ενενήντα οκτώ ανέργους. Και ερωτάτε σήμερα για το τι έγιναν οι είκοσι τέσσερις. Οι άλλοι τακτοποιήθηκαν. 
      Σήμερα, είχα τη συνάντηση με τον Πρόεδρο του Εργατικού Κέντρου και τον παρακάλεσα να μου δώσει αυτά τα είκοσι τέσσερα ονόματα για να δούμε τι θα κάνουμε. Θα σας παρακαλούσα, επειδή είστε ένα μεγάλο κόμμα Αντιπολίτευσης, να ασκήσετε την πίεσή σας στον υμέτερο δήμαρχό σας, διότι –άκουσον, άκουσον- κυρία Πρόεδρε, ενώ κάναμε τη μερική απασχόληση, το ν.3250, για να προηγούνται οι ομαδικές απολύσεις –και το λέω δημόσια και ενυπόγραφα- βάζει τους εργαζόμενους να υπογράψουν ότι αν δεν πληρωθούν, θα φύγουν, όταν η Κυβέρνηση έχει εξασφαλίσει από τώρα τα χρήματα για τη μερική απασχόληση και όταν αρνείται από τους είκοσι τέσσερις να πάρει τους υπολοίπους. 
      Κύριε Χρυσοχοϊδη, προτείναμε στο δήμαρχο –που είναι του κόμματός σας- αν χρειαστεί, και άλλες δεκαπέντε θέσεις και αύριο το πρωί.
      Προς τι, λοιπόν, αυτή η ταλαιπωρία των ανέργων και σ’ αυτές τις πολιτικές που εμείς έχουμε χαράξει, για να μπορέσει να σταματήσει αυτή η λαίλαπα του κλειδώματος των επιχειρήσεων, όπως είναι αυτή της κλωστοϋφαντουργίας. Αυτό είναι το πρώτο.
      Το δεύτερο είναι το εξής: Γενικότερα στη Νάουσα, πέρα από την «ΤΡΙΚΟΛΑΝ», για τα Κλωστήρια Ναούσης έχουμε κάνει πέντε συσκέψεις, έχω πάει δύο φορές για να αντιμετωπίσω αυτό το πρόβλημα. Ασκούμε τρομακτική πίεση στην ιδιοκτησία και, μάλιστα, πίεση που έχει πολλές, αν θέλετε, παραμέτρους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μέχρι τώρα, είμαστε στις διαβουλεύσεις. Δεν έχει ακόμα απολυθεί κανείς. Και πράγματι, στο Εργατικό Κέντρο και σήμερα το πρωί πάλι που είχα συνάντηση με τον κ. Τρεπεκλή, είπαμε ότι εδώ είμαστε να ασκήσουμε πολιτικές. Ποιες πολιτικές; 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, να συμπληρώσετε μετά, αν θέλετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, θα πω αυτό μόνο που έχει σημασία, για να μη χάσουμε τη συνέχεια του νοήματος.
      Κύριε Χρυσοχοϊδη, θα σας καταθέσω το ολοκληρωμένο πρόγραμμα παρέμβασης για την ανεργία για το Νομό Ημαθίας και, ιδιαίτερα, για τη Νάουσα, το οποίο πέρασε και ψηφίστηκε από τον ΟΑΕΔ σήμερα, μία διαδικασία που είναι είκοσι ημέρες. 
      Βέβαια, δεν πιστεύω να θέλατε να κάνουμε αυτήν την παρέμβαση τον Ιούλιο και Αύγουστο. Είναι Σεπτέμβρης και ο ΟΑΕΔ και το Υπουργείο Απασχόλησης έχουν ένα ολοκληρωμένο πρόγραμμα για τετρακόσιους ανέργους.
      Στη δευτερολογία μου θα σας πω για τις άλλες πολιτικές που θα χαράξουμε για αυτούς που πραγματικά αξίζουν τη συμπάθεια, την κοινωνική προστασία και την παρέμβαση του κράτους πρόνοιας. Είναι αυτό το κράτος που πρεσβεύει αυτή η Κυβέρνηση στις πράξεις και όχι στα λόγια, στο «θα» και «θα».
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Γιακουμάτο.
      Ο κ. Χρυσοχοϊδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κυρία Πρόεδρε.
      Εγώ πιστεύω ότι η πολιτική αντιπαράθεση δεν μπορεί να έχει αυτά τα χαρακτηριστικά που προσπαθεί η Νέα Δημοκρατία να προσδώσει σ’ αυτήν εδώ και ενάμισι χρόνο. Γυρίζοντας, δηλαδή, διαρκώς όλα τα επιχειρήματα σε βάρος της παράταξης που κυβέρνησε τα προηγούμενα δέκα χρόνια, έτσι για να γίνεται μία διαρκής πολιτική ανακύκλωση χωρίς κανένα αποτέλεσμα.
      Κυρία Πρόεδρε, αναφερόμαστε σ’ ένα ζήτημα που έχει πάρει τεράστιες διαστάσεις οικονομικές, κοινωνικές και ανθρώπινες, αυτό το οποίο περιέγραφε προηγουμένως, ο κύριος Υπουργός και αναφέρω και εγώ στην ερώτησή μου.
      Υπάρχουν, όμως, ορισμένα ερωτήματα που πρέπει να απαντηθούν και πρέπει να είμαστε καθαροί. Πριν από λίγες ημέρες έγινε μια σύσκεψη στη Νάουσα, όπου ήρθε η διοίκηση της επιχείρησης. Η διοίκηση της επιχείρησης είπε ότι είναι ορισμένη από τις τράπεζες. Το ερώτημα είναι το εξής: Ποιος διοικεί σήμερα τις επιχειρήσεις «ΚΛΩΣΤΗΡΙΑ ΝΑΟΥΣΑΣ», ο ιδιοκτήτης της ή οι τράπεζες; Κατά τη γνώμη μου, πλέον έχουν μπει οι τράπεζες στη μέση. Αυτή είναι η εντύπωσή μου. 
      Πριν από ένα χρόνο, με πίεση της ίδιας της Κυβέρνησης και αυτό είναι προς τιμήν της, οι τράπεζες χρηματοδότησαν την επιχείρηση «ΚΛΩΣΤΗΡΙΑ ΝΑΟΥΣΑΣ» με 30.000.000 ευρώ, αλλά με κάποιους όρους, μερικούς από τους οποίους ανέφερε εδώ ο κ. Δούκας. Το ερώτημα, κύριε Γιακουμάτο, είναι το εξής: Ένας από τους όρους, προφανώς, είναι οι απολύσεις και η μείωση προσωπικού. Ποια είναι αυτή η μείωση προσωπικού που πρέπει να γίνει με βάση τις συμβάσεις που υπεγράφησαν μεταξύ διοίκησης και ομίλου τραπεζών; Αυτό είναι ένα κρίσιμο ερώτημα που οφείλει για λόγους διαφάνειας να απαντήσει η Κυβέρνηση και να μην κρυβόμαστε πίσω από τον επιχειρηματία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεύτερο ζήτημα. Αναφερόμαστε σε ένα ζήτημα με εργαζόμενους που είναι μεγάλης ηλικίας, που είναι βιομηχανικοί εργάτες και τίποτε άλλο, που δουλεύουν με κυκλικό ωράριο εδώ και είκοσι ή τριάντα χρόνια, μάλιστα οκτάωρο σε κυκλικό ωράριο, που δεν ξέρουν να κάνουν άλλη δουλειά και εκείνο που τίθεται ως προτεραιότητα είναι η αποκατάστασή τους. Κάποιοι από αυτούς έχουν ενδεχομένως επτά ή οκτώ χιλιάδες ένσημα, κάποιοι πρέπει να βγουν στη σύνταξη λίγο πιο μπροστά και κάποιοι άλλοι πρέπει να βρουν δουλειά. Αυτό το οικονομικό, κοινωνικό και ανθρώπινο ζήτημα, δηλαδή η αποκατάσταση των οικογενειών, πρέπει να απαντηθεί. Ο κ. Γιακουμάτος κατέθεσε στη Βουλή το πρόγραμμα του ΟΑΕΔ. Θα το δούμε, θα το αξιολογήσουμε και θα απαντήσουμε.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Τέλος, πρέπει να απαντήσει η Κυβέρνηση σε κάτι, που γνωρίζω ότι δεν είναι μόνο δική σας αρμοδιότητα, κύριε Γιακουμάτο, αλλά είναι και ευθύνη του Υπουργείου Εθνικής Οικονομίας. Υπάρχει ο καινούργιος αναπτυξιακός νόμος, ο ν.3290, που προβλέπει ένα ειδικό καθεστώς ενίσχυσης ορισμένων περιοχών, όπως είναι οι νησιωτικές, οι ορεινές κ.λπ.. Ποια είναι η άποψή σας για το αν πρέπει να ενταχθεί η περιοχή σε αυτές τις διατάξεις, που είναι κατά κάποιον τρόπο ευνοϊκές, με προεδρικά διατάγματα που θα εκδοθούν; 
      Ευχαριστώ για την ανοχή σας, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Χρυσοχοΐδη, με δική μας παρέμβαση πριν από ένα χρόνο οι τράπεζες έδωσαν στον όμιλο ΛΑΝΑΡΑ όχι 30.000.000 ευρώ, αλλά 20.000.000 ευρώ. Το λέω γιατί έχει σημασία. Από αυτά τα χρήματα τα 6.000.000 ευρώ προέρχονταν από κεφάλαια του ίδιου του Λαναρά. Αυτό γίνεται για πρώτη φορά. Για τα υπόλοιπα 14.000.000 ευρώ μπήκε επίτροπος από την τράπεζα με εντολή να πληρώνονται από αυτά τα χρήματα μόνο οι εργαζόμενοι και οι πρώτες ύλες και όχι άλλα παιχνίδια, όπως είχατε συνηθίσει, κύριε Χρυσοχοΐδη. Δεν μου αρέσει να τα λέω αυτά, αλλά είναι πειρασμός. Εμείς παλεύουμε τώρα για να κόψουμε κακές συνήθειες, θαλασσοδάνεια και φούσκες του Χρηματιστηρίου που εσείς ευνοήσατε. Ουκ έστιν αριθμός. Έχουμε τη «SEX FORM», τον «ΚΕΡΑΝΗ» και άλλα που παίξατε παιχνίδια και μάλιστα παιχνίδια χοντρά. 
      ΜΙΧΑΗΛ ΧΡΥΣΟΧΟΪΔΗΣ: Κύριε Υπουργέ, μη με αναγκάζετε να επανέλθω.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ να μιλήσετε επί του θέματος. Άλλωστε, τελειώνει και ο χρόνος σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, επί του θέματος μιλώ.
      Αυτό, κύριε Χρυσοχοΐδη, μας κάνει επιφυλακτικούς. Το δάνειο των 14.000.000 ευρώ δόθηκε με αυτές τις προϋποθέσεις. 
      ΜΙΧΑΗΛ ΧΡΥΣΟΧΟΪΔΗΣ: Να απαντήσετε συγκεκριμένα στα ερωτήματα που σας έθεσα. Τι προβλέπουν οι συμβάσεις; Δεν είπατε τις προϋποθέσεις.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας είπα τις προϋποθέσεις: Πρώτη ύλη και πληρωμή των εργαζομένων. Καμία άλλη. Το master plan της εταιρείας λέει 30% μείωση προσωπικού, αλλά αυτό είναι θέμα της εταιρείας και όχι των τραπεζών. Η τράπεζα λέει «δίνω τα λεφτά και αυτά τα λεφτά θα τα εκταμιεύεις για εκεί και για εκεί». Τα υπόλοιπα δεν είναι θέμα της τράπεζας, είναι άλλων πολιτικών. 
      ΜΙΧΑΗΛ ΧΡΥΣΟΧΟΪΔΗΣ: Προβλέπει 30% μείωση προσωπικού.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεύτερον, έχετε δίκιο για τους συνταξιούχους. Οι συνταξιούχοι, που είναι στην τελευταία πενταετία, μπορούν να κάνουν χρήση. Και εδώ δεν συμφωνούμε. Μέχρι τώρα επιδοτήσατε την ανεργία, δημιουργήσατε στρατιές ανέργων, φθάνοντας στο 11,3% την ανεργία. Εμείς έχουμε αλλάξει τη φιλοσοφία και την πολιτική μας και λέμε ότι επιδοτούμε την απασχόληση. Τελεία και παύλα. Τέρμα τα ψέματα. Επαναλαμβάνω ότι επιδοτούμε την απασχόληση.
      Κύριοι συνάδελφοι, μπορεί όποιος είναι στην τελευταία πενταετία και θέλει εξήντα μήνες για να βγει στη σύνταξη, να βρει εργοδότη με 26 ευρώ την ημέρα που πληρώνει ο ΟΑΕΔ, να του πληρώνει τα ένσημα και να έχει 26 ευρώ την ημέρα για να βγει στη σύνταξη. Αυτό είναι το πρώτο.
      Μπορεί ο Λ.Α.Ε.Κ. να χρηματοδοτήσει τα χρόνια που του λείπουν, κύριε Χρυσοχοϊδη, για να βγει στη σύνταξη. Αυτές είναι πολιτικές ενεργητικές και οδηγούν σε απασχόληση. Όχι να συντηρούμε ένα καθεστώς φιλοδωρημάτων και επιδομάτων. Αυτή η επιδοματική πολιτική κάνει πάρα πολύ κακό. Καλό κάνει να είναι το επίδομα ενεργητικό και απασχόληση, όχι ανεργία. Αυτά έχουμε κάνει. Όσον αφορά τα υπόλοιπα, κύριε Χρυσοχοϊδη, θα τα πληροφορηθείτε από την τοπική κοινωνία, γιατί έχουμε απόλυτη επικοινωνία με την τοπική κοινωνία και σε συμφωνία μαζί της προχωράμε. 
      ΠΡΟΕΔΡΟΣ (Άννα Μπενάκη-Ψαρούδα): Δεύτερη είναι η με αριθμό 62/15.9.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Μεταφορών και Επικοινωνιών, σχετικά με την Ολυμπιακή Αεροπορία. 
      Η επίκαιρη ερώτηση του κ. Σκυλλάκου έχει ως εξής:
      «Στην ιδιωτικοποίηση, το κλείσιμο ή την εκκαθάριση εν λειτουργία οδηγείται η Ολυμπιακή Αεροπορία με την πολιτική που ακολουθήθηκε χρόνια από τις κυβερνήσεις του ΠΑ.ΣΟ.Κ. και της Νέας Δημοκρατίας.
      Η κατάληξη αυτή δεν είναι κεραυνός εν αιθρία. Είναι η τελική κατάληξη των επιλογών που έγιναν στα πλαίσια της απελευθέρωσης των αερομεταφορών και του «ελεύθερου» ανταγωνισμού που έχει αποφασιστεί από την Ευρωπαϊκή Ένωση. 
      Ζητήματα κρίσιμα όπως η ασφάλεια των πτήσεων, το φθηνό εισιτήριο για τους επιβάτες, η απρόσκοπτη σύνδεση με τα νησιά της χώρας και τις λεγόμενες άγονες γραμμές και η εξασφάλιση των δικαιωμάτων των εργαζομένων δεν μπορούν να λυθούν στα πλαίσια της ελεύθερης αγοράς που λειτουργεί και κριτήριο το κέρδος. Η ριζική αντιμετώπιση αυτών των προβλημάτων προϋποθέτει μία ριζικά διαφορετική πολιτική με έναν αποκλειστικά δημόσιο φορέα αερομεταφορών που θα κινείται με κριτήριο τα συμφέροντα της χώρας μας και των εργαζομένων και όχι τα κέρδη των επιχειρηματιών.
      Ερωτάται ο κύριος Υπουργός: τι μέτρα θα πάρει και πώς θα εξασφαλίσει την ασφάλεια των πτήσεων, το φθηνό εισιτήριο για τους επιβάτες, την τακτική σύνδεση όλων των περιοχών της χώρας και τα δικαιώματα όλων των εργαζομένων στην Ολυμπιακή Αεροπορία;»
      Ο Υφυπουργός Μεταφορών και Επικοινωνιών κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Στο πρώτο θέμα, από τα πολλά που θίγει η παρούσα επίκαιρη ερώτηση. Η ασφάλεια των πτήσεων εξαρτάται βέβαια από πολλούς παράγοντες. Την ομαλή ροή των παραγόντων αυτών εγγυάται και προβλέπει η διεθνής νομοθεσία επί του θέματος. Η χώρα μας τηρεί απαρέγκλιτα όλες αυτές τις νόμιμες διατάξεις, οι οποίες εγγυώνται την ασφάλεια των πτήσεων, γι’ αυτό και ευτυχώς -να χτυπήσουμε ξύλο- είναι υψηλότατο το επίπεδο ασφαλείας πτήσεων στη χώρα μας. 
      Στο δεύτερο σημείο. Ρωτάτε για τους αεροπορικούς ναύλους. Είναι γνωστό ότι οι αεροπορικοί ναύλοι, σύμφωνα με τους κοινοτικούς κανονισμούς καθορίζονται ελεύθερα. Υπάρχει άλλωστε το άρθρο 5 παράγραφος 1 του Κανονισμού 2409/92. Εμείς πιστεύουμε και η πράξη το επιβεβαιώνει, ότι ο καλύτερος τρόπος για να χαμηλώσουν οι ναύλοι δεν είναι η ρυθμιστική παρέμβαση του κράτους, αλλά είναι ο ελεύθερος ανταγωνισμός, ο οποίος συχνότατα, τις περισσότερες δηλαδή φορές, όταν μάλιστα διεξάγεται σε υγιές νομοθετικό και πρακτικό περιβάλλον, οδηγεί πράγματι στην επίτευξη όσο το δυνατόν χαμηλότερων ναύλων, πράγμα το οποίο ωφελεί, εν τέλει τον χρήστη των υπηρεσιών αυτών. 
      Έχετε κάνει, όμως, σοβαρό λάθος στην τρίτη περίπτωση, όπου θεωρείτε ότι δεν μπορεί μία ελεύθερη οικονομία να εξασφαλίσει την επικοινωνία των λεγόμενων άγονων γραμμών με τη μητρόπολη και το κέντρο. Σας πληροφορώ, λοιπόν, ότι υπάρχει Κανονισμός, ο Κοινοτικός 2408/92, βάσει του οποίου υπάρχουν προγράμματα επιβολής παροχής δημόσιας υπηρεσίας σε τακτικές αεροπορικές γραμμές στο εσωτερικό της χώρας. Με αυτά τα προγράμματα, τα οποία εφαρμόζονται στην Ελλάδα υπό την ευθύνη του Υπουργείου Μεταφορών, εξασφαλίζεται η επικοινωνία των απομακρυσμένων περιοχών της χώρας και ιδιαίτερα των νησιωτικών, με το κέντρο. Άρα, λοιπόν, ο αφορισμός ότι ήδη σε ένα καθεστώς φιλελεύθερης αγοράς δεν μπορεί να υπάρξει η εγγύηση ότι θα επικοινωνούν οι απομακρυσμένες αυτές περιοχές με το κέντρο δεν ευσταθεί. 
      Τέλος, και με αυτό ολοκληρώνω, όσον αφορά την τύχη του προσωπικού των Ολυμπιακών Αερογραμμών και της Αεροπορίας και της Αεροπλοΐας, αρκούμαι στην επανάληψη της δηλώσεως του Πρωθυπουργού ότι όπως και να γίνει το πράγμα δεν θα μείνουν στο δρόμο οι εργαζόμενοι.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Πρόκειται για ένα τεράστιο θέμα. Εμείς το χαρακτηρίζουμε συνεχιζόμενο έγκλημα επί πολλά χρόνια και από το ΠΑ.ΣΟ.Κ. και από τη Νέα Δημοκρατία. Η απάντηση του κυρίου Υπουργού ήταν τυπική, στηριγμένη στην ισχύουσα νομοθεσία και κανονισμούς και στις δηλώσεις του Πρωθυπουργού.
      Το ερώτημα είναι το εξής. Ανεξάρτητα αν θα πουληθεί η Ολυμπιακή κομμάτι, κομμάτι με εκκαθάριση ή εν λειτουργία ή μετά τη στροφή της Κυβέρνησης λόγω της αγανάκτησης της κοινής γνώμης που λέει ότι θα προσπαθήσει να την πουλήσει, θα κάνει σχήμα ιδιωτικό και με χρήματα του δημοσίου, δεν εξασφαλίζει το μέλλον του εθνικού αερομεταφορέα, ακόμη και να βρεθεί αγοραστής ή να μπει το δημόσιο μέσα στο καινούργιο σχήμα. Διότι τα κόμματα τα οποία υποστηρίζουν τις ιδιωτικοποιήσεις, τα κόμματα που έχουν αποδεχθεί ότι κινούμαστε στη λογική της ελευθερίας των αγορών και των αερομεταφορών εν προκειμένω και κινούνται στη λογική του ελεύθερου ανταγωνισμού, αυτή η λογική οδηγεί στο εξής.
      Κάποιοι θα βρίσκονται στο δήθεν ανταγωνισμό που θα έχουν εταιρείες και θα χρησιμοποιούν μηχανισμούς χαμηλού κόστους τύπου «HELIOS» και μιλώ για την εταιρεία από την οποία το ένα αεροπλάνο έπεσε και δημιουργήθηκε αυτή η αναταραχή, πάντα θα είναι πιο μπροστά από άποψη κόστους από έναν αερομεταφορέα ο οποίος σέβεται τους πελάτες, την ασφάλειά τους, και κρατάει σε ένα επίπεδο τις αερομεταφορές.
      Με αυτήν την έννοια οι ισχυρότεροι από άποψη όχι μακροχρόνιας προοπτικής αλλά άμεσης θα δημιουργήσουν πάλι ένα κλίμα που ο όποιος διάδοχος της Ολυμπιακής εφ’ όσον θα κινείται με ιδιωτικοοικονομικά κριτήρια πάλι δεν θα μπορέσει να ανταγωνιστεί. 
      Για να μπορέσει να ανταγωνιστεί θα πρέπει να γίνει εταιρεία χαμηλού κόστους και θα έχουμε τέτοιου είδους καινούργια δραματικά ατυχήματα. Διότι το κόστος θα συμπιέσει το κόστος σε σχέση με την ασφάλεια, αν μάλιστα μονοπωλήσει την αγορά θα αυξηθούν τα εισιτήρια. Αυτή  είναι η πρακτική που ακολουθείται σε ανάλογες περιπτώσεις. Γιατί αυτό που λέει για τη σύνδεση και τις άγονες γραμμές έχει βάση με αυτό που λέμε εμείς. Διότι δυο πράγματα θα συμβούν ή θα περικοπούν δρομολόγια ή αυτοί οι ιδιώτες θα απομυζούν από τον κρατικό προϋπολογισμό παχυλές αποζημιώσεις για να πετάξουν στο Καστελλόριζο κλπ. 
      Τέλος, για τους εργαζόμενους μου κάνει εντύπωση η διαβεβαίωση του κυρίου Υφυπουργού ότι δεν θα μείνει κανείς στο δρόμο. Με βάση τα όσα λέγονταν ως τώρα ήξεραν ότι δεν θα μειωθούν τα δικαιώματά τους. Είναι άλλο θέμα ότι δεν θα μείνει κανείς στο δρόμο και άλλο ότι δεν θα μειωθούν τα δικαιώματα. Τι σημαίνει αυτό; Ότι θα πάνε να δουλέψουν με τρεις και δέκα ή αυτά που λέγονται στις εφημερίδες ότι μια μερίδα εκτάκτων θα πάρουν μόρια για να πετύχουν αύριο σε κάποιους διαγωνισμούς εις βάρος άλλων; Καμιά εξασφάλιση δεν υπάρχει. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ κ. Σκυλλάκο, συμπληρώθηκε κατά πολύ ο χρόνος σας.
      Ο Υφυπουργός κ. Νεράντζης έχει το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ο εκλεκτός συνάδελφος χαρακτήρισε την απάντησή μου τυπική. Προφανώς θα πρόκειται περί του τύπου της ουσίας. 
      Το ερώτημα, κύριε Σκυλλάκο, περί ελεύθερης αγοράς που θέτετε, περί ανεμπόδιστου ανταγωνισμού κ.λπ., έχει ήδη απαντηθεί και από την εγχώρια κοινωνία, αλλά και διεθνώς. Το κακό για την πορεία των συλλογισμών σας είναι ότι ακόμη και οι χώρες που στήριξαν τον λεγόμενο υπαρκτό σοσιαλισμό έχουν ήδη προσχωρήσει, και μάλιστα σπεύδοντας προς συνάντηση αυτών, στις ελεύθερες αγορές, τις οποίες σεις ευτελίζετε και αποκρούετε. Άρα, λοιπόν, δεν έχουμε να απολογηθούμε τώρα, επειδή υπάρχουν ελεύθερες αγορές. 
      Το κύριο μέλημα μιας συγκροτημένης πολιτείας είναι να καθορίσει τέτοιους και τόσους όρους, που να επιτρέπουν τον ανταγωνισμό υπό το καθεστώς ελευθερίας και ομαλότητας. Αυτό πράττουμε, αυτό επιδιώκουμε και εμείς. 
      ΠΡΟΕΔΡΟΣ (Άννα Μπενάκη - Ψαρούδα): Τρίτη είναι η με αριθμό 61/15.9.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη, προς τους Υπουργούς  Απασχόλησης και Κοινωνικής Προστασίας και Ανάπτυξης, σχετικά με την κρίση στον κλάδο της κλωστοϋφαντουργίας, τον κίνδυνο παύσης λειτουργίας της εταιρείας «ΒΟΥΛΙΝΟΣ Α.Ε.» κλπ. 
      Η ερώτηση του κυρίου συναδέλφου έχει ως εξής:
      «Σε δεινή θέση έχει περιέλθει ο κλάδος της κλωστοϋφαντουργίας στη χώρα μας σύμφωνα με πρόσφατα στοιχεία που έδωσε στη δημοσιότητα η Ελληνική Εταιρεία Στατιστικών και Οικονομικών Πληροφοριών Hellastat.
      Θύμα της κατάστασης αυτής αναφέρεται ότι είναι και η Εταιρεία Κλωστοϋφαντουργίας «Βουλινός Α.Ε.», καθόσον απειλείται με παύση της λειτουργίας της. Η εν λόγω εταιρεία που δραστηριοποιείται στην περιοχή της Θεσσαλονίκης απασχολεί περισσότερα από εκατό άτομα, κυρίως γυναίκες και λειτουργεί συνεχώς για τριάντα χρόνια, ενώ πρόσφατα έχει μεταφέρει μέρος των δραστηριοτήτων της στο έδαφος της FYROM και απασχολεί τριακόσιους πενήντα εργαζόμενους.
      Η κατάσταση της λειτουργίας της επιχείρησης επιδεινώθηκε μετά από πρόσφατη απόφαση της Εμπορικής Τράπεζας, η οποία αρνείται να χρηματοδοτήσει την επιχείρηση, σε αντίθεση με την πρακτική που εφάρμοζε τα τελευταία δεκαπέντε χρόνια, μολονότι η επιχείρηση έχει εξασφαλίσει σημαντικές παραγγελίες από το εξωτερικό, οι οποίες κρίνονται ικανές για τη στήριξη και συνέχιση της λειτουργίας της.
      Επειδή στο Νομό Θεσσαλονίκης το 2005 έκλεισαν δεκαεπτά επιχειρήσεις κλωστοϋφαντουργίας και ιματισμού, αφήνοντας στο δρόμο οκτακόσιους εβδομήντα εργαζόμενους και περίπου σαράντα βιοτεχνίες προχώρησαν σε μείωση του προσωπικού.
      Επειδή στη Βόρειο Ελλάδα τα τελευταία πέντε χρόνια έκλεισαν τρεις χιλιάδες επιχειρήσεις και άλλες δύο χιλιάδες μετέφεραν τις δραστηριότητές τους σε γειτονικές χώρες.
      Ερωτώνται ο κύριοι Υπουργοί:
      Σε ποιες ενέργειες θα προβούν άμεσα για τη διασφάλιση της χρηματοδότησης της «Βουλινός Α.Ε.» ώστε να συνεχιστεί η λειτουργία της  και να προστατευθούν οι θέσεις εργασίας;
      Ποια συγκεκριμένα μέτρα προωθεί η Κυβέρνηση σε εθνικό και ευρωπαϊκό επίπεδο για την αντιμετώπιση της κρίσης που μαστίζει τον κλάδο της κλωστοϋφαντουργίας;»
      Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριοι συνάδελφοι, άλλη μια κλωστοϋφαντουργική επιχείρηση -στο παζλ των πολλών- στη Θεσσαλονίκη, είναι και η «ΒΟΥΛΙΝΟΣ» με εκατό εργαζόμενους. Μόλις προχθές ήλθε αίτημα των εργαζομένων αναφορικά με την κρίση που αντιμετωπίζει το εργοστάσιο, με αποτέλεσμα να έχουν καθυστέρηση πληρωμών και να απειλείται με λουκέτο η επιχείρηση «ΒΟΥΛΙΝΟΣ».
      Αύριο, κύριε Κουβέλη –ορίστηκε από προχθές- στο Υπουργείο έχουμε τριμερή σύσκεψη. Θα είναι καλό να είστε και εσείς, διότι είναι η πρώτη φορά που μια τριμερής διαδικασία στο Υπουργείο Απασχόλησης μεταξύ εργοδοτών, εργαζομένων και Υπουργείου, γίνεται ανοικτά, παρόντων δε και των Βουλευτών απ’ όλες τις πτέρυγες. Καλό είναι να είστε παρών αύριο στις 12 η ώρα. 
      Τι να κάνουμε; Κάνουμε πολιτικές παρεμβάσεις. Στη Θεσσαλονίκη είχα συνάντηση με το Εργατικό Κέντρο, με τους φορείς της Θεσσαλονίκης, στις 7 Σεπτεμβρίου, συγκεκριμένα με τον πρόεδρο του Εργατικού Κέντρου τον κ. Γιαννόπουλο και πρέπει να σας πω ότι το ισοζύγιο προσλήψεων και απολύσεων στη Θεσσαλονίκη είναι ισοσκελισμένο. Το 2004 οι εγγεγραμμένοι άνεργοι ήταν πενήντα οκτώ χιλιάδες, και πενήντα τρεις χιλιάδες είναι τώρα. 
      Ναι μεν κλείνουν επιχειρήσεις, οι οποίες προβάλλονται τώρα θα έλεγα υπέρ του δέοντος , αλλά και ανοίγουν νέες. Και παλιά έκλειναν επιχειρήσεις, αλλά τα ελεγχόμενα τότε εργατικά κέντρα από την Κυβέρνηση δεν άφηναν κανέναν να βγει και να διαμαρτυρηθεί, χιλιάδες επιχειρήσεις έκλειναν, χιλιάδες απολύσεις, αλλά όλοι ποιούσαν την νήσσαν και τα ΜΜΕ και τα εργατικά κέντρα που ήταν υπό τον έλεγχο των κυβερνήσεων του ΠΑ.ΣΟ.Κ.. 
      Πράγματι, στη Θεσσαλονίκη –αυτό δεν απαλύνει την όλη υπόθεση- έχουμε δεσμευθεί και μέχρι τις 15 Οκτωβρίου –είναι δημοσιοποιημένο αυτό, κύριε Κουβέλη- θα κάνουμε ολοκληρωμένη παρέμβαση για την ανεργία, με πολιτικές εστιασμένες, έτσι ώστε να δώσουμε θέσεις απασχόλησης.
      Αναφορικά τώρα με τα λουκέτα, ο Πρόεδρος του ΠΑ.ΣΟ.Κ. στη Θεσσαλονίκη έκανε ένα ατόπημα. Είπε ότι στη Θεσσαλονίκη υπάρχουν εκατό χιλιάδες άνεργοι σήμερα. Όμως, δεν ανέφερε και τον αριθμό των προσλήψεων. Αυτό που ενδιαφέρει είναι το ισοζύγιο απολύσεων και προσλήψεων. 
      Κύριε Κουβέλη, στη Θεσσαλονίκη έχουμε δημιουργία περίπου δύο χιλιάδων πεντακοσίων θέσεων σε συγκεκριμένες επιχειρήσεις, εμπορικά κέντρα και κλινικές. Δηλαδή, και στο λιανεμπόριο και στην παροχή υπηρεσιών στον τομέα του τουρισμού και της υγείας. Υπάρχει όμως ένα πρόβλημα μ’ αυτές τις θέσεις για τις οποίες κάνουμε λόγο τώρα, οι οποίες συνεχώς μειώνονται. 
      Όμως να είστε βέβαιος, κύριε Κουβέλη, ότι αύριο κατά την τριμερή σύσκεψη θα κάνουμε όλα εκείνα που είναι απαραίτητα.
      Αυτό που δεν μπορούμε να κάνουμε, κύριε Κουβέλη και ρωτάτε είναι το εξής: Η Κυβέρνηση δεν μπορεί στην ιδιωτική επιχείρηση να εξασφαλίσει χρηματοδότηση. Αν ήταν έτσι, όλοι οι Έλληνες θα ζητούσαν από την Κυβέρνηση να χρηματοδοτήσει τις επιχειρήσεις, για να λειτουργούν οι ιδιώτες. Υπάρχουν κριτήρια τραπεζικά και όχι πολιτικά και κυβερνητικά. Αυτό πρέπει να καταλάβουν οι επιχειρηματίες –και υπάρχουν σοβαροί επιχειρηματίες και επενδυτές- ότι τα κριτήρια είναι τραπεζικά για υγιή ανάπτυξη και όχι θαλασσοδάνεια και φούσκες του χρηματιστηρίου. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
      Κύριε Υπουργέ, πρέπει να σας πω ότι την ερώτηση σάς την απευθύνει ο Συνασπισμός Ριζοσπαστικής Αριστεράς και όχι το ΠΑ.ΣΟ.Κ.. Θέλω με άλλα λόγια να πω ότι έχουμε κουραστεί, όταν ασκούμε κοινοβουλευτικό έλεγχο και θέτουμε παρόντα κοινωνικά ζητήματα και μάλιστα μεγάλης εντάσεως όπως το συζητούμενο, να ακούμε σταθερά την Κυβέρνηση να λέει ότι εμείς είμαστε καλύτεροι από τις προηγούμενες κυβερνήσεις του ΠΑ.ΣΟ.Κ.. Θέλω να σας βεβαιώσω ότι αυτό οδηγεί σε ένα αδιέξοδο όχι εσάς, αλλά κυρίως τους εργαζομένους, κυρίως τους πολίτες, οι οποίοι διεκδικούν την ικανοποίηση δίκαιων αιτημάτων τους και την αντιμετώπιση προβλημάτων που προσδιορίζουν αυτή τη δυστυχή κοινωνική πραγματικότητα και όπως αυτή αναφέρεται ιδιαίτερα στο ζήτημα της ανεργίας.
      Το δεύτερο που θέλω να σας πω είναι ότι αύριο στην τριμερή θα είναι παρόν το κόμμα μας, θα είναι παρών ο Συνασπισμός της Ριζοσπαστικής Αριστεράς. 
      Όμως, κύριε Υπουργέ, δε μου απαντάτε στο κύριο ερώτημα, τι θα κάνετε και ποια συγκεκριμένα μέτρα θα προωθήσετε, έτσι ώστε με έναν ολοκληρωμένο σχεδιασμό να αντιμετωπίσετε τα μεγάλα προβλήματα που όντως έχει η κλωστοϋφαντουργία. Οι επιμέρους διευθετήσεις, όσο και αν είναι ενδιαφέρουσες, δεν αποτελούν την καίρια, τη σημαντική απάντηση στο όλο πρόβλημα, το οποίο έχει προκύψει. Και για όλα αυτά τα ζητήματα η Κυβέρνηση σιωπά και σιωπά αισχυντηλά, κάνει συγκρίσεις με το παρελθόν, αλλά δε μας λέει ποιες είναι οι δικές της προοπτικές αναφορικά με την αντιμετώπιση του συγκεκριμένου προβλήματος και μάλιστα στο πλαίσιο ενός ολοκληρωμένου σχεδιασμού. 
      Εμείς δεν σας καλέσαμε να χρηματοδοτήσετε ως Κυβέρνηση τις οποιεσδήποτε κλωστοϋφαντουργικές εταιρείες. Σας καλέσαμε όμως εν προκειμένω να ασκήσετε όποια επιρροή μπορείτε να ασκήσετε –και μπορείτε- προκειμένου να χρηματοδοτηθεί από την Εμπορική Τράπεζα η συγκεκριμένη κλωστοϋφαντουργία, προκειμένου να εκτελέσει παραγγελίες οι οποίες υπάρχουν. 
      Συναφές το ζήτημα. Τι μπορείτε να κάνετε; Η Κυβέρνηση χρηματοδότησε στο παρελθόν εταιρείες, οι οποίες πήραν τα χρήματα και κάποια στιγμή σηκώθηκαν και έφυγαν. Θέλετε χαρακτηριστική περίπτωση; Κλωστοϋφαντουργία της «TRIUMPH». Έχω το έγγραφο του Υπουργού Ανάπτυξης κυρίου Σιούφα, ο οποίος με ενημερώνει ότι πράγματι πήρε επιδότηση η εν λόγω εταιρεία, η «TRIUMPH INTERNATIONAL ΑΒΕΕ», και σηκώθηκε και έφυγε. Με ποιους όρους κατά συνέπεια γίνεται η χρηματοδότηση και με ποια δέσμευση; Σας βεβαιώνω ότι είναι εξαιρετικά αναποτελεσματική η δέσμευση ότι, αν δεν ανταποκριθεί μια εταιρεία στους όρους της επιδότησής της, πρέπει να επιστρέψει το υπόλοιπο των χρημάτων ή ολόκληρο το ποσό που έχει πάρει. Η επιχείρηση «ΛΑΝΑΡΑ» άρπαξε στην κυριολεξία 200.000.000.000 δραχμές από το Χρηματιστήριο και απήλθε της χώρας τούτης και εγκατέστησε τις επιχειρήσεις της στην αλλοδαπή, στη γειτονική μας FYROM.
       Να λοιπόν χωρίς, αν θέλετε, να διεκδικούμε αλλοίωση του μοντέλου που έχετε στο κεφάλι σας περί του άκρατου νεοφιλελευθερισμού, πώς μπορεί η Κυβέρνηση να παρέμβει και να προστατεύσει τους εργαζομένους και κυρίως να δρομολογήσει ένα ολοκληρωμένο σχέδιο και πρόγραμμα παρέμβασης για την προστασία της κλωστοϋφαντουργίας.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Υπουργός.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, ξέρετε ότι σας εκτιμώ και ότι σας θεωρώ μεταξύ των αρίστων, άριστο Βουλευτή του Κοινοβουλίου. Αυτή η ισοπεδωτική λογική σας «όλοι το ίδιο είμαστε» είναι επικίνδυνη και για τη δημοκρατία και για το κοινοβουλευτικό αξίωμα και για τις κυβερνήσεις. Και το λέω αυτό για τον εξής λόγο: Θέλω να σας πω και να μου πείτε ποια επιχείρηση χρηματοδοτήθηκε και έφυγε στο εξωτερικό με τη νέα διακυβέρνηση. Για την «TRIUMPH» θα σας πω, γιατί έχω προσωπική ανάμειξη και προσωπική παρέμβαση. Είναι η πρώτη φορά που Υπουργείο πήγε στο προαύλιο της εταιρείας που έκλεισε και έκανε διάλογο η Κυβέρνηση με τους απολυμένους.
      Ενώ ξεσηκώθηκε πολλή σκόνη για την «ΤRIUMPH» –θα θυμίσω ανάλογη περίπτωση της «PALCO»- κανείς σήμερα δεν μιλάει διότι έγινε απόλυση. Πληρώθηκαν τόσο ικανοποιητικά που κανείς από τους απολυμένους δεν βγήκε να διαμαρτυρηθεί. Αυτό ήταν επέμβαση του Υπουργείου. Δεν χρηματοδοτήθηκε η «TRIUMPH» απ’ αυτήν την Κυβέρνηση. Είναι το παλιό επενδυτικό…
      ΦΩΤΗΣ ΚΟΥΒΕΛΗΣ: Είπα από το κράτος. Δε με παρακολουθήσατε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν το είπατε. Είναι παλιός επενδυτικός νόμος, είναι νόμος του ΠΑ.ΣΟ.Κ., είναι…
      ΦΩΤΗΣ ΚΟΥΒΕΛΗΣ: …(Δεν ακούστηκε)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε, κύριε Κουβέλη, θα σας πω εγώ τώρα. Είναι αυτά τα «θαλασσοδάνεια» όπως της «ΒΟΥΛΙΝΟΣ Α.Ε.» και όπως όλων, και πήγαν τρεις χιλιάδες εκατόν σαράντα επτά επιχειρήσεις στη Βουλγαρία με θαλασσοδάνεια και με τον παλιό αναπτυξιακό.
      Γιατί, λοιπόν, εδώ σήμερα εγκαλείτε τη Νέα Δημοκρατία; Ξεκαθαρίστε. Σας προκαλώ δημόσια, όποιον έχει από το ΠΑ.ΣΟ.Κ. ή από το Συνασπισμό ή από την Αριστερά μία ένδειξη για τον αναπτυξιακό νόμο ή μία δανειοδότηση όπου έφυγε η επιχείρηση. 
      Το δεύτερο, το τι μέτρα θα υιοθετήσουμε για την κλωστοϋφαντουργία, επειδή είστε και έμπειρος κοινοβουλευτικός: Εγώ έχω την απάντηση. Θα σας τη δώσω να τη διαβάσετε, είναι πάρα πολύ μεγάλη. Καλό είναι, όμως, να κάνετε την ερώτηση στο Υπουργείο Ανάπτυξης. Εδώ είναι Υπουργείο Απασχόλησης και Υπουργείο Κοινωνικής Προστασίας.
      ΦΩΤΗΣ ΚΟΥΒΕΛΗΣ: Την απηύθυνα και στο Υπουργείο Ανάπτυξης.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς προστατεύουμε και λαμβάνουμε μέτρα για την απασχόληση. Το αναπτυξιακό σχέδιο, όπου έχουν γίνει πάρα πολλά προς την Ευρώπη, είναι του Υπουργείου Ανάπτυξης. 
      Τρίτον: Κύριε Κουβέλη, όλα αυτά καλά τα κάνετε. Εμείς δεν είπαμε ποτέ ότι είμαστε καλύτεροι από το ΠΑ.ΣΟ.Κ.. Αλίμονο αν συγκρουστούμε. Τι να πούμε; Εμείς λέμε ότι παλεύουμε σκληρά να χτυπηθούμε με το τέρας που λέγεται ανεργία. Γι’ αυτό το τέρας, κύριε Κουβέλη, πρέπει να αναγνωρίσετε τουλάχιστον αντικειμενικά ότι με την Εθνική Στατιστική Υπηρεσία, με την EUROSTAT με αντικειμενικούς δείκτες τα επίπεδα ήταν 11,3% και ήδη σπάσαμε το φυσιολογικό φράγμα του 10% και λέμε ότι δεν επιχαίρουμε. 
      Δε λέμε ότι πετύχαμε τίποτα. Για μας ένας άνεργος άνθρωπος να υπάρχει, είναι πρόβλημα. Αυτό παλεύουμε, ούτε καλύτερα ούτε χειρότερα. Σκληρότερα και δυνατότερα χτυπιόμαστε με την ανεργία από τις πολιτικές που κυβέρνησαν που ήταν πολιτικές μόνο για να καταλύσουν την τάξη των εργατών και μας έφεραν την τάξη των «κοχίμπα», που δημιουργήθηκαν μέσα από τις «φούσκες» και μέσα από τα «θαλασσοδάνεια» όπου δημιουργήσατε τη νέα τάξη σ’ αυτήν την εικοσαετία του ΠΑ.ΣΟ.Κ., την τάξη των «κοχίμπα». Αυτούς πολεμάμε σήμερα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Υπουργό.
      Ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Εισερχόμαστε στην  ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Αγροτικής Ανάπτυξης και Τροφίμων.
      Ψήφιση στο σύνολο του σχεδίου  νόμου: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων- Προσαρμογή στη νέα Κ.Α.Π. και άλλες διατάξεις».
      Το νομοσχέδιο θα ψηφισθεί στη συνέχεια.
      Υπουργείου Υγείας και Κοινωνικής Αλληλεγγύης.
      Συνέχιση της συζήτησης επί των άρθρων και του συνόλου του σχεδίου νόμου: «Αναδιοργάνωση του συστήματος αιμοδοσίας και λοιπές διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εθνικής Παιδείας και Θρησκευμάτων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων Πανεπιστημιακής και Τεχνολογικής Εκπαίδευσης και λοιπές διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και η συζήτησή του θα αρχίσει αύριο το πρωί.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Αύξηση συντάξεων Δημοσίου και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Πράξης αναθεώρησης της Σύμβασης για τη χορήγηση του ευρωπαϊκού διπλώματος ευρεσιτεχνίας (Σύμβαση για το ευρωπαϊκό δίπλωμα ευρεσιτεχνίας της 5ης Οκτωβρίου 1973, η οποία τροποποιήθηκε στις 17 Δεκεμβρίου 1991) της 29ης Νοεμβρίου 2000».
      Η σύμβαση αυτή ψηφίστηκε ομόφωνα στη Διαρκή Επιτροπή. 
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Ανάπτυξης «Κύρωση της Πράξης αναθεώρησης της Σύμβασης για τη χορήγηση του ευρωπαϊκού διπλώματος ευρεσιτεχνίας (Σύμβαση για το ευρωπαϊκό δίπλωμα ευρεσιτεχνίας της 5ης Οκτωβρίου 1973, η οποία τροποποιήθηκε στις 17 Δεκεμβρίου 1991) της 29ης Νοεμβρίου 2000» έγινε δεκτό κατ’ αρχήν, κατ’ άρθρο και στο σύνολο ομοφώνως σε μόνη συζήτηση, όπως διαμορφώθηκε από την αρμόδια Διαρκή Επιτροπή και έχει ως εξής: 
      (Να καταχωριστεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη- Ψαρούδα): Υπουργείου Μεταφορών και Επικοινωνιών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργισίας.»
      Η σύμβαση αυτή ψηφίστηκε ομόφωνα στη Διαρκή Επιτροπή.
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη- Ψαρούδα): Συνεπώς το νομοσχέδιο του Υπουργείου Μεταφορών και Επικοινωνιών «Κύρωση της συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου )
      ΠΡΟΕΔΡΟΣ (Άννα Μπενάκη- Ψαρούδα): Επίσης, Υπουργείο Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του πρωτοκόλλου σχετικά με τη προσχώρηση της Ευρωπαϊκής Κοινότητας στην Διεθνή Σύμβαση EUROCONTROL, τη σχετική με τη Συνεργασία και την Ασφάλεια της Αεροναυτιλίας της 13ης Δεκεμβρίου 1960, όπως τροποποιήθηκε κατ’ επανάληψη και όπως ενοποιήθηκε με το Πρωτόκολλο της 27ης Ιουνίου 1997 και της Τελικής Πράξης της Διπλωματικής Συνδιάσκεψης αυτού». 
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Μπορούν να λάβουν το λόγο όσοι έχουν αντίρρηση επί της κυρώσεως αυτής της συμφωνίας. Θέλει κάποιος συνάδελφος το λόγο; 
      ΛΙΑΝΑ ΚΑΝΕΛΛΗ: Θα ήθελα το λόγο, κυρία Πρόεδρε. 
      ΠΡΟΕΔΡΟΣ (Άννα Μπενάκη- Ψαρούδα): Ορίστε, κ. Κανέλλη. 
      ΛΙΑΝΑ ΚΑΝΕΛΛΗ: Κυρία Πρόεδρε, ευχαριστώ. Δεν θα χρειαστώ πολύ χρόνο. Θα ήθελα όμως να εξηγήσω και στην Ολομέλεια για ποιο λόγο εμείς δεν ψηφίζουμε κάτι το οποίο θεωρητικά και πρακτικά μοιάζει μια απλή τροποποιητική και ταυτόχρονα ενοποιητική, αν θέλετε, σύμβαση για την αεροναυτιλία στην Ευρώπη. 
      Αν θα το μελετήσει κάποιος, έτσι όπως έρχεται, θα δει -αδράχνω μόνο το άρθρο 4 και επιμένω σε αυτό- ότι έχουμε μια προσπάθεια να αποκτήσει νομική προσωπικότητα η Ευρωπαϊκή Ένωση προ της υπάρξεως, αλλά μια νομική προσωπικότητα εξαιρετικά επιθετική και επιβλητική, εξόδοις όμως των μελών της. Είναι χαρακτηριστικό. Στο άρθρο 4 λέει ότι δεν καταβάλλει τίποτα για να έχει την ψήφο εκεί που έχει αποκλειστική αρμοδιότητα, για να αναλάβει τον συντονισμό και για τα χίλια δυο άλλα. Δηλαδή, κοντολογίς, άμα το προσέξετε, θα δείτε ότι έχουμε μια σύμβαση όπου η Ευρωπαϊκή Ένωση πέρα από τα μέλη της, για ένα πρωτόκολλο και μια συμφωνία, η οποία είναι ευρύτερη του αριθμού των μελών της Ευρωπαϊκής Ένωσης, εμφανίζεται ως υπεράνω όλων, έρχεται και επιβάλλει τις απόψεις της. Θα μου πείτε: «επιβάλλει απόψεις; Δεν σας ενδιαφέρει, εσάς του Κομμουνιστικού Κόμματος, η αεροναυτιλία;» Και βέβαια μας ενδιαφέρει, όπως και η ασφάλεια. 
      Κοιτάξτε τις υπογραφές των χωρών μελών. Τι έγινε με την ασφάλεια των πτήσεων δέκα, δώδεκα χρόνια και τι κόστισε στον ευρωπαϊκό εναέριο χώρο ο πόλεμος στην Γιουγκοσλαβία; Πόσες εταιρείες παρακάμπτανε, μεταξύ αυτών και η Ολυμπιακή, τον εναέριο χώρο της Γιουγκοσλαβίας; Και τι τους κόστιζε; Για κοιτάξτε. Σερβία - Μαυροβούνιο είναι μέσα; Όχι, κυρία Πρόεδρε. Είναι η FYROM, είναι η Αλβανία, είναι η Σλοβενία, είναι ό,τι απεκόπη. Μόνο το Κόσσοβο δεν έβαλαν ακόμα μέσα. Είναι ασφαλές το Κόσσοβο; 
      Ερχόμαστε εδώ να ενισχύσουμε ένα είδος υπεριπτάμενης αρχής για την οποία δεν υπάρχει ουσιαστική συμφωνία από τα κάτω. Πώς να το κάνουμε δηλαδή; Και ερχόμαστε να την κυρώσουμε σήμερα. Μοιάζει να είναι τεχνική υπόθεση αλλά υποκρύπτει βαρύτατες πολιτικές τοποθετήσεις τις οποίες δεν καταλαβαίνει κάποιος. 
      Θα σας πει το Κομμουνιστικό Κόμμα «όχι» σε κάτι το οποίο αφορά την ευρεσιτεχνία; Δεν θα σας πει. Γιατί να σας πει; Αυτή όμως εδώ η ενοποίηση του χώρου έρχεται σαν ένα είδος αφεντικού. Προσέξτε. Είμαστε σε μια χώρα όπου μέσα εδώ αναγνωρίζεται για παράδειγμα η ασφάλεια των πτήσεων ως κρατημένη, όπου δεν έχει η Ευρωπαϊκή Ένωση το πάνω χέρι στον εναέριο χώρο του Γιβραλτάρ. Γιατί, λέει, αναγνωρίζει εδώ διαφωνίες ουσιαστικές που υπάρχουν για την εδαφική κυριαρχία, επομένως και τον αέρα, στο Γιβραλτάρ μεταξύ Ισπανίας και Αγγλίας. Είναι όμως και η Κυπριακή Δημοκρατία. 
      Εκεί, όμως, δεν αναγνωρίζεται τίποτα. Ούτε εισβολή ούτε κατοχή. Διότι είναι και οι Τούρκοι μέσα. Είναι και η Τουρκική Δημοκρατία. Εκεί είναι ασφαλή κατά ποία έννοια; Εδώ δεν επεκτείνεται καν η δύναμη της Ευρωπαϊκής Ένωσης στο Γιβραλτάρ επειδή διαφωνούν η Ισπανία με τη Βρετανία. 
      Είναι αποικιοκρατικού τύπου ενοποιητική μορφή. Δίνει υπόσταση στην Ευρωπαϊκή Ένωση και πετάει και στα μούτρα μας την ειρωνεία, στο άρθρο 4, «για ό,τι της κοστίσει αυτό της Ευρωπαϊκής Ένωσης, θα πληρώνουμε εμείς». Άρα, δεν θα καταβάλει φράγκο η Ευρωπαϊκή Ένωση.
      Νομίζω ότι είναι επαρκής η επιχειρηματολογία.
      Όταν αποκτάς αφεντικό, εν πάση περιπτώσει ας καταβάλει κάτι και εκείνος. Φτάσαμε πια να παραδεχόμαστε ότι μόλις έρχεται κάποιος, καπάκι του παίρνουμε άδεια. 
      Ξέρετε, κυρία Πρόεδρε, τι θα γίνεται σε λίγο; Για το «Βασικό Μέτοχο» εκ των υστέρων πάμε στην Ευρωπαϊκή Ένωση και λέμε «δώσε μας την άδεια». Για το άλλο νομοσχέδιο, ναι. Τώρα φτάνουμε να πηγαίνουμε και εκ των προτέρων. Ε, σε λίγο να τη βγάλουμε αυτή τη σημαία από εδώ. Θα πηγαίνουμε πρώτα στις Βρυξέλλες, θα ρωτάμε, θα ερχόμαστε εδώ και θα λέμε «yes master». 
      Ζητώ συγνώμη για τα ξένα, αλλά ούτως ή άλλως το νομοσχέδιο φέρει τον τίτλο EUROCONTROL.
      Καταψηφίζουμε βεβαίως το νομοσχέδιο.
      ΠΡΟΕΔΡΟΣ (Άννα Μπενάκη-Ψαρούδα): Δεν υπάρχει άλλος συνάδελφος να ομιλήσει.
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό κατά πλειοψηφία και στο σύνολο.
      Συνεπώς, το νομοσχέδιο του Υπουργείου Μεταφορών και Επικοινωνιών «Κύρωση του Πρωτοκόλλου σχετικά με την προσχώρηση της Ευρωπαϊκής Κοινότητας στη Διεθνή Σύμβαση EUROCONTROL τη σχετική με τη Συνεργασία για την Ασφάλεια της Αεροναυτιλίας της 13ης Δεκεμβρίου 1960, όπως τροποποιήθηκε κατ’ επανάληψη και όπως ενοποιήθηκε με το Πρωτόκολλο της 27ης Ιουνίου 1907 και της Τελικής Πράξης της Διπλωματικής Συνδιάσκεψης αυτού» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εξωτερικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των κρατών-μελών τους αφενός και του Τουρκμενιστάν αφετέρου.
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά την αυριανή συνεδρίαση.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για την ίδρυση και το καταστατικό του Ευρωπαϊκού Οργανισμού Δημοσίου Δικαίου».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά την αυριανή συνεδρίαση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Αγροτικής Ανάπτυξης και Τροφίμων.
      Ψήφιση στο σύνολο του σχεδίου νόμου: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων – Προσαρμογή στη νέα Κ.Α.Π. και άλλες διατάξεις».
      Δεν υπάρχουν αλλαγές.
      Ερωτάται το Τμήμα: Γίνεται δεκτό το νομοσχέδιο και στο σύνολο ως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό ως διενεμήθη κατά πλειοψηφία και στο σύνολο.
      Συνεπώς το νομοσχέδιο του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων – Προσαρμογή στη νέα Κ.Α.Π. και άλλες διατάξεις» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Παρεσχέθη η ζητηθείσα εξουσιοδότηση.
      Εισερχόμαστε στη συζήτηση του νομοσχεδίου του Υπουργείου Υγείας και Κοινωνικής Αλληλεγγύης.
      Συνέχιση της συζήτησης επί των άρθρων και του συνόλου του σχεδίου νόμου: «Αναδιοργάνωση του συστήματος αιμοδοσίας και λοιπές διατάξεις».
      Το νομοσχέδιο αυτό ψηφίστηκε επί της αρχής την Τρίτη, 13 Σεπτεμβρίου. 
      Εισερχόμαστε τώρα στη συζήτηση των άρθρων. Υπάρχουν τριάντα δύο άρθρα και δύο υπουργικές τροπολογίες. 
      Προτείνω στο Τμήμα να συζητήσουμε κατά τη σημερινή συνεδρίαση όλα τα άρθρα και στη συνέχεια τις τροπολογίες. Συμφωνεί το Τμήμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Τμήμα συνεφώνησε. 
      Ο κύριος Υπουργός έχει το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρία Πρόεδρε, έχουν διανεμηθεί οι διορθώσεις, απλά θα ήθελα να τις διαβάσω για να γραφούν στα Πρακτικά.
      Στην παράγραφο 2 του άρθρου 22, μετά τη φράση «ιατρών Κέντρων Υγείας», προστίθεται η φράση «που έχουν μετατραπεί σε αποκεντρωμένες και ανεξάρτητες υπηρεσιακές μονάδες στις αντίστοιχες Δ.Υ.ΠΕ.». 
      Αυτό σημαίνει το εξής: Για να μην μαζευτούν για την εξέλιξή τους σε όλα τα Κέντρα Υγείας στις Δ.Υ.ΠΕ.–πλην αυτών που έχουν γίνει ανεξάρτητες μονάδες- να κρίνονται μέσα στο νοσοκομείο στο οποίο ανήκουν. Αυτή είναι η ουσία.
      Επίσης, η επωνυμία «Ακαδημία Αναπτυξιακής Αποκατάστασης», όπως σας είπα –και συμφώνησε και ο αρμόδιος Υφυπουργός- αντικαθίσταται από την επωνυμία «Ινστιτούτο Αναπτυξιακής Αποκατάστασης».
      Καταθέτω τις προτεινόμενες διορθώσεις για τα Πρακτικά.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      (να φωτογραφηθεί η σελ. 44)
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τέλος, κυρία Πρόεδρε, αποσύρεται η τροπολογία με γενικό αριθμό 420 και ειδικό 14.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ, κύριε Υπουργέ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ποια τροπολογία είναι αυτή; 
      ΠΡΟΕΔΡΟΣ (Άννα Μπενάκη-Ψαρούδα): Απεσύρθη μια τροπολογία. Την ακούσατε, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μια διευκρίνιση ζητούμε, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Είναι η τροπολογία για τη μεταβολή του συστήματος εκλογής των διοικητικών και πειθαρχικών συμβουλίων.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είναι το αίτημα που είχατε υποβάλλει. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει τώρα ο εισηγητής της Νέας Δημοκρατίας συνάδελφος κ. Δημήτριος Τσαντούλας.
      ΔΗΜΗΤΡΙΟΣ ΤΣΑΝΤΟΥΛΑΣ: Κυρία Πρόεδρε, κυρίες και κύριοι συνάδελφοι, συνεχίζουμε σήμερα τη συζήτηση ενός από εκείνα τα νομοσχέδια που, έχοντας ως αντικείμενο την εξασφάλιση μέσων και διαδικασιών για την προστασία ή και την αποκατάσταση της υγείας των πολιτών, προσφέρονται συνήθως μόνο για εποικοδομητική συζήτηση με προτάσεις ικανές να βελτιώσουν κάποια άρθρα.
      Θα ήθελα και εγώ, όπως ο αρχικός εισηγητής της Πλειοψηφίας κ. Μαρκόπουλος, να εκφράσω τα συγχαρητήριά μου προς όλους τους λειτουργούς όλων των βαθμίδων που εμπλέκονται στη διακίνηση αίματος και που με τη γνώση τους, την εργατικότητά τους αλλά και με τη φιλοτιμία τους, που συχνά πρέπει να επιστρατεύεται, βοήθησαν ώστε το εθελοντικό σύστημα αιμοδοσίας να λειτουργήσει μέχρι σήμερα στη χώρα μας χωρίς σοβαρά προβλήματα και χωρίς σοβαρές παρενέργειες και ως γιατρός είμαι σε θέση να υποστηρίξω κάτι τέτοιο.
      Αφού όμως όλα λειτουργούν ικανοποιητικά, μήπως δεν χρειάζεται ένα νέο νομοσχέδιο; Αυτήν την άποψη δεν την υποστήριξε έντονα κανείς σε αυτήν την Αίθουσα. Ελέχθη βέβαια ότι υπήρξε επάρκεια, ασφάλεια και στήριξη της εθελοντικής αιμοδοσίας. Ελέχθη όμως επίσης –νομίζω από τον κ. Κουβέλη- ότι «δεν πρέπει να παραμείνουμε στην τυχαία εξέλιξη των πραγμάτων». Μπορεί αυτή η έκφραση να εμπεριέχει κάποιο βαθμό υπερβολής, αλλά σίγουρα κρύβει και πολλή αλήθεια. Πιστεύω, λοιπόν, και πιστεύουμε οι περισσότεροι εδώ μέσα, ότι υπάρχει ανάγκη ουσιαστικής αναδιοργάνωσης του συστήματος αιμοδοσίας στη χώρα μας με τη θεσμοθέτηση ενός νόμου-πλαισίου για το ανθρώπινο αίμα. 
      Πηγαίνοντας τώρα στα άρθρα του νομοσχεδίου, πιστεύω ότι δύσκολα κάποιος θα διαφωνήσει με τις βασικές αρχές που περιγράφονται στο άρθρο 1 και αναφέρονται στο θεσμό της εθελοντικής, μη αμειβόμενης προσφοράς αίματος και της δωρεάν διάθεσής του, που αποτελούν απαραίτητη προϋπόθεση για να επιτευχθούν οι επιθυμητοί στόχοι επάρκειας και ασφάλειας. 
      Τα επόμενα τρία άρθρα αναφέρονται στη σύσταση και το σκοπό του Εθνικού Κέντρου Αιμοδοσίας, ενός φορέα που υπό την εποπτεία του Υπουργείου θα βρίσκεται στην κορυφή της πυραμίδας του συστήματος, θέτοντας τις αρχές λειτουργίας και έχοντας την ευθύνη του κεντρικού σχεδιασμού, του συντονισμού και του ελέγχου των επιμέρους λειτουργιών. Δίπλα θα λειτουργεί πενταμελής συμβουλευτική επιτροπή αιμοδοσίας από επιστήμονες με γνώση και εμπειρία. 
      Από τις αρμοδιότητες του Εθνικού Κέντρου Αιμοδοσίας θα ήθελα να τονίσω την ευθύνη που έχει για αδειοδότηση των κέντρων αίματος και των νοσοκομειακών υπηρεσιών αιμοδοσίας αλλά και τη δυνατότητα πρότασης προς το Υπουργείο αφαίρεσης της αδείας, τη διενέργεια τακτικών αλλά και εκτάκτων επιθεωρήσεων, την εφαρμογή συστήματος επαγρύπνησης και καταγραφής ανεπιθυμήτων συμβάντων και σοβαρών αντιδράσεων, την ευθύνη λήψεως μέτρων απόσυρσης αίματος αντιδραστηρίων ή συσκευών και ακόμα την ευθύνη για διακίνηση αίματος, πλάσματος και παραγώγων του με βάση εθνικό σύστημα μηχανοργάνωσης όπως και εφαρμογή συστήματος ελέγχου της ποιότητας.
      Ακόμα το σχεδιασμό και την εκτέλεση ερευνητικών προγραμμάτων, καθώς και προγραμμάτων εκπαίδευσης του προσωπικού, ενώ ιδιαίτερα σημαντική θεωρώ την εκπόνηση και υποβολή προγραμμάτων ενημέρωσης και ευαισθητοποίησης της κοινής γνώμης. 
      Θα ήθελα να πω ότι η κοινωνική ευαισθησία και τα ισχυρά ανθρωπιστικά αισθήματα του λαού μας πρέπει καθημερινά να ενισχύονται με μία καλά σχεδιασμένη εκστρατεία ενημέρωσης, που θα πείθει για τη μεγάλη ανάγκη προσφοράς αίματος, για την αξία της εθελοντικής αιμοδοσίας και για την έλλειψη κινδύνου για τον αιμοδότη.
      Κάποιοι μίλησαν για κίνητρα. Προσωπικά δεν θα είχα αντίρρηση για κάποια ηθικά κυρίως κίνητρα, όπως η τιμητική από το κράτος αναγνώριση προσφοράς ή κάτι ουσιαστικότερο όπως, παραδείγματος χάρη, η προτεραιότητα στη διάθεση αίματος σε αιμοδότη ή την οικογένειά του, αν αυτό χρειαστεί. 
      Θα προσθέσω με την ευκαιρία και κάτι ακόμα που είναι πάντα ενδιαφέρον. Η εκστρατεία για την προσέλκυση αιμοδοτών, αν σχεδιαστεί και εκτελείται σωστά, θα αποτελέσει το πρώτο βήμα, το πρώτο σκαλί, το πρώτο στάδιο αποτελεσματικής ευαισθητοποίησης της κοινής γνώμης προς το άλλο μεγάλο θέμα, της δωρεάς ιστών και ανθρωπίνων οργάνων, που πέρα από το πρόβλημα της μεταμόσχευσης, νομίζω, είναι ο πιο αποτελεσματικός τρόπος να καταπολεμηθεί το συνεχώς αυξανόμενο πρόβλημα της εμπορίας ανθρωπίνων οργάνων.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Δύο λόγια τώρα για το Αρχείο Εθελοντών Αιμοδοτών. Κάποιες φωνές που ακούστηκαν για την προστασία των προσωπικών δεδομένων δεν έχουν τη δύναμη να πείσουν ότι δεν είναι απαραίτητο να κρατείται αυστηρό, προσεκτικό, πλήρες αρχείο των εθελοντών αιμοδοτών και αυτό σε άμεση συσχέτιση με την πορεία του αίματος που χορήγησαν. Γιατί, αυτό θα οδηγούσε οπωσδήποτε σε χρήσιμες διαπιστώσεις και συμπεράσματα, που θα αφορούσαν ενδεχόμενα και την υγεία του εθελοντή αιμοδότη. 
      Τα άρθρα 5 έως 9 αναφέρονται στη σύνθεση και τις αρμοδιότητες του διοικητικού συμβουλίου του Εθνικού Κέντρου Αιμοδοσίας στο οποίο σημειώνω τη συμμετοχή ατόμων με εμπειρία σε θέματα αιμοδοσίας ή δημόσιας διοίκησης, εκπροσώπου του Συλλόγου Εθελοντών Αιμοδοτών, και εκπροσώπου της Ελληνικής Ομοσπονδίας Θαλασσαιμίας. 
      Θα σταθώ λίγο περισσότερο στο άρθρο 9, που ουσιαστικά ενεργοποιεί και αξιοποιεί το Κέντρο Παραγώγων Πλάσματος «Ηλίας Πολίτης» του Γενικού Νοσοκομείου Νίκαιας. Η προοπτική της κλασματικής παραγωγής προϊόντων πλάσματος είναι ιδιαίτερα σημαντική, αφού πέρα από την ιατρική έχει και σοβαρή οικονομική διάσταση, αφού πολλά προϊόντα και παράγωγα εισάγονται πανάκριβα από το εξωτερικό, ενώ θα μπορούσαμε εμείς να παράγουμε ανοσοσφαιρίνες ή λευκωματίνη παραδείγματος χάρη.
      Το άρθρο 10 αναφέρεται στα κέντρα αίματος και τις νοσοκομειακές υπηρεσίες αιμοδοσίας που βέβαια υπήρχαν, αλλά δεν διαθέτουν την κεντρική επιτήρηση και τον έλεγχο που τώρα θεσμοθετείται με τη διοικητική υπαγωγή στο Εθνικό Κέντρο Αιμοδοσίας.
      Μία σύντομη αναφορά στις λοιπές διατάξεις, που στην πλειοψηφία τους δίνουν λύσεις σε εκκρεμή, δίκαια αιτήματα εργαζομένων ή άλλα προβλήματα αρμοδιότητας του Υπουργείου Υγείας και Κοινωνικής Αλληλεγγύης.
      Ενδεικτικά αναφέρω την εξίσωση στα ευεργετήματα των πασχόντων από δρεπανοκυτταρική ή μικροδρεπανοκυτταρική αναιμία με αυτούς που πάσχουν από ομόζυγη μεσογειακή αναιμία. Αναφέρω ακόμα τη δυνατότητα απόσπασης στον Ο.ΚΑ.ΝΑ. τεχνικού προσωπικού από τους Ο.Τ.Α., το επίδομα τέκνων χανσενικών μέχρι κάποια ηλικία, παρ’ ότι είναι μικρός ο αριθμός τους, τη διευθέτηση του θέματος αξιολόγησης και εξέλιξης γιατρών του Ε.Σ.Υ. μέσα στο ίδιο το νοσοκομείο τους. Επίσης τη ρύθμιση για το Ψυχολογικό Κέντρο Βόρειας Ελλάδος που μετονομάζεται σε Ινστιτούτο Αναπτυξιακής Αποκατάστασης και αφορά κυρίως άτομα με νοητική υστέρηση, που είναι πολύ σημαντική δραστηριότητα. 
      Λίγο περισσότερο θέλω να σταθώ στο άρθρο 24 με το οποίο οριοθετείται σαν αυτοτελής νόσος η σκλήρυνση κατά πλάκας, προσδιορίζονται οι διαδικασίες αναγνώρισης της νόσου και υπαγωγής κάποιων ασθενών σε αυτή την ιδιαίτερα ευπαθή ομάδα, καθορίζονται οι αρμόδιοι για τη διάγνωση επιστημονικοί φορείς, δημιουργείται ειδικό μητρώο των ασθενών με τη νόσο και προωθούνται θέματα έρευνας όσον αφορά κυρίως την αιτιολογική θεραπεία της νόσου. 
      Θέλησα να σταθώ λίγο παραπάνω σ’ αυτό το άρθρο, επειδή είναι γνωστό ιδιαίτερα στον ιατρικό κόσμο, ότι η σκλήρυνση κατά πλάκας μπορεί να αποτελέσει πεδίο εκμετάλλευσης και των ασθενών και της νόσου. Γι’ αυτό χρειάζονται ασφαλιστικές δικλείδες που αυτό το άρθρο του νομοσχεδίου τις δημιουργεί.
      Με τα υπόλοιπα άρθρα διευθετούνται εκκρεμή θέματα, όπως πληρωμή υπερωριών γιατρών Ε.Σ.Υ. και Ε.Κ.Α.Β., εξίσωση των ελεγκτών του Ο.Π.Α.Δ. ως προς την αμοιβή, έξοδα ασθενών που νοσηλεύτηκαν στο εξωτερικό, συνταγογράφηση και προσωπικό του Ο.Π.Α.Δ., φορολογική απαλλαγή και στο Ίδρυμα «ΘΩΡΑΞ» όπως γίνεται σε άλλα παρόμοια ιδρύματα, παράταση της χρονικής διάρκειας προσαρμογής ιδιωτικών κλινικών με περισσότερες από εκατόν πενήντα κλίνες, στην υποχρέωση δημιουργίας φαρμακείων, ρύθμιση θεμάτων υιοθεσίας, ρύθμιση χρεών του Ωνάσειου μέχρι 31.12.2004 όπως και το είδος και το ύψος των προστίμων για όσους εκδίδουν κατά παράβαση των διατάξεων συνταγές για ναρκωτικά. 
      Κυρίες και κύριοι συνάδελφοι, στο νομοσχέδιο που συζητάμε διακρίνονται η συνέπεια, ο ορθολογισμός, η σοβαρότητα, αλλά πάνω από όλα η ευαισθησία με την οποία νομοθετεί αυτή η Κυβέρνηση και σήμερα το Υπουργείο Υγείας και Κοινωνικής Αλληλεγγύης. Γι’ αυτό και εισηγούμαι την υπερψήφισή του.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Η συνάδελφος κυρία Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα συζητάμε τα άρθρα του νομοσχεδίου για την αναδιοργάνωση του συστήματος αιμοδοσίας και τις λοιπές διατάξεις. Έχω να κάνω μερικές επισημάνσεις σε κάποια από τα άρθρα. Όχι βέβαια στο άρθρο 1 γιατί είναι το ίδιο με αυτό του δικού μας ν. 1820/1988.
      Στο άρθρο 2 ο Υπουργός άλλαξε την ονομασία του Εθνικού Κέντρου Αιμοδοσίας, όπως ήταν και μία δική μας επισήμανση αλλά και της Ο.Κ.Ε..
      Στο άρθρο 4 θέλω να κάνω κάποιες επισημάνσεις. Σας είχα πει και στην επιτροπή, κύριε Υπουργέ, ότι θα έπρεπε τα Κέντρα Αίματος, οι Νοσοκομειακές Υπηρεσίες Αιμοδοσίας και το Κέντρο Παρασκευής Παραγώγων Αίματος «ΗΛΙΑΣ ΠΟΛΙΤΗΣ», να έχουν ένα σύστημα ποιότητας τέτοιο που να είναι ικανό να αντεπεξέλθει σε όλες τις ανάγκες. Βέβαια σας είχα πει ότι θα πρέπει να πιστοποιείται από το Εθνικό Κέντρο Βιολογικών Υλικών, από το Ε.ΚΕ.Β.ΥΛ.. Δεν είδα να έχετε κάνει κάποια πρόσθεση στο άρθρο αυτό. Αυτό είναι πάρα πολύ σημαντικό, το Ε.ΚΕ.Β.ΥΛ. δηλαδή να πιστοποιεί και τις Μονάδες και τα Κέντρα Αίματος και να καταγράφονται από την Αιμοεπαγρύπνιση εκτός από τα σοβαρά συμβάντα και τα μετρίου σοβαρότητας και τα πιο ελαφριά για να αξιολογούνται καλύτερα και να υπάρχει πρόληψη στην αντιμετώπισή τους. Έτσι θα υπάρχει και ένας συνδυασμός του ΚΕΕΛΠΝΟ, του Κέντρου Ελέγχου και Πρόληψης Νόσων και του Κέντρου Αιμοεπαγρύπνισης.
      Όσον αφορά το άρθρο 6, κύριε Υπουργέ, στο Διοικητικό Συμβούλιο ούτως ή άλλως διορίζετε εσείς έξι άτομα. Από τα άλλα τρία εμείς σας είχαμε ζητήσει ένας να είναι εκπρόσωπος από την Ομοσπονδία Εθελοντών Αιμοδοτών. Όταν έχουμε εκατόν δέκα πέντε Συλλόγους Εθελοντών με καταστατικό από τους οποίους οι ογδόντα έξι ανήκουν στην Ομοσπονδία, το ηθικό είναι να είναι κάποιος από την Ομοσπονδία διορισμένος στο Διοικητικό Συμβούλιο του Εθνικού Κέντρου Αιμοδοσίας. Και εκεί είδα ότι δεν έχετε συμπεριλάβει και αόριστα λέτε από κάποιο Σύλλογο Εθελοντών Αιμοδοτών.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Γίνεται αποδεκτό αυτό.
      (Στο σημείο αυτό ο Υπουργός Υγείας και Κοινωνικής Αλληλεγγύηςκ. Νικήτας Κακλαμάνης καταθέτει για τα Πρακτικά την ως άνω προσθήκη, η οποία έχει ως εξής:
      «Στην παράγραφο 3 του άρθρου 6, η έκφραση «έναν εκπρόσωπο των εθελοντών αιμοδοτών, ο οποίος ορίζεται, μαζί με τον αναπληρωτή του, από τους Συλλόγους Εθελοντών Αιμοδοτών», αντικαθίσταται από τη φράση «έναν εκπρόσωπο της Πανελλήνιας Ομοσπονδίας Συλλόγων Εθελοντών Αιμοδοτών (ΠΟΣΕΑ), ο οποίος ορίζεται, μαζί με τον αναπληρωτή του, από το Διοικητικό Συμβούλιο της ΠΟΣΕΑ».
      Ο Υπουργός Υγείας και Κοινωνικής Αλληλεγγύης
      ΝΙΚΗΤΑΣ ΚΑΚΛΑΜΑΝΗΣ»)
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ πολύ.
      Επίσης, δεν ορίζεται κανείς από την Τοπική Αυτοδιοίκηση. Εμείς δίνουμε μεγάλη έμφαση στην εθελοντική αιμοδοσία. Πώς θα έχουμε τέλος πάντων και τη διασύνδεση με τις τοπικές κοινωνίες χωρίς να υπάρχει ένας εκπρόσωπος από την Κ.Ε.Δ.Κ.Ε. όπως προβλεπόταν από τον προηγούμενο νόμο; Βέβαια δεν προβλέπεται ούτε εκπρόσωπος της ιατρικής κοινότητας.
      Σας είχα προτείνει να είναι από την Αιματολογική Εταιρεία, η οποία έχει πεντακόσιους επιστήμονες αιματολόγους από τους οποίους οι εκατό ασχολούνται με θέματα αιμοδοσίας. Ένας από αυτούς θα ήταν ο πλέον αρμόδιος για το διοικητικό συμβούλιο. Αυτό δεν προβλέπεται. Θέλω να επισημάνω ότι η μη εκπροσώπηση της Κ.Ε.Δ.Κ.Ε. είναι μια υποτίμηση των θεσμών. Από την άλλη, ούτως ή άλλως, το όργανο αυτό το ελέγχετε απόλυτα. Έχετε τους έξι στους εννιά. Γιατί να μην υπάρχουν μέσα και άτομα που να είναι αρμόδια και για την επιστημονική πλευρά του θέματος αλλά και για την υλοποίηση της όλης διαδικασίας εθελοντικής αιμοδοσίας; Δεν μπορώ να καταλάβω λοιπόν γιατί υπάρχει άρνηση για το διορισμό ενός από την αιματολογική εταιρεία και ενός από την Κ.Ε.Δ.Κ.Ε.; 
      Στο άρθρο 9 σας είχα κάνει μια παρατήρηση στην αλλαγή του ονόματος. Αυτήν την παρατήρηση την έχει κάνει και η Ο.Κ.Ε.. Αφορά το Εθνικό Κέντρο Παραγώγων Αίματος. Να λέγεται «πλάσματος» αντί «αίματος» για να υπάρχει εναρμόνιση της ονομασίας του με τις αρμοδιότητές του. Θα μπορούσε να απαλειφθεί η λέξη «αίματος» στην παράγραφο 3.α. Στην 3.β να αντικατασταθεί η φράση «θεραπευτικά» από την φράση «φαρμακευτικά ιδιοσκευάσματα». 
      Στο άρθρο 10 τα Κέντρα Αίματος, οι νοσοκομειακές υπηρεσίες αιμοδοσίας να γίνουν αφού ληφθεί υπόψη η γεωγραφική κατανομή και η υπάρχουσα υποδομή και οι πληθυσμιακές ανάγκες. Βέβαια, να ληφθεί υπόψη και η πρόταση της Επιτροπής Αιμοδοσίας και των εμπειρογνωμόνων. Θα πρέπει να αναφερθεί και ο τρόπος διασύνδεσης όλων αυτών των κέντρων και του κέντρου «Ηλίας Πολίτης». 
      Στις μεταβατικές διατάξεις τα άρθρα 16 και 17 λύνουν προβλήματα. Είναι ηθικό να αναγνωρίζεται η προϋπηρεσία των γιατρών του Ωνάσειου Καρδιοχειρουργικού. Και βέβαια πρέπει να είναι στην ίδια κατηγορία η δρεπανοκυτταρική και η μικροδρεπανοκυτταρική να είναι στην ίδια κατηγορία με τη μεσογειακή αναιμία. Είναι πολύ σοβαρές αρρώστιες και πρέπει να βρίσκονται στην ίδια κατηγορία.
      Στο άρθρο 19, η διάταξη για τον Ο.ΚΑ.ΝΑ. έρχεται για κάποιον συγκεκριμένο σκοπό. Όμως, μένοντας, θεωρώ ότι αποδυναμώνει και την Τοπική Αυτοδιοίκηση, αλλά ούτε λύνει το πρόβλημα του Ο.ΚΑ.ΝΑ.. Αυτήν τη στιγμή υπάρχουν τεράστια κενά στον Ο.ΚΑ.ΝΑ.. Χρειάζεται εξειδικευμένο προσωπικό. Δεν μπορεί ο οποιοσδήποτε υπάλληλος να είναι υπάλληλος στον Ο.ΚΑ.ΝΑ.. Γι’ αυτό έχει μπει η συνέντευξη. Χρειάζονται ειδικά προσόντα, γιατί είναι ειδική η κατηγορία των ατόμων. Θα πρέπει να γίνουν προκηρύξεις θέσεων για να γίνουν προσλήψεις και να καλυφθούν οι ανάγκες ως ένα βαθμό. Μ’ αυτήν τη διάταξη μπορεί να καλύπτονται κενά από τον Ο.ΚΑ.ΝΑ. αλλά αποδυναμώνεται η Τοπική Αυτοδιοίκηση που έχει πρόβλημα όσον αφορά τη στελέχωση. 
      Στο άρθρο 23 άλλαξε το όνομα και θεωρώ ότι είναι σωστό. Είχα κάνει την επισήμανση ότι είναι πολύ βαρύγδουπος ο τίτλος «Ακαδημία». Είναι καλύτερα ο τίτλος «Ινστιτούτο». Εδώ πάλι δεν υπάρχει εκπρόσωπος των εργαζομένων στο διοικητικό συμβούλιο. Βέβαια, θα μπορούσε να απαλειφθεί η λέξη «μπορεί» γιατί αναφέρεται στο άρθρο ότι κάποιες φορές θα καλείται και κάποιες δεν θα καλείται. Αν απαλειφθεί η λέξη «μπορεί» θα καλείται πάντα ο εκπρόσωπος των εργαζομένων. Είναι άνθρωποι που δίνουν την ψυχή τους σε τέτοια ιδρύματα. Και καλό είναι να συμμετέχουν στις συνεδριάσεις των διοικητικών συμβουλίων. 
      Στα υπόλοιπα άρθρα δεν υπάρχει καμία αντίρρηση. 
      Θέλω να επισημάνω για το κοινωφελές ίδρυμα «ΘΩΡΑΞ» ότι από τα δεκατρία που έχουν ενταχθεί σε αυτό το νόμο, τα έντεκα εντάχθηκαν επί κυβερνήσεως Νέας Δημοκρατίας και τα δύο επί κυβερνήσεως ΠΑ.ΣΟ.Κ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πάντως πολλά ομόφωνα. 
      Συμφωνώ με την παρατήρηση, αλλά πρέπει να κάνω αυτήν τη διευκρίνιση.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Και θέλω να επισημάνω ότι πρέπει να υπάρξει ένα ολοκληρωμένο σχέδιο δράσης ώστε να θεσμοθετηθούν πόροι για την εθελοντική αιμοδοσία. Να γίνουν ημερίδες, να υπάρξει αναγνώριση των εθελοντών αιμοδοτών, που θεωρώ ότι είναι το πιο σημαντικό κομμάτι ώστε να γίνει προσέγγιση αυτών των ανθρώπων. Βέβαια χωρίς πόρους και χωρίς μία συγκεκριμένη στρατηγική δεν θα καταφέρουμε και πάρα πολλά πράγματα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Κοσιώνης έχει το λόγο ως Κοινοβουλευτικός Εκπρόσωπος του Κομμουνιστικού Κόμματος Ελλάδος.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, μιλώντας επί της αρχής είπαμε τους λόγους για τους οποίους καταψηφίζουμε το νομοσχέδιο. Είναι βάσει γενικότερων κανόνων και αρχών που έχουμε ως κόμμα, που στηρίζεται σε πολιτικές και ιδεολογικές απόψεις. Για ένα αποκλειστικά δημόσιο σύστημα υγείας, δωρεάν παροχής περίθαλψης και πρόνοιας στον ελληνικό λαό, με κατάργηση της επιχειρηματικής δραστηριότητας και θέσεις εργαζομένων μόνιμου εξειδικευμένου προσωπικού. Είναι ένα τέτοιο σύστημα υγείας που έχει τεράστια σημασία, γιατί έχει σχέση με την υγεία και τη ζωή και δεν μπορεί να μπει στη ζυγαριά του κέρδους. 
      Συζητώντας σήμερα επί των άρθρων άκουσα τον εισηγητή της Πλειοψηφίας και δεν θα διαφωνήσω ότι υπάρχουν ορισμένα άρθρα τα οποία καταγράφουν μία πραγματικότητα και για τα οποία δεν μπορείς να έχεις αντίρρηση. 
      Το άρθρο 1 λέει συγκεκριμένα, «μη αμειβομένης προσφοράς αίματος», «το προσφερόμενο αίμα διατίθεται δωρεάν, απαγορεύεται η εμπορευματοποίηση κ.λπ.». 
      Εδώ δεν μπορεί να έχει κανείς διαφωνία, αλλά η πείρα έχει δείξει ότι όταν συζητάμε επί των άρθρων και υπάρχουν τέτοια άρθρα που έχουν μία γενικευμένη σωστή αντίληψη, αν πεις ναι, εκτίθεσαι παρακάτω από κάποια άλλα άρθρα, φράσεις ή λέξεις που έχουν σχέση με το άρθρο που μπορεί να έχεις συμφωνήσει.
      Στο άρθρο 1, λοιπόν, θα ψηφίσουμε λευκό και θα εξηγήσουμε τους λόγους παρακάτω γιατί κρατάμε αυτήν τη στάση. 
      Το ίδιο ισχύει και για το άρθρο 2, γιατί λέει ότι ιδρύεται νομικό πρόσωπο δημοσίου δικαίου, δηλαδή το Ε.Κ.Α., το Εθνικό Κέντρο Αιμοδοσίας, το οποίο κυρίως στην πρόσληψη προσωπικού απολύει και προσλαμβάνει με σχέση εργασίας ιδιωτικού δικαίου. Αυτό είναι ένα χαρακτηριστικό παράδειγμα. Και εδώ θα ψηφίσουμε λευκό και θα εξηγήσουμε τους λόγους.
      Τώρα στο άρθρο 3 και εδώ θα ψηφίσουμε λευκό, γιατί δεν πρέπει να έχει κανείς αντίρρηση ότι πρέπει να ελέγχεται από τον αρμόδιο Υπουργό Υγείας.
      Έρχονται τώρα αυτά τα άλλα άρθρα, τα οποία αναιρούν αυτά που είπαμε πιο μπροστά.
      Το άρθρο 4 καθορίζει τις αρμοδιότητες και το σκοπό του Ε.Κ.Α. Στην παράγραφο 11 αναφέρεται ότι το Ε.Κ.Α. διατάσσει τακτικές επιθεωρήσεις και ελέγχει τις ειδικές υπηρεσιακές μονάδες αιμοδοσίας και τις εγκαταστάσεις «τρίτων».
      Με τον κύριο Υπουργό είχαμε κάποια ανταλλαγή απόψεων τι θα πει τρίτων. Από τη μια είναι εκείνος που δίνει το αίμα, το Υπουργείο που υποτίθεται ότι αναλαμβάνει όλη την ευθύνη και οι τρίτοι ποιοι είναι; Ασφαλώς θα έχει σχέση με κάποιο ιδιωτικό φορέα, που κατά πάσα πιθανότητα είναι ιδιωτικές κλινικές που λέει παρακάτω κάποιο άλλο άρθρο. 
      Αυτό έρχεται σε αντίθεση με την υποτιθέμενη αποκλειστική ευθύνη και αρμοδιότητα του Ε.Κ.Α. για τη διακίνηση του αίματος.
      Στην παράγραφο 14 του άρθρου 4 αναφέρεται ότι θεσπίζει και παρακολουθεί τη διατήρηση συστήματος εσωτερικού και εξωτερικού ποιοτικού ελέγχου. Δεν καταλαβαίνω, βέβαια, τι σημαίνει «εξωτερικού ελέγχου». Μπορεί να είναι ένα ερωτηματικό στο οποίο ίσως να μην δοθεί απάντηση. 
      Επισημάναμε στη συζήτηση επί της αρχής αυτό που λέει στο άρθρο 4 παράγραφος 15, προβλέπει πώς διασφαλίζονται τα προσωπικά δεδομένα των αιμοδοτών. Μπαίνει εδώ τώρα και η Ανεξάρτητη Αρχή Προστασίας Προσωπικών Δεδομένων. Εμείς έχουμε την άποψη ότι η αρχή αυτή έχει σκοπό, μέσα στα πλαίσια της νομολογίας, βέβαια, να παρακολουθεί αν παραβιάζεται το απόρρητο αυτών που δίνουν αίμα. Όχι να κρατάει και αυτή αρχεία. Γιατί είναι γνωστό ότι όσο περισσότεροι κρατούν τέτοια αρχεία τόσο περισσότερο διαρρέουν αυτά προς τα έξω. Νομίζουμε ότι πρέπει να είναι ένα ιατρικό απόρρητο ανάμεσα στον αιμοδότη και στο γιατρό του οποιουδήποτε νοσοκομείου κάποιου ιδρύματος και δεν χρειάζεται ούτε Αρχή Προστασίας Προσωπικών Δεδομένων ούτε οτιδήποτε άλλο. 
      Με το άρθρο 5 ορίζεται ότι όργανα διοίκησης του Εθνικού Κέντρου Αιμοδοσίας είναι το Διοικητικό Συμβούλιο, ο Πρόεδρος του Δ.Σ. και ο Διευθυντής. Εμείς διαφωνούμε. 
      Διαφωνούμε επίσης με το άρθρο 6, γιατί λέει ότι το Δ.Σ. του Ε.Κ.Α. αποτελείται από έξι πρόσωπα της «οικονομικής» και επιστημονικής ζωής του τόπου. Είχαμε πάλι ανταλλαγή απόψεων με τον κύριο Υπουργό για το τι σημαίνει «της οικονομικής ζωής». Αν θέλουμε έναν οικονομολόγο, ο οποίος πρέπει να διαχειρίζεται αυτό το θέμα –μπορεί να έχει και οικονομικό χαρακτήρα διαφόρων μορφών- τότε μπορούμε να κάνουμε ένα διαγωνισμό και να πάρουμε έναν οικονομολόγο. Γιατί «της οικονομικής ζωής»; Αυτός που θα μπει στο Διοικητικό Συμβούλιο εάν είναι της «οικονομικής ζωής» -και ξέρουμε πολύ καλά τι σημαίνει αυτό-  δεν θα έχει κάποιες απαιτήσεις; Δεν θα κοιτάξει να συμβιβάσει κάποια πράγματα, σύμφωνα με τη δική του αντίληψη; 
      Για το άρθρο 7 ισχύει αυτό που είπα και πιο μπροστά, ότι είναι στην απόλυτη αρμοδιότητα του Διοικητικού Συμβουλίου να προσλαμβάνει και να απολύει προσωπικό με σχέση εργασίας ιδιωτικού δικαίου αν και είναι Ν.Π.Δ.Δ. Επομένως δεν είναι δυνατόν σ’ ένα τόσο ευαίσθητο τομέα, όπως είναι ο τομέας της υγείας, της πρόνοιας και κυρίως της αιμοδοσίας, να έχεις προσωπικό που θα είναι απασχολήσιμο και όχι εξειδικευμένο και με μόνιμη εργασιακή σχέση. 
      Το άρθρο 8 είναι αυτό που είπαμε πώς αναιρεί αρκετά πράγματα. Στην περίπτωση δ΄ αναφέρεται ότι το Ε.Κ.Α. έχει «έσοδα από τη χορήγηση των παραγόμενων παραγώγων πλάσματος και αμοιβές του προσωπικού για τις προσφερόμενες υπηρεσίες, σύμφωνα με τις αρχές της ελληνικής και διεθνούς αγοράς για τα φαρμακευτικά προϊόντα πλάσματος». 
      Και πάλι σε μία ανταλλαγή απόψεων με τον κύριο Υπουργό είπε ο κύριος Υπουργός ότι μπορούμε να το εξάγουμε παραδείγματος χάρη στα Βαλκάνια. Γιατί ειδικά επιλέξαμε τα Βαλκάνια, ας καθορίσουμε απόλυτα –έστω εκεί- ότι μόνο σε περίπτωση που είναι για εξαγωγή παραγώγων αίματος μπορεί να πωλείται και να έχουμε έσοδα απ’  αυτό. Να καθορίσουμε, δηλαδή, ότι για τον απλό Έλληνα πολίτη που θα το χρειάζεται πρέπει να είναι δωρεάν. 
      Το άρθρο 9, που αναφέρεται στο Εθνικό Κέντρο Παρασκευής Παραγώγων Αίματος «ΗΛΙΑΣ ΠΟΛΙΤΗΣ», νομίζω ότι αναιρείται από το άρθρο 8, όπως είπα και παραπάνω. Γι’ αυτό δεν θα ψηφίσουμε ούτε και αυτό. 
      Το άρθρο 10 αναφέρεται στα Κέντρα Αίματος και στις Νοσοκομειακές Υπηρεσίες Αιμοδοσίας που συνιστώνται. Είναι ένα θέμα, βέβαια, που θέλει παραπέρα συζήτηση για το πόσα και πού θα γίνουν. Όμως, πουθενά δεν αναφέρεται ότι είναι δημόσιος ο χαρακτήρας αυτών των κέντρων. 
      Μια σκέψη τώρα για το πόσα και πού θα γίνουν είναι να μη γίνει αυτό που λέγεται, γιατί θα είναι πολύ μικρός ο αριθμός, ή να μη γίνει εκείνο που λεγόταν το 1983, παραδείγματος χάρη, δηλαδή κάθε χωριό και κέντρο υγείας. Να γίνουν αρκετά. Να είναι βέβαια περιορισμένος ο αριθμός. Θα μπορούσε να πει κανείς ότι βασική θέση γεωγραφικού χαρακτήρα, που μπορεί να έχει και ανοσολογικές ιδιότητες θα είναι εκεί που είναι ανεπτυγμένες πανεπιστημιακές νοσοκομειακές μονάδες. Είναι, βέβαια, κάτι που θέλει ακόμη μεγαλύτερη μελέτη, γιατί θα μπορούσε να έχει κανείς αμεσότερη άποψη γι’ αυτό το πράγμα, αν είχε γίνει και είχε καταγραφεί ο λεγόμενος «υγειονομικός χάρτης της χώρας». Όμως, δεν έχει γίνει μέχρι τώρα. 
      Το άρθρο 11 αναφέρεται στις εργασιακές σχέσεις και, όπως γίνεται σε όλους τους νόμους, προβλέπεται ακόμα ότι η απόσπαση, η μετάταξη γίνεται με κοινή υπουργική απόφαση κλπ. Προσλήψεις προσωπικού με μόνιμες εργασιακές σχέσεις δεν γίνονται από πουθενά. Όλα είναι μετατάξεις και αποσπάσεις, όπως σε κάθε νόμο, όπως είπα και πιο μπροστά. Δεν θα το ψηφίσουμε, λοιπόν, ούτε αυτό.
      Το άρθρο 12 δίνει τη δυνατότητα σε ιδιωτικές κλινικές να συντηρούν –όχι να παίρνουν- αίμα και να εκτελούν τις αναγκαίες εξετάσεις, δεν διευκρινίζεται όμως εάν στους ασθενείς, στους ανθρώπους που θα απευθυνθούν σε αυτές τις ιδιωτικές κλινικές θα χρεώνονται τα παράγωγα του αίματος ή το αίμα ή αν θα χρεώνονται στα ταμεία των ασφαλισμένων, πέρα από το ότι οι κλινικές παίρνουν τώρα άλλη μια φορά παράταση χρόνου προσαρμογής στους νόμους του κράτους. Δεν θα το ψηφίσουμε, λοιπόν, ούτε αυτό.
      Το άρθρο 13, που προβλέπει ποινικές κυρώσεις για όσους προβαίνουν σε συναλλαγή με οικονομικό όφελος, το ψηφίζουμε.
      Με το άρθρο 14 δημιουργείται συμβουλευτική επιτροπή αιμοδοσίας, που θα είναι επικουρική προς το Ε.Κ.Α., το οποίο θα έχει απόλυτες αρμοδιότητες. Τώρα, τι είδους συμβουλευτικό όργανο θα είναι αυτό το πράγμα, κανένας δεν μπορεί να το διευκρινίσει, αφού τα πάντα εξαρτώνται από το Ε.Κ.Α.. Δεν θα πούμε «όχι», αλλά δεν θα το ψηφίσουμε κιόλας.
      Τώρα έρχομαι στις λοιπές διατάξεις. Δεν υπάρχει καμία αμφιβολία ότι πρέπει να αναγνωρίζεται η προϋπηρεσία γιατρών, ανεξάρτητα από του πού υπηρετούν, γιατί αυτό έχει άμεση σχέση και με τα ασφαλιστικά τους δικαιώματα και με τα εργασιακά τους δικαιώματα. Δεν πρέπει να γίνεται διάκριση, όμως, διότι υπάρχουν και άλλοι φορείς. Και κυρίως εμείς, αγαπητοί συνάδελφοι, δεν συμφωνούμε με τα κριτήρια.
      Όταν είχε ψηφιστεί κάποιος νόμος που προέβλεπε αντικειμενικά και υποκειμενικά κριτήρια, δεν τον ψηφίσαμε, γιατί υπάρχουν συγκεκριμένοι λόγοι. Υπάρχουν τρόποι παρέμβασης, παραδείγματος χάρη, διάφορων βιομηχανιών, φαρμακευτικών βιομηχανιών και άλλων, παντού σε τέτοιες περιπτώσεις που έχουν σχέση με τις ειδικότητες και άλλα πράγματα. Δεν θέλω τώρα να τα θίξω, γιατί δεν γίνονται παντού σε όλο το σύστημα υγείας, αλλά γίνονται σε συγκεκριμένες περιπτώσεις.
      Με το άρθρο 17 ορίζεται ότι οι πάσχοντες από δρεπανοκυτταρική και μικροδρεπανοκυτταρική αναιμία εξομοιώνονται ως προς τα ευεργετήματα με τους πάσχοντες από ομόζυγη μεσογειακή αναιμία. Δεν θα πούμε «όχι», θα το ψηφίσουμε, με τη διαφορά ότι θα έπρεπε να καταγράφεται και ποιο είναι το επίπεδο κοινωνικής φροντίδας για τους πάσχοντες, τι κάνουμε επιπλέον γι’ αυτούς τους ανθρώπους δηλαδή.
      Με το άρθρο 18, που έχει σχέση με κοινωφελές σωματείο, την Αντικαρκινική Εταιρεία, δεν υπάρχει κάτι προσωπικό εδώ, αλλά εμείς δεν συμφωνούμε με την ιδιωτικοποίηση συγκεκριμένων υπηρεσιών υγείας, όπως γίνεται στη συγκεκριμένη περίπτωση, χωρίς να πει κανείς ότι μέχρι τώρα η Αντικαρκινική Εταιρεία δεν είχε μια καλή πορεία. Είναι όμως τελείως διαφορετικό, που πάει να ψηφιστεί τώρα με το άρθρο αυτό.
      Το άρθρο 19 επεκτείνει τη δυνατότητα απόσπασης στον ΟΚΑΝΑ προσωπικού από Ο.Τ.Α.. Σε κάθε νομοσχέδιο που έρχεται, γίνεται το ίδιο πράγμα, όπως έλεγα πιο μπροστά. Και κυρίως όλες οι μετατάξεις, αποσπάσεις κ.λπ., γίνονται από τους Ο.Τ.Α., από τους Οργανισμούς Τοπικής Αυτοδιοίκησης, «που πηγαίνουν τόσο καλά το τελευταίο χρονικό διάστημα», και από οικονομικής πλευράς και από πλευράς προσωπικού. Έχει γίνει μόδα, δηλαδή, σε όλα τα νομοσχέδια που ψηφίζονται. Γι’ αυτό και δεν θα το ψηφίσουμε.
      Στο άρθρο 20 έχουμε μια αλλαγή ονόματος, τη μετονομασία του Εθνικού Κέντρου Άμεσης Κοινωνικής Βοήθειας σε Εθνικό Κέντρο Κοινωνικής Αλληλεγγύης. Είχα πει και μια άλλη φορά, όταν συζητούσαμε κάτι ανάλογο, ότι οι αλλαγές κάποιων λέξεων έχουν μια ιδιαίτερη σημασία και τις περισσότερες φορές έχουν ιδεολογική βάση. Πρώτα, λοιπόν, ήταν «πρόνοια», που σήμαινε «προνοώ», έπειτα έγινε «φροντίδα» από την προηγούμενη κυβέρνηση, που είναι τελείως διαφορετικό πράγμα, και τώρα γίνεται «κοινωνική αλληλεγγύη». Αλλά και η αντίστοιχη πορεία του ιδρύματος αυτού είναι χαρακτηριστική. Είχε κάποτε πεντακόσιους εργαζόμενους και τώρα έχει εβδομήντα, πέρα από το θέμα με τα κτήρια, που ξέρουμε τι είχε γίνει ένα χρονικό διάστημα.
      Το άρθρο 21 επεκτείνει τη χρονική διάρκεια καταβολής επιδόματος στα παιδιά χανσενικών ασθενών. Δεν αναφέρεται κι εδώ το ύψος του επιδόματος, ούτε το επίπεδο συλλογικής κοινωνικής φροντίδας προς τους χανσενικούς και τις οικογένειές τους, χωρίς αυτό να σημαίνει ότι δεν θα το ψηφίσουμε. Θα το ψηφίσουμε.
      Το άρθρο 22 αναφέρει ότι συγκροτείται σε κάθε δημόσιο νοσοκομείο πενταμελές συμβούλιο για θέματα εξέλιξης γιατρών του Ε.Σ.Υ.. Αυτό είναι μπροστά στα αδιέξοδα που έχουν βρεθεί τα συμβούλια τα οποία ήταν ολιγάριθμα και είχαν σχέση με τις κρίσεις γιατρών, για τις οποίες είχαμε πει και νωρίτερα ότι δεν συμφωνούμε με τον τρόπο που υπάρχουν αυτά τα κριτήρια. Δεν θα το ψηφίσουμε. 
      Στο άρθρο 23 δημιουργείται το νομικό πρόσωπο ιδιωτικού δικαίου Ψυχολογικό Κέντρο Βορείου Ελλάδος…
      ΠΡΟΕΔΡΕΥΩΝ (Ιωάννης Τραγάκης): Μπορείτε να επισπεύσετε λίγο, κύριε Πρόεδρε; 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Μαζί σας είμαι. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Όταν όμως λέμε ότι συζητάμε μαζί όλα τα άρθρα… 
      ΠΡΟΕΔΡΕΥΩΝ (Ιωάννης Τραγάκης): Είναι τριάντα άρθρα, για αυτό σας αφήνουμε κάποια άνεση. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): …ενώ η Διάσκεψη είχε προβλέψει…
      ΠΡΟΕΔΡΕΥΩΝ (Ιωάννης Τραγάκης): Επειδή μιλάτε λίγο αργά, θα ήθελα να επισπεύσετε λίγο…
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): …δύο μέρες για τα άρθρα, δεν μπορείτε τώρα…
      ΠΡΟΕΔΡΕΥΩΝ (Ιωάννης Τραγάκης): Εντάξει. Εγώ, απλώς επειδή μιλάτε λίγο αργά, ήθελα να «τρέξει» η γλώσσα σας λίγο πιο γρήγορα. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): …μετατρέπεται σε νομικό πρόσωπο δημοσίου δικαίου. 
      Εδώ υπάρχει και κάτι άλλο, κύριοι Υφυπουργοί. Σήμερα ήρθε ένα έγγραφο των εργαζομένων στο ίδρυμα αυτό που βάζει δύο χαρακτηριστικά, τα οποία νομίζω ότι πρέπει να τα ξέρετε. Το ένα είναι ότι υπάρχουν οφειλές του εν λόγω ιδρύματος από μήνες ή μεγάλο χρονικό διάστημα προς τους εργαζομένους. Με τη μεταφορά τώρα από νομικό πρόσωπο ιδιωτικού δικαίου σε νομικό πρόσωπο δημοσίου δικαίου εξασφαλίζετε ότι θα πληρωθούν όλα αυτά που δεν έχουν λάβει μέχρι τώρα; 
      Και το δεύτερο –για να απαντήσετε, αν θέλετε- είναι ότι στο ενδιάμεσο, μέχρι να αρχίσει να λειτουργεί αυτό το άρθρο, υπάρχουν άνθρωποι που θα πάρουν σύνταξη τώρα ή και το επόμενο έτος. Αυτοί με ποιο καθεστώς θα το πάρουν, με το προηγούμενο ή με το τωρινό; Νομίζω ότι, αφού μετονομάζεται σε νομικό πρόσωπο δημοσίου δικαίου, πρέπει να το λάβετε σοβαρά υπ’ όψιν. 
      Αν ληφθούν υπ’ όψιν αυτά τα πράγματα και έχουν σχέση βέβαια και με τον τρόπο που διορίζει το διοικητικό συμβούλιο η Ε.Σ.Α.Ε., που είναι τριτοβάθμιο όργανο. Να συμμετέχει εννοώ; Είναι εκπρόσωποι των εργαζομένων που θα μπορούσαν να τους αντιπροσωπεύσουν καλύτερα. Αν αυτά δεν γίνουν δεκτά, θα το καταψηφίσουμε. 
      Στο άρθρο 24, για τη σκλήρυνση κατά πλάκας υπάρχει ένα μπέρδεμα. Προβλέπεται ακόμη η συμμετοχή κοινωνικών φορέων. Τι θα πει «κοινωνικοί φορείς»; Θα έχουμε πάλι μη κυβερνητικές οργανώσεις εδώ, φιλανθρωπικές οργανώσεις, παρά το ότι είναι ένα άρθρο που προβλέπει και την κάλυψη ορισμένων αναγκών χωρίς να προσδιορίζεται ακριβώς ποιο είναι το επίπεδο της κοινωνικής φροντίδας που παρέχεται σε αυτά τα άτομα, παραδείγματος χάρη δωρεάν φάρμακα κ.λπ.; Έχουμε όμως αυτήν την επιφύλαξη σε σχέση με τους κοινωνικούς φορείς που συμμετέχουν στα διοικητικά συμβούλια. 
      Στο άρθρο 25 δεν έχουμε αντίρρηση. Θα το ψηφίσουμε. 
      Επίσης και το άρθρο 26, παρ’ ότι έχουμε ορισμένες επιφυλάξεις. Ένα χαρακτηριστικό παράδειγμα στο άρθρο 26 είναι η παράγραφος 3, περίπτωση δ΄. Σε περιπτώσεις μεταμοσχεύσεων κ.λπ. που γίνονται σε κάποιες άλλες πόλεις ή στο εξωτερικό αναγνωρίζονται μόνο τα έξοδα διατροφής του ασθενή και του δότη και δεν γίνεται καμία αναφορά στα έξοδα διαμονής και κίνησής του, που είναι σημαντικότερα ποσά από τη διατροφή μόνο. 
      Το άρθρο 27, για λόγους που ανέφερα πιο νωρίς, θα το καταψηφίσουμε. 
      Το άρθρο 28, έχει γίνει λίγο, δεν θέλω να πω «φαιδρό» για να μην παρεξηγηθεί κανείς, αλλά κάθε λίγο και λιγάκι σε κάθε νομοσχέδιο που έχετε, γίνεται μια παράταση προσαρμογής των ιδιωτικών κλινικών στις υπάρχουσες διατάξεις. 
      Το άρθρο 29, που αφορά το θέμα των υιοθεσιών, χρειάζεται μια στελέχωση. Θα πούμε ναι, με επιφυλάξεις. Να μην γίνονται αποσπάσεις συγκεκριμένου προσωπικού από άλλες υπηρεσίες. Δεν αποδεχόμαστε αυτό που λέει στην περίπτωση γ΄ περί σιωπηρής αποδοχής. 
      Κύριε Πρόεδρε, υποθέτω ότι θα συζητήσουμε ξεχωριστά τη μοναδική τροπολογία που υπάρχει. 
      ΠΡΟΕΔΡΕΥΩΝ (Ιωάννης Τραγάκης): Η τροπολογία θα συζητηθεί ξεχωριστά. Και εγώ υποθέτω ότι εξαντλήσατε οπωσδήποτε και το χρόνο της δευτερολογίας σας. 
      Ευχαριστούμε πολύ. 
      Το λόγο έχει ο συνάδελφος Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης. 
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Στα άρθρα 1 και 2 συμφωνούμε, διότι αποτελεί κοινό τόπο ότι το αίμα πρέπει να δίδεται εθελοντικά, δωρεάν, και να εξασφαλίζει ποιότητα και ασφάλεια. Και βέβαια συμφωνούμε απόλυτα ότι πρέπει να είναι νομικό πρόσωπο δημοσίου δικαίου υπό την εποπτεία του Υπουργείου Υγείας. 
      Στο άρθρο 4, παράγραφος 8 προτείναμε -και προτείνουμε- να καταγράφονται και τα ελαφρά και τα μέτριας σοβαρότητας συμβάντα, αφού ληφθεί υπ’ όψιν η υπάρχουσα δομή του συντονιστικού κέντρου επαγρύπνησης, του Κέντρου Ελέγχου και Πρόληψης Νόσων. Πιστεύουμε δηλαδή, κύριε Υπουργέ, ότι ακόμη και τα ελαφρά συμβάντα μπορεί να έχουν μια σημασία, για να προλάβουμε κάποιο άλλο βαρύτερο συμβάν σε κάθε άλλη περίπτωση. 
      Επίσης, στην παράγραφο 22 έχω την άποψη –είναι άποψη, την οποία διατύπωσε και ο ειδικός μας αγορητής, ο κ. Λεβέντης- ότι πρέπει να προστεθεί η φράση: «και του Παγκόσμιου Οργανισμού Υγείας», γιατί αναφερόμαστε στις οδηγίες της Ευρωπαϊκής Ένωσης. Και η διατύπωση να γίνει: «Εκδίδει και προσαρμόζει τις τεχνικές απαιτήσεις για την επεξεργασία και τον έλεγχο του αίματος, σύμφωνα με τις οδηγίες της Ευρωπαϊκής Ένωσης και του Παγκοσμίου Οργανισμού Υγείας και τις ειδικές, εθνικές επιστημονικά τεκμηριωμένες, ανάγκες». 
      Το άρθρο 5 ίσως να πλεονάζει, εφόσον αμέσως μετά, το άρθρο 6 αναλύει τη σύνθεση του Διοικητικού Συμβουλίου. Σχετικά με το άρθρο 6 ο προηγούμενος νόμος 1820/1988 αναφέρει συγκεκριμένη σύνθεση του Διοικητικού Συμβουλίου. Τώρα, τα έξι από τα εννέα μέλη ορίζονται από τον Υπουργό και είναι πρόσωπα της οικονομικής και επιστημονικής ζωής του τόπου. Νομίζουμε όμως ότι πρέπει να έχουν σχέση με το αντικείμενο, γιατί αυτό το αντικείμενο είναι εξαιρετικά εξειδικευμένο. Δεν υποτιμούμε κανέναν. Ενδεχομένως να είναι εξαίρετοι σε άλλους τομείς, αλλά εδώ δεν γνωρίζουμε πόσο θα είναι αποτελεσματικοί και χρήσιμοι. 
      Συμφωνούμε με την τροποποίηση που μας διενεμήθη, κύριε Υπουργέ, μόλις πριν από λίγα λεπτά, δηλαδή στην παράγραφο 3 του άρθρου 6, η έκφραση «έναν εκπρόσωπο των Συλλόγων Εθελοντών Αιμοδοτών, ο οποίος ορίζεται, μαζί με τον αναπληρωτή του, από τους Συλλόγους Εθελοντών Αιμοδοτών» να αντικατασταθεί από τη φράση «έναν εκπρόσωπο της Πανελλήνιας Ομοσπονδίας Συλλόγων Εθελοντών Αιμοδοτών (Π.Ο.Σ.Ε.Α.), ο οποίος ορίζεται, μαζί με τον αναπληρωτή του, από το Διοικητικό Συμβούλιο της Π.Ο.Σ.Ε.Α.».
      Στο άρθρο 9, που αφορά στο Εθνικό Κέντρο Παρασκευής Παραγώγων Αίματος «ΗΛΙΑΣ ΠΟΛΙΤΗΣ», συμφωνούμε με όσα ακούστηκαν λίγο πριν. Αναφέρεται σε άλλα σημεία ως «Κέντρο Παραγώγων Πλάσματος», σε άλλα «Παραγώγων Αίματος» και σε άλλα «Παραγώγων Πλάσματος και Αίματος». Αν έχετε επιφέρει κάποια τροποποίηση και δεν την έχω παρακολουθήσει, παρακαλώ πολύ να μην τα λάβετε υπ’ όψιν σας αυτά. Δεν νομίζω όμως ότι έχει επέλθει κάποια τροποποίηση στη σχετική διάταξη.
      Στο άρθρο 10 πρέπει να προβλεφθεί ο τρόπος οργάνωσης αυτών των Μονάδων, ο τρόπος της διασύνδεσής τους με το Κέντρο Παραγώγων. 
      Στο άρθρο 11 ανέφερα και στην επί της αρχής ομιλίας μου ότι ο αριθμός «20» είναι σχετικός. Διατυπώσαμε και το ερώτημα πώς θα κατανεμηθεί στις διάφορες ειδικότητες που χρειάζονται για τη λειτουργία του Κέντρου. Είμαστε αντίθετοι με τη σχέση ιδιωτικού δικαίου που θα διέπει το προσωπικό, εκτός βέβαια των ιατρών. Χρειάζεται μόνιμο και εξειδικευμένο προσωπικό, για να επιτελέσει σωστά τη δουλειά του και να είναι σύμφωνο με τις κοινοτικές κατευθύνσεις.
      Το άρθρο 12 πρέπει να το δούμε σε συνάρτηση με το άρθρο 28, όπου για άλλη μια φορά, κύριοι Υπουργοί, παρατείνεται η μη συμμόρφωση των ιδιωτικών κλινικών με τις διατάξεις του σχετικού προεδρικού διατάγματος. Με ποια στελέχωση και με ποιο εξειδικευμένο προσωπικό θα ανταποκρίνονται στις υποχρεώσεις συντήρησης και χορήγησης του αίματος για μετάγγιση; Είμαστε αντίθετοι στην καινούργια πρόταση παράτασης της συμμόρφωσης των ιδιωτικών κλινικών. Πρέπει να επισημάνω, κύριοι Υπουργοί, ότι έχουν επανειλημμένως πάρει παρατάσεις και δεν συμμορφώνονται. Κάπου πρέπει να τελειώσει αυτή η υπόθεση. Δεν είναι δυνατόν να διατηρούμε σε εκκρεμότητα ένα ζήτημα το οποίο αφορά στην υποχρέωση συμμόρφωσής τους προς κανόνες, οι οποίοι έχουν τεθεί ακριβώς για την προστασία των ίδιων των πολιτών, των ασθενών, των ανθρώπων που προσέρχονται εκεί για νοσηλεία. 
      Πιστεύετε ότι μία καινούρια προθεσμία, μία καινούρια παράταση θα τους οδηγήσει στο να συμμορφωθούν; Εγώ δεν το πιστεύω. Αλλά, εν πάση περιπτώσει, η διαφωνία μας είναι δεδομένη. 
      Στο άρθρο 15 ισχύει ό,τι αναφέραμε και στο άρθρο 10 για το ζήτημα της τριετίας για την εφαρμογή της παραγράφου α΄, σχετικά με τα Κέντρα Αίματος. 
      Αναφορικά με το άρθρο 16: Έγινε αναφορά από εμάς στους γιατρούς του «Ωνασείου» που είναι εξαίρετοι –εγώ δε θέλω να το αμφισβητήσω και δεν το αμφισβητώ- πλην όμως η επιλογή αλλά και η υπηρεσία τους εκεί έχουν διανυθεί μ’ ένα διαφορετικό τρόπο από ό,τι στα νοσοκομεία του Ε.Σ.Υ.. Από αυτήν την άποψη πιστεύουμε ότι εδώ υπάρχουν κάποια προβλήματα και θα υπάρξουν προβλήματα, γιατί δεν είναι μόνο οι καρδιοχειρουργοί. Είναι και όλες οι άλλες ειδικότητες και αύριο θα διεκδικήσουν θέσεις και θα υπάρξουν αντιπαραθέσεις, τις οποίες θα πρέπει να αναμείνετε. Βέβαια, για τα ποιοτικά κριτήρια πρέπει να υπάρξει περισσότερο βάρος στην υπόθεση αυτή.
      Στο άρθρο 18: Με τη συγκεκριμένη ρύθμιση θέλει η πολιτεία, επιχειρεί να καλύψει την υποχρέωση που έχει για τη δημιουργία ξενώνων, για φροντίδα και ανακούφιση των καρκινοπαθών ασθενών, καρκινοπαθών τελευταίου σταδίου και δίνει σ’ ένα φορέα που λειτουργεί με κριτήρια που δεν είναι πάντοτε κάτω από ένα διαφανή έλεγχο τη δυνατότητα να διενεργεί και ερευνητικά προγράμματα και μάλιστα να αναγνωρίζεται ως ένα Κέντρο αναφοράς κατά τη συγκεκριμένη έκφραση. Εδώ έχουμε τις επιφυλάξεις μας παρά το ότι από πληροφορίες που έχω –δεν είμαι ειδικός- στελεχώνεται από εξαίρετους επιστήμονες.  
      Στο άρθρο 19 υπήρξαν κάποιες ενστάσεις για την απόσπαση των υπαλλήλων. Βέβαια, υπάρχει μία σχετική εμπειρία, όχι τόσο ευχάριστη, αλλά εν πάση περιπτώσει είναι υπαρκτές οι διάφορες ενστάσεις και καταγγελίες ότι γίνεται κατάχρηση αυτής της συγκεκριμένης ρύθμισης, παρά το γεγονός ότι υπάρχει η σχετική διαβεβαίωση, καταγεγραμμένη και στα πρακτικά, περί του αντιθέτου του Υπουργού, του κ. Κακλαμάνη.
      Στο άρθρο 23  γνωρίζουμε την προσφορά του ψυχολογικού κέντρου βορείου Ελλάδος, ξέρουμε επίσης τα προβλήματα που υπάρχουν και γνωρίζουμε ότι το προσωπικό στην κυριολεξία πάσχει για να πάρει μετά από πολλούς μήνες, αν όχι και χρόνια τα χρήματα που δικαιούται. Και συμφωνούμε απολύτως να μετατραπεί σε νομικό πρόσωπο δημοσίου δικαίου. Όσον αφορά τον τίτλο «ακαδημία» ο οποίος άλλαξε σε «ινστιτούτο» θέλω να σας πω ότι χαίρομαι γι’ αυτήν την αλλαγή. 
      Συμφωνώ με το άρθρο 25.
      Στο άρθρο 26 η ρύθμιση επιλύει προβλήματα που αντιμετωπίζουν οι δημόσιοι υπάλληλοι με τον ασφαλιστικό τους φορέα. Το πρόβλημα είναι ότι ο Ο.Π.Α.Δ. δε διαχειρίζεται τις εισφορές των ασφαλισμένων του. Αυτές δεν εγγράφονται σε ειδικό κωδικό, αλλά περιλαμβάνονται στα έσοδα του κρατικού προϋπολογισμού και στο τέλος του χρόνου, όπως είναι γνωστό, αλλά και στο μέλλον θα προκύψει πρόβλημα. Είναι ανάγκη στο νέο κρατικό προϋπολογισμό να εγγραφεί κωδικός για τις εισφορές των δημοσίων υπαλλήλων για υγειονομική περίθαλψη, ώστε να ξέρει ο φορέας τι ποσά θα διαχειριστεί και τι δυνατότητες έχει. Νομίζω ότι οι προτάσεις του Υπουργείου σας προς τον Υπουργό Οικονομίας και Οικονομικών πρέπει να είναι συγκεκριμένες και σαφείς για το θέμα αυτό.
      Σε ό,τι αφορά το άρθρο 27, το οποίο αναφέρεται στο κοινωφελές ίδρυμα «ΘΩΡΑΞ» θεωρούμε ότι πρέπει να υπάρξει ένα συγκεκριμένο πλαίσιο εντός του οποίου θα λειτουργεί, όπως και άλλα συναφή και ομοειδή ιδρύματα. Υπάρχουν πολλά ιδρύματα τέτοιου τύπου, άλλα εν ενεργεία και άλλα σε σχεδιασμό.
      Σχετικά με το άρθρο 28, διαφωνούμε, όπως προείπα, να δοθεί νέα παράταση συμμόρφωσης των ιδιωτικών κλινικών προς τις διατάξεις του σχετικού προεδρικού διατάγματος. 
      Το άρθρο 29 ρυθμίζει εκκρεμότητες που υπάρχουν από προηγούμενες νομοθετικές ρυθμίσεις που αναδιοργάνωσαν το τοπίο της κοινωνικής φροντίδας και δημιούργησαν σοβαρά προβλήματα στα ιδρύματα κοινωνικής φροντίδας. 
      Ακόμα και με αυτές τις ρυθμίσεις δεν επιλύονται οριστικά τα ζητήματα των υιοθεσιών και υπάρχει σοβαρή εκκρεμότητα σχετικά με το θέμα της ανάδοχης οικογένειας. Βεβαίως σπεύδω να πω ότι το συζητούμενο σχέδιο νόμου δεν θα μπορούσε να ρυθμίσει και άλλα συναφή θέματα με την υιοθεσία –αυτό είναι ακριβές, κύριε Υπουργέ- διότι είναι συναρμοδιότητος ή αποκλειστικής ενδεχομένως αρμοδιότητος του Υπουργού Δικαιοσύνης.
      Στο άρθρο 30, σχετικά με τη ρύθμιση των χρεών του «Ωνασείου», για την ταυτότητα του λόγου με όσα είπα λίγο πριν, είμαστε αντίθετοι.
      Στο άρθρο 31 ασφαλώς και συμφωνούμε. Δεν μπορεί κανείς να ισχυριστεί ότι οι γιατροί, οι οδοντίατροι πρέπει να μπορούν να εκδίδουν συνταγές για ναρκωτικά χωρίς να τηρούν τους νόμους και τις νόμιμες διαδικασίες.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Κουβέλη.
      Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πολύ σύντομα αναφερόμενος πρώτα-πρώτα στο άρθρο 6 του νομοσχεδίου νομίζω ότι θα έπρεπε να διαγραφεί με περισσότερη σαφήνεια το στοιχείο των προσόντων της διοίκησης του Εθνικού Κέντρου Αιμοδοσίας. Είναι σωστή η παρατήρηση ότι αυτή η αόριστη αναφορά σε πρόσωπα της οικονομικής και επιστημονικής ζωής του τόπου παρέχει μία ευχέρεια, η οποία μπορεί να αποβεί σε βάρος του και μάλιστα στην αρχή της δημιουργίας και στελέχωσης, στα πρώτα δηλαδή βήματα αυτού του Κέντρου. 
      Θα ήταν επίσης σκόπιμο να οριστεί για τον Πρόεδρο ή για κάποια από τα μέλη ότι θα έχουν αποκλειστική απασχόληση. Κάποιος απ’ αυτούς πρέπει να έχει. Να είναι ένα συμβούλιο, το οποίο θα έχει ένα έργο πολύ σοβαρό να προωθήσει. Εγώ θεωρώ ασθενείς αυτές τις προβλέψεις. 
      Βέβαια είναι λάθος το ότι ο Υπουργός θεωρεί ότι πρέπει τα έξι από τα εννέα πρόσωπα να είναι της αποκλειστικής του επιλογής. Μπορούν να εκπροσωπηθούν εκεί φορείς, παραδείγματος χάρη, ο Πανελλήνιος Ιατρικός Σύλλογος με ένα γιατρό που θα έχει ειδίκευση, όπως πρότεινε η εισηγήτρια του ΠΑ.ΣΟ.Κ. η κ. Περλεπέ. Είναι αρκετοί γιατροί που έχουν μια εξειδίκευση στην αιμοδοσία. Θα μπορούσε να συμμετέχει και κάποιος εξ αυτών. Σωστή είναι η διόρθωση που έκανε ο Υπουργός για την εκπροσώπηση της Ομοσπονδίας των Εθελοντικών Συλλόγων.
      Αυτό βέβαια που μπορεί κανείς να παρατηρήσει στο νομοσχέδιο –δεν μίλησα επί της αρχής, αλλά νομίζω ότι αξίζει να τονιστεί και τώρα- είναι το εξής και νομίζω ότι ο κ. Γείτονας το υπογράμμισε. Θα περίμενα ότι αυτό το νομοσχέδιο θα είχε ένα πλαίσιο που θα έδινε μια προοπτική ενεργότερης προσπάθειας για την ενθάρρυνση και τη δημιουργία αποτελεσμάτων σε ό,τι αφορά τη συμμετοχή στην αιμοδοσία. Ξέρουμε πολύ καλά ότι αν έλειπε αυτό το στοιχείο της οικογενειακής αλληλεγγύης, που χαρακτηρίζει ιδιαίτερα τον ελληνικό λαό, θα είχαμε τεράστιο πρόβλημα.
      Παρά τα όσα υποστηρίζουμε, εγώ πιστεύω ότι δεν έχει αναπτυχθεί στη χώρα μας σε σημαντικό βαθμό –και πάντως στο βαθμό που έχουμε ανάγκη- η εθελοντική αιμοδοσία και αυτό αφορά γενικότερα τον εθελοντισμό στο χώρο της υγείας.
      Πιστεύω ότι, όπως εδώ πριν από μερικά χρόνια είχαμε κάνει μια ειδική συνεδρίαση και αποφασίσαμε πολλοί από τους Βουλευτές, ο Πρόεδρος της Δημοκρατίας, ο τότε Πρωθυπουργός, οι Αρχηγοί των κομμάτων, να γίνουμε δωρητές οργάνων σώματος, αυτό θα μπορούσαμε να το επαναλάβουμε. Να οργανωθεί, δηλαδή, μια εκστρατεία η οποία θα έπρεπε ή σε αυτό ή σε κάποιο επόμενο νομοσχέδιο να έχει ένα πλαίσιο συγκεκριμένο για να έχει και αποτελέσματα.
      Θα ήθελα να παρατηρήσω κάτι στο άρθρο 8. Εγώ έχω μια ίσως πολύ ιδεαλιστική αντίληψη για το θέμα αυτό. Με ενοχλεί ότι έσοδα του Κέντρου θα είναι και από την πώληση των παραγώγων του αίματος ή οι αμοιβές των υπηρεσιών που θα προσφέρουν οι εργαζόμενοι στο Κέντρο. 
      Εγώ πιστεύω ότι θα μπορούσαμε να προωθήσουμε στο πλαίσιο διμερών ή πολυμερών συμφωνιών, μια δοσοληψία που θα προωθούσε την αλληλεγγύη σε διεθνές επίπεδο υπό ορισμένους όρους σε χώρες που έχουν ανάγκη. Σκεφθείτε τώρα σ’ αυτήν τη σφαγή που γίνεται στο Ιράκ, εάν η διεθνής κοινότητα ασχοληθεί σοβαρά με αυτό που γίνεται –και εγώ περιορίζομαι σ’ αυτό που συζητάμε τώρα, να υπολογίσουμε αν θα συμμετάσχουμε κι εμείς από αυτήν την άποψη- το πόσο θα πληρώσουν για αίμα, που ίσως θα περισσεύει σε μας κάποια στιγμή που θα είμεθα σε θέση να συνεισφέρουμε σε μια ανθρωπιστική προσπάθεια. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αυτό έρχεται σε αντίφαση με το άρθρο 13 που εντυπωσιάζει. Είπαμε πάντοτε από την πλευρά της ιδεαλιστικής θέσεως.
      Το άρθρο 13 προβλέπει ποινικές κυρώσεις για όποιον συναλλάσσεται οικονομικά με το αίμα. Δηλαδή, όταν το κράτος κάνει μια τέτοια συναλλαγή, την κάνει για ανθρωπιστικούς λόγους. Πράγματι εκεί είναι η εμπορία. Η εμπορία όμως και εκεί καταλήγει. Δεν είμαι εναντίον της κυρώσεως, απλώς επισημαίνω την αντίφαση γιατί ...
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μου επιτρέπετε μια διευκρίνιση, αν επιτρέπει και το Προεδρείο;
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πρέπει να διευκρινιστεί, κύριε Πρόεδρε, ότι μιλάμε για τα παράγωγα εδώ και όχι για το αίμα. Για το αίμα εξακολουθεί να ισχύει ό,τι ίσχυε επί χρόνια, στο πνεύμα που μιλάτε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Επίσης, για τα παράγωγα πρέπει να σας πω ότι και επί της παρούσης Κυβέρνησης ακολουθείται η ίδια πρακτική και τακτική που ακολουθείτο και στις προηγούμενες και -να χτυπήσετε ξύλο- σε μεγάλες καταστροφές πάντα η Ελλάδα συνεισφέρει αφιλοκερδώς. Αλλά εάν, παραδείγματος χάριν...
      ΑΠΟΣΤΟΛΟΣ ΚΑΚΛΑΜΑΝΗΣ:  Δεν το τοποθετώ σ’ αυτήν τη βάση. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, κατάλαβα.
      ΑΠΟΣΤΟΛΟΣ ΚΑΚΛΑΜΑΝΗΣ:  Το λέω γιατί σ’ αυτήν την Αίθουσα πρέπει να εκπέμπουμε και κάποια μηνύματα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι, αλλά εάν, παραδείγματος χάριν, τα Ηνωμένα Αραβικά Εμιράτα μου ζητήσουν παράγωγα που θα μπορεί να φτιάχνει, όταν λειτουργήσει σ’ αυτό το εργοστάσιο –τα οποία έχουν ένα κόστος για να φτιαχτούν- να στέλνουμε και τζάμπα τα παράγωγα στα Ηνωμένα Αραβικά Εμιράτα, συγγνώμη, αλλά νομίζω ότι είναι πάρα πολύ. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο. Εγώ όμως χρησιμοποίησα ένα άλλο παράδειγμα εκ διαμέτρου αντίθετο από τα Αραβικά Εμιράτα του Κόλπου. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Απλά δυνατότητα να μπορούμε ...
      ΑΠΟΣΤΟΛΟΣ ΚΑΚΛΑΜΑΝΗΣ: Τέλος πάντων. Νομίζω ότι γίνομαι κατανοητός, να μην πάρω περισσότερο χρόνο σ’ αυτό. 
      Πρέπει όπου μπορούμε να εκπέμπουμε, νομίζω, άλλα μηνύματα, πέρα από τα μηνύματα που επικρατούν στην εποχή μας, του οικονομισμού και της συναλλαγής σε όλα τα ζητήματα. 
      Κύριε Υπουργέ, στο άρθρο 24 για τη σκλήρυνση κατά πλάκας είναι θετικό το ότι κάνετε αυτό το βήμα για τον προσδιορισμό της νόσου. 
      Όμως, από εκεί και πέρα, όπως ξέρετε, υπάρχουν πρακτικά ζητήματα που αντιμετωπίζουν αυτοί οι άνθρωποι. Λέει ουσιαστικά κάτι η παράγραφος 3, ότι δηλαδή με αποφάσεις σας και του κατά περίπτωση αρμόδιου Υπουργού μπορούν –«μπορεί» θα πρέπει να λέει εδώ σωστά και όχι «μπορούν»- να ρυθμίζονται επί μέρους ειδικά θέματα αντιμετώπισης των συνεπειών της νόσου και διευκόλυνσης των πασχόντων.
      Εδώ, όπως ξέρετε, το Ι.Κ.Α. δεν τους αναγνωρίζει, εάν δεν είναι παραπληγικοί. Το ότι ο παραπληγικός αυτός είναι από σκλήρυνση κατά πλάκας, δεν το αναγνωρίζει αυτό. Πρέπει να τον δει να είναι «τάβλα» για να του δώσει προσωρινή σύνταξη. 
      Στο άρθρο 19, δεν συμφωνώ σχετικά με τον Ο.ΚΑ.ΝΑ. και θα παρακαλέσω να δείτε τι γίνεται εκεί, γιατί το πρόβλημα δεν είναι πώς τακτοποιούνται διάφοροι άνθρωποι, αλλά τι προσφέρουν. Αυτό ισχύει επίσης και γι’ αυτήν την υπηρεσία, γι’ αυτόν τον οργανισμό που συγκροτείται, γι’ αυτές τις αποσπάσεις που μάλιστα θα γίνονται χωρίς κρίση υπηρεσιακών συμβουλίων. Όπως εσείς σωστά νοιάζεστε να μην απογυμνωθεί αύριο αυτό το Κέντρο με αποσπάσεις, το ίδιο πρέπει να νοιαζόμαστε γενικά, διότι μπορεί από φορείς που έχουν μια κρισιμότητα στο έργο τους και που έχουν ελάχιστο προσωπικό, να φεύγουν και αυτοί οι λίγοι που χρειάζονται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πιστεύω ότι δεν είναι σωστές αυτές οι διατάξεις.
      Ειδικά για τον Οργανισμό Περίθαλψης των Ασφαλισμένων του Δημοσίου πληροφορούμαι ότι εκεί, με την ευκαιρία που δόθηκε με το νομοσχέδιο του θέρους για τον αποκεφαλισμό όλων των προϊσταμένων γενικών διευθύνσεων, διευθύνσεων μονάδων κ.λπ., υπάρχει πραγματικά ένας αναξιοκρατικός χειρισμός, με τον αποκεφαλισμό ικανότατου στελέχους. Μάλιστα, κραυγάζει η αντίθεση των προσόντων της κυρίας που είχε τη διευθυντική θέση και του προσώπου που έχετε τοποθετήσει τώρα.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για ποιο πρόσωπο λέτε;
      ΑΠΟΣΤΟΛΟΣ ΚΑΚΛΑΜΑΝΗΣ: Δεν συμφωνώ με την παράταση για την προσαρμογή των ιδιωτικών κλινικών στο διάταγμα, εκτός εάν αυτό αφορά αυτό που μας είχατε πει εδώ στο προηγούμενο νομοσχέδιο ότι όντως μέχρι τις 31 Δεκεμβρίου θα έχει κλείσει αυτή η εκκρεμότητα. Εάν είναι έτσι, εντάξει. Όμως, επειδή για πολλά ζητήματα έχετε εξαγγείλει και έχετε αναλάβει δεσμεύσεις, όπως στα θέματα των προσλήψεων στα νοσοκομεία, εάν κανείς αποδελτιώσει όσα δημοσιεύματα έχουν γίνει μέχρι τώρα με δηλώσεις σας για προσλήψεις που έχουν εγκριθεί, θα έπρεπε να είχαν εγκριθεί σήμερα για το νοσηλευτικό, ιατρικό και πάσης φύσεως προσωπικό του Υπουργείου σας τόσοι όσοι θα έπρεπε να στελεχώσουν ενισχύοντας άλλους πια φορείς του δημοσίου. Και λυπάμαι, γιατί άκουσα ότι από το διαγωνισμό που είχε γίνει το 2003, που είχε προκηρυχθεί, τώρα πρόκειται να προσληφθούν γιατροί. Ή νοσηλευτικό προσωπικό; 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι γιατροί, νοσηλευτικό προσωπικό.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ξέρω. Επειδή μιλάμε ειδικά για τους νοσηλευτές των ειδικών μονάδων, εγώ πάλι σας λέω ότι αρχίζει να δημιουργείται –ξέρετε- ένα σκάνδαλο το ότι υπάρχουν εκατόν σαράντα κρεβάτια στις μονάδες εντατικής θεραπείας, τα οποία δεν τα λειτουργούμε. 
      Εγώ επαναλαμβάνω ότι θα ψηφίσω εάν εσείς φέρετε μία διάταξη για να διορίσετε κατ’ ευθείαν εκεί. Το να δίνουμε σε ιδιωτικές κλινικές, να πληρώνουν λεφτά τα ασφαλιστικά ταμεία, να συμβαίνουν γεγονότα όπως αυτά του Πύργου, καταλαβαίνετε ότι αυτό δεν μπορεί να συνεχιστεί ενάμιση χρόνο που είσθε Κυβέρνηση.
      Επίσης, δεν συμφωνώ με αυτήν την ιστορία –και πρέπει να την ξαναδείτε- γιατί βλέπω ότι και το «Ωνάσειο» χρωστούσε και αυτό. Χρωστάει προφανώς. Πληροφορούμαι ότι έρχεται νέο κύμα οφειλών του νοσοκομείου.
      ΠΡΟΕΔΡΕΥΩΝ (Γεώργιος Σούρλας): Τώρα, όμως, κύριε Πρόεδρε, ανοίγετε πολλά κεφάλαια. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, μιλάω για το «Ωνάσειο».
      ΠΡΟΕΔΡΕΥΩΝ (Γεώργιος Σούρλας): Εγώ πρέπει να πω, όπως με μάθατε εσείς όταν ήμουν εγώ Βουλευτής και μου λέγατε…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό το έχετε πει πολλές φορές και θέλω να σας πω το εξής.
      ΠΡΟΕΔΡΕΥΩΝ (Γεώργιος Σούρλας): Οι μονάδες εντατικής θεραπείας δεν αναφέρονται στο νομοσχέδιο.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θα απολογούμαι για το τι έκανα τότε.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε, με σεβασμό το λέω αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να σας πω ότι το νομοσχέδιο αυτό με τριάντα δύο άρθρα που έχει, θα έπρεπε τουλάχιστον να το συζητήσουμε σε δυο τρεις ενότητες. Είχαμε πει σε δύο συνεδριάσεις. Κάναμε μία.
      ΠΡΟΕΔΡΕΥΩΝ (Γεώργιος Σούρλας): Και απόψε, κύριε Πρόεδρε, έχουν εγγραφεί μόνο τρεις Βουλευτές. Ποιος φταίει;
      ΑΠΟΣΤΟΛΟΣ ΚΑΚΛΑΜΑΝΗΣ: Τότε γιατί πιέζετε;
      ΠΡΟΕΔΡΕΥΩΝ (Γεώργιος Σούρλας): Δεν πιέζω καθόλου. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν πιέζετε;
      ΠΡΟΕΔΡΕΥΩΝ (Γεώργιος Σούρλας): Στο χρόνο; Καθόλου δεν πιέζω, κύριε Πρόεδρε. Όμως ανοίγετε πολλά κεφάλαια.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, εδώ λέει ότι ρυθμίζονται τα χρέη του «Ωνασείου» με παραπομπή στις διατάξεις του άρθρου 17 του ν. 331. Είναι ο νόμος με τον οποίο ρυθμίστηκαν τα χρέη των νοσοκομείων. Εγώ είχα επισημάνει τότε ότι δίνουμε ένα κίνητρο σε όσους είναι μέσα στα νοσοκομεία, μέλη διαχειριστικών επιτροπών, προμηθειών κ.λπ. και συναλλάσσονται με προμηθευτές οι οποίοι, αφού δεν θα πληρωθούν αμέσως, ανεβάζουν τις τιμές των ειδών που προμηθεύουν. Όλα αυτά είναι μία νοσηρή κατάσταση, την οποία περίμενα ότι θα είχαμε αντιμετωπίσει μέχρι σήμερα. Δυστυχώς συνεχίζεται το κακό.
      Κατά τα άλλα, ο βασικός κορμός του νομοσχεδίου είναι, κατά τη γνώμη μου, σε γενικές γραμμές θετικός. 
      Κλείνοντας, θα ήθελα να πω ότι επειδή από τη μεθεπόμενη εβδομάδα δεν θα έχουμε νομοσχέδια για συζήτηση, δεν υπάρχει πλέον λόγος, μετά και την τροποποίηση του Συντάγματος και του Κανονισμού της Βουλής το 2001, οι Υπουργοί να σωρεύουν διατάξεις στα νομοσχέδιά τους, διότι αυτά τα νομοσχέδια μπορούν σε δεκαπέντε μέρες να τα έχουν πλήρεις νόμους. Είναι λάθος αυτό. Η Γραμματεία της Κυβέρνησης, η Προεδρία της Βουλής θα πρέπει να τους το καταστήσει αυτό γνωστό. Αυτό είναι ένα θεσμικό νομοσχέδιο για την αιμοδοσία. Δεν έχουν νόημα τα άλλα. Θα μπορούσατε για τα άλλα να φέρετε ένα δεύτερο νομοσχέδιο και να λειτουργεί καλύτερα και η Βουλή.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Να είστε σίγουρος ότι η Βουλή δεν θα μείνει χωρίς νομοσχέδια. Μακάρι να μην έχουν τα άλλα Υπουργεία, εγώ έχω τρία. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, πρέπει να πω ότι όντως φέρνετε νομοσχέδια. Όμως θα πρέπει να σας πω, επίσης, ότι όταν θα φύγετε από το Υπουργείο, δίνοντας ενδεχομένως μία εκλογική και πολιτική μάχη για άλλο στόχο, ο Υπουργός που θα πάει εκεί -μέχρι να φύγετε και ως Κυβέρνηση συνολικά- θα απολογείται για διάφορες δεσμεύσεις που έχετε αναλάβει, εξαγγελίες που έχετε κάνει, για τις οποίες εσείς θα λέτε ότι «εγώ τα είχα βάλει μπροστά, αλλά δεν φταίω εγώ, βρείτε το διάδοχο του Αλογοσκούφη»!
      ΠΡΟΕΔΡΕΥΩΝ (Γεώργιος Σούρλας): Παρά ταύτα, είναι πολλοί οι ενδιαφερόμενοι.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν νομίζω ότι λέω τέτοια εγώ.
      ΑΠΟΣΤΟΛΟΣ ΚΑΚΛΑΜΑΝΗΣ: Θα μιλήσω ειδικά για τα θέματα του προσωπικού. Αν πάτε αύριο στο Αττικό Νοσοκομείο, όπου πήγα για μία εξέταση προ καιρού, θα δείτε ότι είναι κρίμα αυτό το κόσμημα να μην έχει το στοιχειώδες προσωπικό που χρειάζεται για να λειτουργήσει. Κρίμα!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Το λόγο έχει ο συνάδελφος κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν θέλω να είμαι συνήγορος του προλαλήσαντος κ. Κακλαμάνη. Άλλωστε, δεν το χρειάζεται. Απευθύνομαι, όμως, προς τον Προεδρεύοντα της Βουλής και λέω ότι τα θέματα πολιτικής που έθιξε ο κ. Απόστολος Κακλαμάνης, όσον αφορά είτε τις προσλήψεις είτε τα χρέη των νοσοκομείων, ακουμπούν πάνω σε ρυθμίσεις του συγκεκριμένου νομοσχεδίου. Ανεξάρτητα από το πόσοι συνάδελφοι έχουν εγγραφεί για να μιλήσουν, θα ήταν σωστό, δεδομένου ότι το νομοσχέδιο έχει δύο κεφάλαια, το κεφάλαιο της αιμοδοσίας και τις λοιπές αποσπασματικές διατάξεις, να τα συζητήσουμε σε δύο ενότητες για την καθαρότητα της διαδικασίας. Αυτό το λέω ως επισήμανση.
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, θέλετε δεκαέξι λεπτά; Πάρτε δεκαέξι λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Πρόεδρε. Το λέω ως επισήμανση.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει πρόβλημα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έρχομαι στα άρθρα. Στην ομιλία μου επί της αρχής είχα επισημάνει την ανάγκη βελτιώσεων στο νομοσχέδιο, για να οικοδομήσουμε πραγματικά και με προσαρμογή στη νέα κοινοτική νομοθεσία ένα σύγχρονο σύστημα αιμοδοσίας που να εξασφαλίζει επάρκεια και ασφάλεια αίματος.
      Κύριοι Υπουργοί, ξεκινώ πρώτα από αυτό που είχα πει, ότι το νομοσχέδιο είναι λειψό σε σχέση με ρυθμίσεις για την προώθηση ενός συστήματος εθελοντικής αιμοδοσίας στην Ελλάδα. Έχουμε κάνει σημαντικές προσπάθειες, έχουμε επιτύχει πολλά πράγματα, αλλά τα ζητήματα δεν είναι στατικά. Χρειάζεται και για την επάρκεια αλλά και για την ασφάλεια, γιατί ο συστηματικός εθελοντής είναι και θεμέλιος λίθος και της ασφάλειας του αίματος, να εμπεδώσουμε στην κοινωνία συνείδηση εθελοντικής προσφοράς για το αίμα. 
      Πιστεύω ότι εδώ το νομοσχέδιο θα μπορούσε να περιέχει ορισμένες ρυθμίσεις στις οποίες θα μπορούσε να στηριχθεί ένα εθνικό σχέδιο προώθησης της εθελοντικής αιμοδοσίας. 
      Δεν άκουσα ακόμη τις τελικές προτάσεις του κυρίου Υπουργού, αλλά θέλω να διευκολύνω και για να είμαι πρακτικός θα μπορούσαμε και όπως είναι το νομοσχέδιο, με αυτές τις ελλείψεις που είπα για ξεχωριστές ρυθμίσεις, να κάνουμε ορισμένες βελτιώσεις στις διατάξεις. Και αναφέρομαι συγκεκριμένα: 
      Στο άρθρο 1 πρέπει να γίνει ρητή επίκληση της οδηγίας 98/2002, αυτή που ουσιαστικά ενσωματώνεται στο νομοσχέδιο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μπήκε στην αιτιολογική έκθεση. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αλλά εγώ θα προτιμούσα να υπάρχει ρητή επίκληση της οδηγίας στο άρθρο 1. 
      Στο άρθρο 4 τώρα που αναφέρεται στους σκοπούς και τις αρμοδιότητες του Ε.Κ.Α.. Οι τρεις βελτιώσεις που προτείνω έχουν σχέση με την ανάγκη να ενισχυθεί το νομοσχέδιο και να μπορεί να στηρίξει ένα σύστημα, ένα εθνικό πρόγραμμα εθελοντικής αιμοδοσίας. 
      Στο άρθρο, λοιπόν, 4 θα μπορούσε να προστεθεί στους σκοπούς του Ε.Κ.Α. «ο συντονισμός ενεργειών για την ανάπτυξη της εθελοντικής αιμοδοσίας» και στις αρμοδιότητες «ο σχεδιασμός για την προσέγγιση και τη διατήρηση εθελοντών στη βάση κριτηρίων και οδηγιών και διεθνών». 
      Μπορούν να γίνουν αυτές οι συμπληρώσεις και στο άρθρο 7 που καθορίζει τις αρμοδιότητες του διοικητικού συμβουλίου. Εγώ όμως θα προτιμούσα να πάνε στο άρθρο 4.
      Επίσης, επειδή προκύπτει θέμα για τη λειτουργία συστήματος ποιότητας και επιπλέον, όπως δομείται το σύστημα, τα κέντρα αίματος και οι νοσοκομειακές υπηρεσίες παίζουν τον κύριο ρόλο, θα πρέπει να λειτουργήσει σύστημα, ένας μηχανισμός πιστοποίησης, από έναν αναγνωρισμένο φορέα πιστοποίησης. 
      Κύριε Υπουργέ, θα μπορούσαμε να προσδιορίσουμε έναν αξιόπιστο φορέα πιστοποίησης, μπορεί να είναι το Ε.ΚΕ.Β.ΥΛ. ή κάποιος άλλος, για την πιστοποίηση των κέντρων και των νοσοκομειακών υπηρεσιών. 
      Σχετικό με το παραπάνω είναι και το θέμα των κινήτρων. Όλοι πιστεύουμε στα άυλα κίνητρα. Προσδιορίζονται όμως κίνητρα και στο ν. 1820/88, τα οποία ουσιαστικά, με την κατάργηση του άρθρου 12, καταργούνται.  Βέβαια ισχύει η σχετική απόφαση, εγώ όμως θα προτιμούσα να επαναφέρετε την ισχύ του άρθρου 12 που έχει τα κίνητρα, να μην το περιλάβετε στις καταργήσεις. 
      Αυτά, ως προς το θέμα της βελτίωσης των ρυθμίσεων για τη στήριξη ενός εθνικού προγράμματος προώθησης της συστηματικής εθελοντικής αιμοδοσίας. 
      Έρχομαι τώρα στο άρθρο 6. Οφείλω να ομολογήσω, κύριε Υπουργέ, ότι τα κριτήρια που βάζετε για τα έξι πρόσωπα είναι χαμηλά, τα προσόντα «αχαμνά».
      Κύριε Υπουργέ, τα έξι πρόσωπα που έχουν την πλειοψηφία του Διοικητικού Συμβουλίου του Εθνικού Κέντρου Αιμοδοσίας, το οποίο αναλαμβάνει όλη την ευθύνη λειτουργίας του συστήματος, θα έχουν  προσόντα τόσο χαμηλά;  Λέει το άρθρο «θα αποτελείται το διοικητικό συμβούλιο από έξι πρόσωπα της οικονομικής και επιστημονικής ζωής του τόπου με εμπειρία σε θέματα αιμοδοσίας ή δημόσιας διοίκησης…». Λέει «ή» και όχι «και Δημόσιας Διοίκησης». Δηλαδή έξι γεωπόνοι θα μπορούσαν να οριστούν σε αυτό το συμβούλιο… Άρα πέραν του ότι είναι και ευρεία η εξουσιοδότηση που παίρνετε, θα έπρεπε να είναι και πιο αυστηρά προσδιορισμένα τα κριτήρια και πιο υψηλά τα προσόντα. 
      Αυτά τα λέγω, πέραν των προτάσεων που έκανε η εισηγήτριά μας η κ. Περλεπέ, για τη διεύρυνση της κοινωνικής εκπροσώπησης στο διοικητικό συμβούλιο.
      Άκουσα ότι θα κάνετε αποδεκτές ορισμένες προτάσεις μας. Να μην επανέλθω. 
      Σας είπα και στη συζήτηση επί της αρχής ότι εγώ πιστεύω στην ενίσχυση του ρόλου της επιστημονικής συμβουλευτικής επιτροπής. Και ίσως για να συνδεθεί καλύτερα με το Δ.Σ. θα μπορούσε να είναι ένα πρόσωπο, από τα έξι που διορίζετε, μέλος της επιστημονικής επιτροπής.
      Τελειώνω τις παρατηρήσεις στο Α΄ κεφάλαιο με το θέμα της πυραμίδας του συστήματος. Εγώ επιμένω να το ξανασκεφθείτε. Το εξήγησα στη συζήτηση επί της αρχής. Να ξανασκεφθείτε –ίσως χρειάζεται μια εξουσιοδοτική διάταξη- πώς θα λειτουργήσουν οι νοσοκομειακές υπηρεσίες αιμοληψίας, έτσι ώστε να υπάρχει πλήρης προσαρμογή, με την οδηγία. Να λειτουργήσουν ξεκάθαρα κατά ένα μέρος ως τράπεζες αίματος και κατά το άλλο μέρος ως υπηρεσίες των κέντρων αίματος. Έτσι θα υπάρχει και σαφέστερη σύνδεση των κέντρων αιμοδοσίας και των υπηρεσιών, αλλά και να αποκλείσουμε ενδεχομένως πρόβλημα συμβατότητας με την οδηγία.
      Πιστεύω ότι έτσι η πυραμίδα του συστήματος θα είναι πιο καθαρή.
      Έρχομαι τώρα για λίγο στις λοιπές διατάξεις. Αναφέρθη λεπτομερώς η συνάδελφος κ. Περλεπέ. Θέλω μόνο να πω δύο πράγματα. Καμία αντίρρηση για την προσμέτρηση της προϋπηρεσίας στο «Ωνάσειο». Δεν υπάρχει θέμα. Δεν θα πρέπει όμως να δούμε και την αντικειμενικότητα των κρίσεων στο «Ωνάσειο»; ‘Όταν δίνουμε αυτό το πλεονέκτημα, θα πρέπει να διασφαλίσουμε να δούμε ποια είναι τα εχέγγυα επιτροπής κρίσης. Ίσως πρέπει να το δείτε, κύριε Υπουργέ. Διότι τα ΣΚΕΙΟΠΝΙ, τα συμβούλια κρίσης, έχουν διαφάνεια συγκρότησης και κατά τεκμήριο αντικειμενικότητα. Ποια θα είναι η επιτροπή κρίσεων στο «Ωνάσειο»; Δεν αμφιβάλω ότι θα είναι επαρκής επιστημονικά. Δεν ξέρω όμως αν θα είναι διαφανής η συγκρότηση και αντικειμενική η λειτουργία της. 
      Αναφορικά με την τροπολογία που  αποσύρατε θεωρώ ότι ήταν θετικό, αυτό που κάνατε. Θα μένατε -και δεν άξιζε τον κόπο- με τον τίτλο Υπουργός «ντροπολογίας». Ήταν απαράδεκτο εν  μέσω εκλογών να φέρετε εσπευσμένα το θέμα της αλλαγής του συστήματος εκλογής στους  Φαρμακευτικούς Συλλόγους.
      Τελειώνω, με το άρθρο 23. Αφορά τη Θεσσαλονίκη. Καλώς κάνατε και αλλάξατε το βαρύγδουπο τίτλο «Ακαδημία» σε «Ινστιτούτο». Το είχαμε πει και εμείς. 
       Εδώ, κύριε Υπουργέ, θέλω να πω ότι δεν προκύπτει από αυτήν τη ρύθμιση συμβατότητα με την πολιτική σας για δύο λόγους: Δημοσιοποιείτε ένα κοινωνικοπρονοιακό κέντρο που ήταν φιλανθρωπικό ίδρυμα. Ξέρω, καταλαβαίνω γιατί το κάνετε. Σας ερωτώ: είναι το μόνο που έχει προβλήματα; Εφόσον όμως κάνετε αυτό θα πρέπει να υπάρχουν σαφή κριτήρια. Δεν υπάρχουν. Και, ενδεχομένως, θα βρείτε μπροστά σας κίνημα δημοσιοποίησης τέτοιων φορέων. Είστε έτοιμοι; Αυτό είναι το πρόγραμμά σας; Είναι στις προτεραιότητές σας;
      Αν μου λέγατε ένα κριτήριο, παραδείγματος χάρη. ότι το κάνω όπου δεν έχω άλλη παρόμοια δομή σε ένα νομό, θέλω να έχω ένα δημόσιο Ίδρυμα, θα μπορούσα να αντιληφθώ τη λογική σας. Οφείλατε εδώ να το σκεφθείτε και να μας εξηγήσετε τη λογική της δημοσιοποίησης. Και από την άλλη μεριά δεν μπορείτε ως Κυβέρνηση συνολικά και εσείς ως Υπουργός, να μιλάτε για ιδιωτικοποίηση λειτουργιών ή δραστηριοτήτων στην υγεία και ταυτόχρονα χωρίς κριτήρια να δημοσιοποιείτε ιδρύματα. Υπάρχει αντίφαση στην πολιτική σας.
      Και ρωτάτε αν συμφωνώ; Εγώ δεν έχω αντίρρηση. Τη λογική μου την ξέρετε και την εξέφρασα σε αντίστοιχο νόμο ως Υπουργός. Λέγω με τη δική σας λογική, ότι είναι διπρόσωπη η πολιτική σας.
      Όσο αφορά την πρώτη μου παρατήρηση, ότι δεν έχετε αντικειμενικά κριτήρια για τη δημοσιοποίηση τέτοιων ιδρυμάτων, ισχύει. Δεν έχετε. Αύριο, αν σας προτείνω και αυτό και εκείνο, τι θα απαντήσετε; Όσο δε για τη δημοσιοποίηση από εσάς ιδρυμάτων, την ώρα που από την άλλη πλευρά ιδιωτικοποιείτε, οφείλω τουλάχιστον να επισημάνω τη μεγάλη αντίφαση στην πολιτική σας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, στη συζήτηση επί της αρχής έθεσα στον Υπουργό Υγείας το ζήτημα της φιλοσοφίας και της κοινωνικής επενέργειας αυτών των νομοθετημάτων. Όταν η Κυβέρνηση αποφασίζει να πάρει μια τέτοια νομοθετική πρωτοβουλία για το σύστημα αιμοδοσίας, είπα ότι πρέπει να φροντίζει να καταθέτει σχέδια νόμων τα οποία να μπορούν να γίνουν αποδεκτά ομόφωνα από τη Βουλή, έτσι ώστε και η Βουλή να εκπέμψει ένα σαφές και απλό μήνυμα προς τους πολίτες. Δυστυχώς αυτό δεν επιτεύχθηκε. 
      Χαίρομαι, γιατί έγιναν κάποια βήματα από τον κύριο Υπουργό κατά την επεξεργασία του νομοσχεδίου. Χαίρομαι, για παράδειγμα, γιατί η Πανελλήνια Ομοσπονδία Συλλόγων Αιμοδοτών τελικά εκπροσωπείται στο σχετικό όργανο, αλλά αυτό έγινε την τελευταία στιγμή και υπό την πίεση της Αντιπολίτευσης. Με αυτήν τη νοοτροπία χάνουμε ευκαιρίες ως κοινωνία. Δεν εφάπτεται η πολιτική κοινωνία, η Βουλή των Ελλήνων, με την κοινωνία των πολιτών. Δεν δείχνουμε την ευαισθησία μας, τον ανθρωπισμό μας και, αν θέλετε, την ικανότητά μας να αντιμετωπίζουμε, με την πολιτική ευρύτητα που απαιτείται, τέτοια θέματα. Δεν πρέπει να χάνουμε τέτοιες ευκαιρίες και να τις χαραμίζουμε συζητώντας τες μαζί και με άλλα θέματα.
      Το μεγαλύτερο ατόπημα δε που είχε γίνει από τον κύριο Υπουργό ήταν η τροπολογία με την οποία γινόταν αυτή η ωμή προεκλογική επέμβαση στο εκλογικό σύστημα για την ανάδειξη των οργάνων του Πανελληνίου Φαρμακευτικού Συλλόγου. Ήρθε ο κύριος Υπουργός στην αρχή της σημερινής, τελευταίας συνεδρίασης και με την ίδια ευκολία που κατέθεσε την τροπολογία, μετά την επεξεργασία του νομοσχεδίου στη Διαρκή Επιτροπή, την απέσυρε, επειδή λέει το ζητήσαμε. Δεν το ζητήσαμε απλώς. Το καταγγείλαμε ως πολιτική αντίληψη και ως κυβερνητική ενέργεια. Και καλά κάνει και την αποσύρει, αλλά κακώς την κατέθεσε. Και ο τρόπος, με τον οποίο απεσύρθη η τροπολογία αυτή, αποτελεί πλήρη επιβεβαίωση των δικών μας αντιδράσεων και καταγγελιών. 
      Και εδώ τίθεται ένα μεγάλο πολιτικό θέμα, το οποίο δεν μπορεί να κλείσει με την απόσυρση σιωπηλά της τροπολογίας αυτής. Έγινε μια απόπειρα θεσμικής καταστρατήγησης, μια απόπειρα επέμβασης στα εσωτερικά ενός μεγάλου επιστημονικού σωματείου, η οποία απέτυχε. Και ορθώς απέτυχε, αλλά κακώς έγινε. Και κακώς συνδέθηκε αυτή η θεσμικά και δημοκρατικά προκλητική ενέργεια μ΄ ένα νομοσχέδιο για την αιμοδοσία, δηλαδή μ΄ ένα νομοσχέδιο που έπρεπε, όπως είπα, να είναι το εφαλτήριο μιας μεγάλης επικοινωνιακής εκστρατείας για την ευαισθητοποίηση της κοινής γνώμης.
      Γι’ αυτά τα θέματα ο κύριος Υπουργός οφείλει εξηγήσεις στο Τμήμα, διότι η κοινοβουλευτική Πλειοψηφία θα την ψήφιζε την τροπολογία αυτή, αν η Κυβέρνηση επέμενε στην τροπολογία και θα ήταν εκτεθειμένοι οι συνάδελφοι της Πλειοψηφίας, θα ήταν εκτεθειμένο το κόμμα της Νέας Δημοκρατίας. Γιατί; Για να εξυπηρετηθεί μια πολύ συγκεκριμένη σκοπιμότητα με προκηρυγμένες ήδη προ πολλού τις εκλογές, με κατατεθειμένα τα ψηφοδέλτια και ενώ είναι γνωστό ότι ισχύει ένα πάγιο, εδώ και χρόνια, εκλογικό σύστημα, με την καταπληκτική θεωρία ότι πρέπει να σχηματίζεται αυτοδύναμη διοίκηση, δηλαδή «αυτοδύναμη κυβέρνηση» σ’ ένα επιστημονικό σωματείο.
       Είναι μια ευκαιρία αυτή, για να εξετάσουμε την ποιότητα του νομοθετικού έργου και τις σκοπιμότητες που κρύβονται πίσω από διάφορες κυβερνητικές πρωτοβουλίες. Είναι εύκολα τα λόγια, είναι εύκολοι οι εξωραϊσμοί, είναι εύκολοι οι λαϊκισμοί και οι υποσχέσεις, είναι εύκολη η δήθεν υποδειγματική συμπεριφορά, η συναινετική, η συμπεριφορά που αποδέχεται προτάσεις της Αντιπολίτευσης, αλλά όλα αυτά δεν έχουν καμία σημασία σ΄ ένα ρητορικό ή ρηματικό επίπεδο, το οποίο μπορεί να είναι και υποκριτικό. Όλα αυτά πρέπει να λαμβάνουν σάρκα και οστά επί του πρακτέου, εκεί όπου κρίνονται όλα αυτά.
      Εδώ πρέπει να σας πω ότι την τελευταία στιγμή διασώζονται τα προσχήματα από την Κυβέρνηση, αλλά αυτή η μεθόδευση είναι μία μεθόδευση που πρέπει να στηλιτευτεί. Χαιρόμαστε γιατί τελικώς αποσύρεται αυτή η τροπολογία και γιατί αποφεύγεται αυτό το θεσμικό ατόπημα της Βουλής, γιατί η κοινοβουλευτική Πλειοψηφία θα βάδιζε πλησίστια προς την αποδοχή αυτής της τροπολογίας, παρά τις αντιρρήσεις μας. 
      Ελπίζω αυτά να αποτελέσουν μία καλή ευκαιρία για να σκέφτεται ωριμότερα και με μεγαλύτερο αίσθημα ευθύνης η Κυβέρνηση, όταν χαράσσει την πολιτική της και αναλαμβάνει τις νομοθετικές τις πρωτοβουλίες για τέτοια θέματα. Απεφεύχθη ένα δημοκρατικό πραξικόπημα σ’ ένα μεγάλο επιστημονικό σύλλογο. Χαιρόμαστε γι’ αυτό, αλλά δεν πρέπει να επιχειρούνται τέτοιου είδους παρεμβάσεις.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Το λόγο έχει ο κ. Γερανίδης.
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, το κόμμα μου έχει τοποθετηθεί σε γενικές γραμμές όσον αφορά το θέμα της αιμοδοσίας, ένα πολύ μεγάλο θέμα. Συμμετείχαμε και στην επιτροπή και στο Τμήμα και επί της αρχής ουσιαστικά και σ’ ένα καλό κλίμα. Το Υπουργείο ανταποκρίθηκε σε συγκεκριμένες προτάσεις μας και γενικώς νομίζω ότι είμαστε σ’ ένα κλίμα συμπόρευσης. Το απαιτεί και το θέμα και το μέγεθος του θέματος και νομίζω ότι το σύνολο των πολιτικών δυνάμεων κινούμαστε προς τη σωστή κατεύθυνση.
      Πήρα το λόγο ειδικά για ν’ αναφερθώ στο άρθρο 23, θεωρώντας ότι η κίνησή σας είναι προς τη σωστή κατεύθυνση. Όπου φυσικά υπάρχουν και άλλα τέτοια σημαντικά ιδρύματα στο χώρο της πρόνοιας με τέτοια σημαντική συμβολή ιστορικά στον ειδικό χώρο και έχουν τέτοιας έκτασης προβλήματα, πρέπει να τους συμπεριφερθούμε όμοια.
      Πράγματι, το Ψυχολογικό Κέντρο Βόρειας Ελλάδας από το 1964 έχει επιδείξει ένα πλούσιο έργο γύρω από το σκοπό για τον οποίον ιδρύθηκε, δηλαδή να εντάξει τα παιδιά με νοητική υστέρηση στην ελληνική κοινωνία γενικότερα. Έχει αναπτύξει μία πλούσια δράση, αλλά βέβαια τα προβλήματά του το οδηγούσαν σε αφανισμό και πολύ καλά κάνουμε και το θέτουμε κάτω από την πλήρη κρατική «ομπρέλα». Βέβαια, σ’ όλη αυτή τη διαδρομή του πρέπει να εξάρουμε και να τονίσουμε το σημαντικό ρόλο των εργαζομένων, επιστημόνων και μη, μία μεγάλη συμβολή σ’ αυτό το πελώριο έργο. 
      Οι ίδιοι οι εργαζόμενοι μέσα στο σωματείο τους, κύριε Υπουργέ, έρχονται να μας ζητήσουν συγκεκριμένα πράγματα και νομίζω ότι θα πρέπει να τους ακούσουμε. Μέσα από τα προβλήματα που υπάρχουν και από τα προβλήματα που μέσα στο τρίμηνο θα δημιουργηθούν ή θα συσσωρευτούν, ζητούν το νομικό πρόσωπο του ινστιτούτου, όπως το ονομάζουμε τώρα με την παρέμβασή σας, να αναλάβει όλες τις οικονομικές υποχρεώσεις απέναντι στους εργαζόμενους. Βέβαια, αν διαβάσει κανείς το άρθρο 23, αυτό αναφέρεται, αλλά θα ήθελα να αναφέρεται με μεγαλύτερη σαφήνεια, αν είναι δυνατόν.
      Επίσης, εκεί που αναφέρεστε στο θέμα της σύγκλησης του διοικητικού συμβουλίου με τη φράση «μπορεί να καλεστεί μέλος της διοίκησης του Σωματείου», ζητούν την απάλειψη του «μπορεί», ώστε να μην μείνει στη διακριτική ευχέρεια κάθε φορά των επιμέρους σχέσεων της διοίκησης και των εργαζομένων. Οι εργαζόμενοι είναι ένας «κρίκος» στο έργο και καλό είναι να είναι θεσμικά παρόντες με τη γνώμη τους και να μην εξαρτώνται κάθε φορά από τις όποιες επιμέρους σχέσεις διοίκησης με τους εργαζόμενους.
      Επίσης ζητούν και κάτι ειδικό για το ασφαλιστικό. Ζητούν να υπάρξει στην παράγραφο 5 του άρθρου 23 της πρότασης νόμου εξαίρεση από τις διατάξεις του π. δ.  410/1998 για όσους από το προσωπικό θα εξέλθουν για συνταξιοδότηση και θα παραμείνουν στον ασφαλιστικό φορέα του Ι.Κ.Α. και να αποζημιωθούν λόγω συνταξιοδότησης με τον ν. 2112/1920 και με τον ν. 3198/1955.  Νομίζω ότι μπορούμε να ανταποκριθούμε σ’ αυτά τα αιτήματα. Είναι πέρα για πέρα λογικά. Θα ήθελα και τη δική σας συμβολή σ’ αυτά. 
      Σας ευχαριστώ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Γερανίδη, για το τελευταίο, κατά την άποψή μας, δεν υπάρχει πρόβλημα. Ξέρετε όμως, αν υπάρξει, πρέπει να είναι σε συνταξιοδοτικό νομοσχέδιο. Εκ του Συντάγματος ξέρετε ότι θέματα συνταξιοδοτικά δεν μπορούν να είναι σε άλλα νομοσχέδια. 
      ΒΑΣΙΛΕΙΟΣ ΓΕΡΑΝΙΔΗΣ: Θα θέλαμε τη δική σας συμβολή, αν υπάρξει. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αν υπάρξει, ευχαρίστως να το δούμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γερανίδη. Το λόγο έχει ο κ. Μαγκριώτης για προτασσόμενη δευτερολογία τεσσάρων λεπτών. Υπάρχει, όμως, χρόνος και για περισσότερο αν θέλετε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ. 
      Κύριε Πρόεδρε, έλαβα το λόγο για να επαινέσω την Κυβέρνηση. Ξαφνιάζεστε. Πράγματι η πρωτοβουλία της αυτή είναι πάρα πολύ θετική, με το άρθρο 23, στο Ινστιτούτο Αναπτυξιακής Αποκατάστασης,  το τόνισε και ο κ. Γερανίδης. Εμείς στη Θεσσαλονίκη γνωρίζουμε το πρόβλημα. Πολλές κυβερνήσεις πέρασαν όλων των κομμάτων, αλλά δεν είχαν δώσει τη λύση που δίνετε τώρα. Και το σωστό πρέπει να το τονίζουμε. 
      Το δεύτερο που θέλω να πω είναι ότι το ίδρυμα αυτό έχει μια μεγάλη ιστορία. Ξεκίνησε από μια οικογένεια, την οικογένεια Νανάκου, με μεγάλη προσφορά -και θέλω να το μνημονεύσω- στο χώρο της αναπηρίας και των ατόμων με ειδικά προβλήματα, ιδιαίτερα με ψυχολογικά προβλήματα. Ο κ. Κωνσταντόπουλος το γνωρίζει αυτό καλά. Να τιμήσουμε, λοιπόν, και αυτούς τους πρωτοπόρους αυτών των προσπαθειών για την αντιμετώπιση των προβλημάτων και την ανάπτυξη και καλλιέργεια της ευαισθησίας της κοινωνίας και της πολιτείας. Έρχεται, λοιπόν, η πολιτεία να δικαιώσει με τον καλύτερο τρόπο την πρωτοβουλία δεκαετιών και τη μεγάλη τους προσφορά. 
      Υπάρχουν, όμως, δίπλα στην οικογένεια Νανάκου, στον αείμνηστο σύζυγο και στη σύζυγο και οι εργαζόμενοι, δεκάδες και εκατοντάδες. Για χρόνια έχουν προσφέρει πολλά. Όπως και ο Σύλλογος των Φίλων που πρέπει επίσης να μνημονεύσουμε. Αυτοί λοιπόν οι εργαζόμενοι ήταν που έχουν ταλαιπωρηθεί όλα αυτά τα χρόνια τόσο από τη νομική εκκρεμότητα που υπήρχε, αλλά και με την κάλυψη και την αποζημίωση της εργασίας τους. Μ’ έναν ιδιότυπο τρόπο γινόταν η πληρωμή και πάντοτε υπήρχαν προβλήματα. Το τελευταίο διάστημα εντάθηκαν τα προβλήματα αυτά. Οφείλω, όμως, και πάλι να τονίσω ότι με τις πρωτοβουλίες της ηγεσίας του Υπουργείου Υγείας και ιδιαίτερα του κ. Κωνσταντόπουλου, δόθηκαν λύσεις. 
      Παραμένουν, όμως, σημαντικές εκκρεμότητες και τις τόνισε ο κ. Γερανίδης προηγουμένως. Θέλω και εγώ να προσθέσω τη φωνή μου και θα ήθελα να με ακούσουν οι αγαπητοί κύριοι Υπουργοί στο θέμα αυτό. Υπάρχει ανησυχία στους εργαζόμενους ότι τα δεδουλευμένα των προηγούμενων μηνών μπορεί με την νομοθετική αυτή αλλαγή να παραγραφούν. Γι’ αυτό, λοιπόν, ζητούν από το Υπουργείο Υγείας και Πρόνοιας, από την Κυβέρνηση, την άμεση κάλυψή τους. Είναι δεδουλευμένα προηγούμενων μηνών και πάντοτε υπήρχαν αυτές οι καθυστερήσεις. 
      Γνωρίζουμε την πολιτική του Υπουργείου Οικονομίας και Οικονομικών ότι είναι αρνητική και σε άλλα αιτήματα του Υπουργείου Υγείας και Πρόνοιας. Εδώ, όμως, επειδή πρόκειται για δεδουλευμένα και πρόκειται για μια ομάδα εργαζομένων που εργάζεται με αυταπάρνηση και πάντοτε είχε και έχει προβλήματα, οφείλει η Κυβέρνηση και το Υπουργείο Οικονομικών να ανταποκριθεί θετικά και γρήγορα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Στα εξήντα δευτερόλεπτα που μου έχουν απομείνει θα συνηγορήσω πάρα πολύ γρήγορα σ’ αυτά επίσης που είπε ο κ. Γερανίδης για τη συμμετοχή των εργαζομένων στο διοικητικό συμβούλιο του Ινστιτούτου. Κύριε Υπουργέ, μπορείτε να διευρύνετε τη σύνθεση του διοικητικού συμβουλίου, άλλωστε αυτές οι θέσεις δεν είναι αμειβόμενες, πρέπει να υπάρχει η συμμετοχή των εργαζομένων. Είναι αξιόλογοι άνθρωποι. Τους γνωρίζει ο κ. Κωνσταντόπουλος. Συνεργάστηκαν με την Κυβέρνηση και την έχουν βοηθήσει, γιατί αγαπούν το ίδρυμα, αγαπούν αυτό που κάνουν. 
      Νομίζω ότι αξίζει να είναι στο διοικητικό συμβούλιο. Θετικός και εποικοδομητικός θα είναι ο ρόλος τους. Το τονίζω: Άμισθες είναι οι θέσεις. Θέση προσφοράς ζητούν οι άνθρωποι και νομίζω ότι πρέπει να ανταποκριθείτε.
      Τέλος, θεωρώ θετική τη δέσμευσή σας, όσον αφορά το ασφαλιστικό πρόβλημα, που πιθανά να προκύψει για μια μερίδα εργαζομένων. Θα την κρατήσουμε, λοιπόν, για να μην υπάρξει καμία παρεκτροπή.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής και ούτε βλέπω να υπάρχει ενδιαφέρον για δευτερολογίες.
      Κύριε Υπουργέ, πριν σας δώσω το λόγο, θα μου επιτρέψετε να πω -επειδή δεν μπορώ να βρεθώ στο Βήμα του Βουλευτή- με την ευκαιρία της συζήτησης του νομοσχεδίου για την αιμοδοσία, τα εξής:
      Πιστεύω ότι οφείλουμε να ευχαριστήσουμε και να συγχαρούμε τους εθελοντές αιμοδότες, τις εθελοντικές αιμοδοτικές οργανώσεις, που, όπως γνωρίζετε –και γνωρίζουμε όλοι- καλύπτουν το 40% της ανάγκης του αίματος. 
      Με μία υπουργική απόφαση του 1991 θεσπίστηκαν ορισμένα κίνητρα, μέτρα στήριξης των εθελοντικών οργανώσεων σε ό,τι αφορά τη στέγη, την οικονομική ενίσχυση, τον εξοπλισμό, ηθικές αμοιβές, διπλώματα, μετάλλια, διακρίσεις μεγάλης κοινωνικής σημασίας.
      Πιστεύω, κύριε Υπουργέ, ότι και αυτά θα πρέπει να τα παρακολουθήσουμε για να δούμε κατά πόσο υλοποιούνται. Απ’ ό,τι γνωρίζω, απ’ όσο εξαρτάται από την πολιτική ηγεσία, αυτό συμβαίνει. Δεν ξέρω, όμως, αν στο επίπεδο των οργανώσεων υλοποιούνται όλες αυτές οι θεσμοθετημένες πλέον ρυθμίσεις. Όχι, όμως, μόνο αυτό, αλλά να προσπαθήσουμε να επεκτείνουμε ακόμα περισσότερο τα μέτρα στήριξης, είτε αυτά είναι ηθικά είτε είναι οικονομικά -διότι 40% προσφορά αίματος είναι πάρα πολύ μεγάλη υπόθεση- αφού επιδίωξή μας είναι να γίνουμε αυτάρκεις σε αίμα.
      Ευχαριστώ πάρα πολύ.
      Ορίστε, κύριε Υπουργέ, έχετε το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα απλά να απαντήσω σε ορισμένες παρατηρήσεις των συναδέλφων. Ο κ. Γιαννόπουλος θα αναπτύξει την τροπολογία και θα απαντήσει σε δύο θέματα ευθύνης του. Και θα επιτρέψετε στον κ. Κωνσταντόπουλο να απαντήσει για το άρθρο 23. Το ξέρει πολύ καλά, διότι ο ίδιος το έχει δουλέψει.
      Κατ’ αρχάς εγώ θέλω να ευχαριστήσω όλους τους συναδέλφους όλων των πτερύγων και ιδιαίτερα της Αξιωματικής Αντιπολίτευσης, γιατί το υπερψηφίζει. Αυτό δεν σημαίνει ότι οι ευχαριστίες δεν είναι και για τις άλλες δύο πτέρυγες και γιατί ψηφίζουν αρκετά άρθρα, αλλά και για τις παρατηρήσεις τους.
      Δεύτερον, θα ήθελα να πω ότι όλα τα νομοσχέδια –τουλάχιστον σε επίπεδο Υπουργείου Υγείας, δεν ξέρω σε άλλα Υπουργεία- στέλνονται υπό τη μορφή του προσχεδίου σε όλα τα κόμματα, πριν καν πάνε στη Νομοπαρασκευαστική Επιτροπή, με επιστολή δική μου και με την παράκληση να έχουμε τις παρατηρήσεις τους πριν πάνε στη Νομοπαρασκευαστική Επιτροπή. Και αυτό όχι για να ακυρωθεί ο κοινοβουλευτικός διάλογος, αλλά –και εγώ τουλάχιστον δεν διεκδικώ τη σοφία, ούτε κανείς από τους συνεργάτες μου- για να πηγαίνουν όσο πιο πλήρη στη Νομοπαρασκευαστική Επιτροπή. 
      Μέχρι στιγμής δεν έχουμε τιμηθεί δι’ απαντήσεων εκ των κομμάτων της Αντιπολίτευσης.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν μου επιτρέπετε θα ήθελα να ρωτήσω το εξής: Από τα κόμματα δίνουν στους Βουλευτές τα νομοσχέδια αυτά;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εγώ τα στέλνω στους υπεύθυνους του αντίστοιχου τομέα. Από εκεί και πέρα δεν είναι δικό μου θέμα να δω πώς γίνεται μέσα.
      Παραδείγματος χάρη, έχω κάνει το ίδιο και με τον Κώδικα Ιατρικής Δεοντολογίας. Το ξέρετε. Δεν έχω πάρει καμία απάντηση μέχρι στιγμής. Ήδη σας ενημερώνω ότι αύριο περνάει από το Γενικό Λογιστήριο. Εντάξει, τυπικό είναι το πέρασμα, γιατί είναι από τα νομοσχέδια, που δεν έχουν δαπάνη. Και πιστεύω ότι την παραπάνω εβδομάδα θα το έχουμε στην επιτροπή. Δεν μου έχετε απαντήσει. 
      Το να μη γίνεται αυτό και ταυτόχρονα να εγκαλούμαστε γιατί δεχόμαστε παρατηρήσεις από τους συναδέλφους κατά τη διάρκεια της συζήτησης είτε στην επιτροπή είτε στο Κοινοβούλιο –αναφέρομαι στην ομιλία του κ. Βενιζέλου, δεν το είπαν οι άλλοι συνάδελφοι- νομίζω ότι είναι λίγο οξύμωρο. Είναι λίγο οξύμωρο!
      Δεύτερον, η κ. Περλεπέ τοποθετήθηκε σωστά για την τροπολογία, που απέσυρα. Δεν είχε καμία σχέση με τις εκλογές που θα γίνουν το Σάββατο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Γιατί δεν προλαβαίνουν;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Καμία. Και για αντικειμενικούς λόγους.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Αν είχε ψηφιστεί πριν από δέκα ημέρες;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τώρα, πώς είδε όλα αυτά που είπε ο κ. Βενιζέλος, δεν το γνωρίζω. Το αν θα υπάρχει αυτοδυναμία ή όχι, ας κάνει υπομονή μέχρι τα μεσάνυχτα της Κυριακής και θα δει αν υπάρχει αυτοδυναμία με ή χωρίς την τροπολογία.
      Εκεί που θα συμφωνήσω μαζί σας στο 100% -και θα καταβληθεί κάθε δυνατή προσπάθεια τουλάχιστον σε τέτοιου είδους νομοσχέδια- είναι στο να μην υπάρχουν λοιπές διατάξεις. Πράγματι είναι μία ιδέα που μου αρέσει και σε ό,τι μας αφορά, στο Υπουργείο Υγείας, θα προσπαθήσω να μη συμβεί.
      Πράγματι, θα μπορούσε το νομοσχέδιο για την αιμοδοσία να μην είχε ούτε ένα άρθρο λοιπής διάταξης. Είναι κάτι που νομίζω ότι η συντριπτική πλειοψηφία των συναδέλφων το ενστερνίζεται και το υποστηρίζει. Στο μέλλον θα προσπαθήσω τέτοιου είδους τουλάχιστον νομοσχέδια να μην έχουν ούτε ένα άρθρο λοιπής διάταξης, τη στιγμή μάλιστα που, αν είναι προς τη σωστή κατεύθυνση, θα το ψηφίσουν αρκετοί. 
      Έρχομαι στις παρατηρήσεις. Σε ό,τι αφορά αυτά που είπε η κ. Περλεπέ, αλλά και ο κ. Γείτονας σχετικά με το ότι δεν υπάρχει κάτι για τον εθελοντισμό, πρέπει να σας πω –το είχα πει και θα ισχύσει- ότι ναι μεν το 2006 είναι ο χρόνος που θα έχει μόνο ένα μεγάλο νομοσχέδιο, της Πρωτοβάθμιας Φροντίδας Υγείας, αλλά θα είναι και ένα-δυο μικρότερα. Ένα από τα μικρότερα –μικρότερο σε μέγεθος, όχι σε σημασία κατά την άποψή μου- είναι ότι θέλουμε να φτιάξουμε -και έχει αρχίσει η δουλειά να γίνεται- ένα νομοσχέδιο που θα θεσμοθετεί τον εθελοντισμό γενικότερα -μιλώ στο χώρο της κοινωνικής αλληλεγγύης- και όχι μόνο για την αιμοδοσία. Καλές είναι οι ατομικές πρωτοβουλίες και δεν τις κακολογεί κανείς, αλλά άλλο η διάθεση κάποιου ατόμου ή κάποιας οργάνωσης που συστήνεται και άλλο να υπάρχει θεσμοθετημένος ο εθελοντισμός με όλα αυτά τα οποία είπατε, κυρίως ηθικά κίνητρα, διευκολύνσεις και διάχυση της ιδέας. 
      Παρά ταύτα, στο άρθρο 4, στην παράγραφο 20, αυτό που είπατε σαν συμπλήρωση υπάρχει. Λέμε ότι το συγκεκριμένο κέντρο εκπονεί προγράμματα εκπαίδευσης του προσωπικού της αιμοδοσίας και προγράμματα ενημέρωσης και ευαισθητοποίησης της κοινής γνώμης, με στόχο την προσέλκυση και διατήρηση εθελοντών αιμοδοτών, τα οποία υποβάλλει στον Υπουργό Υγείας και Κοινωνικής Αλληλεγγύης. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Δεν προβλέπονται πόροι, όμως.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μα, ξέρετε πάρα πολύ καλά ότι για τα προγράμματα για τον εθελοντισμό χρειάζονται πόροι, αλλά ευτυχώς όχι τόσο πολλοί. Χρειάζονται πόροι. Δεν λέει κανείς ότι μπορείς να κάνεις, έστω και μία διαφημιστική καμπάνια, πέραν των δωρεάν στην τηλεόραση, που βέβαια μπαίνουν τα σποτ κοινωνικού περιεχομένου κάπου μεταξύ μία και δυο τα μεσάνυχτα…
      ΙΩΑΝΝΗΣ ΜΑΓΚΡΙΩΤΗΣ: Μεταξύ άλλων εκπομπών κοινωνικού περιεχομένου!
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): …και όχι σε ζώνες που να τα δει ο πολίτης, αλλά εν πάση περιπτώσει εγώ το αντιλαμβάνομαι αυτό που λέτε. Αλλά νομίζω ότι αυτά μπορούμε να τα δούμε στο συγκεκριμένο νομοσχέδιο.
      Επίσης, σχετικά με την πιστοποίηση από το Ε.ΚΕ.Β.ΥΛ. που είπε η κ. Περλεπέ, προσέξτε: Πέραν του ότι, αν δείτε το νομοσχέδιο που σας έχω στείλει εδώ και τρεις μήνες για τον έλεγχο της ποιότητας στο χώρο της υγείας, υπάρχουν εκεί μέσα αρκετά πράγματα για το πώς θα γίνεται ο έλεγχος της ποιότητας, θα μου επιτρέψετε να σας πω ότι το Ε.ΚΕ.Β.ΥΛ. εκ του νόμου που το διέπει αποτελεί την αρμόδια αρχή για τα ιατροτεχνολογικά προϊόντα, από τα οποία, όμως, εξαιρούνται σαφώς το ανθρώπινο αίμα, προϊόντα αίματος, πλάσμα ανθρωπίνου αίματος και αυτό είναι η εναρμόνιση της ελληνικής νομοθεσίας προς την οδηγία 93/42 Ε.Ο.Κ. του 1993. Δεν είναι, λοιπόν, το Ε.ΚΕ.Β.ΥΛ. που μπορεί να παίξει αυτό το ρόλο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ως παράδειγμα το είπαμε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το λέω επειδή ειπώθηκε ως παράδειγμα να το κάνει το Ε.ΚΕ.Β.ΥΛ..
      Τα τρία χρόνια -εγώ θέλω να είμαι, κύριοι συνάδελφοι, ειλικρινής απέναντί σας, όσο μπορώ περισσότερο- δεν μπήκαν μόνο λόγω οικονομικών ενδεχομένως δυσχερειών, μπήκαν και για άλλες αντικειμενικές δυσκολίες που τις ξέρετε. 
      Οι βίαιες επαναστάσεις στο χώρο της υγείας γενικότερα και ιδιαίτερα στο χώρο της αιμοδοσίας φέρνουν πολλές φορές καταστροφικά αποτελέσματα. Η όποια μεταρρύθμιση, αφού στη βασική της δομή είναι προς τη σωστή κατεύθυνση, πρέπει να γίνεται βήμα-βήμα. Και αν κάτι από το συγκεκριμένο νομοσχέδιο δούμε ότι δεν είναι είτε προς τη σωστή κατεύθυνση που και εμάς και εσάς διέφυγε ή εσείς μας το επισημάνατε και εμείς δεν το διορθώσαμε, μπορούμε να το κάνουμε αυτό και αναφέρομαι και στο συγκεκριμένο που είπαμε, στην πιστοποίηση. Όταν θα έρθει το νομοσχέδιο για τον έλεγχο της ποιότητας, θα δείτε ότι εκεί υπάρχει σωρεία ρυθμίσεων. Αν κάτι δεν περιλαμβάνεται, που μπορούμε να το βάλουμε για το συγκεκριμένο αντικείμενο, μπορούμε να το κάνουμε. Δεν υπάρχει καμιά αμφιβολία γι’ αυτό.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: …Τα κέντρα να πιστοποιούνται από το Ε.ΚΕ.Β.ΥΛ…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ακριβώς.
      Άκουσα τώρα τον κ. Κοσιώνη που έκανε δυο παρατηρήσεις. Είπε την έκφραση «εγκαταστάσεις τρίτων». Αυτό αναφέρεται αποκλειστικά σε αυτούς που έχουν αρμοδιότητα επιθεωρήσεων και μάλιστα και πιστοποιήσεων. Αυτοί είναι οι τρίτοι που είναι συγκεκριμένοι από τη νομοθεσία. Δεν μπορούμε να βάλουμε ολόκληρο τον κατάλογο μέσα. Αυτό είναι, τίποτε παραπάνω.
      Όπως επίσης, στο άρθρο 4 στην παράγραφο 14 ο εσωτερικός ποιοτικός έλεγχος, είναι ο έλεγχος που κάνει κάθε κέντρο στον εαυτό του. 
      Ο εξωτερικός τώρα, ποιοτικός έλεγχος είναι ο έλεγχος που γίνεται στο κέντρο από άλλη πιστοποιημένη αρχή. Και οι δύο μορφές μπορεί να αφορούν τον έλεγχο της ποιότητας. Και ξέρετε ότι όπου υπάρχει διασταύρωση είναι ακόμα καλύτερο. Μπορείτε να μου πείτε ότι είναι μία γραφειοκρατική διαδικασία λίγο παραπάνω, αλλά ειδικά για το αίμα το παραπάνω μπορεί να σε καθυστερήσει, αλλά δεν θα σου δημιουργήσει πρόβλημα. Αντιλαμβάνεστε τι εννοώ. Το παρακάτω μπορεί να σου βγάλει συντομότερα μία απάντηση, αλλά υπάρχει το πρόβλημα να έχεις άλλου είδους δυσκολία μπροστά σου. Στο παραπάνω στο αίμα δεν πρέπει να έχουμε «επικριτική» διάθεση –εντός εισαγωγικών η λέξη- γιατί δεν το είπε με επικριτική διάθεση, αλλά σαν παρατήρηση ο κ. Κοσιώνης. Εν πάση περιπτώσει βλέπουμε πώς μπορεί να προχωρήσει αυτή η ιστορία. 
      Στις λοιπές διατάξεις δεν έχω να συμπληρώσω τίποτα πέραν του άρθρου 23 που θα πει ο κ. Κωνσταντόπουλος λεπτομερώς τις αναλύσεις. Μόνο προς ενημέρωση θα σας πω ότι το ένα, επειδή διάβασα και συνέντευξή του δεν αφορά τους άλλους συναδέλφους, τον κ. Βενιζέλο. Και για το άλλο θα κάνω ενημέρωση καταθέτοντας στοιχεία στα Πρακτικά της Βουλής. 
      Διάβασα για το νοσοκομείο Παπαγεωργίου στη Θεσσαλονίκη. Είναι εδώ ο κ. Μαγκριώτης που είναι Θεσσαλονικιός, όπως και ο κ. Καστανίδης. Ειπώθηκε ότι ούτε μία νέα πρόσληψη δεν έγινε στο «ΠΑΠΑΓΕΩΡΓΊΟΥ». Αυτό το έντυπο εμένα μου το διένειμαν στο δρόμο, στην ‘Εκθεση πάνω. Είναι περιοδικό που βγάζει το νοσοκομείο «ΠΑΠΑΓΕΩΡΓΊΟΥ», νομίζω ότι είναι τριμηνιαία έκδοση –δεν έχει καμία σχέση με το Υπουργείο- που αν θα το ανοίξει κανείς στην πρώτη και δεύτερη σελίδα θα δει να γράφει ότι ένα αίτημα πενταετίας για έγκριση και κάλυψη διακοσίων ενενήντα τριών θέσεων στο «ΠΑΠΑΓΕΩΡΓΊΟΥ», ήδη τελείωσε, όπως ξέρετε. Έχουν ήδη προσληφθεί οι διακόσιοι με υπογραφή δική μου και μένουν οι ενενήντα τρεις, συν συμπληρωματικά άλλοι εξήντα που φθάνουν τους τριακοσίους πενήντα. Αυτό το λέει έκδοση του περιοδικού του νοσοκομείου «Παπαγεωργίου». 
      Θέλετε να πείτε ότι λέω κουβέντες παραπάνω; Πείτε το. 
      ΙΩΑΝΝΗΣ ΜΑΓΚΡΙΩΤΗΣ: Δεν έχουν ακόμα πιάσει δουλειά. Δεν έχουν πάει στο νοσοκομείο. Ίσως αυτό εννοούσε ο κ. Βενιζέλος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην το ανοίγουμε κύριε Υπουργέ τώρα αυτό το θέμα. Πονάει.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για τους διακόσιους έχει τελειώσει η διαδικασία πρόσληψης και το ξέρετε. 
      Αφήστε τώρα, κύριε Μαγκριώτη. Εσείς ενδιαφέρεστε το ίδιο, πιστεύω και ο κ. Καστανίδης. Δεν σας άκουσα να τα πείτε αυτά και ίσως και περισσότερα. Αλλά να μιλάτε για ένα αίτημα που υπάρχει από το 2001 –το βρήκα- με υπογραφή του κ. Παπαδόπουλου και του κ. Στεφανή και όχι του Γενικού Λογιστηρίου, το οποίο υλοποιείται μέσα σε έξι μήνες και μέχρι τέλος του χρόνου θα έχουν πιάσει δουλειά οι τριακόσια πενήντα και να διαβάζω ότι «Τι γίνεται και απαξιώνεται το νοσοκομείο», ε με συγχωρείτε πάρα πολύ, δεν είναι αξιοπιστία πολιτικού λόγου αυτή. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, γιατί ενοχλείστε όταν σας ελέγχουμε για τις προσλήψεις; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κοιτάξτε, μπορεί να ενοχλεί. Αυτήν τη στιγμή το έχετε δει ότι με τη συντομότερη διαδικασία και όχι εκτός Α.Σ.Ε.Π. -που ψηφίσατε και εσείς και σας ευχαριστώ για τις νοσηλεύτριες και μόνο- ήδη είναι στον αέρα οι δύο χιλιάδες θέσεις των περσινών τεσσερισήμισι χιλιάδων προσλήψεων. Θα δούμε στην πράξη εάν η ελπίδα, ότι εντός εξαμήνου και όχι εντός δύο ετών θα έχει ολοκληρωθεί η διαδικασία, θα επιτύχει. 
      Οι υπόλοιπες θέσεις, πλην των γιατρών που έχουν δικό τους δρόμο και διαδικασία, έχουν όλες προκηρυχθεί και το ξέρετε. Είναι στο Α.Σ.Ε.Π., διότι είναι μέσω Α.Σ.Ε.Π., με πρώτες τις τετρακόσιες θέσεις του ΕΚΑΒ, που ελπίζω ότι θα είναι και οι πρώτες που θα έχουμε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πόσοι έφυγαν από τα δεκαοκτάμηνα; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν μιλάω για τα δεκαοκτάμηνα, εγώ μιλάω για μόνιμες οργανικές θέσεις τώρα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Άλλο είναι το ερώτημα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Γείτονα, συγγνώμη. Αφήστε, ξέρω ότι ενοχλεί να ακούγονται αναλυτικά στοιχεία.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εμένα δεν με ενοχλεί.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για μόνιμες οργανικές θέσεις ομιλώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τώρα πρέπει εγώ να κάνω την ίδια παρατήρηση που έκανα στον κ. Κακλαμάνη και σε άλλους ότι…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εγώ δεν μίλησα …..
      ΠΡΟΕΔΡΕΥΩΝ (Γεώργιος Σούρλας): Όχι, εσείς απαντάτε τώρα, αλλά όταν το Προεδρείο κάνει έκκληση στους Βουλευτές να μην απομακρύνονται από το υπό συζήτηση νομοσχέδιο και δεν το κάνουν, θα πάρουν απαντήσεις.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ωραία, κύριε Πρόεδρε, να μη σας φέρνω σε δύσκολη θέση. Κλείνω εντός ενός λεπτού. 
      Καταθέτω στα Πρακτικά την έγκριση για άλλες τεσσερισήμισι χιλιάδες προσλήψεις εκ των οποίων τριακόσιες είναι γιατρών. Σας λέω ότι θα υπάρξει διαφοροποίηση, θα είναι διακόσιες θέσεις ειδικευμένων γιατρών και εκατό  για ειδικευόμενους. Αυτό το θέλουν και οι ενώσεις νοσοκομειακών γιατρών.
      Από τις τρεις χιλιάδες διακόσιες πενήντα θέσεις που είναι για τα νοσοκομεία, πλην ιατρών, είχαμε πει δύο χιλιάδες θέσεις για νοσηλευτικό προσωπικό και χίλιες διακόσιες πενήντα θέσεις για λοιπό προσωπικό. Τις πενήντα θέσεις τις παίρνω, τις είκοσι θέσεις τις μετατρέπω σε θέσεις Ο.Κ.Α.Ν.Α. για τη Θεσσαλονίκη –αποκλειστικά για τη Θεσσαλονίκη ώστε να μπορέσει να λειτουργήσει ακόμα εντονότερα, το είχα υποσχεθεί- και οι υπόλοιπες τριάντα θέσεις μπαίνουν σ’ αυτές τις δύο χιλιάδες, ώστε να γίνουν δύο χιλιάδες τριάντα και να αυξηθεί το νοσηλευτικό προσωπικό. Για πρώτη φορά παίρνουμε εξακόσια άτομα στα προνοιακά ιδρύματα.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
      (ΝΑ ΦΩΤΟΓΡΑΦΗΘΕΙ Η ΣΕΛ. 129)
      
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είτε αρέσει τώρα είτε δεν αρέσει, πριν συμπληρωθούν τα δύο πρώτα χρόνια –μιλώ πάντα για μόνιμες οργανικές θέσεις και όχι για οκτάμηνα- είναι εννέα χιλιάδες θέσεις. Βρείτε μου στα τελευταία δέκα χρόνια, εννέα χιλιάδες μόνιμες οργανικές θέσεις στα δύο πρώτα χρόνια. Όχι στα δύο πρώτα, αλλά σε κανένα από τα δέκα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν υπάρχει αυτό…
      ΠΡΟΕΔΡΕΥΩΝ (Γεώργιος Σούρλας): Παρακαλώ. Δεν μπορεί να συνεχιστεί αυτή η συζήτηση επί των προσλήψεων. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα ήθελα να πω και κάτι που είναι ευχάριστο. 
      Πράγματι, στο τέλος του έτους και μέχρι το πρώτο εξάμηνο του 2006, η ανθρωπογεωγραφία στο Εθνικό Σύστημα Υγείας θα έχει αλλάξει. Και θα έχει αλλάξει όχι γιατί κάναμε εμείς επιπλέον προσλήψεις, αλλά γιατί θα έχουν αρχίσει να έρχονται οι δικές σας προσλήψεις του 2003. Εγώ δεν κρύβω την αλήθεια. Θα έχει αλλάξει ουσιαστικά, παρ’ ότι βεβαίως ήταν πολύ λιγότερες απ’ αυτές που ακούτε. Πάντως, θα έχει αλλάξει προς το θετικό. 
      Περιμένουμε μέχρι το τέλος του χρόνου στο «Αττικό», καλώς εχόντων των πραγμάτων, περίπου διακόσια άτομα ή μέχρι το Φεβρουάριο. Με τα διακόσια άτομα σαφέστατα θα αναπτυχθούν καινούργια κρεβάτια, θα μπει σε εφημερία πέραν της 6ης απογευματινής και θα αναπτυχθούν και άλλες κλινικές. Αλλά για θέματα για τα οποία γνωρίζετε πού είναι η αντικειμενική δυσκολία, μη λέτε συνεχώς –και δεν αναφέρομαι σε άτομα, κατά σύμπτωση, όσοι είστε σ’ αυτήν την Αίθουσα δεν σας αφορούν σε ατομικό επίπεδο αυτά που λέω- πράγματα τα οποία δεν ισχύουν. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα επανέλθω και θα πω το ότι το Προεδρείο επιτρέπει –κακώς το κάναμε- να απομακρύνεται ο ομιλητής ή ο Υπουργός από το συζητούμενο νομοσχέδιο. Έτσι και τον Κανονισμό παραβιάζουμε και εντάσεις δημιουργούνται. Βλέπετε, τώρα ανοίξαμε το θέμα των προσλήψεων και ο Υπουργός απαντά. Τώρα εγώ τον κ. Καστανίδη πώς μπορώ να τον περιορίσω να επεκταθεί;
      Έχετε το λόγο, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ευχαριστώ. Θα είμαι άλλωστε εξαιρετικά σύντομος. 
      Η συζήτηση νομίζω, τώρα που τελειώνουμε, κρίνω συνολικά, υπήρξε εποικοδομητική, κύριε Υπουργέ. Θεωρώ ότι η Αντιπολίτευση είτε με τις συμφωνίες της είτε με τις διαφωνίες, συνέβαλε στη διαμόρφωση ενός καλύτερου νομοσχεδίου.
      Εκφράσατε προηγουμένως, στις διευκρινίσεις που δώσατε, ένα παράπονο. Είπατε ότι αρκετές φορές, αν όχι πάντοτε, αποστέλλετε στους αρμόδιους τομεάρχες των κομμάτων νομοσχέδια, ζητώντας, πριν ακόμη από τη συζήτηση στη Βουλή, τη γνώμη τους.
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τα προσχέδια, όχι τα νομοσχέδια.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι. 
      Θα σας προέτρεπα να συνεχίσετε να το κάνετε. Μην εκφράζετε παράπονο εάν ένα κόμμα δεν σας απαντήσει. Διότι υπέθεσα από τη γενική αναφορά σας, ότι ίσως ούτε το κόμμα της Νέας Δημοκρατίας σας απήντησε. 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ήμουν συγκεκριμένος. Είπα: «κόμματα Αντιπολίτευσης».
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό εγώ τουλάχιστον αντελήφθην από την τοποθέτησή σας. Το αίτημα να απαντάει ένα κόμμα πάντοτε δεν είναι πάντοτε θεσμικά ορθό για έναν απλό λόγο: Ένα κόμμα μπορεί να σας απαντήσει πρώτα απ’ όλα, όπως οφείλει, εντός του Κοινοβουλίου, εντός της Ολομέλειας, εντός της Αιθούσης αυτής, πολύ δε περισσότερο, όταν ένα κόμμα, όπως συμβαίνει στην προκειμένη περίπτωση για το συζητούμενο νομοσχέδιο, εκφράζει θετική άποψη. Άρα, από τη στιγμή που διαμορφώνεται θετικά η άποψή του, σημασία έχει ότι εκφέρει τη γνώμη αυτή μέσα στην Ολομέλεια.
      Συνεπώς, σε κάποιες περιπτώσεις κρίνω ότι μπορούν τα κόμματα να απαντούν πριν από τη συζήτηση στη Βουλή και σε άλλες περιπτώσεις να χρειάζεται να διαμορφώσουν την τελική τους θέση ακόμα και λίγο πριν από  τη συζήτηση είτε στην κοινοβουλευτική επιτροπή είτε στην Ολομέλεια. Γι’ αυτό μην ψέγετε κανένα πολιτικό κόμμα την ίδια τακτική. Εσείς καλά θα κάνετε να συνεχίσετε την ίδια τακτική. Σας τιμά αυτό που κάνετε. 
      Μου αρέσει να είμαι συγκεκριμένος, κύριε Υπουργέ. Η κριτική, η οποία γίνεται σε εσάς και στην Κυβέρνηση στην οποία ανήκετε, στα θέματα των προσλήψεων προσωπικού, δεν είναι άδικη. Δεν θέλω να υπερβάλλω σε τίποτα ούτε να υπερτιμήσω είτε να υποεκτιμήσω. 
      Θα σας πω δύο απλά γεγονότα. Όταν επισκέφτηκε ο Πρωθυπουργός το «Θριάσιο Νοσοκομείο» στις 3 Ιουνίου 2004, έκανε λόγο για πρόσληψη πέντε χιλιάδων διακοσίων ανθρώπων για ιατρικό και νοσηλευτικό προσωπικό εντός του 2004. Εσείς σε απάντηση δική σας, μετά από κατάθεση επίκαιρης ερώτησης Βουλευτών του ΠΑ.ΣΟ.Κ., στις 7 Μαΐου 2004 είπατε ότι εντός του 2004 θα προκηρυχθούν οκτώ χιλιάδες θέσεις για το Εθνικό Σύστημα Υγείας. Αν αθροίσουμε τις δύο υποσχέσεις, θα πάμε στις δεκατρείς χιλιάδες θέσεις. Δεν είπα ότι αθροίζονται οπωσδήποτε, αλλά πάντως αν αθροίσουμε, έχουμε δεκατρείς χιλιάδες θέσεις, γιατί δεν διευκρινίστηκε ούτε από τον Πρωθυπουργός κατά τη μετάβασή του στο «Θριάσιο» ούτε και κατά τη συζήτηση εντός της Αιθούσης, σε ποιες ακριβώς κατηγορίες προσωπικού αναφερόμαστε. Σε κάθε περίπτωση, όχι αυθαίρετα, θα μπορούσαμε να κάνουμε το συλλογισμό ότι και οι εννέα χιλιάδες θέσεις που λέτε ότι προκηρύξατε, υπολείπονται του αθροίσματος των δύο ανακοινώσεων. 
      Ξέρετε πολύ καλά ότι ούτε η πρωθυπουργική δέσμευση πραγματοποιήθηκε ούτε η δική σας. Μπορώ να δεχθώ ότι δημοσιονομικοί περιορισμοί, παρά την επιθυμία του αρμοδίου Υπουργού, δεν οδήγησαν τελικά στην προκήρυξη του αναγκαίου αριθμού θέσεων . Αλλά από του σημείου να δείξω την κατανόησή μου, μέχρι του σημείου να εκφράζετε την αποδοκιμασία σας γιατί γίνεται κριτική, η οποία είναι θεμελιωμένη, υπάρχει απόσταση. 
      Γι’ αυτό ζήτησα το λόγο, κύριε Πρόεδρε, για να αποκαταστήσουμε, μέσα στο πνεύμα της συζήτησης που αφορά το συγκεκριμένο νομοσχέδιο, την αλήθεια. 
      ΠΡΟΕΔΡΕΥΩΝ (Γεώργιος Σούρλας): Αν ο τίτλος του νομοσχεδίου έλεγε «και άλλες διατάξεις-προσλήψεις», θα ήμασταν μέσα στα πλαίσια του Κανονισμού της Βουλής. Το λέω γενικώς και όχι για εσάς, κύριε Καστανίδη. 
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, έλεος! Δεν είναι δυνατόν κάθε φορά που ασκείται κριτική, να ενοχλείστε και να εκμεταλλεύεσθε...
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν θα πρέπει να απαντώ; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, να συμφωνήσουμε οι δύο μας να είστε ήρεμος. Χρησιμοποιείτε τον τελευταίο λόγο -είχαμε πει να μη δευτερολογήσουμε- για να πετάξετε την μπάλα αλλού. Το κάνετε συστηματικά. 
      Για τις προσλήψεις: Εγώ και οι συνάδελφοί μου εδώ αποφύγαμε να ασκήσουμε κοινοβουλευτικό έλεγχο με βάση το νομοσχέδιο. Περιοριστήκαμε και επί της αρχής και στα άρθρα στις ρυθμίσεις. Όπου αναφερθήκαμε σε πολιτικές, είχαν σχέση με τις ρυθμίσεις. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν αναφέρθηκα σ’ εσάς. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Όμως αυτό το βιολί, το γαϊτανάκι των προσλήψεων, των πέντε χιλιάδων, των οκτώ χιλιάδων και τώρα των εννέα χιλιάδων πρέπει να σταματήσει. Στο τέλος της τοποθέτησής σας αρχίσατε να λέτε πραγματικά την αλήθεια. Τώρα παίρνετε τους πρώτους και θα αναλάβουν εργασία. Είναι οι προσλήψεις που είχαν προγραμματιστεί από το 2003.
      Δεύτερον, από τα νοσοκομεία έχει φύγει πάρα πολύ προσωπικό λόγω συνταξιοδότησης. Νομίζω ότι έφυγαν και πέντε περίπου χιλιάδες που εργάζοντο με  δεκαοκτάμηνο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έφυγαν δύο χιλιάδες και μπήκαν χίλιοι πεντακόσιοι καινούργιοι. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Κακλαμάνη, δεκαοκτώ μήνες μετά την ανάληψη της Κυβέρνησης από εσάς, δουλεύουν με περισσότερο ή με λιγότερο προσωπικό οι μονάδες υγείας; Αυτά τα στοιχεία πρέπει να μας δώσετε. Παρά την ανάγκη ανάπτυξης νέων μονάδων που υπολειτουργούν, ΜΕΘ, νέων πτερύγων κ.λπ., σήμερα δυστυχώς στο σύστημα υγείας υπάρχει λιγότερο προσωπικό απ’ όσο υπήρχε πριν από δεκαοκτώ μήνες. 
      Αυτή είναι η αλήθεια και σταματήστε την προσπάθεια δημιουργίας σύγχυσης και εντυπώσεων με τα νούμερα. Εμείς σας έχουμε πει ότι ξέρουμε τις δυσκολίες. Σας διευκολύναμε στις ρυθμίσεις για να γίνουν πιο εύκολα οι προσλήψεις. 
      Ξέρουμε ότι ο κ. Αλογοσκούφης δεν σας εγκρίνει ή αναβάλλει συνεχώς την έγκριση για προκήρυξη νέων προσλήψεων. Αυτά τα ξέρουμε και τα κατανοούμε. Αλλά να έρχεστε και να μας λέτε ότι ασκούμε σε λάθος βάση κριτική, όταν λέμε ότι το πρόγραμμα των προσλήψεων σύμφωνα με τις ανάγκες ή πολύ περισσότερο σύμφωνα με τις εξαγγελίες σας δεν έχει υλοποιηθεί, προκαλείτε τη λογική και αδικείτε, προσβάλλετε και τη νοημοσύνη μας.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τελείως λάθος είσαστε, κύριε Γείτονα.
      ΠΡΟΕΔΡΕΥΩΝ (Γεώργιος Σούρλας): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, εκφράσαμε και τη συναίνεσή μας και τις δημιουργικές μας προτάσεις διατυπώσαμε, ειδικότερα η συνάδελφός μας κ. Περλεπέ με τη δουλειά που έκανε στην επιτροπή και στο Τμήμα και σήμερα ακόμα.
      Εμείς δεν φοβόμαστε να δηλώσουμε δημόσια τον έπαινό μας, όταν βλέπουμε σωστές και θετικές πρωτοβουλίες. Οφείλω να σας πω ότι τέτοιες πρωτοβουλίες, όπως αυτές, που μας κάνουν ευτυχείς ως πολίτες, σπανίζουν βέβαια συνολικά στην Κυβέρνηση. Δεν ξέρω αν θα μας κάνατε ευτυχείς και ως Αντιπολίτευση. Οφείλω να το πω. Αλλά αυτό είναι τεράστιο πεδίο για τον αντιπολιτευτικό έλεγχο, γενικότερα στο χώρο της υγείας και της πρόνοιας, αλλά και στην κυβερνητική πολιτική. Με την παρέμβασή σας, πέρα από τη συναίνεση και το δημιουργικό κλίμα που υπάρχει στη Βουλή, θα έλεγα πως ζητήσατε και τα ρέστα και πάνω σ’ αυτό θέλω να σας απαντήσω.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Από εσάς δεν ζήτησα ρέστα.
      ΙΩΑΝΝΗΣ ΜΑΓΚΡΙΩΤΗΣ: Πρώτα, λοιπόν, θέλω να σας πω πως από τη δική μου πλευρά και θέλω να το τονίσω, κύριε Πρόεδρε, συγχαίρω όπως και εσείς και όλοι οι αγορητές τους αιμοδότες, γιατί αυτοί είναι οι στυλοβάτες όλης αυτής της προσπάθειας. Ηταν, είναι και θα είναι. Η πολιτεία οφείλει να οργανώνει και να υποστηρίζει αυτές τις προσπάθειες, κάθε προσπάθεια εθελοντισμού και προσφοράς ζωής.
      Αναφερθήκατε στο θέμα του Ο.ΚΑ.ΝΑ. και των είκοσι εργαζομένων. Και πάλι θέλω να σας συγχαρώ, γιατί προχθές, παρ’ ότι είκοσι τέσσερις ώρες πριν από τα εγκαίνια της Έκθεσης, πήγατε στη Θεσσαλονίκη με εντολή του κυρίου Πρωθυπουργού να παρουσιάσετε έργο και εγκαινιάσατε στο λιμάνι τη μονάδα του ΟΚΑΝΑ, μετά από δεκαοκτώ μήνες, ενώ ήταν χωροθετημένα και αποφασισμένα. Αυτό είναι θετικό. Το κάνατε είκοσι τέσσερις ώρες πριν από τα εγκαίνια της Δ.Ε.Θ.. Παρ’ όλα αυτά, επαναλαμβάνω ότι  είναι θετικό, αλλά δεκαοκτώ μήνες σας ταλαιπώρησαν οι τοπικοί άρχοντες της Αυτοδιοίκησης, άνθρωποι της δικής σας παράταξης. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν την εγκαινίασα εγώ. Την εγκαινίασε η Αντιπολίτευση, η διακομματική επιτροπή και ο Ο.ΚΑ.ΝΑ..
      ΙΩΑΝΝΗΣ ΜΑΓΚΡΙΩΤΗΣ: Εδώ θέλω να σημειώσω ότι η Αντιπολίτευση με την Κυβέρνηση σ’ αυτά τα θέματα, ειδικά στη Θεσσαλονίκη, ήταν μαζί. Δυστυχώς, οι τοπικοί άρχοντες δεν ήταν μαζί και σας συγχαίρω γιατί κάμψατε την αντίστασή τους, που τόσα χρόνια ταλαιπωρούσε την πόλη. 
      Θα κλείσω με το θέμα του Νοσοκομείου «Παπαγεωργίου». Είναι ένα θέμα που μας πονά πάρα πολύ στη Θεσσαλονίκη. Αγωνιστήκαμε πολύ από όλα τα κόμματα και πάνω από όλα οι πολίτες της Θεσσαλονίκης, ώστε να αποκτήσει η πόλη αυτό το νοσοκομείο με τις λαμπρές υποδομές και με την εισφορά της οικογένειας Παπαγεωργίου, αλλά και με τη μεγαλύτερη εισφορά της ελληνικής πολιτείας και του ελληνικού δημοσίου. Και θέλω να το τονίσω αυτό. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Και καλά κάνετε. 
      ΙΩΑΝΝΗΣ ΜΑΓΚΡΙΩΤΗΣ: Την περίοδο, κύριε Υπουργέ, που ήμουν στο Υπουργείο Μακεδονίας-Θράκης, πετύχαμε τη μεταφορά των κλινικών του Ε.Σ.Υ. και λειτούργησε ο βασικός κορμός στο νοσοκομείο με πολλές προσπάθειες, γιατί πάντα υπήρχαν τα δημοσιονομικά προβλήματα και η αδυναμία προσλήψεων. Υπήρξε τότε η άρνηση των πανεπιστημιακών να μεταφερθούν γιατί είχαν μια άλλη άποψη για το νοσοκομείο. Το ήθελαν αποκλειστικά πανεπιστημιακό και με τους δικούς τους νόμους και με τα δικά τους κριτήρια. Η πολιτεία δεν το ήθελε και οι ανάγκες δεν εξυπηρετούνταν θα προσθέσω ότι και το Ίδρυμα «Παπαγεωργίου» δεν το ήθελε. 
      Στα τέλη περίπου της θητείας του ΠΑ.ΣΟ.Κ., γύρω στο 2003, επετεύχθη συμφωνία και με τους πανεπιστημιακούς και έγιναν οι μετακινήσεις. Εκεί προέκυψε το μεγάλο πρόβλημα των πρόσθετων προσλήψεων και υπήρξαν οι αποφάσεις του κ. Παπαδόπουλου και του κ. Στεφανή, είναι αυτές που αναφερθήκατε. Αυτές, όμως, οι προσλήψεις για να υποστηριχθούν  οι νέες κλινικές αλλά και του Ε.Σ.Υ., καθυστέρησαν παρ’ ότι πρόθεσή σας ήταν να γίνουν πάρα πολύ γρήγορα. Αυτά, λόγω της δυστοκίας του Υπουργείου Οικονομικών. 
      Αυτά τα κενά δημιούργησαν προβλήματα στη λειτουργία του νοσοκομείου -και ειδικά στην εντατική- και εμφανίσθηκαν ράντζα στο νοσοκομείο και το ξέρετε πάρα πολύ καλά. Υπήρξαν κινητοποιήσεις και αντιδράσεις από την πλευρά των εργαζομένων. Σ’ αυτό θέλω να αναφερθώ, περιμένουμε περί το τέλος του χρόνου να έλθουν οι εργαζόμενοι, όμως η αλήθεια είναι κάπου στη μέση, σχετικά μ’ αυτά που είπατε εσείς και μ’ αυτά που είπε ο κ. Βενιζέλος. Βεβαίως ολοκληρώθηκε ο προβλεπόμενος κύκλος των διαδικασιών για τις προσλήψεις και στο τέλος του χρόνου, όπως είπατε, θα αναλάβουν εργασία, κάτι που σημαίνει ότι ακόμα δεν έχουν καλυφθεί τα κενά. Αυτή είναι η αλήθεια και έτσι πρέπει να μιλάμε απέναντι στον ελληνικό λαό για τέτοια ευαίσθητα και σημαντικά θέματα. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Μαγκριώτη. 
      Δεν υπάρχει άλλος ομιλητής. Θα μιλήσει τώρα ο Υφυπουργός κ. Γιαννόπουλος. Πρέπει να πω στο Τμήμα ότι συνολικά η πολιτική ηγεσία του Υπουργείου μέχρι τώρα μίλησε περίπου είκοσι τρία λεπτά. 
      Πόσα λεπτά περίπου θέλετε, κύριε Γιαννόπουλε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πέντε λεπτά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ. Έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός ότι ήταν μια πολύ καλή συζήτηση για το νομοσχέδιο αυτό περί της αιμοδοσίας, μια συζήτηση που είχε και κάποιες αντιθέσεις μικρής έντασης. Τουλάχιστον, όμως, υπήρξε εποικοδομητικό πνεύμα εκ μέρους όλων των συναδέλφων, ιδιαίτερα της Αντιπολίτευσης. Αυτό δείχνει ότι η αιμοδοσία, το αίμα γενικά, μας ενώνει. Δίνει ζωή. Ακόμη και η συζήτηση για την αιμοδοσία δίνει κοινοβουλευτική φρεσκάδα. 
      Όμως, είμαι υποχρεωμένος να κάνω δυο μικρές αναφορές σε κάποιες παρατηρήσεις που έγιναν από συναδέλφους, όπως, παραδείγματος χάρη, από τον κ. Κοσιώνη στο άρθρο 4, παράγραφος 15 για τα προσωπικά δεδομένα. 
      Αυτό, όπως αντιλαμβάνεστε, αγαπητέ συνάδελφε, αφορά η διασφάλιση ορισμένων προσωπικών δεδομένων. Ιδιαίτερα θα πρέπει να ξέρετε ότι πάρα πολλά άτομα έχουν, κατά τη διάρκεια της εθελοντικής αιμοδοσίας, αναδειχθεί φορείς του AIDS ή φορείς ηπατίτιδας B ή C. Αυτή, λοιπόν, η διασφάλιση που γίνεται μέσα από αυτό το αιμοδοτικό σύστημα και μέσα από την προστασία προσωπικών δεδομένων, περιγράφεται στο άρθρο 4, παράγραφος 15. Δεν είναι τίποτα άλλο, πρέπει να δημιουργηθούν στεγανά, διότι αντιλαμβάνεστε την ευαισθησία που υπάρχει σε μια τέτοια ανακοίνωση. Αρκετοί εξεπλάγησαν, όταν πήγαν εθελοντικά να δώσουν αίμα και πληροφορήθηκαν ότι είναι φορείς του AIDS. 
      Στο άρθρο 24, έγινε ένα μεγάλο σχόλιο για τη σκλήρυνση κατά πλάκας. Αναφέρομαι κυρίως σε συναδέλφους που ξέρουν πολύ καλά ότι προ των απεικονιστικών εξετάσεων η διαγνωστική προσέγγιση της σκλήρυνσης κατά πλάκας γινόταν μόνο από τα κλινικά δεδομένα, όταν πια βλέπαμε βαριές νευρολογικές διαταραχές. Τότε γινόταν ο προσδιορισμός της νόσου. Έρχεται η απεικονιστική επανάσταση με την αξονική τομογραφία και προσεγγίζεται περισσότερο η σκλήρυνση κατά πλάκας. Έρχεται η μαγνητική τομογραφία -η οποία μας δίνει αυτήν τη στιγμή δυνατότητες απεικόνισης σε επίπεδο ασθενούς με απομυελυνωτική νόσο που ούτε καν έχει κλινική συμπτωματολογία- και είναι πολύ καλή. 
      Ένα πρόσφατο γεγονός –εδώ και μερικά χρόνια- αφορά κάποιον, ο οποίος ανεφέρετο ότι είχε σκλήρυνση κατά πλάκας και σήμερα είναι πολύ καλά, καλύτερα απ’ όλους εμάς. Υπάρχει βέβαια και ένα φαινόμενο που οφείλω να το καταθέσω και σήμερα στη Βουλή, όπως έχω αναφέρει. 
      Η σκλήρυνση κατά πλάκας εξαιρείται και δίνει την δυνατότητα που ο νόμος παρέχει σε συναδέλφους γιατρούς, ώστε κατά προτεραιότητα να ενταχθούν ως υπεράριθμοι για λήψη ειδικότητας. Έχουν απομυελυνωτική νόσο, αλλά είναι πάρα πολύ καλά. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Αυτό δεν σημαίνει τίποτα. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να, λοιπόν, που πραγματικά στο άρθρο 24, που αναφέρεται στη σκλήρυνση κατά πλάκας, δίνεται η δυνατότητα της καταγραφής των κλινικών δεδομένων που θα έχει η αποτύπωση των ατόμων αυτών. 
      Έγινε, επίσης, αναφορά στο άρθρο 28, στο περίφημο π.δ. 235. Το π.δ.. 235 θα αλλάξει. 
      Υπάρχουν γύρω στις εκατόν ογδόντα τρεις ιδιωτικές κλινικές. Έχουν συμμορφωθεί μέχρι στιγμής οι εκατόν σαράντα πέντε έως εκατόν σαράντα επτά, εάν ενθυμούμαι καλώς. Παραμένουν κάποιες κλινικές, κάποιοι οι οποίοι δεν συμμορφώνονται. Ε, λοιπόν, από του Βήματος σήμερα λέμε ότι είναι τελευταία ημερομηνία η 31/12/2005, που δίνεται παράταση και όσες κλινικές δεν συμμορφωθούν μ’ αυτήν την τελευταία τροποποίηση, που εντός ολίγου θα ισχύσει με το προεδρικό διάταγμα, θα κλείσουν. Αυτό ας το αντιληφθούν όσοι μας ακούν, διότι τους έχω πει και κατ’ ιδίαν ότι δεν θα δοθεί πλέον άλλη παράταση.
      Και είμαι υποχρεωμένος, επίσης, να απαντήσω στο σεβαστό και εκλεκτό συνάδελφο, πρώην Πρόεδρο της Βουλής κ. Κακλαμάνη, απουσιάζοντα αυτήν τη στιγμή. Προς άρση όλων των εντυπώσεων, που έμειναν από την ανάπτυξη του θέματος «εντατικές μονάδες υπολειτουργούσες» -θα έλεγα μη λειτουργούσες- είμαι υποχρεωμένος να πω ότι πήραμε πρωτοβουλία να δώσουμε το κίνητρο στα ασφαλιστικά ταμεία, αλλά και στις ιδιωτικές κλινικές που έχουν εντατικές μονάδες, να υπογράψουν συμβάσεις για ένα μεγαλύτερο αριθμό κλινών εντατικής θεραπείας. Επίσης, με το πρόσφατο νομοσχέδιο έγινε ένταξη στο σύστημα των τριάντα κλινών Μ.Ε.Θ. του νομικού προσώπου ιδιωτικού δικαίου, κοινωφελούς, μη κερδοσκοπικού χαρακτήρα, του Νοσοκομείου «Ερρίκος Ντυνάν».
      Όλα αυτά είναι μια μεγάλη υπόθεση της κοινωνίας μας. Εμείς δεν μπορούμε να μεταβάλουμε την Ελλάδα σ’ ένα απέραντο «θανατοποιείο», γιατί κάποιοι θέλουν να μένουν σε παλιά δεδομένα και αρχέτυπα. Εφαρμόζουμε αυτήν ακριβώς την υπουργική απόφαση –απουσιάζει ο κ. Γείτονας, που έγινε επί υπουργίας του- τη 1320/1998. Αυτό δεν είναι τίποτε άλλο, παρά η πλήρης εφαρμογή αυτής της υπουργικής απόφασης. Και τι σημαίνει αυτό; Σημαίνει ότι τη δεδομένη στιγμή που θα έχει ανάγκη ένα κρεβάτι εντατικής θεραπείας ο Έλληνας πολίτης, μπορεί να το βρει, χωρίς να επιβαρύνεται ο ίδιος, χωρίς να επιβαρύνεται ιδιαίτερα το ασφαλιστικό ταμείο.
      Είμαστε όμως υποχρεωμένοι, δεσμευμένοι, όπως έχει πει και ο κύριος Υπουργός, κατά προτεραιότητα από το στελεχιακό δυναμικό που θα πάει στα νοσοκομεία, να στελεχώσουμε τις μονάδες εντατικής θεραπείας, για να δώσουμε σε λειτουργία μέσα σε ένα εύλογο χρονικό διάστημα πολλά κρεβάτια εντατικής θεραπείας του δημόσιου τομέα. Αυτή είναι μια δέσμευσή μας, την οποία έχουμε καταθέσει πλειστάκις.
      Είμαι όμως υποχρεωμένος να πω ότι οφείλουμε να δώσουμε ένα κρεβάτι εντατικής θεραπείας σε ένα νέο που χάνεται από ένα τροχαίο ατύχημα και όχι να μένει απαθές, σκληρό ένα σύστημα, κάνοντας μια «φιλολογική» συζήτηση ενδεχομένως περί προστασίας των ασφαλιστικών ταμείων, που δεν θίγονται καθόλου, και να κάνουμε αναφορά περί δημόσιου τομέα και ιδιωτικού τομέα.
      Ναι, υπογράφουν συμβάσεις με τις ιδιωτικές κλινικές, όπως έχουν υπογράψει συμβάσεις τα ασφαλιστικά ταμεία με τις ιδιωτικές κλινικές για πάρα πολλές άλλες περιπτώσεις. Και για να το φέρω και στο προσκήνιο, έχουν υπογράψει για καρδιοχειρουργικές επεμβάσεις, πακέτα αρθροπλαστικών επεμβάσεων, νοσηλευτικές δραστηριότητες, οι οποίες αναπτύσσονται από τον ιδιωτικό τομέα, ο οποίος λειτουργεί συμπληρωματικά προς το δημόσιο τομέα της υγείας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γιαννόπουλο.
      Το λόγο έχει ο Υφυπουργός κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, υπήρξε συναινετικό κλίμα στην Αίθουσα αυτή σε όλα τα άρθρα του νομοσχεδίου και ιδιαίτερα στις λοιπές διατάξεις, που αφορούν θέματα κοινωνικής αλληλεγγύης.
      Θα ήθελα να συνεχίσω αυτό το συναινετικό κλίμα και εμπράκτως, αποδεχόμενος παρατηρήσεις όλων των κομμάτων της Αντιπολίτευσης, ιδιαίτερα στα θέματα της εκπροσώπησης των εργαζόμενων στο διοικητικό συμβούλιο του πρώην –πλέον- Ψυχολογικού Κέντρου Βορείου Ελλάδος και νυν Ινστιτούτου Αναπτυξιακής Αποκατάστασης, αλλά και φυσικά εκφράζοντας κατ’ αυτό τον τρόπο την ευγνωμοσύνη μου και την ευγνωμοσύνη του Υπουργείου Υγείας και Κοινωνικής Αλληλεγγύης στους εργαζόμενους, οι οποίοι για πολλά χρόνια, παρά το ότι έμεναν απλήρωτοι για πολλούς μήνες, συνέχιζαν να προσφέρουν τις υπηρεσίες τους σ’ αυτό το Κέντρο.
      Έτσι, στο άρθρο 23, στην παράγραφο 3, στο εδάφιο Β΄ και στο εδάφιο β΄, στη σύνθεση του διοικητικού συμβουλίου αναφέρεται ότι το διοικητικό συμβούλιο του Ινστιτούτου Αναπτυξιακής Αποκατάστασης είναι επταμελές και αποτελείται από το διοικητή, ο οποίος είναι και πρόεδρος του διοικητικού συμβουλίου, τρία μέλη, με εμπειρία σε θέματα και βάζουμε και ένα εδάφιο ε΄, για έναν εκπρόσωπο των εργαζόμενων. Και στις συνεδριάσεις του διοικητικού συμβουλίου μπορεί να καλείται εκπρόσωπος του Συλλόγου Γονέων και Κηδεμόνων κλπ., καθώς και κάθε υπηρεσιακός παράγοντας ή εκπρόσωπος. Έτσι, λοιπόν, μπαίνει και εκπρόσωπος των εργαζόμενων.
      Θα ήθελα τώρα να απαντήσω στις εύστοχες παρατηρήσεις ιδιαίτερα των κυρίων Μαγκριώτη και Γερανίδη, οι οποίοι προφανώς και οι δύο έχουν μία βιωματική σχέση με το Κέντρο λόγω της θητείας τους, ο μεν πρώτος ως Υπουργός Μακεδονίας-Θράκης και ο δεύτερος ως Βουλευτής της περιφέρειας αυτής. 
      Επειδή γνωρίζουν τα πολλά προβλήματα του Κέντρου αυτού, θα ήθελα να τους αναφέρω ότι στην έκθεση του Γενικού Λογιστηρίου του Κράτους, στη σελίδα 42 που έχουν μπροστά τους, αναφέρεται επί λέξει ότι η δαπάνη αυτή το έτος 2006 θα προσαυξηθεί κατά 1.000.000 ευρώ περίπου από την ανάληψη των σωρευτικών ανεξόφλητων υποχρεώσεων παρελθόντων ετών του Κέντρου, καθώς και αποζημιώσεις του προσωπικού αυτού λόγω συνταξιοδότησης.
      Νομίζω είναι σαφές πλέον πως στα άρθρα του νομοσχεδίου τα προβλήματα που οι εργαζόμενοι αναφέρουν λύνονται. Επίσης έχει καταχωρισθεί στον προϋπολογισμό του 2006 1.000.000 ευρώ για τις υποχρεώσεις παρελθόντων ετών του Κέντρου προς τους εργαζόμενους, τόσο για συνταξιοδοτικά θέματα όσο και για τρέχοντα θέματα μισθοδοσίας των εργαζομένων στο Κέντρο αυτό.
      Τα υπόλοιπα θέματα στα οποία αναφερθήκατε μπορούν να λυθούν μόνο, όπως σας είπε και ο κύριος Υπουργός, με ένα συνταξιοδοτικό νομοσχέδιο. Είμαστε εδώ και θα δούμε στην πορεία όποια άλλα προβλήματα δημιουργηθούν να τα επιλύσουμε. 
      Σ’ αυτά που ανέφερε ο κ. Γείτονας –πρώην Υπουργός Υγείας και γνωρίζω, καταλαβαίνω τις ανησυχίες του- θέλω να πω ότι εμείς δεν κάνουμε τίποτα λιγότερο, τίποτα περισσότερο από το να είμαστε συνεπείς και στο προεκλογικό μας πρόγραμμα. 
      Στο προεκλογικό μας πρόγραμμα και στο  κομμάτι περί πρόνοιας είμαστε σαφείς εκεί όπου αναφέρουμε ότι σε ορισμένα προνοιακά κέντρα, τα οποία αντιμετωπίζουν τεράστια οικονομικά προβλήματα και όπου οι εργαζόμενοι έχουν μόνιμο πρόβλημα επαγγελματικής ανασφάλειας, προχωρούμε είτε στη δημοσιοποίησή τους είτε στη μόνιμη χρηματοδότησή τους, αφήνοντας έτσι τις μεγάλες περιφερειακές και κοινωνικές ανισότητες στο χώρο της κοινωνικής πρόνοιας.
      Έχουμε συγκεκριμένο χρονοδιάγραμμα δημοσιοποίησης κέντρων τα οποία έχουν συσσωρευμένα προβλήματα όλα αυτά τα χρόνια. Τέτοια κέντρα είναι το Ψυχολογικό Κέντρο Βορείου Ελλάδος, όπου ήταν μόνιμο αυτό το αίτημα των εργαζομένων, είναι το Κέντρο Μέριμνας Παιδιού της Πάτρας, είναι το Ίδρυμα της Θεσσαλονίκης για τους Τυφλούς. 
      Αυτά τα Κέντρα -το γνωρίζουν όλες οι πτέρυγες της Βουλής- παρουσιάζουν τεράστια προβλήματα. Δεν έχουν από πίσω τους φιλανθρωπικά σωματεία με πολλά χρήματα, ώστε να στηριχθούν και οδεύουν σε αφανισμό, σε οικονομική καταστροφή. Έχουν μια μόνιμη θηλιά στο λαιμό τους με απλήρωτο το προσωπικό τους. Σε τέτοιες περιπτώσεις προχωρούμε στη δημοσιοποίηση ή στη μόνιμη συντήρησή τους. 
      Φυσικά, παράλληλα προχωρούμε στην πιστοποίηση –για να απαντήσω στον κ. Γείτονα με ποιους τρόπους και αν έχουμε ένα συγκεκριμένο πλαίσιο- όλων των ιδρυμάτων κοινωνικής πρόνοιας, τα οποία είναι νομικά πρόσωπα ιδιωτικού δικαίου, όπου να έχουμε ένα σαφές πλαίσιο πλέον για τη χρηματοδότησή τους μέσω των επιδοτήσεων του Υπουργείου μας, μέσω του κρατικού λαχείου ή του ειδικού λογαριασμού, με ένα σαφή και αντικειμενικό τρόπο χρηματοδότησής τους. Αυτά τα λέω για να απαντήσω στο αν υπάρχει χρονοδιάγραμμα ή αν υπάρχει μία εθνική στρατηγική για την επιβίωση αυτών των ιδρυμάτων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Δεν υπάρχει άλλος ομιλητής. 
      Κηρύσσεται λοιπόν περαιωμένη η συζήτηση…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να συμπληρώσω μόνο, κύριε Πρόεδρε, το εξής. Ένας εκπρόσωπος των εργαζομένων θα εκλέγεται από το σωματείο του, από το σύλλογο εργαζομένων μαζί με τον αναπληρωτή του. 
      ΒΑΣΙΛΕΙΟΣ ΓΕΡΑΝΙΔΗΣ: Από Δ.Σ.; 
      ΠΡΟΕΔΡΕΥΩΝ (Γεώργιος Σούρλας): Ένας εκπρόσωπος των εργαζομένων. 
      ΙΩΑΝΝΗΣ ΜΑΓΚΡΙΩΤΗΣ: Αν κατάλαβα καλά παραμένει ο εκπρόσωπος του Συλλόγου... 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της ενότητας των άρθρων 1 έως 31 και θα γίνει η ψήφισή τους χωριστά. 
      Ερωτάται το Τμήμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2, έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο  4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 5 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ:  Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 13 ως έχει;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 13 έγινε δεκτό, ως έχει, ομόφωνα.
      Ερωτάται το Τμήμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό, όπως τροποποιήθηκε από τον κύριο Υπουργό, ομόφωνα.
      Ερωτάται το Τμήμα: Γίνεται δεκτό το άρθρο 15  ως έχει;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 15 έγινε δεκτό, ως έχει, ομόφωνα.
      Ερωτάται το Τμήμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16  έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 17 ως έχει;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 17 έγινε δεκτό, ως έχει, ομόφωνα.
      Ερωτάται το Τμήμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 19;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό  ομόφωνα.
      Ερωτάται το Τμήμα: Γίνεται δεκτό το άρθρο 20;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 21;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ομόφωνα.
      Ερωτάται το Τμήμα: Γίνεται δεκτό το άρθρο 22, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 23, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 23 έγινε δεκτό, όπως τροποποιήθηκε από τον κύριο Υπουργό ομόφωνα.
      Ερωτάται το Τμήμα: Γίνεται δεκτό το άρθρο 24;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ομόφωνα.
      Ερωτάται το Τμήμα: Γίνεται δεκτό το άρθρο 25;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό ομόφωνα.
      Ερωτάται το Τμήμα: Γίνεται δεκτό το άρθρο 26, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26,  έγινε δεκτό όπως τροποποιήθηκε από τον κύριο Υπουργό, ομόφωνα.
      Ερωτάται το Τμήμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 27 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 28 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 29;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 29 έγινε δεκτό ομόφωνα.
      Ερωτάται το Τμήμα: Γίνεται δεκτό το άρθρο 30;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής):  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο  30  έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο  31;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας):  Συνεπώς το άρθρο 31  έγινε δεκτό ομόφωνα.
      Εισερχόμαστε τώρα στη συζήτηση της υπουργικής τροπολογίας με γενικό αριθμό 419 και ειδικό 13. 
      Θέλει να πάρει κάποιος το λόγο;
      Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Δεν θα την ψηφίσουμε. Θεωρούμε ότι είναι μία διπλή υποβάθμιση και του ρόλου του φαρμακοποιού και της παρεχόμενης φροντίδας για τους ανθρώπους που χρειάζονται φαρμακευτική περίθαλψη. Νομίζουμε ότι η καλύτερη λύση θα ήταν να δημιουργηθούν φαρμακεία, τα  οποία θα είναι παραρτήματα των πλησιέστερων Κέντρων Υγείας ή νοσηλευτικών μονάδων με αποσπασμένο φαρμακοποιό και το κατάλληλο προσωπικό, για να μπορεί να εξυπηρετεί τους ανθρώπους της περιοχής.
      Άρα, έτσι όπως προτείνεται, δεν θα την ψηφίσουμε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να μιλήσετε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός ότι η τροπολογία αυτή ανεφύη μετά από το θέμα που προέκυψε προ τριμήνου για ένα ακριτικό νησί μας. Πραγματικά, τα ακριτικά μας μέρη, τόσο της νησιωτικής όσο και της ηπειρωτικής Ελλάδας, δεν είναι ελκυστικά από πλευράς ανάπτυξης, δημιουργίας, λειτουργίας ενός φαρμακείου. Δίνεται μία λύση. Και χαίρομαι γιατί ο κ. Κοσιώνης πιθανώς να διάβασε την τροπολογία. Ασχολείται με το δεύτερο σκέλος της.
      Τι λέμε ακριβώς; Λέμε ότι στα νησιά Τήλο, Αστυπάλαια, Καστελόριζο, Χάλκη και Λειψούς της Νομαρχιακής Αυτοδιοίκησης Δωδεκανήσου, όπως επίσης και στα νησιά Ψαρά και Οινούσσες της Νομαρχιακής Αυτοδιοίκησης Χίου να υπάρχει η δυνατότητα δημιουργίας φαρμακείων που ο υπόλογος, ο λειτουργός δηλαδή του φαρμακείου, θα είναι ένας οπλίτης φαρμακοποιός  και μερίμνη του οικείου φαρμακευτικού συλλόγου Δωδεκανήσου και Χίου να μπορέσουν πραγματικά να ανοίξουν τα φαρμακεία αυτά, για να εξυπηρετούνται οι ακρίτες μας. 
      Όσον αφορά το δεύτερο άρθρο: Σε περίπτωση αδυναμίας του Διανεμητικού Λογαριασμού των Φαρμακευτικών Συλλόγων να μπορέσουν να ανοίξουν φαρμακεία, έρχεται τότε η Νομαρχιακή Αυτοδιοίκηση και δίνει τη δυνατότητα στο πλησιέστερο φαρμακείο της περιοχής να ανοίξει ένα παράρτημα, που θα είναι και αυτός υπεύθυνος για την εύρυθμη λειτουργία του φαρμακείου. Δίνεται μία λύση πραγματικά σ’ αυτές τις ακριτικές περιοχές. Διότι θα έχετε επισκεφθεί προφανώς πάρα πολλά τέτοια ακριτικά σημεία της πατρίδας μας: το Καστελόριζο, τη Χάλκη, τους Λειψούς. Και δεν υπάρχει άλλη δυνατότητα, όσο και να θέλουμε, κύριε Κοσιώνη, να το δούμε από τη δική σας πλευρά, ότι θα πρέπει να είναι του δημόσιου τομέα ενδεχομένως, που δεν υπάρχουν τέτοιοι σχηματισμοί του δημόσιου τομέα σε επίπεδο λειτουργίας κάποιων φαρμακείων.
      Προσθέτουμε μετά την παράγραφο 4 την παράγραφο 5 η οποία είναι η εξής: Με κοινή απόφαση των Υπουργών Εθνικής Άμυνας, Δημόσιας Διοίκησης και Αποκέντρωσης και Υγείας και Κοινωνικής Αλληλεγγύης δύναται να επεκταθεί η δυνατότητα λειτουργίας παραρτημάτων φαρμακείων κατά τον ίδιο τρόπο και σε άλλα δημοτικά διαμερίσματα ή κοινότητες της ηπειρωτικής Ελλάδος εφόσον συντρέχουν οι αυτοί λόγοι. Αυτή είναι η μία προσθήκη, κύριε Πρόεδρε, η οποία μπαίνει διότι υπάρχουν και πάρα πολλά ηπειρωτικά τμήματα, που δεν θα ήθελα τώρα να αναφέρω, που και αυτά είναι ακριτικά σημεία –στις Πρέσπες επί παραδείγματι- που δεν υπάρχει η δυνατότητα, ενώ υπάρχει φαρμακείο, προσέγγισης των ηλικιωμένων κυρίως ατόμων στο φαρμακείο αυτό και κατ’ αυτόν τον τρόπο τους δίνουμε τη δυνατότητα να ανοίξουν αυτά τα φαρμακεία με μέριμνα της Νομαρχιακής Αυτοδιοίκησης μέσω λειτουργών που θα είναι οι οπλίτες μας φαρμακοποιοί. Αυτή είναι ακριβώς η τροπολογία.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Εμείς θα ψηφίσουμε αυτήν την τροπολογία. Θεωρώ ότι εξυπηρετεί τις ακριτικές περιοχές στις οποίες όντως υπάρχει πρόβλημα. Εγώ που γυρνάω αρκετά τα νησιά της άγονης γραμμής βλέπω ότι όντως υπάρχει πρόβλημα και μ’ αυτόν τον τρόπο θα λυθεί. Γι’ αυτόν το λόγο είμαστε θετικοί στην τροπολογία αυτή.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
      Κηρύσσεται περαιωμένη η συζήτηση της τροπολογίας με γενικό αριθμό 419 και ειδικό 13 και εισερχόμαστε στην ψήφισή της. 
      Ερωτάται το Τμήμα: Γίνεται δεκτή η τροπολογία με γενικό αριθμό 419 και ειδικό 13 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 419 και ειδικό 13, έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιον άρθρο.
      Κυρίες και κύριοι συνάδελφοι, εισερχόμαστε στην ψήφιση του ακροτελεύτιου άρθρου του νομοσχεδίου.
      Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο του νομοσχεδίου έγινε δεκτό ομοφώνως.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Αναδιοργάνωση του συστήματος αιμοδοσίας και λοιπές διατάξεις» έγινε δεκτό επί της αρχής και επί των άρθρων, η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, έχουν διανεμηθεί τα Πρακτικά της Τετάρτης 7 Σεπτεμβρίου 2005, πρωινής και απογευματινής συνεδρίασης και της Πέμπτης 8 Σεπτεμβρίου 2005 και ερωτάται το Τμήμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της  Τετάρτης 7 Σεπτεμβρίου 2005, πρωινής και απογευματινής συνεδρίασης και της Πέμπτης 8 Σεπτεμβρίου 2005 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.07΄ λύεται η συνεδρίαση για αύριο ημέρα Τετάρτη 21 Σεπτεμβρίου 2005 και ώρα 10.30΄, με αντικείμενο εργασιών του Τμήματος νομοθετική εργασία: α) συζήτηση των συμβάσεων του Υπουργείου Εξωτερικών και β) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ρύθμιση θεμάτων Πανεπιστημιακής και Τεχνολογικής Εκπαίδευσης και λοιπές διατάξεις», σύμφωνα με την ημερήσια διάταξη που έχει διανεμηθεί
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
