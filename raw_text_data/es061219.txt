ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΜΗ΄

Τρίτη 19 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Πειραματικό Γυμνάσιο Μυτιλήνης, σελ.
3. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.», σελ.
2. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», σελ.
3. Συζήτηση επί του σχεδίου νόμου του Υπουργείου Εθνικής Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», σελ.

ΟΜΙΛΗΤΕΣ
Α. Επί Διαδικαστικού Θέματος:
ΑΝΤΩΝΙΟΥ Α., σελ.
ΜΑΓΓΙΝΑΣ Β., σελ.
ΧΑΤΖΗΓΑΚΗΣ Σ., σελ.

Β. Επί του σχεδίου νόμου του Υπουργείου Εθνικής Οικονομίας και Οικονομικών:
ΑΔΡΑΚΤΑΣ Π., σελ.
ΑΛΙΒΙΖΑΤΟΣ Π., σελ.
ΑΛΟΓΟΣΚΟΥΦΗΣ Γ., σελ.
ΑΝΤΩΝΙΟΥ Α., σελ.
ΒΑΡΒΑΡΙΓΟΣ Δ., σελ.
ΔΙΑΜΑΝΤΙΔΗΣ Ι., σελ.
ΘΑΛΑΣΣΙΝΟΣ Θ., σελ.
ΙΩΑΝΝΙΔΗΣ Ι., σελ.
ΚΑΛΑΝΤΖΗΣ Γ., σελ.
ΚΑΝΕΛΛΟΠΟΥΛΟΥ Κ., σελ.
ΚΑΡΙΠΙΔΗΣ Α., σελ.
ΚΟΛΟΖΟΦ Ο., σελ.
ΚΟΡΤΣΑΡΗΣ Ν., σελ.
ΚΟΥΒΕΛΗΣ Φ., σελ.
ΚΟΥΡΑΚΟΣ Ι., σελ.
ΜΑΓΓΙΝΑΣ Β., σελ.
ΜΑΝΙΑΤΗΣ Ι., σελ.
ΜΠΑΚΟΓΙΑΝΝΗ Θ., σελ.
ΜΠΕΡΝΙΔΑΚΗ-ΑΛΝΤΟΥΣ Ε., σελ.
ΝΑΣΙΩΚΑΣ Ε., σελ.
ΠΑΠΑΓΕΩΡΓΙΟΥ Γ. (Άρτας), σελ.
ΠΑΠΑΔΟΠΟΥΛΟΣ Α., σελ.
ΠΑΠΑΝΤΩΝΙΟΥ Γ., σελ.
ΠΕΤΣΑΛΝΙΚΟΣ Φ., σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΣΑΛΑΓΙΑΝΝΗΣ Ν., σελ.
ΣΗΜΙΤΗΣ Κ., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.
ΤΖΑΜΤΖΗΣ Ε., σελ.
ΤΣΑΚΛΙΔΗΣ Ι., σελ.
ΤΣΙΑΜΑΚΗΣ Δ., σελ.
ΦΛΩΡΙΔΗΣ Γ., σελ.
ΦΩΛΙΑΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΡΥΣΗΣ Β., σελ.
ΧΩΜΑΤΑΣ Ι., σελ.



      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΜΗ΄
      Τρίτη 19 Δεκεμβρίου 2006
      Αθήνα, σήμερα στις 19 Δεκεμβρίου 2006, ημέρα Τρίτη και ώρα 18.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημοσθένη Τσιαμάκη, Βουλευτή Ευρυτανίας τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Αθανάσιος Ψιώτας, ποτοποιός ζητεί την αναβάθμιση του γραφείου ΤΕΒΕ Βόλου Μαγνησίας.
2) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πολιτιστικός Σύλλογος Εξαρχείων – Νεάπολης «Η ΓΕΙΤΟΝΙΑ» ζητεί να εφαρμοσθεί το αρχικό σχέδιο επέκτασης του μετρό της Αθήνας που προβλέπει στάση στα Εξάρχεια.
3) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Ένωση τέως Βουλευτών – Ευρωβουλευτών ζητεί τη λήψη μέτρων προστασίας και ανάδειξης της ελληνικής γλώσσας.
4) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία οι σπουδαστές της ΑΕΝ Π/Οινουσών ζητούν την κάλυψη των εξόδων μετακίνησής τους από τις Οινούσες  προς Λαγκαδά Χίου.
5) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι ΟΑΣ και ΑΣΟ Νομών Περιφέρειας Πελοποννήσου ζητούν την καταβολή των επιδοτήσεων στους δικαιούχους παραγωγούς.
6) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά με την οποία το Σωματείο Εργαζομένων Βιομηχανιών – Βιοτεχνών ειδών διατροφής Νομού Λαρίσης ζητεί την έκτακτη οικονομική ενίσχυση των εποχικά απασχολούμενων σε επιχειρήσεις ειδών διατροφής του Νομού Λάρισας.
7) Ο Βουλευτής Κοζάνης κ. ΙΩΑΝΝΗΣ ΒΛΑΤΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί να μην αυξηθεί ο αντικειμενικός προσδιορισμός των ακινήτων του Νομού Κοζάνης.
8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Επιμελητήριο Ηρακλείου ζητεί τη στήριξη και την αναβάθμιση των υπηρεσιών και του ρόλου του υπεραστικού ΚΤΕΛ Κρήτης.
9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Ανωτάτη Συνομοσπονδία Πολυτέκνων Ελλάδος ζητεί τη λήψη μέτρων φορολογικής ελάφρυνσης των πολύτεκνων οικογενειών.
10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Τεχνολόγων Εκπαιδευτικών ζητεί την άμεση προκήρυξη διαγωνισμού ΑΣΕΠ για εκπαιδευτικούς τεχνικών ειδικοτήτων.
11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Τεχνολόγων Εκπαιδευτικών ζητεί την άμεση πρόσληψη αναπληρωτών εκπαιδευτικών τεχνικών ειδικοτήτων στις ανάλογες κενές θέσεις των σχολείων.
12) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας στο οποίο προτείνονται μέτρα για την πάταξη του φαινομένου «Ελληνοποίησης» των ζώων.
13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στην οικονομικά επιβαρυμένη κατάσταση του ΕΛ.Γ.Α..
14) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ομάδα βαμβακοπαραγωγών Αλιστράτης Σερρών διαμαρτύρεται για τον αποκλεισμό της περιοχής της από το πρόγραμμα «μείωσης της νιτρορύπανσης αγροτικής προέλευσης».
15) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία η Ένωση Ξενοδόχων Εύβοιας ζητεί τη λήψη μέτρων για τη σωστή πληροφόρηση ξένων επισκεπτών στην Εύβοια από τις υπηρεσίες του Ε.Ο.Τ..
16) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμαρχος Λαυρεωτικής Αττικής ζητεί την ίδρυση και λειτουργία Μουσείου Μεταλλείας – Μεταλλουργίας Λαυρίου σε κτήρια που έχουν παραχωρηθεί από το συγκρότημα της πρώην Γαλλικής Εταιρείας.
17) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη λήψη μέτρων για την εύρυθμη λειτουργία του Λιμενικού Ταμείου Σκιάθου.
18) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Δήμος Σαπών Ροδόπης ζητεί τη δημιουργία οργανικής θέσης μόνιμου Ειρηνοδίκη στο Ειρηνοδικείο Σαπών.
19) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Δήμος Σαπών Ροδόπης διαμαρτύρεται για τις συνεχείς αποσπάσεις ιατρών, νοσηλευτικού προσωπικού, οδηγών ασθενοφόρων  και παραϊατρικού προσωπικού από το Κέντρο Υγείας Σαπών Ροδόπης.
20) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Δήμος Σαπών Ροδόπης διαμαρτύρεται για τη συνεχή αποδυνάμωση του Δασονομείου Σαπών.
21) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου Αμπελώνα Λάρισας, ζητεί να χορηγηθεί στο Γυμνάσιο Αμπελώνα φωτοτυπικό μηχάνημα.
22) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Διοίκηση της ΠΕΜΕΝ ζητεί τη συγκρότηση καταστάσεων για τα εκπαιδευτικά ταξίδια των σπουδαστών των ΑΕΝ.
23) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Φιλαθλητικός Λαρισαϊκός Σύλλογος ζητεί να ενισχυθεί οικονομικά ο Σύλλογος.
24) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων ζητεί να γίνει επανεξέταση του περιεχομένου του π.δ. 246/29.11.2006 Γενικός Κανονισμός Προσωπικού των ΚΤΕΛ ΑΕ….. με τη συμμετοχή και των εκπροσώπων των εργαζομένων.
25) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία οι Δήμαρχοι της δυτικής Αθήνας διαμαρτύρονται για τα προβλήματα που αντιμετωπίζουν οι δήμοι τους εξαιτίας της χωματερής των Άνω Λιοσίων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 859/3-11-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 45015/Α.Πλ.7600/24-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ερώτησης με αρ. πρωτ. 859/3-11-06 του Βουλευτή κ. Μανώλη Στρατάκη σας γνωρίζουμε τα παρακάτω:
     Το ποσό των 518 εκ. ευρώ αποτελεί μέρος του ποσού πληρωμών που είχαν πιστοποιηθεί στην Ε.Ε μέχρι 31.12.2004 για έργα που υλοποιούνταν στα πλαίσια του ΚΠΣ 2000-2006. Για τον σκοπό αυτό υποβλήθηκε στην Ευρωπαϊκή Επιτροπή κατάλογος των συμβάσεων και οι πληρωμές τους μέχρι 31.12.2006, που συμμετείχαν στον υπολογισμό των 518 εκ. 
     Για το έργο στο οποίο αναφέρεται η ερώτηση δεν είχαν δηλωθεί δαπάνες στην Επιτροπή μέχρι την 31/12/2004, και κατά συνέπεια δεν μπορούσε να συμπεριληφθεί στις ρυθμίσεις που ισχύουν για τις συμβάσεις που εμπίπτουν στα 518 εκ. Σύμφωνα με το ισχύον σύστημα δημοσιονομικών διορθώσεων (ΚΥΑ 907/0052/2-7-2003) εφόσον ο φορέας είναι Νομικό Πρόσωπο (Ν.Α.) έχει την υποχρέωση επιστροφής των ποσών που κρίθηκαν μη επιλέξιμα.
     Σύμφωνα με την εγκύκλιο του προγράμματος Δημοσίων επενδύσεων για το έτος 2006 «…Β5. Σε εξαιρετικές περιπτώσεις () δύνανται να χρηματοδοτηθούν από το ΠΔΕ 2006 συνεχιζόμενα έργα των ΣΑ/3 και ΣΑ/7 που οι προϋπολογισμοί τους περιλαμβάνουν μη επιλέξιμες δαπάνες υπό την προϋπόθεση ότι θα ακολουθηθούν τα παρακάτω:
     1. Επανέλεγχος της μη επιλέξιμης δαπάνης ως προς τη νομιμότητά της.
     2. Συμπληρωματικότητά της με το επιλέξιμο τμήμα του έργου.
     3. Διαθέσιμοι πόροι
     Τα ανωτέρω στοιχεία θα ελέγχονται από την Ειδική Υπηρεσία Διαχείρισης και θα υποβάλλονται για αξιολόγηση στη Διεύθυνση Δημοσίων Επενδύσεων.»
     Ο Υφυπουργός
     ΧΡΗΣΤΟΣ ΦΩΛΙΑΣ»
      2. Στην με αριθμό 685/31-10-06 ερώτηση του Βουλευτή κ. Ανέστη Αγγελή δόθηκε με το υπ’ αριθμ. 44256/24-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού σας γνωρίζουμε τα εξής:
     Ο επενδυτικός νόμος 3299/2004 (Κίνητρα Ιδιωτικών Επενδύσεων για την οικονομική Ανάπτυξη και την Περιφερειακή Σύγκλιση) μεταξύ των επιχειρηματικών σχεδίων που ενισχύει με τα αυξημένα κίνητρά του (το ποσοστό της επιχορήγησης ανέρχεται ανάλογα του είδους του επενδυτικού σχεδίου και της περιοχή υλοποίησής του έως το 55% του συνολικού κόστους) επιφυλάσσει ιδιαίτερη αντιμετώπιση σ’ όσα αναφέρονται ή περιλαμβάνουν την αξιοποίηση παραδοσιακών ή διατηρητέων κτηρίων.
     Ειδικότερα στο καθεστώς ενισχύσεων του νόμου αυτού υπάγονται σύμφωνα με το άρθρο 3 παρ. 1, περ. γν, γiii, βix, και τα επενδυτικά σχέδια
     - μετατροπής παραδοσιακών ή διατηρητέων κτηρίων σε ξενοδοχειακές μονάδες τουλάχιστον κατηγορίας δύο αστέρων (2*), πρώην Γ΄ τάξης,
     - εκσυγχρονισμού ολοκληρωμένης μορφής λειτουργουσών ξενοδοχειακών μονάδων κατώτερης κατηγορίας των δύο αστέρων (2 *), πρώην Γ΄ τάξης, σε κτήρια που χαρακτηρίζονται διατηρητέα ή παραδοσιακά, εφόσον με τον εκσυγχρονισμό τους αναβαθμίζονται τουλάχιστον σε κατηγορία δύο αστέρων (2*), πρώην Γ΄ τάξης,
     - παραγωγής ή και τυποποίησης Προϊόντων Γεωγραφικής Ένδειξης (Π.Γ.Ε.) ή και Προϊόντων Προστατευόμενης Ονομασίας προέλευσης (Π.Ο.Π.) εφόσον γίνονται από επιχειρήσεις που στεγάζονται σε παραδοσιακά ή διατηρητέα λιθόκτιστα κτήρια ή και κτηριακά συγκροτήματα βιομηχανικού χαρακτήρα.
     Επιπρόσθετα σημειώνεται ότι οι επιχειρήσεις που σχεδιάζουν να υλοποιήσουν επενδυτικά σχέδια το αντικείμενο των οποίων περιλαμβάνεται στα οριζόμενα του άρθρου 3 παρ. 1 του ν. 3299/2004, δύναται να εγκατασταθούν ή να αξιοποιήσουν παραδοσιακά ή διατηρητέα κτήρια και να ενισχυθούν για δαπάνες που θα απαιτηθούν για τον εκσυγχρονισμό, την ανάπλαση ή την μετασκευή τους.
     Εντός του ως άνω πλαισίου θα διαμορφωθούν και οι τροποποιήσεις του νόμου 3299/2004 με στόχο την αντιμετώπιση των αναπτυξιακών αναγκών και την ιδιαιτεροτήτων κάθε νομού ή και περιοχής της χώρας καθώς και την περαιτέρω αύξηση των επενδυτικών πρωτοβουλιών για την οικονομική ανάπτυξη και την περιφερειακή σύγκλιση.
     Ο Υφυπουργός
     ΧΡΗΣΤΟΣ ΦΩΛΙΑΣ»
     3. Στην με αριθμό 786/2-11-06 ερώτηση του Βουλευτή κ. Χρήστου Χάϊδου δόθηκε με το υπ’ αριθμ. 116164/ΙΗ/23-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 786/2-11-06, την οποία κατέθεσε ο Βουλευτής κ. Χρήστος Χάϊδος σχετικά με τη λειτουργία των Τμημάτων Ένταξης του 11ου Δημοτικού Σχολείου Τρικάλων, σας γνωρίζουμε τα ακόλουθα:
     Α. Το ΥΠΕΠΘ καταβάλλει κάθε προσπάθεια προκειμένου οι μαθητές με ειδικές εκπαιδευτικές ανάγκες να έχουν όσο το δυνατόν ουσιαστικότερη υποστήριξη, τόσο σε ανθρώπινο δυναμικό όσο και σε υλικοτεχνική υποδομή.
     Β. Για την κάλυψη των κενών του Ειδικού Εκπαιδευτικού και Ειδικού Βοηθητικού Προάωπικού,σας γνωρίζουμε ότι εστάλησαν στις Περιφερειακές Δ/νσεις Εκπ/σης 84 πιστώσεις αναπληρωτών και 2.690 ώρες για πρόσληψη Ειδικού Εκπαιδευτικού Προσωπικού για την κάλυψη των κενών στα ΚΔΑΥ και στις Σχολικές Μονάδες Ειδικής Αγωγής καθώς και 165 πιστώσεις αναπληρωτών και 60 ώρες για πρόσληψη Ειδικού Βοηθητικού Προσωπικού για τις ανάγκες των Σχολικών Μονάδων Ειδικής Αγωγής όλης της χώρας.
     Επίσης, για την κάλυψη των κενών του Εκπαιδευτικού Προσωπικού και για το τρέχον σχολ. έτος έχουν σταλεί έως τώρα στις Δ/νσεις Α/θμιας Εκπ/σης όλης της χώρας 663 πιστώσεις αναπληρωτών και 55 ώρες για πρόσληψη ωρομισθίων και στις Δ/νσεις Β/θμιας Εκπ/σης όλης της χώρας 258 πιστώσεις αναπληρωτών και 4.055 ώρες για πρόσληψη ωρομισθίων.
     Συγκεκριμένα για την κάλυψη των κενών στις Σχολικές Μονάδες Ειδικής Αγωγής του Νομού Τρικάλων εστάλησαν για τις ανάγκες της Α/θμιας Εκπ/σης 8 πιστώσεις αναπληρωτών.
     Γ. Αναφορικά με το 11ο Δ.Σ. Τρικάλων, σας ενημερώνουμε ότι στο σχολείο λειτουργεί το Τμήμα Ένταξης για Κωφούς-Βαρήκοους μαθητές, στο οποίο είναι ενταγμένοι 2 μαθητές και είναι στελεχωμένο με εκπαιδευτικό Ειδικής Αγωγής, η οποία έχει και ειδίκευση στην εκπαίδευση των κωφών μαθητών.
     Στο συγκεκριμένο σχολείο έχει ιδρυθεί και δεύτερο Τμήμα Ένταξης, του οποίου η λειτουργία, όπως μας ενημέρωσε η Δ/νση Α/θμιας Εκπ/σης Τρικάλων, θα ξεκινήσει άμεσα, καθώς τις ανάγκες του μπορεί να καλύψει η εκπαιδευτικός του Τμήματος Ένταξης Κωφών-Βαρήκοων μαθητών.
     Ο Υφυπουργός
     Γ. ΚΑΛΟΣ»
      4. Στην με αριθμό 887/6-11-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 157/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 107350/13-11-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Στρατάκη.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 838/3-11-06 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. 141/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα τα με αριθμ. πρωτ. 3421/15-11-2006 και 21610/10-11-2006 έγγραφα του Ειδικού Γραμματέα του Γ΄ ΚΠΣ και του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) αντίστοιχα, σε απάντηση της ανωτέρω ερώτησης του Βουλευτή κ. Γ. Παπαγεωργίου.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 703/31-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 115/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Στρατάκης σας διαβιβάζουμε συνημμένα το με αριθμ. πρωτ. 21238/07-11-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 546/26-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 104/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα τα με αριθμ. πρωτ. 21237/07-11-2006 και 13634/02-11-2006 έγγραφα των Προέδρων του Οργανισμού Ελληνικών Γεωργικών Ασφαλίσεων (ΕΛΓΑ) και του Εθνικού Ιδρύματος Αγροτικής Έρευνας (EΘIAΓΕ) αντίστοιχα, σε απάντηση της ανωτέρω ερώτησης του Βουλευτή κ. Μ. Στρατάκη.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 507/26-10-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 102/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα ανωτέρω που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Η διάκριση ελαιολάδου που απονέμεται στους Συνεταιρισμούς ΕΑΣ Λακωνίας και ΑΣΟ Κριτσάς συμβάλει στην αναγνωρισιμότητα του ελληνικού ελαιολάδου.
      Ο ΟΠΕ θα καλύψει τις δαπάνες των αεροπορικών εισιτηρίων και του ξενοδοχείου των εκπροσώπων των 2 συνεταιρισμών προκειμένου να παραστούν στην Ισπανία για την παραλαβή του 2ου και 3ου βραβείου ποιότητας από το Διεθνές Συμβούλιο Ελαιολάδου.
      Το Υπουργείο Αγροτικής Ανάπτυξης και Τροφίμων επιβραβεύει τις προσπάθειες που καταβάλλονται για την εξασφάλιση της ποιοτικής υπεροχής του ελληνικού ελαιολάδου.
      Ο Υπουργός
      Ε. ΜΠΑΣΙΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.».
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο στο σύνολο ως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΣΑΛΑΓΙΑΝΝΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
      Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007».
      Το λόγο έχει ο κ. Αναστάσιος Καριπίδης.
      Κύριοι συνάδελφοι, σας παρακαλώ και πάλι να τηρήσουμε το οκτάλεπτο, για να μιλήσουν όσο το δυνατόν περισσότεροι.
      ΑΝΑΣΤΑΣΙΟΣ ΚΑΡΙΠΙΔΗΣ: Κύριε Πρόεδρε, όσες φορές μιλάω εσείς προεδρεύετε.
      ΠΡΟΕΔΡΕΥΩΝ (Σωτήρης Χατζηγάκης): Αυτό δεν ξέρω αν είναι καλό ή κακό για εσάς. Για μένα είναι ευτυχές αυτό το γεγονός.
      Ορίστε, έχετε το λόγο.
      ΑΝΑΣΤΑΣΙΟΣ ΚΑΡΙΠΙΔΗΣ: Κυρίες και κύριοι, λένε ότι υπάρχει κρίση στην πολιτική ζωή. Κρίση υπάρχει στην κοινωνία και σ’ όλες τις εκφράσεις της. Και υπάρχει γιατί κάποιοι ήθελαν να είναι ευχάριστοι και όχι χρήσιμοι, γιατί κάποιοι ισοπέδωσαν και απαξίωσαν αρχές και αξίες και δημιούργησαν πρότυπα που στόχευαν το σήμερα, αδιαφορώντας για το αύριο, για τις γενιές που έρχονται. Και αυτοί οι κάποιοι είναι γνωστοί.
      Το δυστύχημα είναι ότι δεν άλλαξαν και πιστεύουν και κάνουν τα ίδια πράγματα. Το ευτύχημα είναι ότι τους γνώρισε ο ελληνικός λαός και στέκεται αδιάφορος και ατάραχος στα λόγια και τις πράξεις τους.
      Αγαπητοί συνάδελφοι, καλούμαστε σήμερα να συζητήσουμε για τον Προϋπολογισμό του 2007 μέσα σε μία περίοδο κρίσιμη τόσο για την παγκόσμια οικονομία, όσο και για την ελληνική. Καλούμαστε να δώσουμε μία απάντηση στο μεγάλο ερώτημα που θέτει η Κυβέρνηση ενώπιόν μας, ενώπιον του ελληνικού λαού που μας ρωτά το πόσο αποφασισμένοι είμαστε όλοι μας να στηρίξουμε μία μεγάλη προσπάθεια που ξεκινήσαμε πριν από δυόμισι χρόνια, μία προσπάθεια προοπτικής και ελπίδας –μοναδικής, θα έλεγα- που θα μπορούσε να δώσει όραμα, αλλά συγχρόνως να βάλει και τα θεμέλια για ένα κράτος σύγχρονο ευρωπαϊκό, για το οποίο να είμαστε υπερήφανοι ως πολίτες του.
      Μας ερωτά αν μπορούμε να ξεπεράσουμε μικροπολιτικές και μικροκομματικές σκοπιμότητες, αν μπορούμε να ξεχάσουμε πράξεις που διχάζουν, αν μπορούμε να αφήσουμε πρακτικές που δοκιμάστηκαν και απέτυχαν και, γενικά, αν μπορούμε δίνοντας τον καλύτερο μας εαυτό, να αγκαλιάσουμε με υπευθυνότητα και σοβαρότητα τις μεγάλες τομές και μεταρρυθμίσεις που από την πρώτη στιγμή ξεκινήσαμε και υλοποιούμε με τη στήριξη του ελληνικού λαού.
      Με τη Νέα Δημοκρατία, φίλες και φίλοι, δίνουμε όραμα και ελπίδα. Βάζουμε φραγμούς στην άρνηση και στο παρελθόν. Η κοινωνία αποδέχεται το μεταρρυθμιστικό μας έργο. Μας εμπιστεύεται και μας ακολουθεί.
      Κυρίες και κύριοι, ο φετινός Προϋπολογισμός αποπνέει τη σοβαρότητα που αρμόζει στη σύγχρονη οικονομική και κοινωνική συγκυρία, όπως επίσης και στο γενικότερο κλίμα ανανέωσης του ελληνικού λαού, το οποίο οφείλεται σε μεγάλο βαθμό στο μεταρρυθμιστικό πνεύμα της Κυβέρνησής μας. 
      Η Κυβέρνηση, αγαπητοί φίλες και φίλοι, έχει αναλάβει υπεύθυνα να εκπληρώσει ένα έργο δύσκολο, διορθώνοντας τις παραλείψεις και τα εθνικά λάθη στρατηγικής των προηγουμένων κυβερνήσεων. Καταβάλλει ισχυρές προσπάθειες από την πρώτη στιγμή που ανέλαβε τη διακυβέρνηση της χώρας για να διατηρηθούν οι ισορροπίες αυτήν την περίοδο της εξυγίανσης, της μεταρρύθμισης και του νέου προσανατολισμού της οικονομικής ζωής του τόπου και τα έχει καταφέρει, παρά τις μεγάλες αντιξοότητες και τα μεγάλα προβλήματα που κληρονόμησε. Χειρίστηκε τα θέματα της οικονομίας με ευθύνη και αποτελεσματικότητα, με σιγουριά και σταθερότητα. Και τα προβλήματα, όπως γνωρίζετε, κυρίες και κύριοι, ήταν πολλά και μεγάλα. Πετύχαμε όμως πολλά μέχρι τώρα. 
      Δεν παραγνωρίζουμε όμως ότι παρά τις προσπάθειές μας, τη σωστή και υπεύθυνη πολιτική μας, την πολιτική της διαφάνειας και της εντιμότητας, υπάρχουν προβλήματα που δεν έχουν λυθεί. Εμείς δεν είμαστε αιθεροβάμονες, όπως κάποιοι άλλοι. 
      Όμως και εσείς πρέπει να παραδεχτείτε ότι δεν είναι δυνατόν σε τριάντα μήνες να αντιμετωπιστούν προβλήματα που προϋπήρχαν και για πολλά χρόνια διογκώνονταν. Κανείς δεν έχει το μαγικό ραβδί ούτε εμείς είπαμε ότι είμαστε μάγοι!
      Κυρίες και κύριοι, με τους προϋπολογισμούς του 2005 και του 2006, επιδιώξαμε μία σημαντική μείωση του ελλείμματος, παρά το γεγονός ότι τα στοιχεία για το 2004 δεν είχαν οριστικοποιηθεί κατά την κατάρτισή του. 
      Υιοθετήσαμε μια πολιτική ήπιας προσαρμογής, διότι θέλαμε να διασφαλίσουμε την αναπτυξιακή πορεία της χώρας και την κοινωνική συνοχή. 
      Με τον Προϋπολογισμό του 2007 δίνουμε αυξήσεις, αλλά από την άλλη δεν επιβάλουμε νέους φόρους, όπως γινόταν στο παρελθόν. Δίνουμε έμφαση στον περιορισμό των δαπανών του δημοσίου και στην πάταξη της φοροδιαφυγής, ώστε να αποφύγουμε επιβαρυντικά φορολογικά μέτρα. Επίσης στον τομέα της ανεργίας, αντί για έκρηξη που κάποιοι έλεγαν, έχουμε μείωση, όταν σε ολόκληρη την Ευρώπη συμβαίνει το ακριβώς αντίθετο. 
      Είμαστε ίσως η μοναδική χώρα που τα τελευταία χρόνια μειώσαμε σημαντικά το δημοσιονομικό έλλειμμα, διατηρώντας υψηλά τους ρυθμούς ανάπτυξης και ελέγχοντας την ανεργία. 
      Αξίζει, επίσης, να αναφερθεί ότι ήδη έχουμε ξεκινήσει διαρθρωτικές αλλαγές που αποδίδουν καρπούς, όπως και ότι ενεργοποιήσαμε διασταυρώσεις και κάναμε στοχευμένους ελέγχους που πραγματικά άλλαξαν την εικόνα. Η μείωση του ελλείμματος και οι υψηλοί ρυθμοί ανάπτυξης που επιτυγχάνει η σημερινή Κυβέρνηση, επέτρεψαν να προχωρήσουμε στη φορολογική μεταρρύθμιση. Υλοποιούμε τις δεσμεύσεις μας, κυρίες και κύριοι. Κάθε χρόνο, οι πολίτες θα πληρώνουν ολοένα και λιγότερους φόρους. Με τη φορολογική μεταρρύθμιση ωφελούνται πλέον όλες οι κατηγορίες φορολογουμένων, κυρίως όμως τα χαμηλά και μεσαία εισοδήματα. Η φορολογική μεταρρύθμιση επιστρέφει στους πολίτες τους καρπούς μιας συνεπούς και αποτελεσματικής πολιτικής για την οικονομία. Βάζουμε με συνέπεια τάξη στα οικονομικά του κράτους. Μια ακόμα προγραμματική δέσμευση γίνεται πράξη, αγαπητοί συνάδελφοι. 
      Αγαπητοί μου, κυρίες και κύριοι, θα μου επιτρέψετε να αναφερθώ και λίγο στο Νομό Σερρών, μια και είθισται να γίνεται αναφορά από τους Βουλευτές στις ομιλίες τους για τους νομούς τους. 
      Ο Νομός Σερρών είναι ένας ευλογημένος τόπος, ένας τόπος όπου ο παντοδύναμος Θεός έριξε απλόχερα τις χάρες. 
Και οι χάρες αυτές απορρέουν και από τη γεωγραφική του θέση και από το έδαφος, αλλά κυρίως από τους ανθρώπους. Έχει ανθρώπους ικανούς, δοκιμασμένους, που πραγματικά μεγαλουργούν, όταν τους δίνονται οι ευκαιρίες και οι δυνατότητες.
      Δυστυχώς τα χρόνια που κυβέρνησε το ΠΑ.ΣΟ.Κ. κανένα μεγάλο έργο δεν έγινε στο Νομό Σερρών. Σας το λέω αυτό, διότι είχα την τιμή να είμαι Νομάρχης στις Σέρρες για οκτώ χρόνια. Γιατί πραγματικά τα έργα που χρειαζόταν ο νομός δεν έγιναν. Βρίσκαμε πάντα τοίχους αξεπέραστους, όταν υποβάλαμε αιτήματα στην κεντρική εξουσία. Αυτό άλλωστε μπορεί να το επιβεβαιώσει ο φίλος μου ο Δήμος, μιας και αυτός ήταν Νομάρχης εις την Ευρυτανία. 
      Κανένα μεγάλο έργο δεν προχώρησε. Γι’ αυτό ο Νομός Σερρών παρέμεινε παρατηρητής και μακρινός συγγενής των εξελίξεων και των γεγονότων. Και όταν λέω μεγάλα έργα, εννοώ τα μεγάλα αρδευτικά έργα, τους μεγάλους οδικούς άξονες, το λιμάνι στην Αμφίπολη, το αεροδρόμιο και άλλα.
      Με τη Νέα Δημοκρατία ένας καινούργιος άνεμος πνέει τώρα στις Σέρρες. Μια σειρά έργων έχουν προχωρήσει και άλλα υλοποιούνται και πραγματικά έχουν δώσει τη νέα πνοή και την εικόνα που θέλουμε όλοι  μας. 
      Παρ’ όλα αυτά, όμως, υπάρχουν προβλήματα και ελλείψεις. Γι’ αυτό ζητάμε από την Κυβέρνηση να σκύψει σοβαρά, ειδικά, πάνω στον αγροτικό τομέα, λόγω της έλλειψης υποδομών και λόγω των αλλαγών που έχουν γίνει στη γεωργία. 
      Πραγματικά περνάμε μια δύσκολη κατάσταση. Γι’ αυτό θα ήθελα και ο Πρωθυπουργός και η Κυβέρνηση να σκύψουν ιδιαίτερα στα προβλήματα των Σερρών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καριπίδη. 
      ΑΝΑΣΤΑΣΙΟΣ ΚΑΡΙΠΙΔΗΣ: Να τελειώσω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Καριπίδη. 
      ΑΝΑΣΤΑΣΙΟΣ ΚΑΡΙΠΙΔΗΣ: Κυρίες και κύριοι, γνωρίζοντας τους κινδύνους που εμπεριέχουν οι απότομες αλλαγές, όπως επίσης και η αναβλητικότητα στην αναμόρφωση του δημοσιονομικού ελλείμματος, πρέπει όλοι με σωστή κρίση, καθαρό και ανοικτό μυαλό να ψηφίσουμε τον Προϋπολογισμό του 2007. Αυτό είναι αναγκαίο, ώστε να προχωρήσει η Κυβέρνηση σοβαρά και υπεύθυνα για την εξυγίανση των δημοσιονομικών…
      ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε Καριπίδη.
      ΑΝΑΣΤΑΣΙΟΣ ΚΑΡΙΠΙΔΗΣ: Κυρίες και κύριοι συνάδελφοι, πρέπει ως χώρα να πετύχουμε. Έχουμε χρέος απέναντι στην κοινωνία, στα παιδιά μας και στις γενιές που έρχονται έξω από μικροπολιτικές σκοπιμότητες να σταθούμε στο ύψος των περιστάσεων και με ρεαλισμό και υπευθυνότητα να ψηφίσουμε τον Προϋπολογισμό.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πάρα πολύ, κύριε Καριπίδη. 
      Το λόγο τώρα θα δώσω στον Υπουργό Μακεδονίας - Θράκης, κ. Καλαντζή.
      Είναι πεπερασμένος ο χρόνος. Είναι πάρα πολλοί οι ομιλητές. Το Προεδρείο κάνει μια μεγάλη προσπάθεια, για να ομιλήσουν όλοι, αν είναι δυνατόν ή τουλάχιστον οι περισσότεροι. Γι’ αυτό παρακαλώ πάρα πολύ τους συναδέλφους να είναι μέσα στο οκτάλεπτο. Είναι μια πράξη αλληλεγγύης απέναντι στους συναδέλφους και στη Βουλή. 
      Ορίστε, κύριε Υπουργέ.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Πρόεδρε, κυρίες και κύριοι συνάδελφοι, στην εποχή μας, αλλά και διαχρονικά τα κράτη που επιφυλάσσουν για τον εαυτό τους πρωταγωνιστικούς ρόλους στο παγκόσμιο στερέωμα οφείλουν να έχουν δημιουργήσει ισχυρές οικονομίες.
      Η ισχυρή οικονομία, όμως, δεν πρέπει να είναι η λεκτική διατύπωση μιας εικονικής πραγματικότητας, αλλά η απεικόνιση της αλήθειας και της ουσίας μιας συγκεκριμένης πολιτικής.
      Η παρούσα Κυβέρνηση επικρίθηκε για την απογραφή των μεγεθών της ελληνικής οικονομίας, όταν αυτή πραγματοποιήθηκε. Σήμερα, ακόμα και οι πιο καχύποπτοι αναγνωρίζουν την αναγκαιότητα και τη χρησιμότητα αυτής της ενέργειας. 
      Διαπιστώθηκε, πέραν πάσης αμφιβολίας, ότι η επίπλαστη εικόνα που είχαμε απείχε από την πραγματικότητα. 
      Διαπιστώθηκε, επίσης, η ανάγκη για τη λήψη συγκεκριμένων μέτρων για την αναστροφή αυτής της αρνητικής και επιζήμιας κατάστασης, η οποία, αν αφήνονταν να εξελιχθεί με τα τότε δεδομένα, θα οδηγούσε αναμφισβήτητα σε ακόμη πιο δυσμενείς και ίσως μη αναστρέψιμες καταστάσεις. 
      Σήμερα όλοι αναγνωρίζουμε ότι ως κράτος ισχυρό, ως χώρα-μέλος της Ευρωπαϊκής Ένωσης, ως έθνος με υπολογίσιμο και αναγνωρισμένο παγκοσμίως λόγο, έχουμε αποκομίσει τα οφέλη μιας ολοκληρωμένης πολιτικής, που έγινε από τη νέα διακυβέρνηση.
      Τίθεται, λοιπόν, κυρίες και κύριοι συνάδελφοι, ένα αυτονόητο ερώτημα: Προτιμούμε την ψεύτικη ευημερία αριθμών και προϋπολογισμών που δήθεν ήταν οι πρώτοι πλεονασματικοί στην ιστορία του ελληνικού κράτους, όπως μας διαβεβαίωνε εδώ –το θυμόμαστε όλοι- απ’ αυτό το Βήμα ο τότε Υπουργός Οικονομίας της κυβέρνησης Σημίτη ή αγωνιζόμαστε όλοι μαζί για την πραγματική ευημερία των πολιτών; 
      Ποιος μπορεί να αρνηθεί ότι τα βήματα που γίνονται, είτε με την αύξηση των συντάξεων και των μισθών είτε με την ουσιαστική προσπάθεια για την περιστολή των δημοσίων δαπανών, είναι βήματα προς μια θετική κατεύθυνση; Υπάρχουν άραγε και σήμερα θιασώτες των ανέξοδων πολιτικών λόγων που από τη μια δήθεν υπόσχονται λύσεις και από την άλλη υποθηκεύουν το μέλλον όλων μας; 
      Προφανώς τα συσσωρευμένα προβλήματα δεκαετιών δεν μπορούν να λυθούν άμεσα. Λύσεις μαγικές δεν μπορούν να υπάρξουν. Εκείνο που μπορεί να υπάρξει και η Κυβέρνηση της Νέας Δημοκρατίας το έχει κάνει πράξη πέρα από κάθε αμφιβολία είναι ο σχεδιασμός, η σοβαρότητα και η θέληση να τηρηθούν απαρέγκλιτα οι υποσχέσεις που δόθηκαν στον ελληνικό λαό. Είναι σαφής η εντολή του Κώστα Καραμανλή προς όλους. 
     Κυρίες και κύριοι συνάδελφοι, η ισχυρή οικονομία στηρίζεται σε έναν κυρίαρχο πυλώνα, αυτόν της ανάπτυξης. Η αποεπένδυση, η αποβιομηχάνιση, η φυγή των ελληνικών επιχειρήσεων στο εξωτερικό, η έλλειψη επιχειρηματικών κινήτρων, οι αναιμικοί αναπτυξιακοί νόμοι οδήγησαν τα προηγούμενα χρόνια σ’ αυτήν τη ζοφερή εικόνα που όλοι βιώναμε.
     Η νέα διακυβέρνηση δημιούργησε όλες εκείνες τις προϋποθέσεις για μια δυναμική αναπτυξιακή πορεία. Τα αποτελέσματα σ΄ ένα τόσο σύντομο χρονικό διάστημα είναι όχι μόνο ορατά, αλλά χειροπιαστά. Χωρίς να θέλω να σας κουράσω, τα αποτελέσματα αυτά αποδεικνύονται από τα πλέον επίσημα στατιστικά στοιχεία για το άνοιγμα των νέων επιχειρήσεων, για τη μείωση των δεικτών της ανεργίας, για τις ολοκληρωμένες παρεμβάσεις σε περιοχές όπως η Δράμα, η Νάουσα, η Θεσσαλονίκη όπου εφαρμόστηκαν και εφαρμόζονται συγκεκριμένα μέτρα για την έξοδο από μια παρατεταμένη κρίση.
     Οι μεταρρυθμίσεις που δρομολογήθηκαν από τη νέα διακυβέρνηση οδήγησαν:
     Πρώτον, στη μείωση του δημοσιονομικού ελλείμματος, 2,6% του Α.Ε.Π. το 2006 από 7,8% του Α.Ε.Π. το 2004, ενώ σύμφωνα με το ΠΑ.ΣΟ.Κ. θα ήταν 1,25% του Α.Ε.Π. το 2004 και το δημόσιο χρέος 104% του Α.Ε.Π. το 2006, από 108% του Α.Ε.Π. το 2004 ενώ πάλι, σύμφωνα με το ΠΑ.ΣΟ.Κ., με την τότε κυβέρνηση, θα ήταν 98,5% του Α.Ε.Π. το 2004.
     Δεύτερον, υπάρχει αυξημένος ρυθμός ανάπτυξης, 4,4% το τρίτο τρίμηνο του 2006.
     Τρίτον, βελτίωση της ανταγωνιστικότητας. Βελτίωση κατά οκτώ θέσεις στην έκθεση του IMD και κατά δύο θέσεις στην έκθεση της Διεθνούς Τράπεζας.
     Τέταρτον, αύξηση του κατά κεφαλήν Ακαθάριστου Εθνικού Προϊόντος σε μονάδες αγοραστικής δύναμης 77,3% του μέσου όρου της Ευρωπαϊκής Ένωσης σήμερα, έναντι 75,3% το 2004.
     Πέμπτον, μείωση της ανεργίας 8,3% -τρέχει σήμερα το τρίτο τρίμηνο του 2006- έναντι 11,3% το πρώτο τρίμηνο του 2004.
     Έκτον, αύξηση του συνολικού αριθμού των επενδύσεων, 10,4% το πρώτο εξάμηνο του 2006 έναντι της αντίστοιχης περιόδου πέρυσι. Οι άμεσες ξένες επενδύσεις την περίοδο Ιανουάριο-Σεπτέμβριο 2006 ξεπέρασαν τα 3,7 δισεκατομμύρια ευρώ.
     Έβδομον, η αύξηση του πραγματικού διαθέσιμου εισοδήματος των νοικοκυριών, μέσος ετήσιος ρυθμός αύξησης 4,3% τα τελευταία δύο χρόνια.
     Όγδοον, αύξηση των εξαγωγών 13,1% το 2005 σε σχέση με το 2004 και κατά 19,7% το πρώτο οκτάμηνο του 2006.
     Ένατον, ανοδική πορεία του Δείκτη Οικονομικού Κλίματος που καταρτίζει η Ευρωπαϊκή Ένωση και το Ι.Ο.Β.Ε..
     Και δέκατον, επιτάχυνση της περιφερειακής σύγκλισης.
     Με τις αποκρατικοποιήσεις πετύχαμε, κυρίες και κύριοι συνάδελφοι, οι εισπράξεις το 2005 να φθάσουν τα 2,1 δισεκατομμύρια ευρώ. Ξεπεράστηκε ο στόχος κατά 30%. Φέτος οι εισπράξεις του 2006 είναι 1,74 δισεκατομμύρια ευρώ ενώ ο στόχος ήταν 1,6 δισεκατομμύρια ευρώ. Προσδοκώμενα έσοδα για το 2007, 1,7 δισεκατομμύρια ευρώ.
     Το έλλειμμα προβλέπεται για το 2007 να μειωθεί στο 2,4% και το δημόσιο χρέος στο 100,4%.
     Με τη φορολογική μεταρρύθμιση πετυχαίνουμε πρώτον, τη σταδιακή μείωση των φορολογικών συντελεστών στη φορολογία φυσικών προσώπων. Αυτό γίνεται για πρώτη φορά. Δεύτερον, αύξηση του αφορολογήτου ορίου από 10.000 ευρώ το 2004 σε 12.000 ευρώ το 2007. Και τρίτον, διεύρυνση των φορολογικών κλιμακίων. Από το 2007 -είναι γνωστό- οι πολίτες είναι βέβαιο ότι θα πληρώνουν λιγότερους φόρους. Προβλέπονται ειδικές ρυθμίσεις για τα Α.Μ.Ε.Α. και τις πολύτεκνες μητέρες και βέβαια απλοποιούνται οι διαδικασίες κατά την εφαρμογή των διατάξεων του Κώδικα Βιβλίων και Στοιχείων.
     Για την κοινωνική προστασία από τις αρχές του 2007 οι συνταξιούχοι αγρότες θα εισπράττουν 700 ευρώ περισσότερα το χρόνο. Η σύνταξη του Ο.Γ.Α. ανέρχεται στα 280 ευρώ το μήνα, αυξάνεται δηλαδή κατά 22%. Οι δικαιούχοι του Ε.Κ.Α.Σ. θα εισπράττουν 420 ευρώ περισσότερα το χρόνο. Το Ε.Κ.Α.Σ. ανέρχεται στα 195 ευρώ το μήνα, αυξάνεται, δηλαδή, κατά 22%. Το κατώτατο επίδομα ανεργίας θα διαμορφωθεί στα 367,5 ευρώ από 311,25 ευρώ που είναι σήμερα, θα έχουμε, δηλαδή, μια μηνιαία αύξηση κατά 56,25 ευρώ ή κατά 18%.
        Οι προοπτικές, όμως, κυρίες και κύριοι συνάδελφοι, οριοθετούνται και από τις μεγάλες αναπτυξιακές παρεμβάσεις που η ίδια η πολιτεία πραγματοποιεί. Δημιουργούνται σήμερα όλες εκείνες οι υποδομές που μπορούν να αποτελέσουν τον οδηγό για επενδύσεις και ανάπτυξη. Η ολοκλήρωση της Εγνατίας Οδού φέρνει πιο κοντά την ανατολή με τη δύση, επιταχύνει τις μετακινήσεις, διευκολύνοντας έτσι τη γρήγορη και με μικρότερο κόστος μεταφορά των προϊόντων. 
        Η υπογραφή της διακρατικής συμφωνίας για την κατασκευή του αγωγού Μπουργκάς – Αλεξανδρούπολης καθιστά την περιοχή της Θράκης, αλλά και της Μακεδονίας, ενεργειακό κόμβο. Η περιοχή της Μακεδονίας και της Θράκης γίνεται, όμως, και σταυροδρόμι τεχνολογίας μέσα από τη Ζώνη Καινοτομίας και τους δύο Πόλους Καινοτομίας. Το εγχείρημα φιλοδοξεί να φέρει στη χώρα μας την αιχμή της τεχνολογίας και να διασπείρει τη γνώση αυτή στα Βαλκάνια, τη Νοτιοανατολική Ευρώπη, αλλά –γιατί όχι- και στην Ευρώπη ολόκληρη. 
        Μαζί με την ενέργεια και την τεχνολογία, βέβαια, συμβαδίζει και η γνώση. Δίπλα στα ήδη καταξιωμένα ανώτατα εκπαιδευτικά ιδρύματα που διαθέτει η Θεσσαλονίκη, το Αριστοτέλειο Πανεπιστήμιο και το Πανεπιστήμιο «ΜΑΚΕΔΟΝΙΑ», δίπλα στο Δημοκρίτειο Πανεπιστήμιο της Θράκης γεννήθηκε ένα ακόμη πανεπιστημιακό ίδρυμα, το «Διεθνές Πανεπιστήμιο». Οραματιζόμαστε μία περιοχή, που θα αποτελέσει σημείο αναφοράς για την πανεπιστημιακή εκπαίδευση και την ανώτατη γνώση. 
        Τα περιφερειακά επιχειρησιακά προγράμματα που βρίσκονται σε εκτέλεση στη δυτική και κεντρική Μακεδονία, στην ανατολική Μακεδονία και τη Θράκη, είναι αποτελέσματα της πολιτικής μας που θέλει ισχυρή και ισόρροπη περιφερειακή ανάπτυξη. Δεν είναι τυχαίο άλλωστε ότι οι ρυθμοί ανάπτυξης της χώρας μας είναι σήμερα από τους υψηλότερους στην Ευρωπαϊκή Ένωση, διαψεύδοντας με τον πλέον κατηγορηματικό τρόπο τις κασσάνδρες που μιλούσαν για αποτυχία. 
        Αποτυχία, όμως, κυρίες και κύριοι συνάδελφοι, είναι η ανερμάτιστη πολιτική, που όχι μόνο δεν αξιοποίησε τα προηγούμενα χρόνια ιστορικές ευκαιρίες για δραστικά άλματα ανάπτυξης, αλλά αποψίλωνε τη χώρα μας από επενδυτικά κεφάλαια και από επιχειρηματικές ευκαιρίες. 
        Αποτυχία είναι, κυρίες και κύριοι συνάδελφοι, η με τον πλέον λανθασμένο τρόπο εφαρμογή του σχεδίου για την οικονομική ανασυγκρότηση των Βαλκανίων που οδήγησε στον αφανισμό των επιχειρήσεων και της οικονομίας στη βόρεια Ελλάδα. 
        Εμείς δουλεύουμε με σύστημα και προγραμματισμό, με επιμονή και αλλάζουμε το Υπουργείο Μακεδονίας – Θράκης. Έχουμε ρόλο πια και τον αξιοποιούμε προς όφελος των Θεσσαλονικέων, των Μακεδόνων και των Θρακών. Και ερωτώ, κυρίες και κύριοι συνάδελφοι: είναι ή δεν είναι πραγματικότητα σήμερα η Ζώνη Καινοτομίας της Θεσσαλονίκης; Ψηφίστηκε για πρώτη φορά ο ν. 3489 για το Υπουργείο Μακεδονίας – Θράκης με τον οποίο ιδρύεται παράλληλα, εκτός από τη Ζώνη Καινοτομίας της Θεσσαλονίκης και η εταιρεία «Αλεξάνδρεια Ζώνη Καινοτομίας Α.Ε.» που αποτελεί το φορέα διαχείρισης και ανάπτυξης της Ζώνης. 
        Το πρωτοπόρο για τα ελληνικά δεδομένα εγχείρημα περιφερειακής ανάπτυξης έχει και εθνική διάσταση, αφού θέτει τις βάσεις για να ενταχθεί συνολικά η χώρα μας στην πρωτοπορία της έρευνας και της καινοτομίας. 
        Θεσμοθετήθηκε με το ν. 3489/2006 μία νέα διεύθυνση στο Υπουργείο Μακεδονίας – Θράκης επιτελικού χαρακτήρα με την επωνυμία «Διεύθυνση Προστασίας και Ανάπτυξης του Θερμαϊκού Κόλπου». Αναμένεται με τη στελέχωσή της που θα ολοκληρωθεί σύντομα, να διαδραματίσει σημαντικότατο ρόλο στο συντονισμό των δράσεων φορέων και υπηρεσιών όλων των άλλων Υπουργείων. 
        Ολοκληρώθηκε το Στρατηγικό Σχέδιο Ανάπτυξης της βόρειας Ελλάδας για την περίοδο 2007 – 2013, το οποίο αποτελεί εργαλείο για το συντονισμό του αναπτυξιακού σχεδιασμού των  τριών περιφερειών της βόρειας Ελλάδας με τη συγκρότηση ενός διαπεριφερειακού δικτύου. 
        Ολοκληρώθηκε –είναι γεγονός πια- το πληροφοριακό σύστημα και στις αρχές του 2007 με την οριστική παραλαβή του έργου θα αρχίσει η κανονική λειτουργία και εφαρμογή του, ενώ ολοκληρώθηκε η εκπαίδευση του προσωπικού. 
        Με το νέο οργανισμό το Υπουργείο Μακεδονίας – Θράκης καθίσταται αποκεντρωμένο περιφερειακό θεσμικό όργανο σχεδιασμού, συντονισμού και υποστήριξης των κυβερνητικών δράσεων στο χώρο ευθύνης του. 
        Δημιουργήθηκαν ήδη δεκαοκτώ νέα θεματικά τμήματα, τα οποία συνδέονται λειτουργικά με τα αντίστοιχα Υπουργεία και τις υπηρεσίες των περιφερειών. 
        Η ενεργοποίηση του ειδικού συντονιστικού συμβουλίου των τριών περιφερειών υπό τον Υπουργό Μακεδονίας – Θράκης, το οποίο συνεδριάζει το πρώτο δεκαήμερο κάθε μήνα είχε ως αποτέλεσμα τον καλύτερο συντονισμό των τριών περιφερειών και την αύξηση της απορροφητικότητας.
        Το Υπουργείο Μακεδονίας – Θράκης υλοποιεί για πρώτη φορά ευρωπαϊκά προγράμματα της κοινοτικής πρωτοβουλίας «INTERREG» με εταίρους από την Ελλάδα, αλλά και την Ευρώπη.
     Για πρώτη φορά το Υπουργείο Μακεδονίας-Θράκης συμμετέχει στη διαδικασία κατάρτισης του Εθνικού Στρατηγικού Πλαισίου Αναφοράς στην Δ΄ Προγραμματική Περίοδο σε συνεργασία με τις τρεις περιφέρειες. Στελεχώνεται –και αυτό είναι γεγονός και είναι πάρα πολύ σημαντικό και μας το ζητούσαν χρόνια- μετά από είκοσι πέντε χρόνια λειτουργίας του ΚΕ.Δ.Α.Κ. η Διεύθυνση Κινητής Κληρονομιάς για τη συντήρηση του μνημειακού υλικού του Αγίου Όρους. Διορίστηκε το νέο διοικητικό συμβούλιο του νομικού προσώπου ιδιωτικού δικαίου Ε.Κ.Ε.Π.Π.-Ε.ΚΕ.Χ.ΧΑ.Κ..
     Με δεδομένο, λοιπόν, το γεγονός ότι σταθερή επιδίωξη της Κυβέρνησης και του Πρωθυπουργού, ιδιαίτερα, είναι η αναβάθμιση του γενικότερου και πολυεπίπεδου ρόλου του Υπουργείου Μακεδονίας-Θράκης στην Ελλάδα αλλά και την ευρύτερη περιοχή της Νοτιοανατολικής Ευρώπης, ιδρύεται με πρόταση του Πρωθυπουργού: Πρώτον, θέση αναπληρωτή γενικού γραμματέα διεθνών οικονομικών σχέσεων και δεύτερον, θέση αναπληρωτή γενικού γραμματέα πολιτικής προστασίας στο Υπουργείο Μακεδονίας-Θράκης.
     Στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης, για τη μετανάστευση που βρίσκεται ήδη στη νομοπαρασκευαστική επιτροπή, συμπεριλαμβάνεται η τροπολογία και θα είναι νόμος του κράτους μέσα στον Ιανουάριο. 
     Κάποιοι και μετά απ΄ αυτά μιλούν για υστέρηση. Ακούω να μιλούν για δυνατότητες που δεν αξιοποιούνται. Ακούω να μιλούν για δύσκολες οικονομικά μέρες. Αυτοί που σήμερα μέμφονται και μεμψιμοιρούν είναι οι ίδιοι που μέχρι χθες, μέχρι το 2004, είχαν τις τύχες της χώρας στα χέρια τους για είκοσι χρόνια.
      Και ρωτώ περιμένοντας μια πειστική απάντηση, γιατί οι ίδιοι δεν προχώρησαν τις εργασίες για το μετρό της Θεσσαλονίκης; Γιατί οι ίδιοι δεν έτρεξαν το έργο της υποθαλάσσιας; Γιατί δεν προχώρησε η επέκταση του έκτου προβλήτα στο λιμάνι, αφού ήθελαν την ποιοτική αναβάθμιση και αναζητούσαν την ανάδειξη της Θεσσαλονίκης σε εμπορευματικό κέντρο της Νοτιοανατολικής Ευρώπης;
     Το μετρό, κυρίες και κύριοι, της Θεσσαλονίκης ξεκίνησε και μάλιστα ξεκίνησαν οι μελέτες για την επέκτασή του προς ανατολή και δύση. Το αεροδρόμιο επεκτείνεται. Η υποθαλάσσια εντός δύο, τριών μηνών από σήμερα ξεκινά. Η σύμβαση για την επέκταση του έκτου προβλήτα του λιμανιού της συμπρωτεύουσας υπεγράφη. Οι εργασίες αρχίζουν. Ξεκίνησε η συζήτηση και ο σχεδιασμός για την υλοποίηση του προαστιακού σιδηροδρόμου, έργο που θα συνδέσει τόσο τα προάστια με το πολεοδομικό συγκρότημα όσο και τη βιομηχανική περιοχή με τα σημεία κλειδιά, όπως το λιμάνι και το αεροδρόμιο. 
     Αυτά, κυρίες και κύριοι, είναι οι δικές μας βάσεις πάνω στις οποίες χτίζεται μια μακροχρόνια και αποτελεσματική ανάπτυξη. Είναι βάσεις ορατές και χειροπιαστές. Όμως δεν σταματάμε εδώ. 
     Η σιδηροδρομική σύνδεση του λιμανιού της Καβάλας, πάγιο αίτημα ετών, υλοποιείται, όπως υλοποιούνται και μια σειρά αναπτυξιακών έργων σε όλους τους νομούς της Μακεδονίας και της Θράκης, όπως οι οδικοί κάθετοι άξονες και η σιδηροδρομική Εγνατία, για να δείξουμε σε όλο το εύρος τη δυναμική της περιοχής. Για πρώτη φορά η Μακεδονία και η Θράκη μετέχουν στην ίδια ζώνη κινήτρων. Θέλουμε η Μακεδονία και η Θράκη να είναι τόποι προσέλκυσης τουριστών και προς αυτήν την κατεύθυνση εργαζόμαστε υιοθετώντας νέες πρακτικές προώθησης. 
     Γίνεται αντιληπτό, κυρίες και κύριοι, ακόμα και στον πλέον δύσπιστο, ότι η προσέγγισή μας δεν είναι αποσπασματική, δεν είναι ευκαιριακή. Έχει στόχο, έχει όραμα. Δίνει την προοπτική της ανάπτυξης για την Ελλάδα, για τη Μακεδονία και τη Θράκη. Αυτή είναι η κατεύθυνση που αποτυπώνεται με τον πλέον ξεκάθαρο τρόπο στον Προϋπολογισμό που σήμερα συζητάμε, έναν προϋπολογισμό ρεαλιστικό, ειλικρινή, αναπτυξιακό, με επίκεντρο τον πολίτη και τις ανάγκες του, που θα βοηθήσει στην επίτευξη των στόχων που έχουμε θέσει και θα μας βοηθήσει να οριοθετήσουμε νέους ακόμα μεγαλύτερους αναπτυξιακούς ορίζοντες. 
     Ολοκληρώνοντας όμως, κυρίες και κύριοι συνάδελφοι, νιώθω την ανάγκη να εξωτερικεύσω μερικές μου σκέψεις που χρόνια κρατούσα μέσα μου. Πρέπει επιτέλους έστω και τώρα ιδιαίτερα εμείς, η γενιά των πολιτικών που είχε την τύχη την καλή να μείνει μακριά απ’ αυτά που χώρισαν τους γονείς μας, η γενιά μετά τον εμφύλιο, να πούμε μερικές αλήθειες. Είμαστε πολύ λίγοι οι Έλληνες για να μας χωρίσουν τείχη δυσπρόσιτα και αξεπέραστα. Πρέπει να αναγνωρίσουμε πόσοι πέρασαν ή θα περάσουν από εδώ, απ’ αυτό το λίκνο της δημοκρατίας, και προσέφεραν ή θα προσφέρουν στον τόπο. Δεν μπορεί να μηδενίζονται όλα. Είναι εύκολο αυτό. Αρέσει στους φανατικούς. Φέρνει ίσως χειροκροτήματα. Αυτοί όμως είναι οι λίγοι. Οι πολλοί άλλα θέλουν. Άλλα θέλουν από εμάς οι Έλληνες!
Δεν είμαστε εμείς οι καλοί, οι άλλοι οι κακοί ή αντίστροφα. Πρέπει να έχουμε τη λεβεντιά και να αναγνωρίσουμε επιτέλους κάποια πράγματα, όπως για παράδειγμα ότι ο Κωνσταντίνος Καραμανλής έφτιαξε το σύγχρονο ελληνικό κράτος, βάθυνε και στέριωσε τη δημοκρατία, πέτυχε την ανάπτυξη της Ελλάδος ώστε να μπορέσει να ενταχθεί ισότιμα στην Ευρωπαϊκή Ένωση. Πρέπει να πούμε επίσης ότι ο Ανδρέας Παπανδρέου πέρα απ’ όλα όσα πέτυχε, έφερε στο προσκήνιο μια γενιά ανθρώπων που μέχρι τότε δεν ήταν μπροστά για πολλούς λόγους και αυτό μας βοήθησε όλους. Πρέπει επίσης να πούμε ότι το ΠΑ.ΣΟ.Κ. πρότεινε τον Κωστή Στεφανόπουλο για Πρόεδρο της Δημοκρατίας, όπως εμείς τον Κάρολο Παπούλια. Αν αυτά και άλλα πολλά κοινά δεν τα αναδείξουμε και δεν τα αναγνωρίσουμε, είναι σίγουρο ότι θα έχουμε κάνει λάθος. Θα έλεγα πως είναι μικροψυχία. 
      Ας προχωρήσουμε, λοιπόν, μαζί σ’ εκείνους τους δρόμους που μπορούμε να βαδίσουμε μαζί γιατί αυτό θέλουν από μας, αυτό ζητούν από μας οι Ελληνίδες και οι Έλληνες, αυτό περιμένουν. Αν όμως δεν βαδίσουμε μαζί, ένα είναι σίγουρο, ότι δεν θα μας συγχωρήσουν.
	Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Υπουργό.
	Κυρίες και κύριοι συνάδελφοι, το Προεδρείο θέλει να κάνει ορισμένες προτάσεις που έχουν σχέση με τη διαχείριση του χρόνου της συζητήσεως και με την καλύτερη διεξαγωγή της συζητήσεως τις επόμενες δυόμισι μέρες.
	Επειδή το Προεδρείο έχει πρόθεση να βοηθήσει το έργο των Βουλευτών και να μιλήσουν όσο το δυνατόν περισσότεροι συνάδελφοι, αν είναι δυνατό να εξαντληθεί ο κατάλογος κι έτσι να διευκολυνθεί το έργο μας και επειδή υπήρξαν και ορισμένα μεμονωμένα παράπονα ότι το σύστημα της εγγραφής δεν λειτούργησε απόλυτα σωστά, γι’ αυτό κατ’ αρχάς προτείνουμε στη Βουλή να ξεκινήσουμε τις συνεδριάσεις και αύριο το πρωί και την Πέμπτη το πρωί στις 10.30΄.
	Το Σώμα συμφωνεί;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε ομοφώνως.
      Επίσης επειδή θέλουμε ακόμα περισσότερο να βοηθηθεί το έργο…
	ΤΟΝΙΑ ΑΝΤΩΝΙΟΥ: Δεν συμφωνούμε…
	ΠΡΟΕΔΡΕΥΩΝ (Σωτήρης Χατζηγάκης): Δεν συμφωνείτε με το 10.30΄; Να το κάνουμε 9.30΄;
	ΤΟΝΙΑ ΑΝΤΩΝΙΟΥ: Δεν συμφωνούμε αν προτείνετε τα έξι λεπτά ομιλίας.
	ΠΡΟΕΔΡΕΥΩΝ (Σωτήρης Χατζηγάκης): Δεν μίλησα για έξι λεπτά, απλώς να τηρήσετε τα οκτώ λεπτά.
	Επίσης, κυρίες και κύριοι συνάδελφοι, για τους ίδιους λόγους, για τον ίδιο σκοπό το Προεδρείο θέλει να προτείνει να μην έχουμε μεσημβρινή διακοπή ούτε αύριο ούτε την Πέμπτη, αλλά να έχουμε συνεχόμενες συνεδριάσεις ώστε να καλυφθεί ο χρόνος και να μιλήσουν όσο το δυνατόν περισσότεροι Βουλευτές.
	Το Σώμα συμφωνεί;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε ομοφώνως, επομένως ομοφώνως αποφασίσαμε και για τις εμβόλιμες και για τις συνεχόμενες συνεδριάσεις.
	Ο κ. Μαγγίνας έχει το λόγο.
	ΒΑΣΙΛΕΙΟΣ ΜΑΓΓΙΝΑΣ: Συμφωνούμε απολύτως με την πρόταση όπως τη διατυπώσατε. Το μόνο που θα ήθελα να προσθέσω είναι να καταβάλλεται στο μέτρο του δυνατού προσπάθεια για την τήρηση του οκτάλεπτου, να μη μειωθεί σε καμία περίπτωση, αλλά να μην πηγαίνουμε στα δέκα λεπτά γιατί αυτό είναι σε βάρος των υπολοίπων συναδέλφων.
	ΠΡΟΕΔΡΕΥΩΝ (Σωτήρης Χατζηγάκης): Έχετε απόλυτο δίκιο. Το Προεδρείο δεν θέλει να έρχεται σε δύσκολη θέση και να διακόπτει το Βουλευτή πάνω στη ρύμη του λόγου, γι’ αυτό κάνουμε μία γενική παράκληση και κάθε φορά το υπογραμμίζουμε.
	Ο κ. Σαλαγιάννης έχει το λόγο.
	ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, ο Υπουργός Μακεδονίας-Θράκης νωρίτερα είπε μία αλήθεια, ότι η οικονομία απεικονίζει την αλήθεια. Έλα όμως που η αλήθεια είναι στην πραγματική ζωή. Η αλήθεια είναι εκεί που ο κάθε νοικοκύρης, ο κάθε πολίτης, ο κάθε μεροκαματιάρης, ο κάθε επιχειρηματίας, ο κάθε νέος επιστήμονας, ο κάθε άνεργος επιχειρεί να σταθεί όρθιος, να τα βγάλει πέρα, να αντέξει. Επειδή αυτή είναι η πραγματικότητα και αυτή είναι η πραγματική ζωή, εκεί κρίνεται και η πραγματική οικονομία. 
    Ακούμε εδώ μέσα αριθμούς, στατιστικές που τους ανεβοκατεβάζετε κάθε χρονιά ανάλογα με το πώς σας βολεύουν. 
    Αγαπητοί φίλοι εγώ αναρωτιέμαι: με ποιους κουβεντιάζετε; Ποιους κάνετε παρέα; Σε ποια καφενεία πάτε; Τι σας λένε οι άνθρωποί σας εκεί, οι φίλοι σας, οι συγγενείς σας; Ότι όλα πάνε ρολόι; Ότι όλα πάνε καλά; Ότι αρκεί να συνεχίσετε αυτήν την πορεία και όλα θα βγουν θετικά για τους πολίτες και τον τόπο; Αυτό σας λένε; Αυτή είναι η άποψη που παίρνετε από την κοινωνία ή κάνετε πως δεν καταλαβαίνετε; Ή όλοι οι φίλοι σας είναι καλοβολεμένοι, φτιαγμένοι; Τι κάνετε; Πώς συμπεριφέρεστε έτσι; 
    Και δεν λέω μόνο εσάς. Μιλάω και για τους Υπουργούς σας. Αυτοϊκανοποιούμενοι, αυτάρεσκοι, πάρα πολλές φορές  αλληλοσυγχαίρονται μεταξύ τους «μπράβο, όπως τα κατάφερες» ο ένας, «μπράβο» ο άλλος και βέβαια με έπαρση και πολλές φορές με αλαζονεία. 
    Όμως αγαπητοί φίλοι και συνάδελφοι, η πραγματικότητα είναι οδυνηρή. Και δεν είναι οδυνηρή μόνο για τα αδύναμα στρώματα της κοινωνίας που ούτως ή άλλως είναι σε απόγνωση, δηλαδή, για τους μικροσυνταξιούχους, τους αγρότες και τους άνεργους. Είναι οδυνηρή η πραγματικότητα και για το μεγάλο, το μεσαίο στρώμα της κοινωνίας αυτό που αποτελεί την μεγάλη πλειοψηφία του ελληνικού λαού. Οδυνηρή η πραγματικότητα. Όλος αυτός ο κόσμος που τα αμέσως προηγούμενα χρόνια ζούσε αξιοπρεπώς και μπορούσε να δει το μέλλον του με αισιοδοξία. Μεγάλωνε τα παιδιά του, τα σπούδαζε, έφτιαχνε και ένα σπίτι, έπαιρνε και ένα δεύτερο διαμέρισμα, αντιμετώπιζε της ανάγκες του, ανέβαζε την ποιότητα της ζωής του σήμερα αυτός ο κόσμος βουλιάζει. 
    Αυτός ο κόσμος βλέπει ότι δεν έχει προοπτική. Αυτός ο κόσμος βλέπει ότι δεν έχει προοπτική. Αυτός ο κόσμος βλέπει να συρρικνώνεται το εισόδημά του, βλέπει τις δουλειές του να μην προχωράνε. Η μεγάλη πλειοψηφία του ελληνικού λαού καταγράφει ακόμα και στις έρευνες της κοινής γνώμης του τόσο εσείς επικαλείστε την μεγάλη του απαισιοδοξία για το μέλλον. Αυτή είναι η πραγματικότητα. Και αυτή είναι η πραγματικότητα της οικονομίας την οποία λέτε ότι ανορθώσατε και για την οποία λέτε ότι τη βάζετε σε θετική κατεύθυνση. Αυτή είναι η πραγματικότητα, αγαπητοί φίλοι. 
    Λέτε ότι αυξάνετε τους μισθούς. Μα δεν καταλαβαίνετε ότι τα έχετε πάρει διπλάσια με την ακρίβεια που καλπάζει ανεξέλεγκτα, με το κόστος ζωής που ανεβαίνει κατακόρυφα, με τις ανάγκες που αυξάνονται καθημερινά. Δεν καταλαβαίνετε ότι δεν υπάρχει διαθέσιμο εισόδημα, δεν καταλαβαίνετε ότι όλος αυτός ο κόσμος όχι μόνο δεν έχει διαθέσιμο εισόδημα αλλά έχει εξαντλήσει όλα τα περιθώρια δανεισμού που είχε; Έχει φορτώσει όλες τις κάρτες του, ότι είναι πια όμηρος των τραπεζών. Δεν καταλαβαίνετε ότι έχετε οδηγήσει την ελληνική κοινωνία να είναι σε ομηρία στις ελληνικές τράπεζες; Δεν καταλαβαίνετε όταν λέτε ότι αυξάνετε τις συντάξεις ότι τα έχετε πάρει διπλά από πέρυσι ακόμα από τον κόσμο, με τις αυξήσεις, με τους έμμεσους και άμεσους φόρους, με την ακρίβεια στο πετρέλαιο, στη βενζίνη, στα τσιγάρα; Και δεν κατανοείτε επίσης ότι μ’ ένα μισθό, αυτόν τον πενιχρό μισθό και καμία φορά μ’ αυτήν την πενιχρή σύνταξη δεν είναι για να περνάει καλά ο πολίτης. Είναι τις πιο πολλές φορές για να στηρίξει και για να χρηματοδοτήσει την ανεργία του παιδιού του. Αυτή είναι η πραγματικότητα. Οδηγείται  μια κοινωνία να έχει μια θηλιά στο λαιμό, που χρόνο με το χρόνο σφίγγει. Αυτή είναι η αλήθεια σε όποιο καφενείο και αν πας. Σε όποια πόλη και αν πας, σε όποιο χώρο και αν πας. Και αυτό το λένε και οι αριστεροί και οι πασόκοι και οι δεξιοί. Εσάς δεν σας το λένε; Εσάς τι σας λένε; Τι σας λένε οι φίλοι σας στα καφενεία της Καρδίτσας, της Λάρισας, της Κοζάνης, των Σερρών, της Κρήτης; 
    Αγαπητοί φίλοι και συνάδελφοι, αυτός ο Προϋπολογισμός πείτε μου και όσοι ακολουθήσουν μετά από μένα και οι Υπουργοί σας και ο Πρωθυπουργός σας, να μας πει σε ποιο κεφάλαιο, σε ποιο κωδικό μπορεί να ακουμπήσει όλος αυτός ο κόσμος για να ελπίσει ότι ανοίγει ένα καλύτερο μέλλον τη χρονιά που έρχεται. 
Πείτε μου σε ποια στοιχεία μπορεί κάποιος να ακουμπήσει την ελπίδα του ότι αλλάζουν τα πράγματα, ότι πάνε καλύτερα, ότι κάθε χρόνο και καλύτερα. 
	Αντίθετα, έχει κάθε λόγο μέσα απ’ αυτόν τον Προϋπολογισμό να διαπιστώσει ότι κάθε χρόνο και χειρότερα, ότι από τα δύσκολα ήρθαν τα χειρότερα και πως οδηγούμαστε σε ακόμα χειρότερα. Γι’ αυτό καταγράφεται απαισιοδοξία. Γι’ αυτό ο κόσμος είναι αποκαρδιωμένος.
      Καμιά φορά αισθάνεστε, επειδή ο κόσμος δεν αντιδρά, δεν βγαίνει στους δρόμους, ότι όλα πάνε καλά. Δεν ακούτε τη βουή. Δεν ακούτε τι έρχεται από κάτω. Δεν καταλαβαίνετε ότι αν αρχίσει η κατηφόρα σας, δεν θα έχει πάτο. Αυτό δεν το καταλαβαίνετε.
      Κυρίες και κύριοι συνάδελφοι, πρέπει να κατανοήσουμε όλοι -κυρίως εσείς οι συνάδελφοι της περιφέρειας και της Αθήνας- το εξής: Δεν είναι μόνο το ότι μ’ αυτήν την πολιτική προκαλείτε τον κόσμο. Είναι ότι δημιουργείτε γεγονότα που δεν γυρίζουν πίσω. 
      Χθες άκουγα σε ένα ραδιόφωνο της Αθήνας μια καμπάνια του κ. Μπασιάκου, που έλεγε πόσα εκατομμύρια ευρώ εισπράττουν οι αγρότες. Εκατομμύρια από εδώ, εκατομμύρια από εκεί. Ήθελε ο κ. Μπασιάκος να πείσει τους αγρότες του Κολωνακίου πόσο ωραία περνάνε οι αγρότες της περιφέρειας. Ο κ. Μπασιάκος έχει καταντήσει το Υπουργείο Ανάπτυξης σε Υπουργείο επιδοτήσεων. Τρία χρόνια τώρα προσπαθεί να πει ποια είναι τα δικαιώματα. Και αυτά με αδιαφανή τρόπο. Μοιράζει περιουσίες αδιαφανώς. Τρία χρόνια τώρα δεν κάνει απολύτως τίποτε, όταν ο αγροτικός κόσμος αντιμετωπίζει τη μεγαλύτερη πρόκληση της ιστορίας του, όταν πραγματικά αντιμετωπίζει το μεγαλύτερο κίνδυνο. Είναι μείζον εθνικό θέμα. Κυριολεκτικά η αγροτική παραγωγή σαρώνεται. Ολόκληρη η αγροτική οικονομία καταρρέει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν γίνεται καμία κουβέντα πουθενά, σε κανένα καφενείο. Δεν υπάρχει κανένα σχέδιο. Δεν μιλάει κανένας γι’ αυτά. Και ο κ. Μπασιάκος κοιμάται ύπνο βαθύ. Κατώτερος των περιστάσεων αυτών που απαιτούν εγρήγορση απ΄ όλα τα κόμματα, από τους συνδικαλιστές, από τους αγρότες τους ίδιους.
      Τελειώνοντας, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σαλαγιάννη, γιατί υπάρχουν πολλοί συνάδελφοι ακόμα για να μιλήσουν. 
      ΝΙΚΟΛΑΟΣ ΣΑΛΑΓΙΑΝΝΗΣ: Τελειώνω, κύριε Πρόεδρε.
      Οι αγρότες είναι μόνοι τους -μόνοι τους!- ανήμποροι, απληροφόρητοι, με ένα κράτος ανίκανο να τους υπερασπιστεί, με αγροτικούς συλλόγους και συνεταιρισμούς απαξιωμένους και με ένα Υπουργείο που κυριολεκτικά κοιμάται. Έχει μέλλον;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σαλαγιάννη.
      ΝΙΚΟΛΑΟΣ ΣΑΛΑΓΙΑΝΝΗΣ: Κλείνω, κύριε Πρόεδρε, λέγοντας το εξής: 
      Αυτήν την πολιτική, αγαπητοί συνάδελφοι, δεν μπορείτε να την αλλάξετε. Είναι στην ιδεολογία σας. Έχετε πάρει πια μια γραμμή. Δεν κάνετε πίσω. Πρέπει να φύγετε, για να δημιουργηθούν ελπίδες στους πολίτες για το μέλλον.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Ο κ. Τσιαμάκης έχει το λόγο.
      Και πάλι παράκληση ως προς το χρόνο, διότι όλοι συμφωνούμε όταν είμαστε από κάτω, αλλά όταν ανεβαίνουμε πάνω έχουμε το σύνδρομο του μικροφώνου.
      ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, η συζήτηση και ψήφιση του Κρατικού Προϋπολογισμού αποτελεί την κορυφαία κοινοβουλευτική λειτουργία, καθώς μέσα απ’ αυτόν καθορίζεται η πορεία της οικονομίας, το ύψος των οικονομικών παροχών, η κάλυψη των κοινωνικών αναγκών και με απλά λόγια, η πορεία της χώρας μας.
      Ο καθένας μας, λοιπόν, στην κριτική του για τον Κρατικό Προϋπολογισμό πρέπει να είναι αποδεσμευμένος από κομματικές εντολές και ψεύτικες φιλολαϊκές προσεγγίσεις, να τοποθετηθεί έντιμα, σωστά και αντικειμενικά. 
      Ο Προϋπολογισμός του 2007 αποτυπώνει την υπεύθυνη και συνεπή προσπάθεια της Κυβέρνησης να πετύχει τρεις στόχους: Αυτό που είναι κοινωνικά αναγκαίο. Αυτό που είναι οικονομικά εφικτό. Και φυσικά, αυτό που είναι αναπτυξιακά επιθυμητό. 
      Με απλά λόγια και κατανοητή γλώσσα ξεκαθαρίζουμε ότι για εμάς οι κοινωνικές παροχές και υπηρεσίες δεν προσδιορίζονται με παχιά λόγια και πομπώδεις εκφράσεις, ούτε με δανεικά. Το οικονομικά εφικτό δεν γίνεται με πλασματικούς προϋπολογισμούς, με διπλά βιβλία και με το να παρουσιάζουμε ψεύτικα στοιχεία και όχι τα πραγματικά.
      Τέλος, η ανάπτυξη, που επιθυμούμε, δεν επιτυγχάνεται με την απλή κατανάλωση των κοινοτικών πόρων χωρίς στόχο, ουσία και αποτέλεσμα, έχοντας όλη την ελληνική περιφέρεια στο περιθώριο.
      Κάπως έτσι μας είχατε συνηθίσει στο παρελθόν, αγαπητοί συνάδελφοι του ΠΑ.ΣΟ.Κ., και αντί να ζητήσετε, έστω και τώρα με έμμεσο τρόπο, συγγνώμη από τον ελληνικό λαό, παριστάνετε και τον κατήγορο. Η οικονομική πολιτική που εφαρμόζει η Κυβέρνηση της Νέας Δημοκρατίας, έχει αποδώσει και καθημερινά αποδίδει καρπούς σ’ όλους τους τομείς της ελληνικής οικονομίας. Μέσα από το νοικοκύρεμα των οικονομικών της χώρας και με τη σωστή και αντικειμενική ιεράρχηση των προτεραιοτήτων, είναι στην ευχάριστη θέση η Κυβέρνηση να υλοποιήσει αρκετές από τις δεσμεύσεις της. Για παράδειγμα, σας αναφέρω τις αυξήσεις που δίνουμε στον Ο.Γ.Α., στο Ε.Κ.Α.Σ. και στο επίδομα ανεργίας. Για τους συνταξιούχους μας από τις αρχές του 2007 διατίθενται 700.000.000 ευρώ το χρόνο περισσότερα. Η σύνταξή τους θα φτάνει στα 280 ευρώ, το μήνα δηλαδή 50 ευρώ παραπάνω και από το Γενάρη του 2008 θα φτάσει τα 330 ευρώ. 
      Το τελικό ύψος των συντάξεων, τα 330 ευρώ, σαφώς και δεν μπορεί να θεωρηθεί ως το κοινωνικά επιθυμητό. Πρέπει, όμως, να ληφθεί υπ' όψιν από ποιο ύψος ξεκινάμε και στα πλαίσια των οικονομικών δυνατοτήτων της οικονομίας τι μπορεί να γίνει. Είναι γεγονός ότι τα δυνατά περιθώρια αυξήσεων εκμεταλλεύονται πλήρως με το φετινό Προϋπολογισμό. Οι δικαιούχοι του Ε.Κ.Α.Σ. θα εισπράξουν από 1-1-2007, 400.000.000 ευρώ περισσότερα. Έτσι, το Ε.Κ.Α.Σ. διαμορφώνεται στα 195 ευρώ το μήνα, ήτοι 35 ευρώ προσαυξημένα. Από 1-1-2008 θα δοθούν οι αντίστοιχες αυξήσεις, έτσι όπως έχει υποσχεθεί η Κυβέρνηση. Το Ε.Κ.Α.Σ. αυξάνεται από τα 311 ευρώ και φτάνει στα 367 ευρώ, ενώ παράλληλα προωθούνται ενεργητικές πολιτικές απασχόλησης. Όπως χθες το βράδυ είπε εδώ ο Υπουργός Οικονομίας κ. Αλογοσκούφης, η ανεργία έχει περιοριστεί στο 8,3% και σ' αυτό συνέβαλαν θετικά και ο φορολογικός νόμος και ο αναπτυξιακός νόμος και η σύμπραξη δημόσιου και ιδιωτικού τομέα. 
      Οι αυξήσεις, κύριοι συνάδελφοι, που δώσαμε, είναι πολύ σημαντικές. Δείχνουν ότι σεβόμαστε απόλυτα τους οικονομικά ασθενέστερους, τις κοινωνικές ομάδες που αγωνίζονται στο μόχθο της καθημερινότητας και της παραγωγής, όπως για παράδειγμα οι αγρότες μας και οι απόμαχοι συνταξιούχοι μας, προς τους οποίους εσείς ως κυβέρνηση φερθήκατε με πολύ σκληρό και αντικοινωνικό τρόπο. 
      Σας θυμίζω, κύριοι συνάδελφοι του ΠΑ.ΣΟ.Κ., πριν πέντε χρόνια περίπου, εάν θυμούμαι καλώς, όταν οι αγρότες μας στη Λάρισα έκαναν τις κινητοποιήσεις για να διαμαρτυρηθούν για τις τιμές των προϊόντων τους, σ’ αυτούς τους ανθρώπους που ζυμώνουν με τον ιδρώτα τους την αγροτική γη, εσείς κάνετε προβοκάτσια και τους ξεφουσκώνατε τα λάστιχα από τα τρακτέρ και τους οδηγήσατε στα δικαστήρια. Στους δε συνταξιούχους μας κάνατε υποδοχή εδώ απέξω στη Βουλή με τα Μ.Α.Τ. και με ξυλοκόπημα. 
      Κυρίες και κύριοι συνάδελφοι, όλοι μας γνωρίζουμε ότι ο Προϋπολογισμός δεν ήταν εύκολος ούτε στη σύνταξή του, πολύ δε περισσότερο στην εκτέλεσή του. Γιατί; Για δύο απλούς λόγους. Πρώτον, γιατί σε κανέναν δεν αρέσει, όταν έρχεται η ώρα να πληρώσει φόρους, να τους πληρώσει έγκαιρα και δεύτερον, σε κάθε δαπάνη που θέλουμε να περιορίσουμε, υπάρχουν οι γνωστές αντιδράσεις. Όχι μόνο δεν δέχονται περιορισμό αυτών που παίρνουν όλοι οι φορείς και οι κοινωνικές ομάδες αλλά απεναντίας ζητούν και αύξηση. 
      Θα αναφέρω δύο νούμερα για να τεκμηριώσω αυτά που λέω. Το σύνολο των φορολογικών μας εσόδων θα είναι 48.000.000.000 ευρώ και θα πληρώσουμε 88.000.000.000 ευρώ για όλες τις δαπάνες που θα κάνει το ελληνικό δημόσιο, μέσα στις οποίες περιλαμβάνονται και τα τοκοχρεολύσια. Αρκετοί από εσάς της Αξιωματικής Αντιπολίτευσης χαρακτηρίσατε τον Προϋπολογισμό αντιλαϊκό, αλλά δεν μας είπατε τι θα κάνατε εσείς. Δηλαδή τι θα κάνατε; Θα παίρνατε πόρους από το ένα Υπουργείο να τους πάτε στο άλλο; Θα μειώνατε τους μισθούς; Θα τους αυξάνατε, όπως τους αυξήσαμε εμείς; Θα σταματούσατε τις επιχορηγήσεις των ασφαλιστικών ταμείων; Θα σταματούσατε τις δαπάνες για τα νοσήλια; Οι δαπάνες είναι ένα πραγματικό γεγονός και μη αμφισβητήσιμο και είναι πραγματικά αυτά τα οποία πληρώνουμε.
      Κυρίες και κύριοι συνάδελφοι, πρωταρχικός στόχος μεταξύ των άλλων είναι και η μείωση των ελλειμμάτων. Πρέπει οπωσδήποτε το έλλειμμα να το σταθεροποιήσουμε σε ποσοστό κάτω του 3%, γεγονός το οποίο πηγάζει ρητά από το Σύμφωνο Σταθερότητας και Ανάπτυξης και δεσμεύει την άσκηση της δημοσιονομικής μας πολιτικής. 
      Εμείς εκεί στην ιδιαίτερη πατρίδα μου την Ευρυτανία, όταν έχουμε να κάνουμε με οικονομικά, θυμόμαστε αυτήν τη λαϊκή σοφία, την απλή παροιμία, που λέει ότι δεν είναι δυνατόν να είναι και η πίτα ολόκληρη και ο σκύλος χορτάτος. Η πολιτική του ΠΑ.ΣΟ.Κ. επί χρόνια αντέστρεφε την κοινή λογική, όπως πηγάζει και απ’ αυτήν την απλή σοφία, καθώς η πίτα ήταν πάντοτε δανεισμένη. 
      Κύριε Πρόεδρε, θέλω από αυτό το Βήμα της Βουλής να ευχαριστήσω την Κυβέρνηση και προσωπικά τον Πρωθυπουργό, τον Κώστα Καραμανλή, διότι από δεσμεύσεις που υπήρξαν προεκλογικά στην πατρίδα μου την Ευρυτανία άρχισαν να υλοποιούνται τα μεγάλα έργα, όπως για παράδειγμα ο κεντρικός οδικός άξονας των Αγράφων και μερικά άλλα. 
      Δράττομαι, όμως, της ευκαιρίας να θυμίσω προς την Κυβέρνηση και τον κύριο Πρωθυπουργό ότι ο οδικός άξονας των Αγράφων πρέπει να δημοπρατηθεί και ως προς το υπόλοιπο τμήμα έτσι ώστε να ενωθούμε με το Νομό Καρδίτσας και ειδικά με την λίμνη Πλαστήρα και να ολοκληρωθεί ο παραμεθόριος δρόμος, ο οποίος ξεκίνησε εδώ και τριάντα χρόνια από Αμφιλοχία-Γέφυρα Βίνιανης- Μαυρομάτα-Νεράϊδα-Όρια Νομού Καρδίτσας. Πρέπει να γίνει ένας σύγχρονος εθνικός δρόμος από Λαμία-Καρπενήσι-Αγρίνιο, που να είναι ταχείας κυκλοφορίας, και φυσικά πρέπει να λειτουργήσει ξανά το ξυλουργικό εργοστάσιο στη Φουρνά. 
      Τέλος, πρέπει να γίνουν βασικές υποδομές και να δοθούν ειδικά κίνητρα πέριξ της περιοχής της τεχνητής λίμνης Κρεμαστών, καθώς και του Καστρακίου, διότι τόσο η λίμνη των Κρεμαστών και όσο η παρακείμενη λίμνη του Καστρακίου είναι πλουτοπαραγωγικές πηγές κοιμώμενες για τους Νομούς Ευρυτανίας και Αιτωλοακαρνανίας και θα μπορούσαν να συμβάλλουν σημαντικά στην ανάπτυξη. 
      Αγαπητέ κύριε Πρόεδρε, επειδή ο Προϋπολογισμός είναι και υλοποιήσιμος και αναπτυξιακός και έχει πλήρη κοινωνικό χαρακτήρα, ανεπιφύλακτα η μονοεδρική της Ευρυτανίας ψηφίζει τον Προϋπολογισμό και φυσικά στηρίζει τις μεταρρυθμιστικές πολιτικές που εφαρμόζει η Κυβέρνηση.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, συζητάμε τον τρίτο Προϋπολογισμό της Κυβέρνησης της Νέας Δημοκρατίας και τον τελευταίο της τετραετίας που θα είναι Κυβέρνηση η Νέα Δημοκρατία. Τώρα, τρία χρόνια μετά τις εκλογές, μπορούμε και πρέπει να κάνουμε συγκρίσεις, να μετρήσουμε την αποτελεσματικότητα της Κυβέρνησης, αφού έχουμε σαφή εικόνα πλέον της υλοποίησης του προγράμματός της, για το οποίο την ψήφισε ο ελληνικός λαός. 
      Τα στοιχεία, όμως, είναι αμείλικτα και τα αποτελέσματα της νέας διακυβέρνησης αποκαλυπτικά. Η Νέα Δημοκρατία και ο κ. Καραμανλής, απέτυχαν. Η προσπάθεια των Υπουργών της Κυβέρνησης και των Βουλευτών της Συμπολίτευσης να παρουσιάσουν το μαύρο άσπρο δεν πείθει, γιατί το ψέμα έχει κοντά πόδια και δεν φθάνουν, για να υπερπηδήσουν οι πολίτες τις δυσκολίες που τους δημιουργούν οι πολιτικές σας και η κατάσταση της οικονομίας. 
      Η Ελλάδα δεν ζει την εικονική πραγματικότητα που θέλετε να παρουσιάσετε εδώ. Η μεθοδολογία του «πες, πες ψέματα και κάτι θα μείνει» δεν αποδίδει πλέον, γιατί τα προβλήματα είναι καθημερινά και δεν αφήνουν τον πολίτη να ξεχάσει, όπως εσείς ως παράταξη πιστεύετε. Η συκοφαντία και τα όσα κατά καιρούς υπερβολικά έχετε χρησιμοποιήσει δεν αποδίδουν πλέον και αυτό γιατί ο λαός καταλαβαίνει ότι δεν είμαστε ίδιοι. Οι διαφορές είναι ορατές. Εσείς υπηρετείτε τα συμφέροντα των ολίγων σε βάρος των πολλών, προσπαθώντας ταυτόχρονα να ξεγελάσετε τους πολλούς. Εμείς πρεσβεύουμε το κράτος δικαίου, για να υπηρετήσουμε τα συμφέροντα των πολλών, με στόχο μια δίκαιη κοινωνία με τη συμμετοχή όλων. Εσείς οικοδομείτε ένα αυταρχικό και ανάλγητο κράτος και αυτή είναι, δυστυχώς, η επανίδρυση που υποσχεθήκατε. Εμείς δεσμευόμαστε να επεκτείνουμε το κοινωνικό κράτος, για να υπηρετήσουμε την κοινωνική συνοχή.
      Τολμάτε να μιλάτε για θετικές επιδόσεις την τελευταία τριετία, όταν η σύγκριση με την προηγούμενη τριετία του ΠΑ.ΣΟ.Κ. είναι όσο η νύχτα με την ημέρα. Τα πάντα βρίσκονται σε χειρότερη μοίρα. Ακρίβεια, ανασφάλεια, ανεργία πλήττουν τις ασθενέστερες οικονομικές ομάδες του πληθυσμού. Βρήκατε ένα κτήριο έτοιμο και αντί να το εξωραΐσετε, όπως είχατε υποσχεθεί, το γκρεμίζετε καθημερινά.
      Σας παραδώσαμε τα ΕΛ.ΤΑ. με κέρδη 25,1 εκατομμύρια ευρώ και φέτος έχουν ζημιά 7,6 εκατομμύρια ευρώ. Σας παραδώσαμε τη Δ.Ε.Η. με κέρδη 304.000.000 ευρώ και την κατεβάσατε στα 72,2 εκατομμύρια ευρώ. Το ίδιο κάματε και με τον Ο.Τ.Ε.. Τα κέρδη των 396.000.000 ευρώ τα φθάσατε σε ζημιά 294.000.000 ευρώ, με σκοπό να αλλάξετε, από τη μία πλευρά, τον κανονισμό του προσωπικού και, από την άλλη, να τον ξεπουλήσετε όσο-όσο. Εδώ έχω τα στοιχεία που καταγράφονται και από τον Τύπο καθημερινά και τα καταθέτω για τα Πρακτικά. 
      (Στο σημείο αυτό ο Βουλευτής Εμμανουήλ Στρατάκης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Συνεχίζετε να αλλάζετε τη σχέση της άμεσης προς την έμμεση φορολογία, επιβαρύνοντας τους πολλούς προς όφελος των ολίγων. Για κάθε 100 ευρώ το 2005 επλήρωναν τα φυσικά πρόσωπα 45 ευρώ και 26 ευρώ τα νομικά πρόσωπα. Φέτος, το 2007, για κάθε 100 ευρώ θα πληρώσουν 50 ευρώ τα φυσικά πρόσωπα και μόνο 23 ευρώ τα νομικά πρόσωπα.
      Ταυτόχρονα, αυξήσατε την έμμεση φορολογία κατά 2,3 δισεκατομμύρια ευρώ σε βάρος ασφαλώς των πολλών. Οι πρωτογενείς δαπάνες που καλύπτουν  τα έξοδα λειτουργίας του δημόσιου τομέα αυξάνονται κατά 6,7%, έναντι 6% της περιόδου 2005-2006, ενώ το σύνολο των κρατικών δαπανών αυξάνεται κατά 5,8%. Αυτή είναι η περιβόητη περιστολή της σπατάλης που υποσχεθήκατε για να εξοικονομήσετε τα 10.000.000.000 ευρώ που υποσχεθήκατε προεκλογικά.
      Η Ελλάδα από το 2004 παρουσιάζει εμφανή στοιχεία επιβράδυνσης και επιδείνωσης της ανταγωνιστικής της θέσης στην Ευρωπαϊκή Ένωση. Τα στοιχεία του Σ.Ε.Β., ο δικός σας κ. Δασκαλόπουλος, σύμφωνα με έκθεση του World Economic Forum, λέει ότι ο δείκτης επιχειρηματικής ανταγωνιστικότητας επιδεινώθηκε σημαντικά με απώλεια εννέα θέσεων. Από την τεσσαρακοστή θέση πήγαμε στην τεσσαρακοστή ένατη. Αποκαλυπτικό είναι το γεγονός –όπως το χαρακτηρίζει ο γενικός διευθυντής του Σ.Ε.Β.- ότι μας πέρασε η Τουρκία, η Ινδονησία, η Μάλτα, ο Άγιος Μαυρίκιος και τα νησιά Μπαρμπάντος. Εκεί φέρατε τη χώρα. Σας καταθέτω τα στοιχεία του γενικού διευθυντή του Σ.Ε.Β.
      (Στο σημείο αυτό ο Βουλευτής κ. Εμμανουήλ Στρατάκης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Περιορίσατε λίγο αυτές τις ημέρες τη φιλολογία για τις μεταρρυθμίσεις, γιατί σκοντάψατε στο ξεπούλημα του Ο.Τ.Ε, αφού οι εσωτερικές κόντρες των Υπουργών σας φανέρωσαν τα σχέδιά σας και επιβεβαίωσαν τις καταγγελίες του ΠΑ.ΣΟ.Κ.. Αν μεταρρύθμιση είναι το ξεπούλημα όχι μόνο των ασημικών, αλλά και του σπιτιού, είστε επικίνδυνοι για τα οικονομικά και εθνικά συμφέροντα της χώρας.
      Η επανίδρυση του κράτους που είχατε κάνει σημαία, κατέρρευσε με τους κουμπάρους, τις ανεκπλήρωτες υποσχέσεις στους συμβασιούχους και τη δημιουργίας νέας γενιάς συμβασιούχων. Το λιγότερο κράτος έγινε σπάταλο και γραφειοκρατικό κράτος. Έχετε δημιουργήσει τετρακόσιες τριάντα νέες υπηρεσίες για υμετέρους. 
      Θα ενισχύατε δήθεν την ανάπτυξη της περιφέρειας με τον νέο αναπτυξιακό νόμο. Τρία χρόνια μετά, αφού δεν έγινε καμία επένδυση, τον αλλάξατε, τον φέρατε ως καινούργιο για να επιβεβαιώσετε την αποτυχία του πρώτου. Κάνατε επενδύσεις στα χαρτιά γιατί και όσες ενταχθούν θα τις πληρώσει, απ’ ό,τι φαίνεται, το ΠΑ.ΣΟ.Κ. ως κυβέρνηση. Εσείς δεν έχετε πληρώσει ούτε καν τα σχέδια βελτίωσης -έχει περάσει η τριετία- που έχουν γίνει, και που έχουν εγκριθεί από τις κυβερνήσεις του ΠΑ.ΣΟ.Κ.
      Καταργήσατε όλα τα μέτρα για την οδική ασφάλεια. Δεν ολοκληρώνετε τα πάρκα κυκλοφοριακής αγωγής. Ακυρώσατε το πρόγραμμα για τα Κέντρα Εξέτασης, Εκπαίδευσης Υποψηφίων Οδηγών, ενώ τα τροχαία ατυχήματα και τα θύματα της ασφάλτου καθημερινώς αυξάνουν. 
      Βγάλατε τα εμπορευματικά κέντρα από το Γ΄ Κοινοτικό Πλαίσιο Στήριξης, ψηφίσατε νόμο για να δημιουργήσετε δήθεν μ’ αυτόν καινούργια και κανένα δεν έγινε. Το μόνο που κάνατε είναι ότι κάποια έργα της Κοινωνίας της Πληροφορίας, που είχαν γίνει από τον κρατικό προϋπολογισμό τα εντάξατε στο Γ΄ Κοινοτικό Πλαίσιο Στήριξης, για να δείξετε ότι έχετε απορροφητικότητα, ενώ θα έπρεπε να γίνουν καινούργια έργα. 
      Χθές, ο κ. Μπασιάκος, επειδή δεν είχε τίποτα να πει, έκανε αντιπολίτευση στο ΠΑ.ΣΟ.Κ. Βέβαια για τις δεκατρείς μελέτες που δύο χρόνια τώρα μας λέει ότι τις προωθεί, φαίνεται ότι η πολύ προώθηση τις οδήγησε στον Καιάδα γιατί δεν έγινε καμία, δεν είχε να πει τίποτα.
      Μας μίλησε για αύξηση των εξαγωγών 6%, δεν μίλησε όμως και για την αύξηση των εισαγωγών που φθάνει το 7%. Η εξέλιξη του εμπορικού ισοζυγίου αγαθών και υπηρεσιών με σταθερές τιμές του 1995 παρουσιάζει αύξηση από 9,2 το 2005, στο 9,8 το 2006 και στο 10,2 το 2007. 
      Μίλησε ακόμη για έγκαιρη πληρωμή των επιδοτήσεων και μάλιστα των αυξημένων, όπως είπε, όμως στα χαρτιά που ο ίδιος μοίρασε εδώ δείχνουν ότι οι επιδοτήσεις από 3.083.000.000 ευρώ, κατέβηκαν στα 2.752.000.000 ευρώ. Για δε το ελαιόλαδο από τα 617 στα 554. 
      Ζήτησε να ψηφισθεί κανονισμός από την Ευρωπαϊκή Ένωση και ψηφίστηκε, για να δώσει προκαταβολές και μόλις άρχισε η ημερομηνία των οριστικών πληρωμών πλήρωσε κάποιες προκαταβολές και μάλιστα με δανεικά από την τράπεζα γιατί, ακριβώς, φοβήθηκε τις αγωγές των παραγωγών που θα γινόταν στο Ευρωπαϊκό Δικαστήριο. Επτά μήνες από την οριστικοποίηση των δικαιωμάτων δεν έκανε κανένα έλεγχο, όπως επίσης δεν έκανε καμία κίνηση για το μητρώο, ως είχε υποχρέωση. Δεν δημιουργήθηκε ούτε ένα γραφείο μόνο και μόνο για να βρεθεί το πρόσχημα να μην πληρωθούν τα χρήματα γιατί χρησιμοποιήθηκαν για άλλους σκοπούς.
      Μιλάτε για αυξήσεις στις συντάξεις του Ο.Γ.Α. και επαίρεστε γι αυτό. Τρία χρόνια μετά που είστε Κυβέρνηση, καταφέρατε να περηφανεύεστε, να λέτε ότι θα δώσετε 700 ευρώ το χρόνο στους αγρότες, όμως, ήδη την τριετία που έχει περάσει έχετε πάρει 720 ευρώ, 360 ευρώ από την αύξηση του Φ.Π.Α. και άλλα 360 ευρώ από τον ειδικό φόρο κατανάλωσης στα καύσιμα, στα τσιγάρα και στα κινητά.
      Όλα αυτά έγιναν το διάστημα αυτό. Και, βέβαια, πρέπει να πούμε ότι εμείς έχουμε δεσμευθεί για τα 800 ευρώ στο ζευγάρι -ο Πρόεδρός μας το έχει πει- και για όσους, βέβαια, δεν έχουν ενταχθεί στο νέο Ο.Γ.Α..
      Κυρίες και κύριοι συνάδελφοι, πολλά θα μπορούσε να πει κάποιος ακόμη και για τον ΕΛ.Γ.Α., που δεν πληρώνετε παραγωγούς που έχουν υποστεί ζημιές από το χιονιά του 2004 ιδιαίτερα στην εκλογική μου περιφέρεια το Ηράκλειο, όταν είναι γνωστό ότι από τα 260.000.000 που έχει δώσει ο ΕΛ.Γ.Α. -που τον έχετε βέβαια χρεώσει με 2,5 δισεκατομμύρια δραχμές- τα 90.000.000 περίπου έχουν δοθεί σε κατ’ εξαίρεση καλύψεις και όμως δεν έγινε τίποτα. 
      Πιστώσεις στην Περιφέρεια της Κρήτης. Τα χαρτιά και οι εφημερίδες λένε για το ρίξιμο που υπάρχει. Από τα 52.000.000 της Νομαρχιακής Αυτοδιοίκησης κατέβηκαν στα 38.000.000. Αυτά γράφουν οι εφημερίδες κατά την κατάθεση του Προϋπολογισμού.
      Κυρίες και κύριοι συνάδελφοι, ο Προϋπολογισμός του 2007 είναι ένας Προϋπολογισμός μιας χαμένης ευκαιρίας, για να αναπροσανατολίσουμε τη στρατηγική της χώρας προς την οικονομία της γνώσης και την ενίσχυση της κοινωνικής συνοχής. Γι’ αυτό τον καταψηφίζουμε, όπως θα σας καταψηφίσει και σας ο ελληνικός λαός και στις εκλογές που έρχονται, γιατί όλα όσα κάνετε είναι εις βάρος σας. 
      Ευχαριστώ πολύ.
      (Στο σημείο αυτό ο Βουλευτής κ. Εμμανουήλ Στρατάκης, καταθέτει για τα Πρακτικά τα προαναφερθέντα δημοσιεύματα εφημερίδων, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης. 
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, αισθάνομαι την ανάγκη όσο και την υποχρέωση, προτού αναφερθώ στον Προϋπολογισμό τον οποίο συζητάει η Βουλή, να κάνω ειδική αναφορά σε χθεσινοβραδινές δηλώσεις του Υπουργού Δημόσιας Τάξης κ. Πολύδωρα, ο οποίος μ’ έναν πρωτοφανή όσο και πολιτικά αήθη τρόπο επετέθη εναντίον του κόμματος, που έχω την τιμή να εκπροσωπώ, του Συνασπισμού. Και εκάλεσε ο Υπουργός Δημόσιας Τάξης, επίσης με απαράδεκτη πολιτική συνείδηση και επιλογή, τον Συνασπισμό να προσέλθει σε δήλωση ομολογίας ή και δήλωση αποκήρυξης αναφορικά με τα ακραία γεγονότα που συμβαίνουν όχι μόνο αυτές τις ημέρες, αλλά και όλες τις προηγούμενες υποστηρίζοντας με συκοφαντικό τρόπο ότι ο Συνασπισμός παρέχει –δική του η έκφραση- ομπρέλα προστασίας στους λεγόμενους αντεξουσιαστές. 
      Κυρίες και κύριοι συνάδελφοι, είναι επικίνδυνος όσο και ολισθηρός ο δρόμος που επέλεξε ο Υπουργός Δημόσιας Τάξης, γιατί επαναφέρει στην πολιτική ζωή του τόπου όσο και στην πολιτική συζήτηση μακρινές επιλογές του παρελθόντος, καταδικασμένες στη συνείδηση –πιστεύω- ολοκλήρου του ελληνικού λαού, όπου κάποια κόμματα επέλεγαν κάποιοι να τα ενοχοποιούν πολιτικά. Και θεωρώ ότι δεν πρόκειται για ένα δευτερεύον ζήτημα. Πρόκειται για ένα σημαντικό πολιτικό ζήτημα για το οποίο υπάρχει και συλλογική ευθύνη της Κυβέρνησης και οφείλει η Κυβέρνηση, οφείλει ο κύριος Πρωθυπουργός να πάρει σαφή και συγκεκριμένη θέση. Διότι όταν επιχειρείται η συκοφάντηση ενός κόμματος και η ενοχοποίηση ενός κοινοβουλευτικού κόμματος, τότε ανοίγει ο δρόμος για αυταρχισμούς, ανοίγει –λυπάμαι- ο δρόμος και η δυνατότητα για διαδικασίες που δεν έχουν σχέση με τη δημοκρατική λειτουργία του πολιτεύματος. 
      Ο κύριος Υπουργός Δημόσιας Τάξης επέλεξε να επιτεθεί εναντίον ενός κόμματος που δεν έχει καμία σχέση με τη βία, αλλά, βεβαίως, κυρίες και κύριοι συνάδελφοι, σταθερά και αταλάντευτα υπερασπίζεται τις ατομικές ελευθερίες και τα κοινωνικά δικαιώματα και διεκδικεί μ’ όλες του τις δυνάμεις, αυτές οι φασίζουσες εστίες που υπάρχουν μέσα στα Σώματα Ασφαλείας να πάψουν να υπάρχουν και να προωθηθεί ένας ουσιαστικός εκδημοκρατισμός.
      Έχω την άποψη ότι ο Υπουργός Δημόσιας Τάξης, επεχείρησε αντιστάθμισμα και αντίρροπο στο τεράστιο έλλειμμα αποτελεσματικότητας που έχει η Αστυνομία της οποίας είναι ο πολιτικά υπεύθυνος. Και διάλεξε το χειρότερο τρόπο να αντισταθμίσει αυτό το έλλειμμα αποτελεσματικότητας της Αστυνομίας. 
    Αυτός ο υπερτροφικός πολιτικός λόγος του Υπουργού Δημόσιας Τάξης ο οποίος παρέχει ηθικό στήριγμα σ’ αυτούς οι οποίοι παραβιάζουν το νόμο και στο όνομα επιτέλεσης του καθήκοντός τους προσβάλλουν τις ατομικές ελευθερίες και τα δικαιώματα των πολιτών -θυμηθείτε τα πρόσφατα γεγονότα στη Θεσσαλονίκη- είναι απαράδεκτος και, κυρίως, είναι επικίνδυνος, διότι τροφοδοτεί διαθέσεις και ενισχύει απόψεις που θέλουν κάποιους αστυνομικούς να λειτουργούν πάνω από την κοινωνία και εναντίον της κοινωνίας.
    Κυρίες και κύριοι συνάδελφοι, επαναλαμβάνω ότι δεν πρόκειται για ένα δευτερεύον ζήτημα. Πρόκειται για ένα καίριο πολιτικό θέμα, το οποίο οφείλουμε οι πάντες να καταδικάσουμε και προφανώς, πρωτίστως έχει την υποχρέωση η Κυβέρνηση και ο κύριος Πρωθυπουργός να πάρουν θέση και να αποδοκιμάσουν τη συγκεκριμένη συμπεριφορά του Υπουργού Δημόσιας Τάξης.
    Ο λόγος για τον Προϋπολογισμό τώρα.
    Κυρίες και κύριοι συνάδελφοι, παρά τα όσα διατυπώνονται για να εξωραΐσουν την πραγματικότητα, οι κοινωνικές ανισότητες εξακολουθούν να υπάρχουν στη χώρα μας και μάλιστα σε μεγάλο βαθμό. Και οι ανισότητες αυτές προκύπτουν για όποιον θέλει να σκύψει πάνω από τους αριθμούς, για να διαπιστώσει ότι στο σύνολο των εισπραττομένων φόρων το 65% είναι έμμεσοι φόροι. Και αυτοί οι έμμεσοι φόροι είναι επίσης γνωστό ότι ισοπεδώνουν τη φοροδοτική ικανότητα, αφού τον ίδιο έμμεσο φόρο καλούνται να πληρώσουν και οι οικονομικά ισχυροί και οι οικονομικά ανίσχυροι και οι οικονομικά μεσαίοι, από άποψη οικονομικής δυνατότητας.
    Οι βασικοί δείκτες φτώχειας και ανισοτήτων στη χώρα μας ξεπερνάνε το μέσο όρο των δεκαπέντε μελών της Ευρωπαϊκής Ένωσης. Δεν είναι ένα στοιχείο που πρέπει να αναδεικνύεται, προκειμένου να ελέγχει τον χαρακτήρα αυτού του Προϋπολογισμού, ο οποίος στη βάση αυτού του ελέγχου αναδεικνύεται μονομερής, προς μια δηλαδή μόνο κατεύθυνση, άνισος, βαθειά συντηρητικός και φιλελεύθερος; 
    Κυρίες και κύριοι συνάδελφοι, το μερίδιο των μισθών, δηλαδή η αμοιβή της μισθωτής εργασίας από 66,7% έπεσε στο 64,8% το έτος 2005, ενώ η απόδοση του κεφαλαίου στη χώρα μας είναι η μεγαλύτερη μεταξύ των χωρών της Ευρωζώνης. Από τη μια μεριά, δηλαδή, οι μεγάλες κοινωνικές ανισότητες και από την άλλη μεριά η μεγάλη απόδοση του κεφαλαίου στη χώρα μας και μάλιστα με έναν τρόπο ο οποίος όταν τα δει κάποιος τα πράγματα συγκλονίζει, διότι αυτή η Ελλάδα, η κατά τα άλλα η Ελλάδα με προβλήματα, παρέχει τη δυνατότητα να έχει το κεφάλαιο αυτήν την απόδοση. Και ο λεγόμενος κίνδυνος φτώχειας στην Ελλάδα κυμαίνεται μεταξύ 20% και 25% του πληθυσμού. Δηλαδή δυο εκατομμύρια περίπου συμπολίτες μας βιώνουν κάτω από τα όρια της βιωσιμότητας, ζουν, δηλαδή, μέσα στο πλαίσιο της φτώχειας. 
    Ο λόγος ο πολιτικός για να είναι αποτελεσματικός, οφείλει να είναι και τεκμηριωμένος. Δεν συνιστά τεράστια ανισότητα όταν στους δέκα συνταξιούχους οι έξι παίρνουν σύνταξη κάτω από 500 ευρώ το μήνα; Ποια διάθεση έπαρσης εκ μέρους της Κυβέρνησης τότε για τον δήθεν φιλολαϊκό χαρακτήρα του Προϋπολογισμού, όταν έχουμε αυτά τα στοιχεία, τα οποία επαναλαμβάνω, συγκλονίζουν τον οποιονδήποτε; Πολύ δε περισσότερο συγκλονίζουν τους ίδιους τους πολίτες, οι οποίοι βιώνουν πέρα και ανεξάρτητα από εξαγγελίες αριθμών, τη σκληρή οικονομική και κοινωνική πραγματικότητα. 
    Υπάρχουν ρυθμοί ανάπτυξης στην Ελλάδα; Βεβαιότατα. Από τους υψηλότερους και τώρα και επί κυβερνήσεων ΠΑ.ΣΟ.Κ.. Από τους υψηλότερους μέσα στην Ευρώπη. Αλλά το ερώτημα και πάλι εγείρεται δικαιολογημένο. Ποιος είναι ο επικαρπωτής αυτού του παραγόμενου οικονομικού αποτελέσματος, από τους εξαιρετικά, επαναλαμβάνω, υψηλούς ρυθμούς ανάπτυξης; Δεν είναι οι ολίγοι, κυρίες και κύριοι συνάδελφοι; Είναι οι ολίγοι από την ώρα που οι πολλοί, ζουν όπως είπαμε κάτω από τα όρια της βιωσιμότητας με συνεχή απώλεια του εισοδήματος της μισθωτής εργασίας, με καθηλωμένη εισοδηματική πολιτική και με ένα κοινωνικό κράτος το οποίο δεν βαίνει ενισχυόμενο. 
      Και πάλι το παράδειγμα εξυπηρετεί την κατανόηση του πολιτικού μας ισχυρισμού. Μειώνονται τα προϋπολογιζόμενα κονδύλια για την υγεία, για την παιδεία και αναζητά η Κυβέρνηση την αντιμετώπιση των ζητημάτων της παιδείας και την αναβάθμιση ιδιαίτερα της ανώτατης εκπαίδευσης στην ιδιωτικοποίησή της. Δηλαδή, επικαλείται ως επιχείρημα την κακή κατάσταση των πανεπιστημίων για την οποία ευθύνεται και η εξαιρετικά χαμηλή χρηματοδότησή τους, για να δικαιολογήσει τη συντηρητική πολιτική της άμεσης ή και της έμμεσης ιδιωτικοποίησης της ανώτατης εκπαίδευσης. 
      Κυρίες και κύριοι συνάδελφοι, οι ανισότητες από τη μια και από την άλλη μεριά το υποβαθμισμένο κοινωνικό κράτος συγκροτούν μία πραγματικότητα, η οποία ελέγχει, αξιολογεί και βαθμολογεί αρνητικά από κοινωνικής άποψης αυτόν τον Προϋπολογισμό, τον οποίο σήμερα συζητάμε.
      Είναι προφανές ότι με δεδομένα τα οικονομικά της χώρας, η αντιμετώπιση των κρίσιμων ζητημάτων θέτει υποχρεώσεις. Και ποιες είναι οι υποχρεώσεις αυτές; Η διαμόρφωση συγκεκριμένων προτεραιοτήτων. 
      Δεν υποστηρίζει κάποιος, δεν υποστηρίζει ο Συνασπισμός ότι η οικονομική κατάσταση της χώρας είναι εξαιρετικά καλή. Αντιθέτως. Αλλά επαναλαμβάνω ότι είναι θέμα πολιτικών προτεραιοτήτων εάν θέλεις να περιορίσεις τις κοινωνικές ανισότητες, εάν δεν θες να κρατάς καθηλωμένη την εισοδηματική πολιτική, αν θέλεις  να μετακινείς κονδύλια σε κρίσιμους τομείς του κοινωνικού κράτους, όπως για παράδειγμα είναι η υγεία, όπως είναι η παιδεία.
      Νομίζω ότι πρόδηλα προκύπτει ότι οι προτεραιότητες της Κυβέρνησης είναι διαφορετικές από αυτές που αντιστοιχούν στην κοινωνική πραγματικότητα της χώρας. Είναι προτεραιότητες που προσδιορίζουν την συντηρητική πορεία της οικονομικής πολιτικής που επιλέγει. Είναι προτεραιότητες που δείχνουν ότι έχει αφήσει τα πάντα στη λειτουργία μιας αγοράς ανεξέλεγκτης, μιας αγοράς που από την ώρα που απουσιάζει ο υγιής ανταγωνισμός, από την ώρα που ελλείπουν οι αποφασιστικοί ελεγκτικοί μηχανισμοί, οδηγεί στην τεράστια ακρίβεια, η οποία έρχεται και από μια άλλη πλευρά να αφαιρέσει από το εξαιρετικά χαμηλό εισόδημα ένα μεγάλο κομμάτι του Έλληνα μισθωτού, του Έλληνα πολίτη, του Έλληνα συνταξιούχου.
      Μ΄ αυτά τα δεδομένα, κυρίες και κύριοι συνάδελφοι, εμείς καταψηφίζουμε τον Προϋπολογισμό και υποστηρίζουμε ότι αυτές οι κοινωνικές ανισότητες που υπάρχουν τραυματίζουν την κοινωνική συνοχή, περιθωριοποιούν τους ανθρώπους και δεν διαμορφώνουν στοιχεία μιας δυναμικής για την ουσιαστική αντιμετώπιση των προβλημάτων της ελληνικής κοινωνίας. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η συνάδελφος, κ. Κρινιώ Κανελλοπούλου.
      ΚΡΙΝΙΩ ΚΑΝΕΛΛΟΠΟΥΛΟΥ: Κυρίες και κύριοι συνάδελφοι, στον Προϋπολογισμό που συζητάμε σήμερα δεν διακυβεύεται μόνο το οικονομικό πρόγραμμα της Κυβέρνησης για τον επόμενο χρόνο. Διακυβεύεται η απόφαση για την Ελλάδα του αύριο, η απόφαση για το αν η χώρα μας θα συνεχίσει τις απαραίτητες μεταρρυθμίσεις για να κερδίσει το στοίχημα του μέλλοντος, να κερδίσει τη θέση της στον κόσμο που αλλάζει, στον προηγμένο κόσμο, στον κόσμο με τις νέες τεχνολογίες, την ψηφιακή επανάσταση, την επανάσταση της γνώσης, η απόφαση για ανάπτυξη, για ισχυρή οικονομία και έτσι ευημερία για όλους, η απόφαση για ανταγωνιστική οικονομία με έμφαση την ποιότητα και την καινοτομία, η απόφαση για ένα κράτος οργανωμένο, δίκαιο προς όλους, που δεν θα ανήκει σε κανένα κόμμα, η απόφαση για μία Ελλάδα εξωστρεφή με ισχυρή διεθνή παρουσία. Δεν πρόκειται μόνο για απαραίτητη ανάγκη για να σταθεί η χώρα μας στο διεθνές γίγνεσθαι, πρόκειται για  μια διαφορετική φιλοσοφία, για μια διαφορετική στάση ως προς τη δημόσια ζωή, μια διαφορετική πολιτική ιδεολογία που ταυτίζεται με τις ανάγκες της εποχής, για ένα διαφορετικό αναπτυξιακό υπόδειγμα έναντι του κρατισμού και της γραφειοκρατίας του παρελθόντος, για την αποδοχή των καινοτομιών έναντι των προκαταλήψεων, της ελεύθερης σκέψης έναντι των δογματισμών, της υπεύθυνης στάσης έναντι του λαϊκισμού, μία στάση που άλλωστε ξεκινάει από την αποδεδειγμένη πια αποτυχία των ιδεολογιών του πρόσφατου παρελθόντος και τη συνειδητοποίηση των ορίων της μονοδιάστατης ανάπτυξης και που στρέφεται προς τον άνθρωπο, τον άνθρωπο όμως ως ολότητα και όχι πια μόνο ως οικονομικό μέγεθος. 
      Δεν θέλω όμως πια να αναφερθώ στο παρελθόν και τη μιζέρια που συνεπάγεται. Δεν θέλω πια να μιλήσω για το δημόσιο χρέος που το 2004 ήταν τετραπλάσιο σε σχέση με το 1980, για το έλλειμμα που εμφανιζόταν στους προϋπολογισμούς στο 1,5% του Α.Ε.Π. και τελικά ήταν στο 7,8%, δηλαδή έξι φορές μεγαλύτερο από ό,τι αναφέρετο και δύο φορές μεγαλύτερο από το ανώτατο όριο της ευρωζώνης, για το 12% της ανεργίας, για τη γραφειοκρατία, για την πάνω από 40% σε επίπεδο Α.Ε.Π. φοροδιαφυγή, για τις μεγάλες διαρθρωτικές ανισότητες, για τη μηδενική προσέλκυση επενδύσεων, για τον ανύπαρκτο αναπτυξιακό νόμο, ούτε να αναφερθώ ξανά στη βεβαρυμμένη διεθνή συγκυρία στην οποία βρέθηκε η Κυβέρνηση της Νέας Δημοκρατίας, γιατί θεωρώ ότι επιτέλους κάτι αλλάζει στην Ελλάδα. 
      Επιτέλους η χώρα μας αρχίζει να απαγκιστρώνεται από τις περιοριστικές ιδεολογίες και τις αγκυλώσεις του παρελθόντος και αρχίζει να βλέπει μπροστά. Τα αποτελέσματα αρχίζουν να φαίνονται. Το έλλειμμα μειώνεται στο 2,6%. Δηλαδή σε δύο χρόνια περάσαμε από το 7,8% στο 2,6%, με στόχο της Κυβέρνησης το 2007 να φτάσουμε σ΄ ένα έλλειμμα του 2,4% και το 2008 σε 1,7%. Και αυτά δεν είναι μόνο λόγια της Κυβέρνησης, δεν είναι μόνο προβλέψεις της Κυβέρνησης, συμφωνούν απόλυτα και για πρώτη φορά και με τις προβλέψεις της Ευρωπαϊκής Επιτροπής, η οποία επιβραβεύει τις προσπάθειες για δημοσιονομική εξυγίανση, αναγνωρίζει τη σημερινή αναπτυξιακή δυναμική της χώρας μας και την άνοδο των επενδύσεων. Πράγματι η ανάπτυξη κατέγραψε ρυθμούς που ξεπερνούν το 4%. 
      Ειπώθηκε πολλές φορές σ΄ αυτήν την Αίθουσα και δεν νομίζω ότι χρειάζεται να τα επαναλάβω και εγώ. Είναι γνωστό πια ότι η ανταγωνιστικότητα της οικονομίας βελτιώθηκε, όπως και ο ρυθμός απορρόφησης των κοινοτικών πόρων, και η ανεργία μειώθηκε στο 8% και είναι βέβαιο ότι προς αυτήν την κατεύθυνση συνετέλεσαν και η φορολογική μεταρρύθμιση και ο επενδυτικός νόμος και οι συμπράξεις δημοσίου και ιδιωτικού τομέα αλλά και η πολιτική σε θέματα ενέργειας, εξαγωγών, τουρισμού, ο εξορθολογισμός των Δ.Ε.Κ.Ο., η μεταρρύθμιση του ασφαλιστικού συστήματος των τραπεζών και οι αποκρατικοποιήσεις που, βεβαίως, οπωσδήποτε οφείλουμε να συνεχίσουμε. Αποτέλεσμα όλων αυτών είναι ότι το διαθέσιμο εισόδημα των νοικοκυριών αυξάνεται τα τελευταία δύο χρόνια με ένα ρυθμό ανάπτυξης 4,2% πάνω από τον πληθωρισμό. 
      Κυρίες και κύριοι συνάδελφοι, η οικονομία όμως δεν μεταφράζεται μόνο με αριθμούς. Ο στόχος μας είναι και πρέπει να είναι ο άνθρωπος και η ευημερία. Μόνο όμως μια ισχυρή οικονομία μπορεί να διασφαλίσει το δρόμο για ένα πραγματικά κοινωνικό κράτος και ήδη με τον φετινό Προϋπολογισμό υλοποιούνται οι δεσμεύσεις της Κυβέρνησης για την ενίσχυση της κοινωνικής συνοχής, με την αύξηση των συντάξεων του Ο.Γ.Α., του Ε.Κ.Α.Σ., του επιδόματος ανεργίας, τις ρυθμίσεις που αφορούν τις μητέρες με τρία παιδιά και τα άτομα με ειδικές ανάγκες.
      Κοινωνική πολιτική όμως, κύριοι συνάδελφοι, είναι και το δικαίωμα όλων στη γνώση και ιδιαίτερα σε μία εποχή που η γνώση είναι αυτή που καθορίζει και την οικονομία και κάνει τη διαφορά μεταξύ προηγμένων και μη προηγμένων κρατών. Πρέπει οπωσδήποτε να επενδύσουμε στην παιδεία, γιατί η χώρα μας μπορεί και πρέπει να παίξει καθοριστικό ρόλο στον τομέα της παιδείας και του πολιτισμού. Φέτος για πρώτη φορά οι πιστώσεις που προβλέπονται για την παιδεία είναι αυξημένες. Μόνο όμως με τις αναγκαίες μεταρρυθμίσεις που έχει ξεκινήσει η Κυβέρνηση και που πρέπει οπωσδήποτε να συνεχιστούν θα δώσουμε και στα Ελληνόπουλα επιτέλους το δικαίωμα να είναι εφάμιλλα των συναδέλφων τους της Ευρωπαϊκής Ένωσης. 
      Στη νέα όμως στρατηγική την οποία περιέγραψα τεράστια σημασία έχουν και η αγροτική οικονομία και η περιφερειακή ανάπτυξη που είναι και ο στόχος της Κυβέρνησης. Στο σημείο αυτό θα ήθελα να αναφερθώ και για λίγο στο νομό μου, το Νομό Ηλίας, το νομό που τόσο σε επίπεδο φυσικού περιβάλλοντος όσο και από πλευράς πολιτιστικής κληρονομιάς θεωρείται από τους πιο προνομιούχους, το νομό που έχει το συγκριτικό πλεονέκτημα να ξεπερνά τα όρια της χώρας λόγω της παρουσίας της Αρχαίας Ολυμπίας, της Αρχαίας Ίλιδας, του Επικούρειου Απόλλωνα, με τις ιαματικές πηγές του Καϊάφα, της Κυλλήνης, με παραλίες εκατόν είκοσι χιλιομέτρων και που παρ’ όλα αυτά είχε καταγραφεί μαζί με τους άλλους νομούς της περιφέρειας στην άλλη Ελλάδα, σ΄ αυτήν που δεν έφτασαν ποτέ οι πιστώσεις των τριών Κοινοτικών Πλαισίων. 
      Έτσι η εγκατάλειψη και η αδιαφορία που παρατηρήθηκε όλα αυτά τα χρόνια είχε σαν αποτέλεσμα και ο Νομός Ηλείας να οδηγηθεί στην 49η θέση της ανάπτυξης με το χαμηλότερο Α.Ε.Π. και το υψηλότερο ποσοστό ανεργίας. Το μοναδικό έργο που επί ημερών κυβερνήσεων του ΠΑ.ΣΟ.Κ. είχε γίνει στο Νομό Ηλείας ήταν το Νοσοκομείο του Πύργου και αυτό χωρίς, ουσιαστικά, να λειτουργεί γιατί εγκαινιάστηκε εσπευσμένα προεκλογικά χωρίς προσωπικό και χωρίς εγκαταστάσεις.
      Σήμερα στο νομό γίνονται επιτέλους τεράστιες προσπάθειες για να δημιουργηθούν οι αναγκαίες υποδομές που θα του επιτρέψουν να ξεφύγει από τις τελευταίες θέσεις. Η ίδρυση και λειτουργία του πολιτικού αεροδρομίου της Ανδραβίδας, η κατασκευή της Ιονίας Οδού Πάτρα-Πύργος-Τσακώνα, η ίδρυση του νέου τμήματος Τ.Ε.Ι. στον Πύργο με προοπτική αυτονομίας, ο εκσυγχρονισμός της σιδηροδρομικής γραμμής Πάτρα-Καλαμάτα, η γραμμή Πύργος-Κατάκολο, το διυλιστήριο στο φράγμα του Πηνειού, η Λουτρόπολη του Καϊάφα που αξιοποιείται, τα Σ.Χ.Ο.Ο.Α.Π. κ.λπ. είναι ορισμένα μόνο από τα σημαντικά έργα υποδομής που έχουν δρομολογηθεί ήδη και κάποια υλοποιούνται. Θα συμβάλουν σημαντικά στην ανάπτυξη του νομού.
      Τέλος, θέλω να αναφερθώ στο έργο που κάνει το Υπουργείο Αγροτικής Ανάπτυξης και ο ΕΛ.Γ.Α. στο νομό μας. Για πολλά χρόνια οι αγρότες του Νομού Ηλείας πάλευαν για μια τροποποίηση του άδικου κανονισμού του ΕΛ.Γ.Α. που τους χώριζε σε προνομιούχους και μη προνομιούχους. Ήδη το διοικητικό συμβούλιο του ΕΛ.Γ.Α. τροποποίησε αυτόν τον κανονισμό και αποκατέστησε τις υπάρχουσες αδικίες. 
      Κυρίες και κύριοι συνάδελφοι, βεβαίως πρέπει να γίνουν ακόμα πολλά. Πρέπει να συνεχιστεί η αποκλιμάκωση του δημόσιου χρέους, να μειωθεί κι άλλο η ανεργία, να βελτιωθεί κι άλλο η ανταγωνιστικότητα της οικονομίας, να προχωρήσουμε πιο γρήγορα σε αποκρατικοποιήσεις και, βεβαίως, να βελτιωθούν ακόμη περισσότερο τα εισοδήματα των ασθενέστερων κοινωνικών ομάδων. Προπαντός όμως είναι ανάγκη να αποκτήσουμε την αναγκαία αυτοπεποίθηση και να εγκαταλείψουμε μικροελλαδικές συμπεριφορές και να εξορμήσουμε προς το μέλλον με λογισμό και με όνειρο όπως μας συνιστούσε και ο Σολωμός. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Αντωνίου.
      ΤΟΝΙΑ ΑΝΤΩΝΙΟΥ: Κυρίες και κύριοι συνάδελφοι, ο τρίτος Προϋπολογισμός της Κυβέρνησης Καραμανλή και όπως φαίνεται ο τελευταίος της δεν διαφέρει από τους δυο προηγούμενους. Είναι το ίδιο αναξιόπιστος, αναποτελεσματικός, άδικος και αντιαναπτυξιακός για αυτό και τον καταψηφίζουμε.
      Είναι αναξιόπιστος γιατί βασίζεται σε στοιχεία που είναι σε διαδικασία αναθεώρησης και αύριο δεν θα ισχύουν. Είναι αναποτελεσματικός γιατί δεν εντάσσεται σε κάποιο στρατηγικό σχέδιο με μετρήσιμους στόχους και με διαδικασίες ελέγχου που να επιτρέπουν την ορθολογική και αποδοτική χρήση των διαθέσιμων πόρων.
      Είναι άδικος γιατί βασίζεται σ΄ ένα άδικο φορολογικό σύστημα που επιβαρύνει τελικά τους ασθενέστερους. Ό,τι κερδίζουν από την άμεση φορολογία το χάνουν τελικά από την έμμεση. Είναι όμως και αντιαναπτυξιακός γιατί όπως και οι δυο προηγούμενοι προβλέπει μειωμένους πόρους για τις δημόσιες επενδύσεις. Λιγότερες επενδύσεις σημαίνουν λιγότερα έργα, λιγότερες υποδομές, μικρότερες ευκαιρίες ανάπτυξης, λιγότερες θέσεις εργασίας.
      Τρεις Προϋπολογισμοί πανομοιότυποι. Τρία χρόνια σκληρής αντιλαϊκής ταξικής πολιτικής. Αυτά τα τρία χρόνια, κύριοι της Κυβέρνησης έχετε οργανώσει μια τεράστια επιχείρηση αναδιανομής του πλούτου υπέρ των ολίγων και ισχυρών και εις βάρος των χαμηλών και μεσαίων εισοδημάτων. Η ανάπτυξη που επικαλείστε δεν έχει παραγωγική βάση. Είναι πλαστή και εικονική. Βασίζεται στον καταναλωτικό δανεισμό, στην υπερχρέωση στις τράπεζες που έχει ξεπεράσει το 40% του Α.Ε.Π. και οδηγείται σε επικίνδυνα ποσοστά.
      Ο απολογισμός αυτών των τριών χρόνων δείχνει ότι σ΄ όλους τους τομείς που είχατε θέσει ως προτεραιότητες πριν από τις εκλογές έχετε αποτύχει. Μιλούσατε για ενίσχυση του κοινωνικού κράτους, για αντιμετώπιση της ανεργίας, για στήριξη των ασθενέστερων. Λέγατε ότι δεν χρειάζονται περισσότεροι πόροι για κοινωνική πολιτική. Λέγατε ότι με τους ίδιους πόρους χωρίς ούτε ένα ευρώ παραπάνω μπορείτε να πετύχετε τετραπλάσιο κοινωνικό αποτέλεσμα.
Αν δεν το θυμάστε, καταθέτω σχετικό άρθρο του κ. Σιούφα, με ημερομηνία 7 Φεβρουαρίου 2004, για να βοηθήσω τη μνήμη σας. 
      (Στο σημείο αυτό η Βουλευτής κ. Τόνια Αντωνίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τυπώσατε προεκλογικά εκατομμύρια επιταγές υποσχέσεων, μία για κάθε κοινωνική κατηγορία, μια για κάθε πολίτη αυτής της χώρας. Όσοι σας πίστεψαν και όσοι δεν σας πίστεψαν, αλλά σας έδωσαν μια ευκαιρία, κατάλαβαν την απάτη σας όταν πήγαν στο ταμείο για να εξαργυρώσουν τις επιταγές. Βέβαια, άκουγαν όλοι την ίδια κουβέντα «περάστε αργότερα». 
      Περάστε αργότερα για νέες θέσεις εργασίας, περάστε αργότερα για  καλύτερες υπηρεσίες υγείας, για μεγαλύτερους μισθούς, για συντάξεις και Ε.Κ.Α.Σ.. Περάστε αργότερα για δικαιώματα πολυτέκνου, εάν έχετε τρία παιδιά και πολλά ακόμη. Ο κατάλογος είναι πολύ μακρύς. 
      Ο λόγος που δεν μπορείτε να εξοφλήσετε σήμερα τις επιταγές δεν είναι γιατί σας εμποδίζει η μαύρη τρύπα του Προϋπολογισμού, που μόνοι σας ανοίξατε. Η απάτη της απογραφής ήταν απλώς το άλλοθι, η πρόφαση που κατασκευάσατε. Ο πραγματικός λόγος είναι ότι την ώρα που μοιράζατε τις επιταγές των υποσχέσεων, υπογράφατε ταυτόχρονα και κάποια γραμμάτια που αρχίσατε να εξοφλείτε αμέσως μόλις γίνατε Κυβέρνηση, γραμμάτια σε λίγους, σε ισχυρούς και σε υμετέρους, γραμμάτια όχι μόνο μέσα στην Ελλάδα, αλλά και σε ξένα συμφέροντα.
      Αυτή είναι η τεράστια γαλάζια τρύπα που ανοίξατε και αρχίσατε να ρίχνετε μέσα τα εργασιακά δικαιώματα –και ιδιαίτερα της νέας γενιάς- την επιβίωση των ασφαλιστικών ταμείων, το ωράριο των καταστημάτων. Όμως, αυτή η τρύπα δεν γέμισε. Ήταν αδηφάγα. Γι αυτό αρχίσατε να ρίχνετε τράπεζες, Δ.Ε.Κ.Ο., υπηρεσίες υγείας. Σήμερα ανοίξατε την τρύπα για να ρίξετε μέσα και τον πιο κερδοφόρο οργανισμό της Ελλάδος, τον Ο.Τ.Ε..
      Αυτήν την τεράστια «γαλάζια» τρύπα που γεμίζετε για να εξοφλήσετε τα γραμμάτια που υπογράψατε προεκλογικά, την έχετε ονομάσει «μεταρρύθμιση». Όμως, μέσα σ’ αυτήν θα καταρρεύσει τελικά και η Κυβέρνηση του Κώστα Καραμανλή, όπως κατέρρευσε και η κυβέρνηση του Κωνσταντίνου Μητσοτάκη, διότι, ακριβώς, την ίδια πολιτική έρχεστε να εφαρμόσετε. 
      Μιλούσατε προεκλογικά για αντιμετώπιση της ακρίβειας. Όμως ο τιμάριθμος δεν μειώνεται παρά τα μαγειρέματα της Στατιστικής Υπηρεσίας. Το διαθέσιμο εισόδημα των χαμηλοσυνταξιούχων και των χαμηλόμισθων κατατρώγεται από την πρωτοφανή ακρίβεια και την κερδοσκοπία στην αγορά. Οι διαφορές στις τιμές μεταξύ παραγωγού και καταναλωτή φτάνουν ακόμα και στο 1.300%, σύμφωνα με μελέτη του ΚΕ.Π.ΚΑ.. 
      Ενθαρρύνετε την παραοικονομία, νοθεύετε τον υγιή ανταγωνισμό και τη διαφάνεια στην αγορά. Επιτρέπετε στα μονοπώλια, στα ολιγοπώλια και τα καρτέλ να λειτουργούν ασύδοτα εις βάρος της υγείας και της τσέπης των καταναλωτών, αλλά και των αγροτών, χωρίς κανέναν έλεγχο και χωρίς συνέπειες. 
      Μιλούσατε προεκλογικά για την ενίσχυση του αγρότη. Οι γαλάζιες υποσχέσεις και εδώ έμειναν απλώς στα λόγια. Οι αγρότες βρίσκονται σήμερα αντιμέτωποι με τη μαύρη απόγνωση και την απελπισία. Έρχονται Χριστούγεννα, είναι καταχρεωμένοι και δεν πρόκειται να εισπράξουν το σύνολο των δικαιωμάτων τους. Τα προϊόντα τους μένουν απούλητα και αναγκάζονται να δίνουν όσο-όσο στους μεσάζοντες και τα καρτέλ που κάνουν εισαγωγές προϊόντων από τρίτες χώρες, ακριβώς την περίοδο της συγκομιδής των ελληνικών προϊόντων. Μάλιστα, τα βαπτίζουν ελληνικά, ενώ είναι ξένα. 
      Κύριοι της Νέας Δημοκρατίας, μιλούσατε για την ενίσχυση της περιφέρειας. Λέγατε μάλιστα ότι είναι η τετραετία της περιφέρειας. Τις υποσχέσεις σας τις έφαγε εδώ η γαλάζια ανικανότητα, η κακοδιαχείριση, η διαφθορά και τα σκάνδαλα για τα οποία έχει παρέμβει πολλές φορές η Ευρωπαϊκή Επιτροπή, προκειμένου να σας σταματήσει. Παράδειγμα; Η σήραγγα Καλλιδρόμου, από το κακό στο χειρότερο.
      Εξαιτίας όλων αυτών, η περιφέρεια έχασε τεράστιους πόρους από το Γ΄ Κοινοτικό Πλαίσιο Στήριξης. Πολλά έργα έμειναν μισοτελειωμένα και τελικά μεταφέρονται στο Δ΄ Κοινοτικό Πλαίσιο Στήριξης, βγάζοντας έξω άλλα έργα ζωτικής σημασίας που, τελικά, δεν θα γίνουν ποτέ. Για περιφέρειες, όπως η Στερεά Ελλάδα, η μείωση της ενίσχυσης θα είναι ακόμη πιο έντονη λόγω της ένταξής της στο Στόχο 2. 
      Οι πόροι που θα έχουμε για τα επόμενα επτά χρόνια θα είναι σαφώς λιγότεροι –και κυρίως για υποδομές- και κάποια έργα πολύ σημαντικά για τη Φθιώτιδα, για τη Στερεά, όπως είναι το Πανεπιστήμιο Στερεάς Ελλάδας, δεν θα υλοποιηθούν ποτέ. 
      Κάποια άλλα έργα βέβαια έγιναν, γίνονται και θα γίνουν, αλλά το θέμα είναι πώς. Με τεράστιες υπερβάσεις, όπως για παράδειγμα το Νοσοκομείο Λαμίας που ολοκληρώθηκε πρόσφατα και στοίχισε, με την υπογραφή των δικών σας Υπουργών, 40% ακριβότερα. Βέβαια, πρέπει να πω ότι με προβλήματα και κακοτεχνίες δημιουργούνται όλα τα δημόσια έργα, γιατί έχουν σταματήσει εδώ και δύο χρόνια να γίνονται έλεγχοι ποιότητας και με μεγάλη καταστροφή στο περιβάλλον. Παραδείγματος χάρη, στο Πέταλο του Μαλιακού πρέπει να σας πω, κύριοι συνάδελφοι, ότι οργιάζει η ανεξέλεγκτη και παράνομη λειτουργία δανειοθαλάμων για τη λήψη των αδρανών υλικών.
       ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κυρία συνάδελφε. 
      ΤΟΝΙΑ ΑΝΤΩΝΙΟΥ: Ολοκληρώνω, κύριε Πρόεδρε.
      Βέβαια, κυρίες και κύριοι συνάδελφοι, όλα αυτά δεν είναι τυχαία. Είναι αποτέλεσμα των νεοφιλελεύθερων επιλογών της παράταξής σας και βέβαια αυτήν την επικίνδυνη πορεία για τη χώρα, για την οικονομία και για τους Έλληνες πολίτες, το ΠΑ.ΣΟ.Κ. δεσμεύεται να την αλλάξει, γιατί σε πολύ σύντομο χρονικό διάστημα θα είναι και πάλι κυβέρνηση και θα αποδείξει ότι υπάρχει ένας άλλος δρόμος, με άλλη προοδευτική πρόταση για να αντιμετωπίσει, πραγματικά, τα προβλήματα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Αντωνίου.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα οκτώ μαθητές και μαθήτριες και τρεις συνοδοί καθηγητές από το Πειραματικό Γυμνάσιο Μυτιλήνης.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Κουράκος.
      ΙΩΑΝΝΗΣ ΚΟΥΡΑΚΟΣ: Κυρίες και κύριοι συνάδελφοι, ιδιαίτερα εσείς του ΠΑ.ΣΟ.Κ., όταν κατακρίνετε και επιρρίπτετε ευθύνες για τον Προϋπολογισμό του 2007, καλό θα ήταν να ανατρέχετε στο πρόσφατο κυβερνητικό σας παρελθόν, να διερωτάσθε τι πράξατε είκοσι χρόνια ως κυβέρνηση και σε τι κατάσταση παραδώσατε τη χώρα. Ενισχύσατε, άραγε, με την πολιτική σας την ανάπτυξη της χώρας; Βελτιώσατε την παιδεία ή την υποβαθμίσατε; Δώσατε λύση στο ασφαλιστικό σύστημα της χώρας; Μήπως δώσατε λύση στα προβλήματα της υγείας; 
      Αυτά είναι μόνο μερικά από τα ερωτήματα, στα οποία θα έπρεπε εσείς να έχετε δώσει την απάντηση στην εικοσαετή θητεία σας ως κυβέρνηση της χώρας. Τι από όλα αυτά, όμως, κάνατε και σε ποιο βαθμό τα επιλύσατε; Την απάντηση, σας την έδωσε ο ελληνικός λαός, γιατί τη γνωρίζει πολύ καλύτερα. Σας έστειλε στην Αντιπολίτευση και θα είστε πολλά χρόνια ακόμα στην Αντιπολίτευση. Γιατί εμείς, αυτό που εισπράττουμε όλα αυτά τα χρόνια, είναι τα συσσωρευμένα προβλήματα που αφήσατε, προβλήματα που χρειάζονται άμεση λύση.
      Ιδιαίτερα για τον ευρύτερο Πειραιά, πρέπει να γίνει πραγματικότητα ένα ναυτιλιακό κέντρο. Στη Β΄ περιφέρεια Πειραιά, μετά την αποβιομηχανοποίηση που κάνατε και το μαρασμό που οδηγήσατε τη ναυπηγοεπισκευαστική ζώνη, η ανεργία εκτινάχθηκε στα ύψη. Τι κάνατε εσείς όλα αυτά τα χρόνια; Ένα απόλυτο μηδέν. Ήσασταν αδιάφοροι, δεν φέρατε καμία ανάπτυξη, δεν είχατε καμία προοπτική για την περιοχή μας. Αντιθέτως, εμείς θέλουμε την ανάπτυξη του λιμανιού, έτσι ώστε να δημιουργηθούν νέες θέσεις εργασίας, με σεβασμό στους ήδη εργαζόμενους. Με το νέο νομοσχέδιο που θα καταθέσουμε από την καινούργια χρονιά, θα τονώσουμε τη ναυπηγοεπισκευαστική δραστηριότητα στο Πέραμα και στη Σαλαμίνα.
      Κυρίες και κύριοι συνάδελφοι, η Νέα Δημοκρατία κλήθηκε να αντιμετωπίσει χρόνια προβλήματα και εμπεδωμένες νοοτροπίες, που δεν συνέβαλαν στην ανάπτυξη του τόπου και μέχρι στιγμής έχουν γίνει σημαντικά βήματα προς αυτήν την κατεύθυνση. Αυτό αποδεικνύεται με το πρόσφατο φορολογικό νομοσχέδιο που φέραμε, όπου τρία εκατομμύρια τριακόσιες χιλιάδες Έλληνες δεν θα φορολογούνται πλέον. Το αποδεικνύει το πρόσφατο νομοσχέδιο, το μίνι ασφαλιστικό που ψηφίσαμε. 
Το αποδεικνύει ακόμα η αύξηση των 35 ευρώ στη σύνταξη του Ε.Κ.Α.Σ., μα πάνω απ’ όλα η έξοδος της χώρας μας από την επιτήρηση της Ευρωπαϊκής Ένωσης από τα οικονομικά ελλείμματα που μας κληροδοτήσατε. 
      Εσείς, φυσικό είναι να μην μπορείτε να τα καταλάβετε όλα αυτά. Όμως, θα περάσουν πολλά χρόνια για να τα καταλάβετε. Η αλαζονεία της εξουσίας που σας διακατέχει μέχρι σήμερα δεν σας επιτρέπει να δείτε τα πραγματικά προβλήματα, που αντιμετωπίζουν οι Έλληνες πολίτες.
      Κυρίες και κύριοι συνάδελφοι, οι συμπολίτες μας, μάς εμπιστεύτηκαν να βγάλουμε τη χώρα από το περιθώριο που εσείς, οι κυβερνήσεις του ΠΑ.ΣΟ.Κ., τη θέσατε. Και το έργο της Νέας Δημοκρατίας είναι, πρώτον, να μην απογοητεύσουμε τους πολίτες και, δεύτερον, μονόδρομος είναι να τα καταφέρουμε. 
Όλα τα στοιχεία της οικονομίας δείχνουν ότι τίθενται πλέον οι βάσεις, έτσι ώστε η Ελλάδα να γίνει ξανά ανταγωνιστική και ευημερούσα. Αυτό επισημαίνεται σε όλες τις πρόσφατες εκθέσεις των διεθνών οργανισμών, αλλά και της Ευρωπαϊκής Ένωσης.
      Κυρίες και κύριοι συνάδελφοι, παρακολούθησα προχθές τον εισηγητή του ΠΑ.ΣΟ.Κ. για τον Προϋπολογισμό, αλλά πρωτύτερα και τον Πρόεδρό σας, να αγωνιούν, δήθεν, για το μέλλον της χώρας. Υποστηρίζουν ότι η Κυβέρνηση της Νέας Δημοκρατίας δεν ανταποκρίνεται στο αίτημα για διάλογο, για συναίνεση σε όλα τα μεγάλα προβλήματα που αντιμετωπίζει η χώρα. Δεν μας είπαν, όμως, ποιος δημιούργησε όλα αυτά τα μεγάλα προβλήματα της χώρας. 
      Μας κατηγορείτε ότι πολώνουμε τους πολίτες και διχάζουμε τη χώρα. Σας απαντώ, λοιπόν: Πότε έγινε ξανά δύο χρόνια εθνικός διάλογος για την παιδεία; Σας απαντώ: Πότε έγινε ξανά δύο χρόνια διάλογος για το ασφαλιστικό σύστημα της χώρας; Σας απαντώ, λοιπόν, ότι εμείς ποτέ στο παρελθόν ως Αντιπολίτευση δεν κατηγορήσαμε το κυβερνητικό σας έργο στους ξένους ανταποκριτές. 
      Δυστυχώς, αυτός είναι ο πολιτικός σας πολιτισμός και του Προέδρου σας προσωπικά. Είναι η γνωστή αντιπολιτευτική σας πρακτική, η οποία στο παρελθόν απέδιδε, αλλά η ίδια η ιστορία και η πολιτική πραγματικότητα σας ξεπέρασε και την ξεπέρασαν.
      Κυρίες και κύριοι συνάδελφοι, δεν μένουμε προσκολλημένοι στο παρελθόν. Αυτό το αφήνουμε σ’ εσάς. Αυτό το γνωρίζουν και οι Έλληνες πολίτες. Η Νέα Δημοκρατία εκπληρώνει, ημέρα με την ημέρα, το χρέος της, ένα κοινό χρέος, να δημιουργήσουμε δηλαδή ένα καλύτερο αύριο για τις σημερινές και μελλοντικές γενεές.
      Απαραίτητη προϋπόθεση για την επίτευξη του εθνικού στόχου είναι η ισχυρή οικονομία, η διάχυση της ανάπτυξης σε όλους τους τομείς και σ’ ολόκληρη τη χώρα. Είναι η διαρκής αύξηση του παραγόμενου προϊόντος και ο σεβασμός στο δοκιμαζόμενο Έλληνα με κοινωνική δικαιοσύνη. Με μία φράση, είναι η στρατηγική των αλλαγών και των μεταρρυθμίσεων που οδηγεί τη χώρα σε δρόμους του μέλλοντος.
      Αυτό είναι η πρόκληση για όλους μας. Είναι αξίωση της κοινωνίας, είναι η επιταγή των καιρών, που δεν μπορεί να αγνοείται από κανέναν.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
       Ο Προϋπολογισμός, λοιπόν, κινείται προς αυτήν την κατεύθυνση. Το Α.Ε.Π., σε σταθερές τιμές, το 2005 ήταν 3,6% και σήμερα, το τρίτο τρίμηνο του 2006, είναι 4,3%. Οι επενδύσεις και οι εξαγωγές αγαθών είχαν σημαντικότατη συμβολή στην επιτάχυνση του ρυθμού ανάπτυξης. Επίσης, το δημόσιο χρέος αποκλιμακώνεται.
      Κυρίες και κύριοι συνάδελφοι, όλα τα προηγούμενα οδηγούν και αποδεικνύουν ένα πράγμα. Η χώρα αργά, αλλά σταθερά, αναπτύσσεται και, μάλιστα, σε μία περίοδο που η ευρωπαϊκή οικονομία δεν χαρακτηρίζεται από υψηλούς ρυθμούς ανάπτυξης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τα τελευταία δυόμισι χρόνια οι θετικές επιδόσεις της ελληνικής οικονομίας δεν είναι τυχαίες. Είναι αποτέλεσμα μιας καλά σχεδιασμένης οικονομικής πολιτικής, μιας πολιτικής που διέπεται από αποτελεσματικότητα και αξιοπιστία, μιας πολιτικής χωρίς αιφνιδιασμούς, που κατόρθωσε να βγάλει την Ελλάδα από τα αδιέξοδα και να τη βάλει στο διεθνές επενδυτικό χάρτη. 
      Ο Προϋπολογισμός, λοιπόν, του 2007 χτίστηκε με μεγάλη προσπάθεια που σημειώθηκε τα τελευταία δυόμισι χρόνια. Αυτό το κατάλαβαν οι Έλληνες πολίτες, οι οποίοι και υπομονή κάνουν και μας εμπιστεύονται. Εμπιστεύονται την Κυβέρνηση της Νέας Δημοκρατίας, εμπιστεύονται τον Κώστα Καραμανλή! 
      Η Ελλάδα γίνεται πιο ανταγωνιστική, πιο εξωστρεφής, αξιοποιεί τα συγκριτικά της πλεονεκτήματα, οδηγείται στην ανάπτυξη με κοινωνική ευαισθησία. 
      Τάσσομαι υπέρ του Προϋπολογισμού. 
      Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Κουράκο. 
      Το λόγο έχει ο Υφυπουργός Οικονομίας και Οικονομικών κ. Φώλιας. 
      Ορίστε, κύριε Υφυπουργέ, έχετε το λόγο. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, παίρνοντας το λόγο σ’ αυτή την κορυφαία κοινοβουλευτική διαδικασία, που είναι η συζήτηση του Προϋπολογισμού, θεωρώ ηθική και πολιτική υποχρέωσή μου να απευθύνω τέσσερα μεγάλα «ευχαριστώ». 
      Κατ’ αρχάς, θέλω να ευχαριστήσω όλα τα μέλη της Κυβέρνησης για τη συμβολή τους στην υλοποίηση του Γ΄ Κοινοτικού Πλαισίου Στήριξης. Είναι εξαιρετικά σημαντικό το γεγονός ότι για όλα τα Υπουργεία το Κοινοτικό Πλαίσιο Στήριξης έχει γίνει ζήτημα πρώτης προτεραιότητας και η συνεργασία μεταξύ των Υπουργείων είναι υποδειγματική. Και αυτό είναι ένα ουσιαστικό βήμα ποιοτικής διαφοράς σε σχέση με τους προκατόχους μας. 
      Επίσης, θέλω να ευχαριστήσω τους υπηρεσιακούς παράγοντες του Υπουργείου Οικονομίας και Οικονομικών, οι οποίοι υπό την άξια καθοδήγηση του Γενικού Γραμματέα κ. Μουσουρούλη, δίνουν τον καλύτερο εαυτό τους και θα συνεχίσουν να το πράττουν μέχρι και το βράδυ της 31ης Δεκεμβρίου, προκειμένου να πετύχουμε ένα ακόμα ρεκόρ στους ρυθμούς απορρόφησης. 
      Ακόμη, θέλω να απευθύνω ένα μεγάλο «ευχαριστώ» στις αρχές της περιφέρειας για την προσπάθειά τους στην αποτελεσματικότερη αξιοποίηση των κοινοτικών πόρων. 
      Τέλος και πάνω απ’ όλα, νιώθω την ανάγκη απ’ αυτό το Βήμα να ευχαριστήσω τους πολίτες για την εμπιστοσύνη, με την οποία περιβάλλουν το κυβερνητικό έργο, διότι οι πολίτες παρακολουθούν και αξιολογούν, κρίνουν και συγκρίνουν, διαπιστώνουν ότι υλοποιούμε τις κεντρικές επιλογές μας με μεθοδικότητα, μετριοπάθεια και σκληρή καθημερινή δουλειά. Βλέπουν ότι η προσπάθεια αποδίδει, βλέπουν ότι ο νέος χρόνος, το 2007, ξεκινά με ευνοϊκούς οιωνούς για την ελληνική οικονομία. 
      Υπάρχουν ήδη μεγάλα επιτεύγματα στο ενεργητικό της, παρά τις αντιξοότητες της διεθνούς συγκυρίας και παρά τις αναπηρίες που το παρελθόν μας κληροδότησε. 
      Τα επιτεύγματα αυτά επιβεβαιώνονται και από εκθέσεις διεθνών οργανισμών. Θα αναφέρω, για παράδειγμα, ότι στην επετηρίδα της παγκόσμιας ανταγωνιστικότητας που συντάσσει το Διεθνές Νομισματικό Ταμείο, η Ελλάδα το 2006 παρουσίασε σημαντική βελτίωση στην κατάταξή της και ανέβηκε από την πεντηκοστή θέση που βρισκόταν το 2004 στην τεσσαρακοστή δεύτερη θέση. 
      Προς επίρρωσιν των όσων είπα, καταθέτω το έγγραφο στα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είμαστε, λοιπόν, στο σωστό δρόμο και ο προς ψήφιση Προϋπολογισμός υπηρετεί με συνέπεια το στόχο της Κυβέρνησής μας και ο στόχος αυτός είναι να δώσουμε σε όλους τους Έλληνες πολίτες μεγαλύτερη ευημερία και περισσότερη σιγουριά στην καθημερινότητά τους. 
      Ο στόχος είναι να δώσουμε στην πατρίδα μας την αναγκαία ώθηση για να βγει δυναμικά μπροστά, να αξιοποιήσει τα μεγάλα συγκριτικά της πλεονεκτήματα και τα ανεξάντλητα αποθέματα δημιουργικότητας των συμπολιτών μας. 
      Ο Προϋπολογισμός δείχνει καθαρά ότι εφαρμόζουμε το πρόγραμμά μας σταθερά, το πρόγραμμα που έχει εγκρίνει με την ψήφο του ο ελληνικός λαός, ο οποίος και εξακολουθεί να στηρίζει την προσπάθεια της Κυβέρνησης, όπως καταγράφουν όλες ανεξαιρέτως οι δημοσκοπήσεις και αυτό, διότι οι Έλληνες πολίτες βαθμολογούν θετικά την προσπάθεια που καταβάλλεται καθημερινά σε όλο το φάσμα του κυβερνητικού έργου, προκειμένου να επιτευχθεί το εθνικά ωφέλιμο, το κοινωνικά δίκαιο και το οικονομικά αποτελεσματικό. 
      Βρισκόμαστε σε μία φάση συνεχούς οικονομικής ισχυροποίησης, η οποία προκύπτει μέσα από στρατηγικό σχεδιασμό ενεργειών και δράσεων για το μέλλον. Το όραμά μας για την ελληνική οικονομία ανταποκρίνεται στις ανάγκες, αλλά και στις προσδοκίες των Ελλήνων πολιτών. Αποκτά σάρκα και οστά με σειρά μεταρρυθμίσεων και διαρθρωτικών αλλαγών, που αποσκοπούν στην τόνωση της ανταγωνιστικότητας και την εξασφάλιση οικονομικών πλεονεκτημάτων για όλους. 
      Αποκαταστήσαμε τη δημοσιονομική αξιοπιστία μας και έτσι προστατεύσαμε τη χώρα από μελλοντικές περιπέτειες. Η αποκατάσταση της αλήθειας και της διαφάνειας αποτέλεσε προεκλογική δέσμευση της Νέας Δημοκρατίας, η οποία και υλοποιήθηκε. Ήταν πράξη εθνικής ευθύνης. 
      Εν τούτοις, κάποιοι κολλημένοι στην Αντιπολίτευση, χάρη της Αντιπολίτευσης εξακολουθούν να διαθέτουν επιλεκτική ακοή και επιλεκτική μνήμη. Ούτε άκουσαν ούτε θυμούνται τίποτα καλό για την Κυβέρνηση. 
      Επιτρέψτε μου να υπενθυμίσω ένα απόσπασμα από τα Πρακτικά, της τοποθέτησης του αρμοδίου Επιτρόπου κ. Αλμούνια σε συνεδρίαση στην Αίθουσα της Γερουσίας στις 6 Οκτωβρίου 2005, όπου πολλοί εξ ημών παρίσταντο. Αναφερόμενος στην Ελλάδα και στην απογραφή ο κ. Αλμούνια σημειώνει πως ήταν η πιο σοβαρή περίπτωση που συζητήθηκε σε σχέση με τα στατιστικά δεδομένα, που δόθηκαν για την αξιολόγηση των δημοσίων οικονομικών. 
      «Πιστεύω ότι έχουμε προχωρήσει σημαντικά και η έκθεση που υπέβαλε η «EUROSTAT» στο Συμβούλιο έχει συζητηθεί από το «ECOFIN». Αυτή η συζήτηση δείχνει ότι οι βελτιώσεις ήταν πραγματικές βελτιώσεις και θα συνεχίσουμε να συνεργαζόμαστε για την περαιτέρω βελτίωση των ελληνικών στατιστικών, για τα δημόσια στοιχεία.» 
      Λίγο πιο κάτω ο κ. Αλμούνια αναφέρει: «Εάν συγκρίνετε τα εκκρεμή θέματα τώρα, με τον κατάλογο των εκκρεμών θεμάτων εδώ και ενάμιση χρόνο, νομίζω ότι αυτή η πρόοδος ήταν σημαντική και ξεκάθαρη. Ήταν ένα εξαιρετικά θετικό βήμα.»
      Το καταθέτω στα Πρακτικά. 
(Στο σημείο αυτό ο Υφυπουργός κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Όμως, δεν ήταν μόνο ο κ. Αλμούνια, που έκανε αυτές τις επισημάνσεις. Στις   26 Ιουνίου 2006 στη διάρκεια συνέντευξης Τύπου ο Γενικός Γραμματέας του Ο.Ο.Σ.Α. κ. Angel Guria τονίζει μεταξύ άλλων: «Αυτή εδώ η Κυβέρνηση και ο κ. Υπουργός κάποια στιγμή χρειάστηκε να πάρουν πολύ δύσκολες πολιτικές αποφάσεις. Θα έπρεπε να παραδεχτούν δημοσίως ότι τα δημοσιονομικά στοιχεία, όπως αυτά είχαν ανακοινωθεί, δεν είχαν υπολογιστεί σωστά. Και αυτό έγινε με διαφάνεια, παρά τον κίνδυνο που υπήρχε να ασκηθεί κριτική και να υπάρξει πρόβλημα με τη δημόσια εικόνα και την κοινή γνώμη. Θεωρούμε –και το λέω αυτό εξ ονόματος του Ο.Ο.Σ.Α., αλλά και όσων ασχολούνται με την καλή λειτουργία της οικονομίας σε παγκόσμιο επίπεδο- ότι αυτός δεν ήταν απλά ο καλύτερος τρόπος να ανταποκριθεί κανείς. Ήταν ο μόνος τρόπος να ανταποκριθεί κανείς.» 
	Αυτά είπε ο κ. Guria και το καταθέτω για τα Πρακτικά. 
     (Στο σημείο αυτό ο Υφυπουργός κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Αυτή είναι η πραγματικότητα, κυρίες και κύριοι συνάδελφοι, και αποδεικνύεται περίτρανα ότι διασώσαμε την εθνική μας αξιοπιστία. Ταυτόχρονα, μειώσαμε τα μεγάλα δημοσιονομικά ελλείμματα, διατηρώντας ταυτόχρονα υψηλούς ρυθμούς ανάπτυξης. 
      Θεσπίσαμε νέα φορολογικά μέτρα για την υποστήριξη ιδιωτικών επενδύσεων και τη βελτίωση της ανταγωνιστικότητας. Ψηφίσαμε νέο επενδυτικό νόμο για την ανάπτυξη και την περιφερειακή σύγκλιση. 
	Πριν από έναν ακριβώς χρόνο, στο πλαίσιο κατανομής των κοινοτικών κονδυλίων για την περίοδο 2007-2013, ο Πρωθυπουργός της χώρας εξασφάλισε για την Ελλάδα 24,4 δισεκατομμύρια ευρώ σε σημερινές τιμές 2006. 
	Η ορθολογική και αποτελεσματική αξιοποίηση των πόρων αυτών είναι η κεντρική πολιτική μας κατεύθυνση, προκειμένου η χώρα να αποκομίσει τα μέγιστα δυνατά οφέλη στην πορεία πραγματικής οικονομικής σύγκλισης με την Ευρωπαϊκή Ένωση των εικοσιπέντε. 
	Επιπρόσθετα, ύστερα από σκληρές διαπραγματεύσεις για το χάρτη περιφερειακών ενισχύσεων από την Ευρωπαϊκή Ένωση που διήρκεσαν δύο χρόνια και παρά την αρχική πρόβλεψη για την κάθετη μείωση των ενισχύσεων σε ιδιωτικές επενδύσεις έως και στο επίπεδο του 15%, διασφαλίσαμε τελικά υψηλά ποσοστά ενίσχυσης για όλες τις περιφέρειες της χώρας, με στόχο την ανάπτυξη της επιχειρηματικότητας και τη δημιουργία αποδοτικών επενδύσεων, διαμορφώνοντας κατάλληλα τα νέα πλαίσια ενίσχυσης των ελληνικών επιχειρήσεων. 
	Μέσα από τον μακρύ κατάλογο των επιτευγμάτων μας κατά τη διαπραγμάτευση των  νέων κανονισμών για τα διαρθρωτικά ταμεία της περιόδου 2007-2013, θα περιοριστώ στην αναφορά μόνο δύο επιτυχιών: Πετύχαμε, περιοχές του Νοτίου Αιγαίου και της Στερεάς Ελλάδας, που φεύγουν από την προστασία του στόχου «ένα», να έχουν την ίδια αντιμετώπιση με τις περιοχές του στόχου «ένα».
	Κυρίες και κύριοι συνάδελφοι, επιτρέψτε μου στο θέμα του επενδυτικού νόμου να σταθώ πιο αναλυτικά για δυο λόγους: Ο πρώτος αφορά στο γεγονός ότι ο επενδυτικός νόμος είναι ένα κορυφαίο αναπτυξιακό εργαλείο. 
Ο δεύτερος αφορά στις διάφορες αιτιάσεις που διατυπώνονται από την πλευρά της Αξιωματικής Αντιπολίτευσης και σε όλες τις περιπτώσεις υποδηλώνουν είτε ανεπίτρεπτη άγνοια είτε τυφλή σκοπιμότητα. 
      Η τροπολογία του ν.3299 που κατατέθηκε στη Βουλή, αποτελεί ουσιαστικά υποχρεωτική εναρμόνιση ορισμένων διατάξεων του επενδυτικού νόμου στο κοινοτικό νομικό πλαίσιο για τις περιφερειακές ενισχύσεις και στο νέο χάρτη της χώρας, χωρίς να επιφέρει αλλαγές στη φιλοσοφία και το περιεχόμενό του. 
      Στους δεκαοχτώ μήνες εφαρμογής του επενδυτικού νόμου έχουν υποβληθεί τέσσερις χιλιάδες διακόσιες τριάντα έξι αιτήσεις προϋπολογισμού 10,7 δισεκατομμυρίων ευρώ και έχουν ήδη εγκριθεί δύο χιλιάδες τριακόσιες είκοσι οκτώ επενδύσεις προϋπολογισμού 3,5 δισεκατομμυρίων ευρώ, που δημιουργούν δέκα χιλιάδες τριακόσιες τριάντα οκτώ νέες άμεσες θέσεις εργασίας. 
      Τα καταθέτω για τα Πρακτικά. 
      (Στο σημείο αυτό ο Υφυπουργός κ. Φώλιας καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η αποτελεσματικότητα του ν.3299 είναι ξεκάθαρη, σε σύγκριση με το νόμο που εφαρμόστηκε την περίοδο 1998-2004. Ως προς τις αιτήσεις, ο ετήσιος όρος που υποβλήθηκε είναι δύο χιλιάδες πεντακόσιες σαράντα δύο. Με τον παλιό νόμο είχαμε μόλις εξακόσιες ογδόντα, έχουμε δηλαδή σχεδόν τετραπλασιασμό με το νέο νόμο. Ως προς τις εγκρίσεις, με τον ισχύοντα νόμο έχουμε σε δωδεκάμηνη βάση μέσο όρο χίλιες τριακόσιες πενήντα έξι εγκρίσεις, έναντι μόλις τετρακοσίων εβδομήντα δύο με τον παλιό. Έχουμε, δηλαδή, σχεδόν τριπλασιασμό. Ως προς την απασχόληση, δημιουργήθηκαν με το νέο νόμο έξι χιλιάδες εκατόν δώδεκα θέσεις εργασίας σε ετήσια βάση έναντι τεσσάρων χιλιάδων διακοσίων εβδομήντα δύο, δηλαδή αύξηση 43%. 
      Αναφορικά με τις εκταμιεύσεις, όπου επιχειρείται από ορισμένους συναδέλφους της Αντιπολίτευσης να δημιουργηθούν εντυπώσεις, είναι γνωστό ότι πρόκειται για μια οπισθοβαρή διαδικασία. Απαιτείται εύλογος χρόνος, προκειμένου ένα εγκεκριμένο επενδυτικό σχέδιο να προχωρήσει, να υλοποιηθεί, να ολοκληρωθεί και να εισπράξει τις επιδοτήσεις του. Επιπλέον, χρησιμοποιώντας τις νέες ευεργετικές κοινοτικές διατάξεις, τροποποιήσαμε ανάλογα τον επενδυτικό νόμο, ώστε να είναι έτοιμος να ισχύσει από 1-1-2007. 
      Επειδή και από τις αρχές του 2007 θα έχει εφαρμογή το νέο θεσμικό πλαίσιο της Ευρωπαϊκής Ένωσης για τις ενισχύσεις περιφερειακού χαρακτήρα, προωθούμε κάποιες νέες σημαντικές αλλαγές όπως είναι οι εξής: Διευκολύνουμε κατά περίπτωση τον επιχειρηματικό φορέα με προέγκριση επιλεξιμότητας του επενδυτικού σχεδίου σε σύντομο χρονικό διάστημα πέντε ημερών, προκειμένου να ξεκινήσει την υλοποίηση των επενδυτικών δαπανών πριν την έκδοση της τελικής απόφασης υπαγωγής. Προβλέπουμε επιπλέον κίνητρα για νεοϊδρυόμενες μικρές επιχειρήσεις. Καταργούμε γραφειοκρατικές διαδικασίες. 
      Επίσης, με στόχο την περαιτέρω υποστήριξη και προώθηση των άμεσων ξένων επενδύσεων στην Ελλάδα, δημιουργήσαμε ηλεκτρονική βάση δεδομένων και μάλιστα σε δύο γλώσσες, για τη νομοθεσία που διέπει τις άμεσες ξένες επενδύσεις στον τόπο μας. Στόχος είναι να αποτελέσει αυτό ένα εύχρηστο εργαλείο για τον Έλληνα και ξένο επενδυτή και ένα έγκυρο ειδικό ερευνητικό βοήθημα στους τομείς  των νομικών και οικονομικών επιστημών. 
      Για την καλύτερη εφαρμογή του νόμου λειτουργεί ολοκληρωμένο πληροφοριακό σύστημα και σε ειδική ιστοσελίδα ο επενδυτής μπορεί πλέον να υποβάλει το επενδυτικό του σχέδιο on line και να διαπιστώνει εάν πληροί και σε ποιο βαθμό, τις προϋποθέσεις. 
      Σε ό,τι αφορά  σχετικές δράσεις των Π.Ε.Π., θέλω να σημειώσω ότι στον τρίτο κύκλο προκήρυξης για τις μικρομεσαίες επιχειρήσεις, η δυναμική και η σπουδαιότητα των προτάσεων, ήταν τέτοιες, που μας οδήγησαν στην αύξηση του διατιθεμένου προϋπολογισμού. Τούτο θα οδηγήσει στην ενίσχυση πέντε χιλιάδων τετρακοσίων επενδυτικών προτάσεων με συνολικό προϋπολογισμό περίπου 530.000.000 ευρώ έναντι του αρχικά προϋπολογισθέντος ύψους 210.000.000 ευρώ και τη δημιουργία περίπου επτά χιλιάδων νέων θέσεων δουλειάς.
      Παράλληλα, προκηρύξαμε και αναμένουμε υποβολή επενδυτικών προτάσεων μικρομεσαίων επιχειρήσεων στο πλαίσιο των Ολοκληρωμένων Δράσεων Αστικής Ανάπτυξης και της Κοινωνίας της Πληροφορίας με δεδομένα αυξημένο επενδυτικό ενδιαφέρον. Επιπλέον, με το νέο έτος προβλέπεται η ενίσχυση εμπορικών επιχειρήσεων και επιχειρήσεων παροχής υπηρεσιών μέσω του νέου κύκλου για τις μικρομεσαίες επιχειρήσεις. 
      Πρέπει επίσης να τονιστεί ότι απλουστεύσαμε και επιταχύναμε τις διαδικασίες για την εξυπηρέτηση και διευκόλυνση των ενδιαφερομένων επενδυτών, επιλέγοντας ως τελικούς δικαιούχους για την υλοποίηση των δράσεων αυτών τα χρηματοπιστωτικά ιδρύματα σε όλη την επικράτεια. 
      Μειώνουμε δραστικά τη γραφειοκρατία. Επιταχύνουμε τους ρυθμούς, εξορθολογίζουμε το σύστημα και περιορίζουμε το ρόλο του δημόσιου τομέα, ο οποίος διατηρεί μόνο πλέον το γενικό συντονισμό των δράσεων και την εποπτεία για την ορθή λειτουργία του συστήματος. 
      Κάνω αυτήν την αναφορά για να γίνει σαφές στο Σώμα ότι η επιτυχία του έργου μας και των πρωτοβουλιών μας τεκμηριώνεται με στοιχεία. Δεν κάνουμε πολιτική για τις εφήμερες εντυπώσεις, όπως συνέβαινε στο παρελθόν. Κάνουμε πολιτική που αποδεικνύει ότι η περιφερειακή ανάπτυξη είναι για την Κυβέρνησή μας στόχος πρώτης γραμμής. Κάνουμε πολιτική για να προωθούμε λύσεις και να ανοίγουμε δρόμους προς το αύριο. 
      Κυρίες και κύριοι συνάδελφοι, στο Υπουργείο Οικονομίας και Οικονομικών δίνουμε ιδιαίτερη βαρύτητα στην προετοιμασία της επομένης περιόδου. Η διαδικασία εσωτερικής διαβούλευσης στη χώρα για το Ε.Σ.Π.Α., όπως λέγεται πλέον το Δ΄ Κοινοτικό Πλαίσιο Στήριξης, κατ’ αναλογία ήταν η ευρύτερη που έχει γίνει ποτέ. Τέσσερα αναπτυξιακά εθνικά συνέδρια σε διάστημα δύο ετών, όπου συμμετείχαν και εξέφρασαν τις απόψεις τους όλοι οι εμπλεκόμενοι φορείς, όλοι οι κοινωνικοοικονομικοί εταίροι, όλες οι μη κυβερνητικές οργανώσεις. 
      Αφού μιλάμε για το σχεδιασμό του Ε.Σ.Π.Α., θα σταθώ σε κάτι που πραγματικά μου έκανε εντύπωση. Ο Πρόεδρος του ΠΑ.ΣΟ.Κ. ξεκίνησε μιλώντας για 40% του Ε.Σ.Π.Α. να αφιερωθεί στην εκπαίδευση. Και τελικά, στη συνέχεια έγινε πιο συγκρατημένος, μιλώντας για το σύνολο των ανθρώπινων πόρων, περιλαμβάνοντας δηλαδή, εκτός από την εκπαίδευση και την απασχόληση και τη δημόσια διοίκηση. Μας έδωσε, όμως, μια γεύση για το πώς θα έκανε εκείνος τον σχεδιασμό, κυριολεκτικά «στο πόδι», διότι η πρότασή του θα σήμαινε 4.000.000.000 λιγότερα από τους κοινοτικούς πόρους για τις υποδομές μεταφορών, για την ποιότητα ζωής στην περιφέρεια, για την ψηφιακή σύγκλιση, για την τόνωση της επιχειρηματικότητας.
      Εμείς, με την πολιτική μας προωθούμε τον ποιοτικό επαναπροσδιορισμό των δράσεων για τους ανθρώπινους πόρους, ώστε να πάψουν να αποτελούν την εύκολη πηγή απορρόφησης και να μετατραπούν σε πραγματικά αναπτυξιακή επένδυση, σε συνέργεια με τις υπόλοιπες αναπτυξιακές δράσεις του.
      Το Ε.Σ.Π.Α., λοιπόν, υπεβλήθη στην Ευρωπαϊκή Ένωση και ξεκινά άμεσα η διαδικασία της διαπραγμάτευσής του. Ταυτόχρονα, γίνονται τομές στη διαχείριση, ώστε να μην επαναληφθούν τα λάθη του παρελθόντος. Απλά σας υπενθυμίζω ότι για να εγκριθεί το σύστημα του Γ΄ Κοινοτικού Πλαισίου Στήριξης από την Ευρωπαϊκή Επιτροπή, φθάσαμε από το 2000 στον Ιούλιο του 2005, δηλαδή σχεδόν έξι χρόνια μετά την έναρξη του Γ΄ Κοινοτικού Πλαισίου Στήριξης. Και αυτό τελικά το πέτυχε η σημερινή Κυβέρνηση τον Ιούλιο του 2005.
      Το ποσό, το οποίο εξασφαλίστηκε για το Ε.Σ.Π.Α. σε σύγκριση με το Γ΄ Κοινοτικό Πλαίσιο Στήριξης συμπίπτει, αν και στο Γ΄ Κοινοτικό Πλαίσιο Στήριξης συμμετείχαν δεκαπέντε χώρες και στο Ε.Σ.Π.Α. συμμετέχουν είκοσι πέντε χώρες. Και αυτό είναι ακόμη μια μεγάλη επιτυχία της σημερινής διακυβέρνησης.
      Κυρίες και κύριοι συνάδελφοι, είναι πολύτιμοι αυτοί οι πόροι, καθώς αποτελούν, ενδεχομένως, την τελευταία μεγάλη αναπτυξιακή ευκαιρία του τόπου μας αυτής της μορφής. Συνεπώς, έχουμε αυξημένη ευθύνη, την οποία και συνειδητοποιούμε πλήρως και την κωδικοποιούμε στην απόφασή μας να μη χαθεί καμία ευκαιρία, να μη χαθεί κανένα ευρώ. Και αυτό δεν είναι σύνθημα, είναι δέσμευση για την οποία δουλεύουμε συστηματικά.
      Ήδη προχωρούμε με βήμα γοργό σε σημαντικές καινοτομίες. Προωθούμε νέο σύστημα διαχείρισης, υλοποίησης και ελέγχου που θα παρέχει εχέγγυα απλής, διαφανούς και αποτελεσματικής λειτουργίας. Συστήνουμε την επιτελική εποπτεία του αναπτυξιακού προγράμματος της χώρας και την επιτελική διαχείριση των προγραμμάτων. Προετοιμάσαμε διατομεακά και διαπεριφερειακά επιχειρησιακά προγράμματα και την ενδυνάμωση της εταιρικής σχέσης και της συνυπευθυνότητας. Γνώμονας, η προώθηση συνεργειών για την ορθολογικότερη κατανομή των πόρων και η αποφυγή επικάλυψης δράσεων. 
      Πρωταρχικός στόχος μας είναι να αποφύγουμε καταστάσεις, όπως αυτές που δυστυχώς κληθήκαμε να αντιμετωπίσουμε στο πρόσφατο παρελθόν και να οικοδομήσουμε με την Ευρωπαϊκή Ένωση ένα πλαίσιο αμοιβαίας εμπιστοσύνης, μια εταιρική σχέση, τα αποτελέσματα της οποίας θα αποτελέσουν επένδυση για την Ελλάδα και για τον ελληνικό λαό. Παράλληλα με όλα αυτά έγιναν τεράστιες προσπάθειες για την εξυγίανση του Γ΄ Κοινοτικού Πλαισίου Στήριξης. 
      Κάνουν συχνά οι συνάδελφοι της Αξιωματικής Αντιπολίτευσης κριτική στο έργο της Κυβέρνησης, αναφορικά με το Γ΄ Κοινοτικό Πλαίσιο Στήριξης. 
Η κριτική τους όμως θα ήταν πειστικότερη, αν εμπεριείχε ως δομικό στοιχείο την αυτοκριτική. Αυτοκριτική για το ότι η αρχική περίοδος εφαρμογής του Γ΄ Κ.Π.Σ. χαρακτηρίστηκε από σημαντικές καθυστερήσεις. Αυτοκριτική για τις ελλείψεις σε επίπεδο σχεδιασμού, διαχείρισης και υλοποίησης των παρεμβάσεων. Αυτοκριτική για ελλείψεις και διαρθρωτικές αδυναμίες των φορέων υλοποίησης. Αυτοκριτική για την καθυστέρηση επίλυσης μεγάλου αριθμού θεσμικών, νομικών και κανονιστικών προβλημάτων στα δημόσια έργα, με αποκορύφωμα την ασυμβατότητα με το κοινοτικό δίκαιο. 
      Ενδεικτικά καταθέτω το κλείσιμο των έργων του Ταμείου Συνοχής της περιόδου 1994-1999. 
      (Στο σημείο αυτό ο Υφυπουργός Οικονομίας και Οικονομικών κ. Φώλιας καταθέτει για τα Πρακτικά τα προαναφερθέντα έγγραφα που αφορούν το κλείσιμο των έργων  του Ταμείου Συνοχής της περιόδου 1994-1999, τα οποία έχουν ως εξής: 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αυτοκριτική για το γεγονός ότι μετά από πενήντα μήνες υλοποίησης, τον Μάρτιο του 2004 το Κ.Π.Σ. παρελήφθη με εντάξεις στο 62% της συνολικής δημόσιας δαπάνης, νομικές δεσμεύσεις στο 39% και απορρόφηση στο 21,5% της συνολικής δημόσιας δαπάνης. Αυτοκριτική, διότι στις κοινοτικές πρωτοβουλίες προϋπολογισμού πάνω από 1,1 δισεκατομμύρια ευρώ η απορρόφηση μόλις και μετά βίας έφθανε το 7%. Αυτοκριτική, διότι στο Ταμείο Συνοχής με προϋπολογισμό σχεδόν 6.000.000.000 η απορρόφηση περιοριζόταν στο 11%. 
      Εμείς με πολύ μόχθο και ιδρώτα ανατάξαμε το καταδικασμένο Κ.Π.Σ. και πετύχαμε πρωτόγνωρους ρυθμούς υλοποίησης. Κανένα έργο δεν χάνεται, κανένα ευρώ δεν σπαταλάται, κάθε ευρώ γίνεται επένδυση.
      (Χειροκροτήματα από την πτέρυγα της Νέας Δημοκρατίας)
      Τα στοιχεία μιλούν από μόνα τους. Μέχρι τις 15-12-2006, την περασμένη εβδομάδα, σε σύνολο του νέου αναθεωρημένου Προϋπολογισμού 32,4 δισεκατομμύρια ευρώ δημόσιας δαπάνης, έχουν υπογραφεί συμβάσεις σε ποσοστό 87,6% και έχουν καταγραφεί πληρωμές 54,1% μέχρι σήμερα. Οι πληρωμές στις αρχές του 2004 ήταν 7,5 δισεκατομμύρια ευρώ μετά από πενήντα μήνες διαχείρισης, σε λιγότερο από τριάντα έξι μήνες. Από τότε, σε τριάντα έξι μήνες, έχουν πληρωθεί 10.000.000.000 ευρώ. Αν αυτή δεν είναι μια μεγάλη επιτυχία, τότε θα μου επιτρέψουν όσοι την αμφισβητούν να τους δωρίσω, ενόψει και  των Χριστουγέννων, ένα ετυμολογικό λεξικό, μήπως και συμφωνήσουμε κάποτε στις έννοιες των λέξεων!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, παρακαλώ, κύριε Υφυπουργέ.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Και η επιτυχία αυτή, αν μου επιτρέπετε κύριε Πρόεδρε, είναι ακόμη πιο σημαντική, αν αναλογιστεί κανείς ότι για πρώτη φορά στα τελευταία χρόνια η Ελλάδα δεν μνημονεύεται ούτε μια φορά για παρατυπίες ή για παρανομίες στη διαχείριση των πόρων από τα διαρθρωτικά ταμεία. 
      Σας παραπέμπω στην ετήσια έκθεση του Ευρωπαϊκού Ελεγκτικού Συνεδρίου για τη χρήση του 2005. Την καταθέτω στα Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Φώλιας καταθέτει για τα Πρακτικά την προαναφερθείσα έκθεση του Ευρωπαϊκού Ελεγκτικού Συνεδρίου για τη χρήση του 2005, η οποία έχει ως εξής: 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Υπό το πρίσμα αυτό και δεδομένου ότι ο κίνδυνος απώλειας πόρων παρέμεινε υπαρκτός, παρά τις συντονισμένες προσπάθειες που καταβάλλονταν συνεχώς από το 2004 εξαιτίας των συσσωρευμένων αδυναμιών, η Κυβέρνηση, μετά τη διερεύνηση όλων των δυνατοτήτων που παρέχουν οι κανονισμοί της Ευρωπαϊκής Ένωσης, προχώρησε στην έναρξη διαπραγματεύσεων.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υφυπουργέ, κλείστε την ομιλία σας, γιατί διαμαρτύρονται οι συνάδελφοι.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είναι «ζουμερά» αυτά που λέω.
      ΠΡΟΕΔΡΕΥΩΝ (Σωτήρης Χατζηγάκης): Το ξέρω κύριε Υφυπουργέ, αλλά και οι άλλοι θέλουν να πουν ορισμένα «ζουμερά».
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Διεξήχθησαν επί μήνες διαπραγματεύσεις με την Ευρωπαϊκή Επιτροπή, έχοντας εξασφαλίσει την καλή θέληση για την αναθεώρηση του Γ΄ Κ.Π.Σ.. Έτσι, μέχρι και το 2008 εξασφαλίστηκε η ευνοϊκότερη δυνατή κατάσταση του Κοινοτικού Πλαισίου Στήριξης σε πραγματικούς και οικονομικούς όρους. Είναι μια εξέλιξη που έσωσε πόρους για τη χώρα και αυτό δεν σηκώνει αμφισβήτηση. Επειδή, μάλιστα, αναπτύσσονται διάφορα σενάρια και κάποιοι αρέσκονται στο να καταστροφολογούν, θέλω να διαβεβαιώσω το Σώμα ότι όλα τα ζωντανά έργα θα υλοποιηθούν. Επαναλαμβάνω: κανένα έργο δεν χάνεται, κανένα ευρώ δεν σπαταλάται, κάθε ευρώ γίνεται επένδυση. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Δώστε μας κατάλογο των εκατόν ογδόντα έργων…
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Τώρα, αν ένα μέρος πληρωθεί από το Γ΄ Κ.Π.Σ. και το άλλο από το Ε.Σ.Π.Α., αυτό δεν αφορά το έργο. 
      Για να το ξεκαθαρίσουμε -γιατί δεν μπορώ να αρνηθώ στον κ. Γείτονα το αίτημά του- καταθέτω στα Πρακτικά τον κατάλογο των εκατόν ογδόντα εννιά έργων- γέφυρες, η ολοκλήρωση των οποίων εξασφαλίστηκε με πόρους του Ε.Σ.Π.Α. μέσα από τη συμφωνία που πετύχαμε.
      (Στο σημείο αυτό ο Υφυπουργός Οικονομίας και Οικονομικών κ. Φώλιας καταθέτει για τα Πρακτικά τον προαναφερθέντα κατάλογο, ο οποίος έχει ως εξής: 
      Αυτό δυστυχώς δεν έγινε μεταξύ Β΄ και Γ΄ Κοινοτικού Πλαισίου Στήριξης με αποτέλεσμα να επιβαρυνθεί σωρευτικά ο Κρατικός Προϋπολογισμός με 3,8 δισεκατομμύρια ευρώ. Καταθέτω τον πίνακα.
	(Στο σημείο αυτό ο Υφυπουργός Οικονομίας και Οικονομικών κ. Φώλιας καταθέτει για τα Πρακτικά το προαναφερθέν έγγραφο το οποίο έχει ως εξής:
	ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ολοκληρώστε, σας παρακαλώ.
	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κλείνοντας θέλω να ευχαριστήσω για τη συμπαράσταση όλων και να δηλώσω ότι αυτός ο Προϋπολογισμός είναι ένας Προϋπολογισμός ανάπτυξης, είναι ένας Προϋπολογισμός αξιόπιστος, είναι ένας Προϋπολογισμός ο οποίος για άλλη μία φορά θα πετύχει τους στόχους του.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Φώλια.
	Το λόγο έχει ο κ. Βαρβαρίγος.
	ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, κυρίες και κύριοι συνάδελφοι, μετά από τρία χρόνια διακυβέρνησης της χώρας από τη Νέα Δημοκρατία, με την κατάρτιση του τρίτου Προϋπολογισμού της μπορούμε να βγάλουμε ορισμένα σαφή συμπεράσματα και να αξιολογήσουμε την πολιτική που εφάρμοσε. 
      Οι τρεις Προϋπολογισμοί έγιναν κάτω από τη σκοτεινή σκιά της απογραφής. Οι δύο προηγούμενοι του 2005 και του 2006 υλοποιήθηκαν ήδη και χαρακτηρίστηκαν ως οι πλέον αξιόπιστοι. Ακούσαμε τον κύριο Υπουργό να χαρακτηρίζει και τον τρίτο ως αξιόπιστο. Αποδείχτηκαν όμως στην εφαρμογή τους ψεύτικοι, αφού άλλους Προϋπολογισμούς ψήφισε η Βουλή και άλλοι Προϋπολογισμοί υλοποιήθηκαν. Στην πορεία υλοποίησής τους άλλαξε και το σκέλος των εσόδων και το σκέλος των εξόδων. 
      Έτσι στον Προϋπολογισμό του 2005 τέσσερις μήνες μετά την ψήφισή του επιβάλατε έκτακτα έσοδα ύψους 1.000.000.000 ευρώ με αύξηση του Φ.Π.Α. κατά 1% της φορολόγησης των τσιγάρων και των ποτών. Στα έξοδα μεταφέρατε 850.000.000 ευρώ τόκους στο μέλλον και με συνεχείς αναθεωρήσεις τελικά καταλήξατε τον αρχικό στόχο του 2,8% του Α.Ε.Π. να τον κλείσετε με 5,2%. Αυτός ήταν ο πρώτος αξιόπιστος Προϋπολογισμός.
	Το ίδιο έγινε και το 2006, πάλι έκτακτα έσοδα, μία σειρά από φορολογίες, ειδικό φόρο στα καύσιμα, πάλι φόρο στα τσιγάρα, αύξηση στα τέλη κινητής τηλεφωνίας, αύξηση στους μοναδικούς συντελεστές καθαρού κέρδους. Εκατόν πενήντα ένα επαγγέλματα και άλλα διακόσια νέα εντάξατε. Αύξηση προκαταβολής φόρου στις ανώνυμες εταιρείες και στις Ε.Π.Ε., φορολόγηση αποθεματικού τραπεζών, μία ευκαιρία ακόμα για ευνοϊκή φορολόγηση με 6% που είναι εισηγμένες. Ακόμα αποκρύψατε στο σκέλος των εξόδων 2,4 δισεκατομμύρια ευρώ από τα χρέη των νοσοκομείων, αλλά και τις θεσμοθετημένες εισφορές από τα ασφαλιστικά ταμεία.
	Άκουσα, προηγουμένως, τον κύριο Φώλια να πανηγυρίζει για την επιτυχία στην υλοποίηση του Γ΄ Κ.Π.Σ.. Δεν ξέρω γιατί. Επειδή κατάφερε να μειώσει το πρόγραμμα κατά 1,8 δισεκατομμύρια ευρώ σε συμφωνία με την Ευρωπαϊκή Ένωση, να περικόψει την ελληνική συμμετοχή από το 2006 και πέρα και να βγάλει απ’ έξω εκατόν ογδόντα έργα και ταυτόχρονα να εντάξει έργα που υλοποίησε το ΠΑ.ΣΟ.Κ. από εθνικούς πόρους πριν από το 2004, αλλά και στη διάρκεια του 2004; Ήταν τα έργα στα οποία κόβατε κορδέλες, αλλά τελείωσαν και δεν υπάρχουν άλλα εγκαίνια. Κάτι πρέπει να κάνετε κι εσείς. Τουλάχιστον ο κ. Φώλιας θα έπρεπε να πει και ένα «ευχαριστώ» στο ΠΑ.ΣΟ.Κ. γιατί κάναμε έργα και του δώσαμε την ευκαιρία να τα εντάξει στο Γ΄ Κ.Π.Σ., να εισπράττει χρήματα και να εμφανίζει μεγαλύτερη απορροφητικότητα.
(Χειροκροτήματα από την πτέρυγα του ΠΑ.ΣΟ.Κ.)
	Κυρίες και κύριοι συνάδελφοι, με τα κόλπα αυτά που κάνετε εμφανίζατε αυξημένα έσοδα και απορροφητικότητα. Για μία ακόμα φορά το 2006 μεταφέρατε στο μέλλον πληρωμές τόκων ύψους 1.000.000.000 ευρώ. 
	(Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Όλα τα παραπάνω δεν καταγράφονται. Άλλους Προϋπολογισμούς ψηφίζει η Βουλή και άλλοι υλοποιούνται. Ο τρόπος με τον οποίον καταρτίζονται οι Προϋπολογισμοί δίνει τη δυνατότητα στον Υπουργό Οικονομίας να χειρίζεται μία σειρά από παραμέτρους με τον τρόπο που τον συμφέρει, να ωραιοποιεί την πραγματικότητα και να παραπλανά το λαό.
	Έτσι για παράδειγμα η «άσπρη τρύπα», δηλαδή τα πλεονάσματα του ευρύτερου δημόσιου τομέα, Ο.Τ.Α., Νομαρχίες, νομικά πρόσωπα δημοσίου δικαίου, εμφανίζονται με μία τεράστια διαφορά από έτος σε έτος. Το 2004 κατά την εγκληματική απογραφή ήταν ελλειμματικά κατά 250.000.000 και ως εκ θαύματος το 2005 αμέσως αυξήθηκαν κατά 620% και έγιναν κατά 1,8 δισεκατομμύρια πλεονασματικά.
    Το 2006 αυξήθηκαν 70% και το 2007 80% και τα πάτε στα 4,5 δις. Αλλά πριν από λίγο καιρό, πριν από τις δημοτικές εκλογές οι δήμοι χρεώθηκαν με ένα δισεκατομμύριο. Αυτή είναι λοιπόν η πλεονασματική εικόνα που δίνετε; Αυτή είναι η πραγματική εικόνα της οικονομίας; Αυτή είναι η αξιοπιστία σας; 
    Κυρίες και κύριοι συνάδελφοι, έχουμε και τις εθνικολογιστικές προσαρμογές που κανένας δεν τις καταλαβαίνει. Ο Υπουργός τις χρησιμοποιεί όπως τον βολεύει. Το 2004 από 406.000.000 ευρώ πήγαν στο 1,2. Αυξήθηκαν το 2006 και το 2007 πάνε στο 1,7 δισεκατομμύρια. Και εδώ βέβαια ότι μας φεύγει από τη μια μεριά το διορθώνουμε από δω. Είναι ένας μπαλαντέρ που τον χρησιμοποιούμε για να κάνουμε μια εικόνα ωραία η οποία βέβαια δεν είναι η πραγματική εικόνα. Και εδώ πάλι οι πληρωμές για τόκους μεταφέρονται στο μέλλον. Χαρακτηριστικό είναι ότι ενώ το δημόσιο χρέος το 2001 ήταν 201 δισεκατομμύρια ευρώ, τον Σεπτέμβρη του 2006 με βάση τα στοιχεία της Τράπεζας της Ελλάδας είναι 227 και με τον Προϋπολογισμό για το 2007 προϋπολογίζεται στα 234. Δηλαδή αυξάνεται κατά 31.000.000.000. Έχουμε μια αύξηση χρέους 17% από το 2004, αύξηση επιτοκίων και όμως πληρωμές τόκων ίδιοι. Μόνο 0,3% αύξηση. Τι γίνονται; Πότε θα πληρώσουμε τους τόκους; Βέβαια θα τους πληρώσουν οι μελλοντικές γενιές. 
    Αυτές είναι οι αλχημείες που κάνετε για να εμφανίσετε ένα προϋπολογισμό εικονικό και να τον προσαρμόσετε στις δικές σας ανάγκες. Τα χρέη των νοσοκομείων αποκρύπτονται. 
    Είχατε κάνει τόσο θόρυβο ότι το νοσοκομείο σάς άφησε χρέη και τώρα για ελάχιστο χρόνο, στα δυόμισι χρόνια, έχετε 2,5 δισεκατομμύρια ευρώ χρέη που δεν τα γράφετε ούτε στον Προϋπολογισμό του 2006, αλλά ούτε και στον Προϋπολογισμό του 2007 δεν υπάρχει ούτε μια δραχμή. Οι υποχρεώσεις του κράτους στα ασφαλιστικά ταμεία αθετούνται, αλλά μεταφέρονται οι υποχρεώσεις των τραπεζιτών στο Ι.Κ.Α., που τελικά θα τις πληρώσει ο ελληνικός λαός. 
    Με τους προϋπολογισμούς που φτιάχνετε μετατρέψατε σε μπαλόνια τα μεγέθη και τα φουσκώνετε, τα ξεφουσκώνετε όπως σας βολεύει. Στόχος πάντα είναι η παραπλάνηση του λαού. 
    Βέβαια κάνατε την απογραφή γιατί θέλατε να συκοφαντήσετε τον αντίπαλό σας, το ΠΑ.ΣΟ.Κ., και να δικαιολογήσετε στον ελληνικό λαό την αθέτηση των υποσχέσεών σας. Μπήκαμε σε δημοσιονομική επιτήρηση. Υποχρεωθήκατε να κόψετε το πρόγραμμα δημοσίων επενδύσεων κατά 1,3% του Α.Ε.Π.. Από το 5,5% πήγε στο 4,2%. Δηλαδή, 4.000.000.000 ευρώ λιγότερα για έργα. 
    Έτσι την πλήρωσε πρώτα απ’ όλα η περιφέρεια. Στην Ζάκυνθο το νέο νοσοκομείο προϋπολογισμού 26.000.000 που έπρεπε να παραδοθεί τον Γενάρη του 2007 είναι στα θεμέλια. Το αεροδρόμιο προϋπολογισμού 42.000.000 έπρεπε να παραδοθεί εδώ και δυο χρόνια και είναι ακόμα ατέλειωτο. Εκατόν σαράντα τέσσερις εργατικές κατοικίες προϋπολογισμού 10.000.000 έπρεπε να παραδοθούν εδώ και δυο χρόνια και ο Υπουργός Εργασίας λέει ότι μάλλον θα παραδοθούν τον Ιούνιο. Κτήριο Τ.Ε.Ι.: το ξεχάσατε. Ανύπαρκτο. 
    Τώρα έρχεστε με την νέα απογραφή να μας εμφανίσετε πλουσιότερους από τους ευρωπαίους. Το μέσο κατά κεφαλήν εισόδημα ξεπερνάει κατά 3% το μέσο ευρωπαϊκό. Στο 103% πήγαμε. Είμαστε πλούσιοι και δεν το ξέραμε, κυρίες και κύριοι συνάδελφοι. Βέβαια τα κόλπα αυτά πλέον τα έχει καταλάβει καλά ο ελληνικός λαός γιατί έχει γνωρίσει την πολιτική σας στο πετσί του. Μια ταξική πολιτική  μεταφοράς πλούτου από τους πολλούς στους λίγους. Τους αγρότες τους ξεχάσατε. Αθετήσατε όλες τις υποσχέσεις. Ο Φ.Π.Α. από τη μείωση του κόστους παραγωγής, την αύξηση του εισοδήματός τους. Μειώθηκε το εισόδημα. Δεν τους δίνετε ούτε καν τις επιδοτήσεις που δικαιούνται. 
    Και είπατε ότι φταίει και εδώ το κακό ΠΑ.ΣΟ.Κ. που με το μητρώο που έφτιαξε δεν ανταποκρίθηκε. Αλλά έχω στα χέρια μου ένα πρόσφατο σημείωμα του Υπουργού Αγροτικής Ανάπτυξης με ημερομηνία 14 Νοεμβρίου. Λέει λοιπόν «ισχυρισμοί και αιτιάσεις…
    ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, σας παρακαλώ πολύ. 
    ΔΗΜΗΤΡΙΟΣ ΒΑΡΒΑΡΙΓΟΣ: Κυρία Πρόεδρε, ο κ. Υπουργός μίλησε τέσσερα λεπτά παραπάνω. Δώστε μου και μένα ένα λεπτό. 
    ΠΡΟΕΔΡΟΣ (Άννα Μπενάκη-Ψαρούδα): Παρακαλώ μιλάτε εις βάρος των συναδέλφων. Να ολοκληρώσετε σ’ ένα λεπτό παρακαλώ. 
    ΔΗΜΗΤΡΙΟΣ ΒΑΡΒΑΡΙΓΟΣ: Ολοκληρώνω. 
    «Ισχυρισμοί και αιτιάσεις για αδυναμία διορθώσεων εξαιτίας μεγάλου αριθμού λαθών στο ελαιοκομικό μητρώο δεν εξυπηρετούν καθόλου τα συμφέροντα των αγροτών αλλά στοχεύουν στην δημιουργία κλίματος ανασφάλειας και αναστάτωσης μεταξύ ενδιαφερομένων αφού ανεξαρτήτως των στοιχείων του ελαιοκομικού μητρώου δεν εμποδίζεται ο εντοπισμός και η αντιστοίχηση του πραγματικού αγροτεμαχίου όπως υφίσταται σήμερα». 
        Δεν σας φταίει το μητρώο. Φταίτε γιατί τα εγκαταλείψατε, φταίτε γιατί δεν μπορείτε να διαχειριστείτε αυτό που σας παραδώσαμε. 
        ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε. 
        ΔΗΜΗΤΡΙΟΣ ΒΑΡΒΑΡΙΓΟΣ: Κυρίες και κύριοι συνάδελφοι, ό,τι έχουν οι μικροί αυτής της κοινωνίας το απαξιώνονται. Η εργασία είναι υπαμειβόμενη. Έχουμε τους φθηνότερους μισθούς και αμοιβές στην Ευρωπαϊκή Ένωση. Οι αποταμιεύσεις των μικρών κατατίθενται στις τράπεζες με αρνητικά επιτόκια ενώ οι τραπεζίτες θησαυρίζουν. 
        ΠΡΟΕΔΡΟΣ (Άννα Μπενάκη-Ψαρούδα): Κύριε Βαρβαρίγο, σας παρακαλώ πάρα πολύ! Βάλτε μια τελεία στη φράση σας! Σας ευχαριστούμε πάρα πολύ. 
        ΔΗΜΗΤΡΙΟΣ ΒΑΡΒΑΡΙΓΟΣ: Τελειώνω, κυρία Πρόεδρε. 
        Οι αγρότες πωλούν τα προϊόντα τους σε εξευτελιστικές τιμές και οι καταναλωτές τα αγοράζουν πανάκριβα. Η ακρίβεια εξοντώνει το λαό μας. 
        ΠΡΟΕΔΡΟΣ (Άννα Μπενάκη-Ψαρούδα): Μην καθυστερείτε, κύριε Βαρβαρίγο! Σας παρακαλώ πάρα πολύ! 
        ΔΗΜΗΤΡΙΟΣ ΒΑΡΒΑΡΙΓΟΣ: Είσαστε μια σκληρή ταξική κυβέρνηση για τους μεγάλους και όχι για τους πολλούς. Ο λαός σας θυμάται και σας περιμένει στην κάλπη. 
        Σας ευχαριστώ πολύ. 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΟΣ (Άννα Μπενάκη-Ψαρούδα): Ο τέως Πρωθυπουργός κ. Κωνσταντίνος Σημίτης έχει το λόγο.
        (Χειροκροτήματα από την πτέρυγα του ΠΑ.ΣΟ.Κ.)
        ΚΩΝΣΤΑΝΤΙΝΟΣ ΣΗΜΙΤΗΣ: Κυρίες και κύριοι συνάδελφοι, η οικονομική πολιτική της Κυβέρνησης χαρακτηρίζεται από μια φαινομενική επιτυχία σε σχέση με τη δημοσιονομική αριθμητική, αλλά από μία θεαματική αποτυχία  σε πολλά κοινωνικά και οικονομικά μέτωπα ακόμη και στα ίδια τα δημοσιονομικά. 
        Πρώτο σημείο: Η διεθνής ανταγωνιστικότητα της χώρας. Το 2006 επιδεινώθηκε σε επικίνδυνο βαθμό. Το έλλειμμα στο ισοζύγιο τρεχουσών συναλλαγών των εννέα πρώτων μηνών περίπου διπλασιάστηκε σε σχέση με το 2005 και όλες οι εκτιμήσεις είναι ότι θα ξεπεράσει κάθε προηγούμενο, δηλαδή, το 10% του Α.Ε.Π.  για το δωδεκάμηνο. Η επιδείνωση αυτή είναι θεαματική. Επιπλέον, μόνο κατά ? οφείλεται στην άνοδο των τιμών πετρελαίου που επικαλείται η Κυβέρνηση. Κατά τον υπόλοιπο βαθμό αντανακλά τις συνέπειες μιας οικονομικής πολιτικής που προωθεί τη δανειακή επιβάρυνση των νοικοκυριών, στηρίζεται στην αύξηση των εμμέσων φόρων που αυξάνουν τον πληθωρισμό, στην ελλειμματική δημοσιονομική πολιτική, στην ενίσχυση των επιχειρήσεων με φορολογικές απαλλαγές αντί με προγράμματα για τη βελτίωση της ανταγωνιστικής τους βάσης και τέλος, στην κρατική ανοχή επιχειρηματικών πρακτικών που λειτουργούν σε βάρος του καταναλωτή και σήμερα διαβάσαμε στις εφημερίδες για τη λειτουργία του καρτέλ του γάλακτος. Είναι η πρώτη αποτυχία. 
        Τη δεύτερη σημαντική αποτυχία της κυβερνητικής οικονομικής πολιτικής αποτελεί η πολιτική μισθών και εισοδημάτων. Μεγάλες κοινωνικές ομάδες ιδίως οι εργαζόμενοι βιώνουν όλα τα χρόνια τη διαδρομή της Νέας Δημοκρατίας μια σταθερή συμπίεση του εισοδήματός τους. Η όποια ανάπτυξη δεν διαχέεται στον κόσμο, δεν δημιουργεί ποσά τα οποία θα μπορέσουν -δυνατότητες τις οποίες θα μπορέσουν- να απολαύσουν οι εργαζόμενοι. Γιατί; Γιατί η αύξηση των πραγματικών μισθών και αμοιβών και του διαθέσιμου εισοδήματος παρά τους ρυθμούς αύξησης του Α.Ε.Π. βρίσκεται πολύ κοντά στο μηδέν. Γιατί ακόμη και οι αυξήσεις των μισθών που δόθηκαν αφαιρέθηκαν από την άλλη πλευρά, από την Κυβέρνηση, με τις αυξήσεις της άμεσης και της έμμεσης φορολογίας. Η μη αναπροσαρμογή των φορολογικών συντελεστών, η αύξηση του φόρου προστιθέμενης αξίας των ειδικών φόρων στο πετρέλαιο, στη βενζίνη, στα τσιγάρα είναι τα πιο χαρακτηριστικά παραδείγματα των τακτικών για να αφαιρεθεί εισόδημα από τους εργαζόμενους. Ο Προϋπολογισμός αυτός που συζητούμε εμπεριέχει σε βάρος των μισθωτών και των εργαζομένων μία από τις μεγαλύτερες φορολογικές αναδιανομές στα χρόνια της Μεταπολίτευσης.
      Με τα στοιχεία, τα οποία διαθέτει η ίδια η Κυβέρνηση, το 2007 τα φυσικά πρόσωπα θα πληρώσουν 2.000.000.000 ευρώ φόρους παραπάνω από το 2004. Δύο δισεκατομμύρια παραπάνω! Οι επιχειρήσεις θα πληρώσουν 100.000.000 ευρώ λιγότερα από αυτά που πλήρωσαν το 2004. Πιο απλά μία αριθμητική: Σε κάθε 100 ευρώ φόρο που πλήρωναν οι επιχειρήσεις το 2004, αντιστοιχούσαν 160 ευρώ που έδιναν οι μισθωτοί. Το 2007 σε κάθε 100 ευρώ του φόρου επιχειρήσεων, αντιστοιχούν 212 ευρώ των μισθωτών, δηλαδή 50 ευρώ παραπάνω. Αυτά τα 50 ευρώ παραπάνω, τα οποία οι μισθωτοί θα καταβάλουν σε φόρους, αποτελούν την απόδειξη της χειροτέρευσης της φορολογικής αναδιανομής που γίνεται.
      Παρά την περιοριστική πολιτική η αποτυχία της Κυβέρνησης είναι έκδηλη και στο μέτωπο του πληθωρισμού και της ακρίβειας. 
      Το τρίτο σημείο αποτυχίας. Πρώτη εμφανής αιτία του πληθωρισμού είναι ο υπέρμετρος δανεισμός των νοικοκυριών. Τον υποθάλπει η Κυβέρνηση. Γιατί τον υποθάλπει; Διότι ελπίζει ότι οι εργαζόμενοι έτσι, δανειζόμενοι, δεν θα αισθανθούν τη συμπίεση του επιπέδου διαβίωσης που υφίστανται. Ένας, όμως, υπέρμετρος δανεισμός έχει επικίνδυνες προεκτάσεις όχι μόνο στον πληθωρισμό, στην ανταγωνιστικότητα και στις μακροοικονομικές ισορροπίες, αλλά μειώνει σταθερά και συστηματικά το εισόδημα των εργαζομένων, των μισθωτών, λόγω των τόκων και ωφελεί, βεβαίως, τις τράπεζες.
      Η διατήρηση του πληθωρισμού έχει επίσης την αιτία της στη δημοσιονομική πολιτική για τους εξής λόγους: 
      Πρώτον, διότι προκειμένου η Κυβέρνηση να πετύχει τη φορολογική ελάφρυνση των επιχειρήσεων και των ανώτερων εισοδηματικών στρωμάτων, όπως ξέρουμε όλοι μετατοπίζει συνεχώς τα φορολογικά βάρη από τους άμεσους φόρους, που καταβάλλονται ανάλογα με το εισόδημα ή τα κέρδη, προς τους έμμεσους φόρους. Αυτοί οι έμμεσοι φόροι συντελούν στον πληθωρισμό. Αργά, αλλά συστηματικά, η Κυβέρνηση ανατρέπει την προοδευτικότητα του φορολογικού συστήματος, που χαρακτηρίζει τις ανεπτυγμένες ευρωπαϊκές κοινωνίες και επαναφέρει την κοινωνικά άδικη κατανομή των φορολογικών βαρών παλαιοτέρων εποχών.
      Υπάρχει λοιπόν και ένας δεύτερος λόγος για το ύψος του πληθωρισμού στη χώρα μας. Η πολιτική της Κυβέρνησης είναι κατά τα φαινόμενα πολιτική μείωσης των ελλειμμάτων. Στην πραγματικότητα, όμως, είναι πολιτική διόγκωσης των ελλειμμάτων. Το χάσμα αυτό αποτυπώνεται στη διαφορά μεταξύ των ετήσιων ελλειμμάτων και της ετήσιας διόγκωσης του δημόσιου χρέους επί των ημερών της.
      Μεταξύ 2004 και 2006 τα ετήσια ελλείμματα της Κεντρικής Κυβέρνησης αυξήθηκαν αθροιστικά περίπου κατά 32.000.000.000 ευρώ. Το δημόσιο χρέος, όμως, αυξήθηκε περίπου κατά 43.000.000.000 ευρώ, δηλαδή περισσότερο κατά το θεαματικό ποσό των 10.000.000.000 ευρώ. Και αυτό παρότι η Κυβέρνηση είχε εισπράξει από τις αποκρατικοποιήσεις περίπου 2,5 δισεκατομμύρια ευρώ.
      Η θεαματική αυτή διαφορά, η αύξηση του δημοσίου χρέους, δεν αποτελεί εξ ολοκλήρου αύξηση του καθ’ εαυτού δημοσίου χρέους. Τι γίνεται; Σε έναν βαθμό, που μόνο η Κυβέρνηση το γνωρίζει, γιατί δεν προκύπτει από τα στοιχεία τα οποία δίνει στη δημοσιότητα -είναι υπαρκτός, αλλά δεν λέει- η διαφορά αυτή των 10.000.000.000 ευρώ είναι τρέχουσες δημοσιονομικές δαπάνες που αντί να εμφανίζονται στο έλλειμμα, εμφανίζονται απευθείας ως αύξηση του δημοσίου χρέους.
      Τρέχουσες δημοσιονομικές δαπάνες είναι αυτές που συντελούν στην αύξηση του δημοσίου χρέους.
      Δεν μπορώ δε, σε αυτό το σημείο, να αποφύγω τον πολιτικό πειρασμό να θυμηθώ τις υποσχέσεις του Πρωθυπουργού λίγα χρόνια πριν για τον περιορισμό της κρατικής σπατάλης κατά 10.000.000.000 ευρώ το χρόνο. 
      Η Κυβέρνηση σύμφωνα με τα στοιχεία που έδωσε, μείωσε τις πρωτογενείς δαπάνες μόνο κατά 1.000.000.000 ευρώ και όχι κατά 30.000.000.000 ευρώ, σύμφωνα με τις υποσχέσεις της. Αλλά αυτή η μείωση και του 1.000.000.000 ευρώ δεν είναι πραγματική. Για να μην σας κουράσω με πολλούς αριθμούς, θα πω απλά το εξής: Την τετραετία 2004-2007 οι πρωτογενείς δαπάνες ανέρχονταν σε 21% του Α.Ε.Π. περίπου, ενώ την τετραετία 2000-2003, πριν, επί ΠΑ.ΣΟ.Κ., βρίσκονταν στο 19.8% του Α.Ε.Π.. Στη γλώσσα της σπατάλης του κ. Καραμανλή η Κυβέρνησή του αύξησε τη σπατάλη κατά μία έως τέσσερις μονάδες του Α.Ε.Π., που σε σημερινά χρήματα ισοδυναμεί με περίπου 3.000.000.000 ευρώ. Αυτή είναι η εξοικονόμηση πόρων της Νέας Δημοκρατίας, δηλαδή στην ουσία δεν υπάρχει καν και υπάρχει δαπάνη πολύ μεγαλύτερη.
      Ας αναφερθώ εδώ και στα έσοδα. Η κατάσταση στα έσοδα είναι απελπιστική. Την τετραετία 2004-2007 το σύνολο των καθαρών εσόδων του τακτικού Προϋπολογισμού βρίσκεται περίπου στο 23% του Α.Ε.Π., ενώ στην προηγούμενη τετραετία επί ΠΑ.ΣΟ.Κ. βρισκόταν περίπου στο 26% του Α.Ε.Π., έχουμε δηλαδή μία δραματική πτώση των εσόδων κατά 2,4% περίπου του Α.Ε.Π., που σε σημερινά χρήματα ισοδυναμεί με περίπου 5.000.000.000 ευρώ. Πώς κατάφερε η Νέα Δημοκρατία να χάσει την ικανότητα του κράτους να έχει έσοδα, ενώ συγχρόνως αυξάνει τους εμμέσους φόρους; Είναι ένα μεγάλο ερώτημα, θα έλεγα είναι ένα αίνιγμα ανικανότητας!
      Η φαινομενική μείωση των δημοσίων ελλειμμάτων πέρα από τις προβληματικές σκοπιμότητες που εξυπηρετεί, στηρίζεται και σε μία εξαιρετικά επικίνδυνη πρακτική, που υπονομεύει την ανταγωνιστικότητα και την αναπτυξιακή προοπτική. Στηρίζεται στη συνειδητή συρρίκνωση των δημοσίων επενδύσεων, αλλά και τη χρήση τους σε έργα χαμηλής αναπτυξιακής ή κοινωνικής προτεραιότητας. Το ανέφεραν και άλλοι συνάδελφοι. Οι δαπάνες του Προγράμματος Δημοσίων Επενδύσεων έχουν μειωθεί αισθητά, έχουν συρρικνωθεί στο επίπεδο του 4.2% του Α.Ε.Π., όταν οι δαπάνες για επενδύσεις το 1998-2001 ήταν 5.8% του Α.Ε.Π., πολύ υψηλότερες. Και δεν αναφέρομαι στα έτη 2002-2004, γιατί κάποιοι μπορούσαν να πουν ότι ήταν αυξημένες οι επενδυτικές δαπάνες, λόγων των Ολυμπιακών Αγώνων. Πρέπει να πάει κανείς πίσω από το 1997 για να συναντήσει τόσο χαμηλά επίπεδα δημοσίων δαπανών στις δημόσιες επενδύσεις, όπως βλέπει σήμερα.
      Όμως, αυτό σημαίνει ότι και στην πραγματικότητα το δημοσιονομικό έλλειμμα είναι επίπλαστο. Δεν θα έπρεπε να είχε συμπιέσει η Κυβέρνηση τις επενδυτικές της δαπάνες. Με τις ίδιες επενδυτικές δαπάνες τις οποίες θα έπρεπε να έχει για να αναπτύξει τη χώρα, ποιο θα ήταν το έλλειμμα; Θα ήταν 4% ή 4.2% σήμερα και όχι 2.6% ή 2.4% το οποίο παρουσιάζει. Η διαφορά αυτή που υπάρχει, απεικονίζει το έλλειμμα υπευθυνότητας και ειλικρίνειας απέναντι στους Έλληνες πολίτες.
      Ξέρετε, επίσης, ότι η Νέα Δημοκρατία επαίρεται πως η ανάπτυξη έχει ρυθμούς κοντά στο 4%. Θα ήθελα πρώτα να θυμίσω σε όσους το έχουν ξεχάσει ότι ο κ. Καραμανλής διαβεβαίωνε τη Βουλή πριν το 2004 ότι αυτός θα πετύχει την ανάπτυξη 5% κάθε χρόνο. Δεν το πέτυχε ούτε το 2004 ούτε το 2005 ούτε το 2006, διότι η ανάπτυξη δεν διατάσσεται. Ο σημερινός ρυθμός ανάπτυξης προέρχεται από την προσπάθεια των προηγούμενων ετών σε πείσμα της οικονομικής πολιτικής της Κυβέρνησης.
Προέρχεται από την άνοδο των δραστηριοτήτων που προκάλεσαν οι προσπάθειες των ετών 1996-2004. Αποδίδει το παλιό έργο, ένα έργο όμως δεν μπορεί να αποδίδει για πάντα, αν δεν έχει συνέχεια. Και η συνέχεια που βλέπουμε, είναι εξαιρετικά φτωχή. 
      Ο κ. Καραμανλής στην ομιλία του για τον Προϋπολογισμό του 2004 είχε αναφέρει κατά λέξει τα εξής, απευθυνόμενος στην τότε κυβέρνηση του ΠΑ.ΣΟ.Κ.. Διαβάζω τα λόγια του: «Δημιουργήσατε διακόσιους εβδομήντα ειδικούς λογαριασμούς εκτός Προϋπολογισμού. Παραβιάζετε κάθε έννοια νομιμότητος και κάθε κανόνα ηθικής τάξης». Οι Βουλευτές της Νέας Δημοκρατίας χειροκρότησαν σε αυτό το σημείο. Ο Προϋπολογισμός που συζητούμε σήμερα, είναι ο τρίτος προϋπολογισμός της Κυβέρνησης της Νέας Δημοκρατίας. Θα έπρεπε ως εκ τούτου να μην υπάρχουν ειδικοί λογαριασμοί. 
      Διάβασα στις εφημερίδες της 13ης Δεκεμβρίου δηλώσεις του κ. Δούκα για τους ειδικούς λογαριασμούς. Ζουν και βασιλεύουν. Το Υπουργείο σκέφτεται, κατά τον κ. Δούκα, «τη δημιουργία σώματος δημοσιονομικών ελεγκτών γι’ αυτούς». Απορώ: Ελεγκτές, για να διαπιστώσουν την καλή λειτουργία μιας πρακτικής που παραβιάζει κάθε έννοια νομιμότητος και ηθικής τάξης; Ξέχασε ο κ. Δούκας τα όσα είπε ο κ. Καραμανλής; Ξέχασε τις καταγγελίες «για διπλά βιβλία, για διπλά συρτάρια»; Προφανώς αδιαφορεί, γιατί θεωρεί ότι όσα ειπώθηκαν τότε ήταν κουβέντες χάριν εντυπώσεων που δεν πρέπει να κρίνει κανείς στα σοβαρά. Αλλά οι κουβέντες του αέρα αποτιμώνται αρνητικά από τους πολίτες, καλλιεργούν την αποστροφή από την πολιτική και την αδιαφορία για τα κοινά. Η Νέα Δημοκρατία, με την πρακτική της, μάχεται αυτό που έχει ανάγκη ο τόπος σήμερα, την πεποίθηση ότι μπορούν να γίνουν ειλικρινείς προσπάθειες που γεννούν την ελπίδα. Αυτή είναι η μεγαλύτερή της επιτυχία, το πνεύμα δυσαρέσκειας, το πνεύμα δυσφορίας, ο πεσιμισμός που επικρατεί στην ελληνική κοινωνία.
      Σήμερα το Ευρωβαρόμετρο έδωσε νέα στοιχεία, σχετικά με την αντίληψη των Ελλήνων για την οικονομική πολιτική και το οικονομικό τους μέλλον. Το 81% του Ελληνικού πληθυσμού βλέπει ότι βρίσκεται σε χειρότερη θέση από όλες τις άλλες χώρες. Χρειάζεται, λοιπόν, όπως κατέδειξε το ΠΑ.ΣΟ.Κ., μια άλλη πολιτική, μια πολιτική που να επιδιώκει την αύξηση της ευημερίας των πολιτών, δυνατότητες καλύτερης ζωής για όλους, την ασφάλεια απέναντι στους κινδύνους και την αυτοπεποίθηση των πολιτών για την επόμενη ημέρα. Είναι η πολιτική που διαμορφώνουμε εμείς στο ΠΑ.ΣΟ.Κ. και είναι και η πολιτική που θα εφαρμόσουμε μετά από τις επόμενες εκλογές.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Υπουργός Εξωτερικών κ. Ντόρα Μπακογιάννη.
      (Χειροκροτήματα από την πτέρυγα της Νέας Δημοκρατίας)
       ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κυρίες και κύριοι Βουλευτές, κύριε Πρόεδρε, δεν είναι φαινομενική η επιτυχία της Νέας Δημοκρατίας στον τομέα της οικονομίας, αληθινή είναι. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΣΗΜΙΤΗΣ: Να δούμε τότε την εξωτερική πολιτική.
       ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Και είναι αληθινή και καταγράφεται πλέον. Βεβαίως, υπάρχουν ακόμα αδυναμίες, αλλά είμαστε στη μέση του δρόμου, ενός δρόμου δύσκολου, ανηφορικού, αλλά ο οποίος σήμερα αναγνωρίζεται από όλους ότι στέφεται με επιτυχία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εκεί θα μείνετε, στη μέση.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Και θα συνεχίσουμε, διότι υπάρχει μια μεγάλη διαφορά μεταξύ του χθες και του σήμερα. Η Νέα Δημοκρατία υποσχέθηκε να λέει την αλήθεια σε όλες τις στιγμές στον ελληνικό λαό. Και αυτό και κάνει, κύριε Πρόεδρε. 
      Κυρίες και κύριοι Βουλευτές, ο φετινός Προϋπολογισμός σε συνδυασμό με τα νέα στατιστικά στοιχεία αποδεικνύει ότι η Κυβέρνηση βρίσκεται σε σταθερό και σωστό δρόμο, θα έλεγα μάλιστα εντυπωσιακά σωστό δρόμο. Η χώρα εξυγιαίνεται οικονομικά. Εντός του 2007 η κοινοτική επιτήρηση αίρεται. 
      Μόλις πριν από λίγα χρόνια η εισροή ξένων κεφαλαίων ήταν μερικές δεκάδες εκατομμύρια δολάρια. Φέτος ξεπεράσανε τα 3,7 δισεκατομμύρια ευρώ.
      Η ανεργία –δεν θα το αρνηθείτε, κύριοι συνάδελφοι του ΠΑ.ΣΟ.Κ.- μειώθηκε. Είναι κέρδος. Είναι κέρδος για τους ανέργους, κέρδος για τον τόπο. Από το 11,5% έπεσε στο 8,3%, δύο ολόκληρες μονάδες.
      Ο ρυθμός ανάπτυξης της οικονομίας προσπέρασε κάθε πρόβλεψη από αυτές που είχαν γίνει σ’ αυτήν την Αίθουσα μέσα. Προσπέρασε πάλι το 4%.
      Μεγάλα έργα -άκουγα πριν Βουλευτές που μιλούσαν για τα μεγάλα έργα- ξεκίνησαν, υλοποιούνται, κύριοι συνάδελφοι, έργα τα οποία ήταν όνειρο εδώ και πάρα πολλά χρόνια και βρίσκονται…
      ΚΩΝΣΤΑΝΤΙΝΟΣ ΣΗΜΙΤΗΣ: Πού είναι;
      (Θόρυβος στην πτέρυγα του ΠΑ.ΣΟ.Κ.)
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Μην εκνευρίζεστε. Ψυχραιμία. Εγώ υπήρξα Βουλευτής Ευρυτανίας και πηγαινοέρχομαι. Ξέρω τι σημαίνει ο Μαλιακός, όπως ξέρω τι σημαίνει να πηγαίνεις τέσσερις φορές στην Έκθεση Θεσσαλονίκης και να εξαγγέλλεις τα ίδια έρημα έργα και να μη ξεκινάνε. Τα έχω ζήσει. 
      (Χειροκροτήματα από την πτέρυγα της Νέας Δημοκρατίας )
      ΓΕΩΡΓΙΟΣ ΦΛΩΡΙΔΗΣ: Στον κ. Καραμανλή να τα  πείτε αυτά. Αυτός έχει πάει τρεις φορές.  
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ο τουρισμός μας παρουσιάζει άνοδο και οι εξαγωγές, κύριοι συνάδελφοι, φέτος αυξήθηκαν με το υψηλότερο ποσοστό, 27%. Ας αναγνωρίσουμε σε αυτήν την Κυβέρνηση ότι έκανε δουλειά. 
      Παρά ταύτα, κυρίες και κύριοι Βουλευτές, στο επίκεντρο της συζήτησης του φετινού Προϋπολογισμού βρίσκονται οι προωθούμενες από την Κυβέρνηση μεταρρυθμίσεις. Το σκηνικό της συζήτησης που τις περιβάλλει έχει όμως αλλάξει. Ασφαλώς και δυστυχώς, η Αντιπολίτευση τις αρνείται και επιχειρεί να τις διαβάλει. Ορισμένα δε συνδικάτα του δημοσίου και κάποιες ισχυρές συντεχνιακές ομάδες διαδηλώνουν και διαμαρτύρονται. Όμως, σε αντίθεση με αυτό που συνέβαινε στο παρελθόν, η πλειοψηφία της κοινής γνώμης επιθυμεί να προχωρήσουν οι μεταρρυθμίσεις και μάλιστα το δηλώνει με συντριπτικά ποσοστά στις δημοσκοπήσεις. 
      Η κοινή γνώμη έχει από καιρό αντιληφθεί ότι το περιβάλλον γύρω μας έχει αλλάξει. Η παγκοσμιοποίηση και οι δυνάμεις που την κάνουν -τεχνολογική αλλαγή, δραστικές μεταρρυθμίσεις προς την κατεύθυνση της οικονομίας της αγοράς, αύξηση του παγκοσμίου εμπορίου- προχωρούν ακάθεκτες. Δημιουργούν μεγάλες ευκαιρίες για ανάπτυξη και πρόοδο αλλά και αντίστοιχους κινδύνους για όσους καθυστερούν ή μεμψιμοιρούν.
      Η Ελλάδα είχε το τεράστιο πλεονέκτημα της έγκαιρης συμμετοχής της στην Ευρωπαϊκή Ένωση πριν ακόμη από μεγάλες δυνάμεις της Ευρώπης, όπως η Ισπανία. Αυτό της επέτρεψε να βρεθεί στο σκληρό πυρήνα της Ένωσης και να παραμείνει σ’ αυτόν τα τελευταία είκοσι πέντε χρόνια. Αλλά η Ελλάδα ήταν μέχρι σήμερα σχεδόν προστατευμένη από τις αλλαγές γύρω μας. Ζήσαμε επί πολύ καιρό μέσα σε ένα ευρωπαϊκό κουκούλι που δημιούργησαν η πρόοδος των ευρωπαϊκών θεσμών, την οποία ακολουθήσαμε, και τα ευρωπαϊκά κονδύλια τα οποία εξασφαλίσαμε. 
      Αρκεστήκαμε δυστυχώς στην τελευταία θέση μεταξύ των 15, γι’ αυτό και οι μεταρρυθμίσεις που προωθεί η δική μας Κυβέρνηση σήμερα είναι στην πραγματικότητα, κυρίες και κύριοι Βουλευτές, μεταρρυθμίσεις της περασμένης δεκαετίας. Η ολοκλήρωση των αποκρατικοποιήσεων στις τηλεπικοινωνίες, το τραπεζικό σύστημα, η ενέργεια και οι μεταφορές, η κατάργηση του κρατικού μονοπωλίου στην Ανωτάτη Εκπαίδευση, η μεταρρύθμιση του ασφαλιστικού συστήματος αποτελούν αυτονόητες αναπτυξιακές προϋποθέσεις που από καιρό έπρεπε να είχαν διαμορφωθεί. Αν δεν υπήρχε ο συντηρητισμός και η κατεστημένη αντίληψη της περασμένης εικοσαετίας, θα έπρεπε σήμερα να συζητάμε για τις μεταρρυθμίσεις του σήμερα και του αύριο, για την αξιοποίηση της τεχνολογίας στην οικονομία και για το ηλεκτρονικό κράτος, για τον πρωταγωνιστικό ρόλο της παιδείας στην οικονομία της γνώσης, για τη μεταρρύθμιση στο κοινωνικό κράτος ώστε να συμπαραστέκεται αποτελεσματικά σε όσους μένουν πίσω φτωχοί και αβοήθητοι υπό την αμείλικτη πίεση της παγκοσμιοποίησης. Το κράτος πρέπει κατά την άποψή μου να αποτελεί προστάτη των πραγματικά αδυνάτων και όχι άλλοθι προσοδοθηρίας για κάθε είδους συντεχνίες.
     	Η κοινή γνώμη έχει την ωριμότητα όλα αυτά έστω και ενστικτωδώς να τα αντιλαμβάνεται. Γι’ αυτό και δεν μας λέει απλώς, προχωρήστε στις μεταρρυθμίσεις. Λέει κάτι παραπάνω. Μας λέει, προχωρήστε ταχύτερα με τόλμη και αποφασιστικότητα και αν βρίσκετε εμπόδια, κάντε εκλογές και με τη δική μας βοήθεια θα το ξεπεράσετε! 
     (Χειροκροτήματα από την πτέρυγα της Νέας Δημοκρατίας)
     Τις εκλογές, κυρίες και κύριοι Βουλευτές, όποτε γίνουν, πιστεύω ότι θα τις κερδίσει η Νέα Δημοκρατία, γιατί έχει πρόγραμμα, έχει σχέδιο και πάνω από όλα έχει στόχους για την Ελλάδα. 
     (Θόρυβος στην Αίθουσα)
     Κάποιους νομίζω ότι τους εκνευρίζω πολύ!
     ΓΕΩΡΓΙΟΣ ΦΛΩΡΙΔΗΣ: Μας κάνετε και χαμογελάμε!
     ΑΠΟΣΤΟΛΟΣ ΚΑΚΛΑΜΑΝΗΣ: Μας μεταδώσατε το χαμόγελό σας!
     ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κυρίες και κύριοι Βουλευτές, τα προηγούμενα χρόνια, το 2005 και το 2006, το Υπουργείο Εξωτερικών συνεισέφερε στην προσπάθεια της δημοσιονομικής προσαρμογής. Το μερίδιό τους στο συνολικό Προϋπολογισμό συρρικνώθηκε. Έφθασε στο ελάχιστο σχεδόν που επιτρεπόταν για την αποτελεσματική άσκηση εξωτερικής πολιτικής.
      Στον Προϋπολογισμό του 2007 η κατάσταση κατά τι βελτιώνεται. Μας δίνονται μεγαλύτερες οικονομικές δυνατότητες για την άσκηση εξωτερικής πολιτικής. 
     Οφείλω όμως να επισημάνω ότι ο Προϋπολογισμός και οι πόροι που διατίθενται στο Υπουργείο, είναι από τους  πιο χαμηλούς μεταξύ των χωρών της Ευρωπαϊκής ‘Ένωσης και ελπίζω ότι ο Υπουργός Εθνικής Οικονομίας θα ανταποκριθεί. 
     Είναι θετικό ότι αναγνωρίζεται για πρώτη φορά ότι το Υπουργείο Εξωτερικών έχει ένα ρόλο σαφώς πιο ευρύ από ό,τι είχε παραδοσιακά.
      Εμείς το θεωρούμε και είναι ταυτόχρονα πολιτικό και παραγωγικό Υπουργείο. Σε πολλές χώρες το κυριότερο τμήμα της αποστολής του Υπουργείου είναι πλέον η προώθηση της οικονομικής διπλωματίας. Και αυτό όχι μόνο ως υποστηρικτική δραστηριότητα της εξωτερικής μας πολιτικής αλλά και ως αυτόνομη δράση αυτής καθαυτής της εξωτερικής πολιτικής. Άλλωστε στο σημερινό οικονομικό περιβάλλον η λέξη κλειδί για τη χώρα μας είναι «εξωστρέφεια».
      Η εξωστρέφεια είναι ανάγκη επιβίωσης για την ελληνική οικονομία. Η περίοδος κατά την οποία η ανάπτυξή μας στηριζόταν στην αυξανόμενη ζήτηση της εσωτερικής μας αγοράς έχει τελειώσει. Δεν μπορούμε πια να αναπτυσσόμαστε μέσω των υψηλών ελλειμμάτων και των ευρωπαϊκών επιδοτήσεων. Πηγές της ανάπτυξής μας τώρα πρέπει να είναι οι εξαγωγές, οι ξένες επενδύσεις και η διεθνοποίηση των επιχειρήσεών μας. Εκεί στηρίζουμε τη μελλοντική οικονομική μας ανάπτυξη. 
     Κυρίες και κύριοι Βουλευτές, μια πολύ σημαντική αλλαγή σε σχέση με την πολιτική της προηγούμενης κυβέρνησης στο Υπουργείο Εξωτερικών είναι η εξής:
     Όλη η Κυβέρνηση, με επικεφαλής τον ίδιο τον Πρωθυπουργό, έχει ενεργοποιηθεί προς την κατεύθυνση ανάπτυξης της οικονομικής διπλωματίας από την πρώτη στιγμή. 
     Διατηρούμε και ενισχύουμε την παρουσία μας στις παραδοσιακές μας αγορές στην Ευρώπη, στην Αμερική, στα Βαλκάνια, αλλά τα τελευταία τρία χρόνια έχουμε στραφεί και προς πολλές άλλες κατευθύνσεις. Έχουμε στραφεί ιδιαίτερα προς τις ταχύτερα αναπτυσσόμενες οικονομίες. Η έγκαιρη τοποθέτησή μας σε αυτές τις αγορές, μας φέρνει πολλαπλάσια αποτελέσματα στη συνολική αύξηση των εξαγωγών μας, που όπως σας είπα στην αρχή ξεπέρασε φέτος το 27%.
      Προωθήσαμε τις σχέσεις μας με την Κίνα. Κάναμε συντονισμένη είσοδο στον Αραβικό κόσμο με την ενεργό συμπαράσταση του Προέδρου της Δημοκρατίας. Οι σχέσεις μας με τη Ρωσία ανθούν και μάλιστα όχι μόνο με την ανάπτυξη της ενεργειακής συνεργασίας. 
     Στην Τουρκία με την ενεργειακή συνεργασία, την παρουσία των τραπεζών μας και την αύξηση του εμπορείου αλλάζει η δυναμική της οικονομικής μας σχέσης. Για πρώτη φορά η αύξηση των εξαγωγών μας είναι πολύ μεγαλύτερη από εκείνη των εισαγωγών μας. 
      Με δυο λόγια η Κυβέρνηση συντονισμένα, συλλογικά, ανοίγει νέες αγορές για τα προϊόντα και τις υπηρεσίες μας. 
      Βοηθάμε τις επιχειρήσεις μας στην προσπάθεια διεθνοποίησής τους και προσελκύουμε επενδύσεις στην Ελλάδα. Η προσπάθεια αυτή θα αποτελέσει καίριο στόχο του Υπουργείου Εξωτερικών για το 2007, αλλά και για όλα τα επόμενα χρόνια. Για το σκοπό αυτό το επόμενο έτος θα αυξηθεί σημαντικά, για πρώτη φορά, ο Προϋπολογισμός για τα θέματα οικονομικής διπλωματίας, θα αναληφθούν πρόσθετες δράσεις και θα προχωρήσουν, επίσης, σημαντικές καινοτομίες. Μια από αυτές θα είναι ο πλήρης εκσυγχρονισμός του Οργανισμού του Υπουργείου. Κάνουμε πιο λειτουργική την οργανωτική του διάρθρωση και βελτιώνουμε την αποτελεσματικότητα του Υπουργείου σε θέματα οικονομικών και εμπορικών υποθέσεων.
      Κυρίες και κύριοι Βουλευτές, παράλληλα με την πολιτική της εξωστρέφειας έχει εξαιρετική οικονομική σημασία και η παραδοσιακή, βεβαίως, εξωτερική μας πολιτική. Οι καλές σχέσεις με τους γείτονές μας, μας εξασφαλίζουν ειρήνη και αυξημένο αίσθημα ασφάλειας. Μεσομακροπρόθεσμα θα οδηγήσουν σε μείωση των πόρων που σήμερα ακόμα είναι αναγκαίοι για τους εξοπλισμούς. 
      Η ευρύτερη ανάπτυξη της περιοχής ωφελεί άμεσα και τη δική μας χώρα. Η καλή διεθνής εικόνα της χώρας συντελεί στην οικονομική μας ανάπτυξη, ιδιαίτερα σε ό,τι αφορά τον τουρισμό και την προσέλκυση επενδύσεων. Από την άποψη αυτή το χρόνο που πέρασε σημειώθηκε σημαντική πρόοδος σε αρκετούς τομείς. Χαρακτηριστικό παράδειγμα πολιτικής που παράγει μέρισμα ειρήνης και ανάπτυξης για όλους μας, είναι η πολιτική μας στα Βαλκάνια. Διαδραματίζουμε πρωταγωνιστικό ρόλο τόσο στην ανάπτυξη των χωρών της περιοχής, όσο και στην προσέγγισή τους στους Ευρωατλαντικούς θεσμούς. 
      Το 2007 υποδεχόμαστε, μαζί με τους υπόλοιπους εταίρους μας, στην Ευρωπαϊκή Ένωση ως πλήρη μέλη δυο χώρες της περιοχής, τη Βουλγαρία και την Ρουμανία. Η ένταξή τους έχει ιδιαίτερη σημασία. Σηματοδοτεί το τέλος της γεωγραφικής απομόνωσης της Ελλάδος από την Ευρωπαϊκή Ένωση, αλλά για εμάς στρατηγική επιλογή είναι η υποστήριξη της ευρωπαϊκής πολιτικής όλων των κρατών της περιοχής μας. Και όταν λέω για εμάς, εννοώ για την Ελλάδα, γιατί την ίδια άποψη έχουν όλα τα κόμματα. Έχουμε κάθε λόγο να επιδιώκουμε το ρόλο της ατμομηχανής σ’ αυτή τους την προσπάθεια. Η σταδιακή ευρωπαϊκή τους προσαρμογή αποτελεί την πιο ισχυρή εγγύηση για την επίτευξη της ειρήνης και τη σταθερότητα στην περιοχή μας. 
      Οι διμερείς μας σχέσεις με όλα τα κράτη των Βαλκανίων εξελίσσονται ικανοποιητικά. Επιδιώκουμε με ρεαλιστικές θέσεις και προτάσεις να έχουμε θετική συμβολή στην επίλυση όλων των εκκρεμών πολιτικών ζητημάτων.
      Ενισχύουμε ελληνικές επενδύσεις και το αμοιβαίο εμπόριο. Διαθέτουμε σημαντικούς εθνικούς πόρους μέσω του Ε.Σ.Ο.Α.Β. και της αναπτυξιακής βοήθειας που διαχειρίζεται το Υπουργείο Εξωτερικών. Συμβάλλουμε με κάθε τρόπο στην ανάπτυξη και την πρόοδο ολόκληρης της περιοχής. 
      Τελικός στόχος της πολιτικής μας είναι να δημιουργήσουμε τις προϋποθέσεις ώστε σε κάποια χρόνια η Ελλάδα αντί να είναι μια χώρα απομονωμένη στο γεωγραφικό άκρο της Ευρώπης, να βρίσκεται στο επίκεντρο μιας από τις πιο δυναμικά αναπτυσσόμενες περιοχές της.
      Κυρίες και κύριοι Βουλευτές, οι σχέσεις μας με την Τουρκία αναμφίβολα αποτελούν καθοριστικό παράγοντα για την επίτευξη της ειρήνης  και τη σταθερότητα στην περιοχή μας. Διαχειριστήκαμε με τρόπο πιστεύω απολύτως επιτυχή και σε πλήρη συμφωνία με την Κυπριακή Κυβέρνηση, το θέμα της πορείας της Τουρκίας στην Ευρώπη. Πετύχαμε μέσα από μια σκληρή και δύσκολη διαπραγμάτευση μια κοινή απόφαση των είκοσι πέντε που στέλνει ενιαίο και ισχυρό μήνυμα στην Τουρκία. Αυτό το κάναμε χωρίς να της αφαιρέσουμε ταυτοχρόνως το κίνητρο να προωθήσει αναγκαίες ευρωπαϊκές μεταρρυθμίσεις. Στο κάτω-κάτω οι μεταρρυθμίσεις αυτές ωφελούν κυρίως την ίδια, αλλά και την Ευρωπαϊκή Ένωση και την Ελλάδα. 
    Το μήνυμα όλης πλέον της Ευρώπης είναι καθαρό. Η πλήρης προσαρμογή στα κριτήρια και τα προαπαιτούμενα που θέτει η Ένωση για τις υποψήφιες χώρες, είναι ο μόνος ασφαλής δρόμος για μια ομαλή ενταξιακή πορεία. Η αρχή η δική μας είναι απλή και ξεκάθαρη: πλήρης εκπλήρωση, ίσον πλήρης ένταξη. Με βάση αυτήν την απλή και ξεκάθαρη αρχή και μόνο, συνεχίζουμε να υποστηρίζουμε την ευρωπαϊκή προοπτική της Τουρκίας. Μια Τουρκία πραγματικά ευρωπαϊκή, προσαρμοσμένη στις αρχές και στις αξίες που συνθέτουν το ευρωπαϊκό κεκτημένο, είναι προς το συμφέρον όλων.
    Γνωρίζετε, επίσης, ότι και σε διμερές επίπεδο, έγιναν σημαντικά βήματα για την περαιτέρω βελτίωση των σχέσεών μας και τη δημιουργία ενός κλίματος συνεργασίας και εμπιστοσύνης μεταξύ των δυο χωρών. Φυσικά, έχουμε πολλή δουλειά να κάνουμε ακόμα, μακρύ δρόμο να διαβούμε, αλλά συνεχίζουμε στην ίδια κατεύθυνση. Η επέκταση των μέτρων οικοδόμησης εμπιστοσύνης, για παράδειγμα, συνέβαλε στη μείωση της έντασης στο Αιγαίο. Παράλληλα, όπως ήδη είπα, προωθήσαμε περαιτέρω τη συνεργασία μας σε πολλούς άλλους τομείς, όπως τον ενεργειακό, τον οικονομικό και τον πολιτιστικό. Στόχος μας είναι πάντα η εμπέδωση της συνεργασίας και της αμοιβαίας κατανόησης. Έτσι θα συμβάλουμε στην εξομάλυνση των διμερών μας σχέσεων και θα προωθήσουμε την ανάπτυξη των δυο χωρών μέσα σε ένα περιβάλλον σταθερότητας. 
    Κυρίες και κύριοι Βουλευτές, στο Κυπριακό, το χρόνο που πέρασε, τέθηκαν οι προϋποθέσεις για να ξεκινήσει πάλι η συζήτηση, χωρίς ασφυκτικά χρονοδιαγράμματα και υπό ικανοποιητικές προϋποθέσεις. Αυτό βοηθήθηκε πολύ με τη συμφωνία μεταξύ Παπαδόπουλου και Γενικού Γραμματέα του Ο.Η.Ε. και τη συμφωνία για την έναρξη συζητήσεων στις τεχνικές επιτροπές, για τα θέματα ουσίας και καθημερινότητας. Δεν πρέπει να ξεχνάμε ότι η επίλυση του Κυπριακού αποτελεί κορυφαία προτεραιότητα του κυπριακού λαού και ταυτόχρονα κορυφαία προτεραιότητα της Ελλάδος. Η Ευρωπαϊκή Ένωση, επίσης, ενθαρρύνει κάθε προσπάθεια να οδηγηθεί το μέγα αυτό θέμα σε λύση. Τέλος, είναι προς το συμφέρον της ίδιας της Τουρκίας να αφαιρεθεί αυτό το αγκάθι που με δική της υπαιτιότητα έχει γίνει τροχοπέδη στην ευρωπαϊκή της πορεία. 
    Η διετής παρουσία της χώρας μας στο Συμβούλιο Ασφαλείας ήταν πολύ σημαντική για τη διεθνή μας εικόνα. Η κορύφωσή της ήταν η ανάληψη της Προεδρίας του Συμβουλίου σε μία κρίσιμη περίοδο. Τον περασμένο Σεπτέμβριο, λίγες εβδομάδες μετά τον πόλεμο του Λιβάνου, η Ελλάδα τους έφερε όλους σε ένα τραπέζι. Κερδίσαμε το σεβασμό πολλών και αποκτήσαμε πολλούς καινούργιους φίλους και την εμπιστοσύνη τους.
    Κυρίες και κύριοι Βουλευτές, με την εξωτερική πολιτική που ασκούμε δυναμώνουμε τη διεθνή φωνή της Ελλάδος, ενισχύουμε την επιρροή της στην ευρύτερη περιοχή μας, διευρύνουμε το κύρος της παγκοσμίως. Η Ελλάδα έχει αυτοπεποίθηση, συμβάλλει πλέον ενεργά στη διεθνή ανάπτυξη και σταθερότητα, προωθεί έτσι παράλληλα τη δική της ανάπτυξη, τη δική της ανταγωνιστικότητα.
    Κυρίες και κύριοι Βουλευτές, η ελληνική εξωτερική πολιτική είχε ανέκαθεν μεγάλη οικονομική σημασία. Ευτυχώς, πετύχαμε ως έθνος συναίνεση για τους σημαντικούς στρατηγικούς μας στόχους. Η συναίνεση αυτή διαμορφώθηκε τελικά στο πλαίσιο του ευρωπαϊκού προσανατολισμού της χώρας, του προσανατολισμού που χάραξε η φιλελεύθερη δημοκρατική παράταξή μας με πρωταγωνιστή τον Κωνσταντίνο Καραμανλή. Ο στρατηγικός προσανατολισμός που προσέφερε στη χώρα η Νέα Δημοκρατία της προσέδωσε τεράστια αναπτυξιακά πλεονεκτήματα, της προσέφερε σημαντικές επιτυχίες εξωτερικής πολιτικής στα χρόνια που ακολούθησαν. Σήμερα, αξιοποιώντας τη θέση μας στο σκληρό πυρήνα της Ευρώπης, όπου καταφέραμε να ανήκουμε, χαράσσουμε νέα πολιτική, μια πολιτική τόλμης και ανοικτών οριζόντων. Στόχος μας είναι να διασφαλίσουμε τα αναπτυξιακά πλεονεκτήματα για τη χώρα μας τις επόμενες δεκαετίες. Για να το πετύχουμε, αυτό είναι αναγκαίο να ολοκληρώσουμε την πολιτική πορεία που έχουμε χαράξει.
      Είναι αναγκαίο να προωθήσουμε τις μεταρρύθμίσεις και τις αλλαγές, αλλαγές που αποτελούν προϋπόθεση για να αυξηθεί το εισόδημα των εργαζομένων, για να ενισχυθεί η ανταγωνιστικότητα της οικονομίας μας, για να αποκτήσει η οικονομία μας συνοχή και να γίνει η κοινωνία μας πιο ανθρώπινη και ιδίώς αυτών που το έχουν ανάγκη και που εμείς τους το έχουμε υποσχεθεί. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Φλωρίδη, σας παρακαλώ να είστε σύντομος για να μην διακόψουμε τη ροή των εισηγητών. Δυο λεπτά θα σας δώσω.
      ΓΕΩΡΓΙΟΣ ΦΛΩΡΙΔΗΣ: Ναι, κυρία Πρόεδρε.
      Χθες και σήμερα δημοσιοποιήθηκαν τρία μαύρα μαντάτα για την Κυβέρνηση, αλλά και για την ελληνική κοινωνία. Κατ’ αρχάς δημοσιεύθηκε η μηνιαία έκθεση του Ινστιτούτου Οικονομικών και Βιομηχανικών Ερευνών για την οικονομική συγκυρία. Εκεί διαβάζει κανείς ότι δεν υπάρχει επιχειρηματικός κλάδος, δεν υπάρχει εργαζόμενος και δεν υπάρχει καταναλωτής που να μην δηλώνει τη μαύρη απαισιοδοξία του για το παρόν και το μέλλον. 
      Στο δεύτερο μαύρο μαντάτο αναφέρθηκε ο πρώην Πρωθυπουργός κ. Σημίτης. Είναι η ανακοίνωση του Ευρωβαρόμετρου. Μόνο το 13% των Ελλήνων πολιτών αισθάνεται ότι τα πράγματα πάνε καλά. Είναι αυτό το 13% που η ελληνική Κυβέρνηση συστηματικά με τις επιλογές της το οδηγεί να κάνει πάρτι σε βάρος του υπόλοιπου 87%. 
      Δημοσιεύθηκε ακόμη το τρίτο μαύρο μαντάτο για την Κυβέρνηση, η γνώμη της Οικονομικής και Κοινωνικής Επιτροπής για το φορολογικό νομοσχέδιο της Κυβέρνησης. Λέει ότι με αυτό το φορολογικό νομοσχέδιο που ψηφίσατε την περασμένη εβδομάδα, επιβαρύνονται υπέρμετρα τα χαμηλά και μεσαία εισοδήματα.
      Κλείνω με μια απλή παρατήρηση. Η Υπουργός Εξωτερικών κ. Μπακογιάννη είπε ότι ο λαός στέλνει ένα μήνυμα στην Κυβέρνηση ότι αν αισθάνεται ότι πιέζεται μπορεί να κάνει εκλογές και ο λαός θα δώσει τη λύση. Κυρία Υπουργέ, θέλω να μας εξηγήσετε εάν η Κυβέρνηση αισθάνεται ότι έχει χάσει την κοινοβουλευτική πλειοψηφία. Δεν έχω υπ’ όψιν μου κάποια αποστασία από πλευράς της Νέας Δημοκρατίας που να έχει συμβεί. Φαντάζομαι ότι διαθέτει όλη την άνεση για να μπορέσει να συνεχίσει. Μπορείτε να μας περιγράψετε κάποιο εμπόδιο; 
      Και για να κλείσω. Εάν ψάχνετε το δρόμο για την έξοδο, πρέπει να σας πω ότι, το ΠΑ.ΣΟ.Κ. μαζί με το λαό είναι εδώ για να σας διευκολύνουμε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα):  Ο Υπουργός Οικονομίας και Οικονομικών κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, έχω την εντύπωση ότι ο κ. Σημίτης δε χρειαζόταν τη βοήθεια του κ. Φλωρίδη. Τα είπε πολύ καλά.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μαγγίνας.
       ΒΑΣΙΛΕΙΟΣ ΜΑΓΓΙΝΑΣ: Ο αγαπητός συνάδελφος κ. Φλωρίδης δεν αρχίζει καλά τη θητεία του ως Κοινοβουλευτικός Εκπρόσωπος. Από την πρώτη ημέρα επιχειρεί με πυροτεχνήματα να δημιουργήσει εντυπώσεις. Αυτά που λέτε, κύριε συνάδελφε, δε στέκονται. Στερείστε πολιτικής επιχειρηματολογίας και μας λέτε πράγματα που ούτε οι συνάδελφοί σας του ΠΑ.ΣΟ.Κ. δεν αντιλαμβάνονται.
      (Χειροκροτήματα από την πτέρυγα της Νέας Δημοκρατίας) 
       Όσον αφορά τις εκλογές, ομολογώ ότι δεν αντελήφθην ακριβώς τι θέλατε. Περίτεχνα κάτι είπατε. Το ξεκινήσατε, διστάσατε να το ολοκληρώσετε, μιλήσατε για κοινοβουλευτική πλειοψηφία, για έξοδο. Να ξέρετε ένα πράγμα. Το λυπηρό για σας και για το κόμμα σας είναι ότι δεν πήρατε κανένα μάθημα από το 2004. Και το ακόμη χειρότερο είναι ότι δεν καταλαβαίνετε τι πρόκειται να πάθετε στο επόμενο μάθημα το 2008. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο συνάδελφος κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Άρτης): Κυρίες και κύριοι συνάδελφοι, η συμφωνία που επικύρωσε με την ψήφο του ο ελληνικός λαός ήταν να προχωρήσουμε όλοι μαζί σε μεταρρυθμίσεις και τομές, σε ρίξεις με τις ξεπερασμένες νοοτροπίες του  παρελθόντος. Και εμείς αυτό κάνουμε. 
      Τριάντα τρεις όμως μήνες μετά εσείς δεν χάνετε ευκαιρία αυτές τις νοοτροπίες και τις ρητορικές που τις ακολουθούν, κάθε φορά να μας τις ξαναθυμίζετε. Το  ξεκίνημα έγινε από τον Κοινοβουλευτικό σας Εκπρόσωπο και το Γενικό Εισηγητή. Ακολουθήθηκε με μία θαυμαστή, θα έλεγα, ομοιομορφία από όλους τους συναδέλφους για να φτάσουμε μέχρι τον προ ολίγου κατελθόντα από το Βήμα πρώην Πρωθυπουργό. 
      Θα πρέπει όμως να γνωρίζετε ότι κάθε φορά που αυτό γίνεται ακόμη περισσότερο απομακρύνεστε από τον ελληνικό λαό, ακόμα περισσότερο ο ελληνικός λαός σας αποστρέφεται, σας γυρίζει την πλάτη. Αδιάψευστος μάρτυς όλες ανεξαιρέτως οι μετρήσεις, επιβεβαίωση οριστική, στις επόμενες εκλογές.
       Δικό σας βέβαια το πρόβλημα, αλλά δεν είναι  μόνο δικό σας. Θα πρέπει να γνωρίζετε ότι είναι πρόβλημα λειτουργίας του πολιτικού μας συστήματος, πρόβλημα λειτουργίας του δημοκρατικού μας πολιτεύματος, που θέλει η Αξιωματική Αντιπολίτευση να κινείται έστω και στοιχειωδώς καλά για να ωθεί μια καλή κυβέρνηση, όπως είναι η σημερινή, να γίνει ακόμη καλύτερη. Και εσείς δυστυχώς μακράν αυτού βρίσκεστε. Και δεν αντιλαμβάνεστε τίποτα ακριβώς από αυτά τα πράγματα, γιατί κινείστε ακόμα σε δικά σας μέρη, σε δικές πολιτείες, σε άλλους χρόνους. 
      Αυτή λοιπόν, τη συμφωνία που επικύρωσε με την ψήφο του ο ελληνικός λαός, σας διαβεβαιώνουμε πως είμαστε αποφασισμένοι να την τηρήσουμε στο ακέραιο μέχρι τέλους. Αυτό για μας είναι σεβασμός προς την εντολή που πήραμε, είναι σεβασμός προς τη λαϊκή κυριαρχία, είναι πάνω από όλα συνταγματική επιταγή. 
      Ας έρθουμε, όμως, να δούμε, ποια ήταν η πραγματική κατάσταση της οικονομίας, όταν με αποφασιστικότητα αποφασίσαμε να την φέρουμε στο προσκήνιο, παραμερίζοντας την εικονική πραγματικότητα της δήθεν ευημερίας, που επί χρόνια σκόπιμα καλλιεργούσατε. 
      Δημοσιονομικά διλήμματα υπερδιπλάσια από το όριο του 3%. Δημόσιο χρέος μεγαλύτερο από το 110% του Α.Ε.Π., αναποτελεσματικός δημόσιος τομέας και μία σειρά από άλλα προβλήματα. Η ανεργία αυξανόταν θεαματικά παρά το γεγονός ότι υπήρξαν υψηλές δημόσιες δαπάνες κατά την περίοδο προετοιμασίας των Ολυμπιακών Αγώνων. Οι επενδύσεις μειώνονταν και οι κοινωνικές και περιφερειακές ανισότητες ενισχύονταν με αυξανόμενους ρυθμούς. 
      Για να αντιμετωπίσουμε όλη αυτήν την κατάσταση, εμείς θέσαμε σε εφαρμογή το πρόγραμμά μας, αυτό που ενέκρινε ο ελληνικός λαός, με στόχο να εξυγιάνουμε όλους τους τομείς της οικονομικής, κοινωνικής και πολιτικής ζωής του τόπου, με μία σειρά από πρωτοβουλίες και πολιτικές, όπως η φορολογική μεταρρύθμιση, ο νέος αναπτυξιακός νόμος, οι συμπράξεις δημόσιου και ιδιωτικού τομέα, το εκτεταμένο πρόγραμμα δημοσίων έργων και η κατάργηση του αμαρτωλού μαθηματικού τύπου, η μεταρρύθμιση στην αγορά εργασίας, η αντιμετώπιση του ασφαλιστικού προβλήματος των τραπεζών, η εξυγίανση του Κοινοτικού Πλαισίου και των προγραμμάτων που το ακολουθούσαν. 
      Η νέα εξαγωγική πολιτική και η ψηφιακή -αν θέλετε- στρατηγική δημιούργησαν τις προϋποθέσεις για μια νέα αναπτυξιακή πορεία της χώρας, παρά το γεγονός ότι το διεθνές περιβάλλον δεν ήταν φιλικό σε εμάς. Αναφέρομαι στους χαμηλούς ρυθμούς ανάπτυξης της ευρωζώνης και στη μεγάλη αύξηση των τιμών του πετρελαίου τα τελευταία δύο χρόνια. 
      Σήμερα η ελληνική οικονομία είναι σαφώς πιο ανταγωνιστική και κινείται με ταχύτερους ρυθμούς, από τους υψηλότερους στην ευρωζώνη. Η απασχόληση ενισχύεται. Η ανεργία μειώνεται θεαματικά. Οι επενδύσεις, ντόπιες και εκ του εξωτερικού, αυξάνονται και η κοινωνική συνοχή ενισχύεται μέσα από πολιτικές και δράσεις που έχουν μετρήσιμα αποτελέσματα. Το δημόσιο έλλειμμα περιορίζεται στο 2,6%. ΟΙ εξαγωγές αυξάνονται κατά 20,2% σε σχέση με το 2005. Η ανταγωνιστικότητα βελτιώνεται κατά οκτώ περίπου θέσεις στη διεθνή κατάταξη και η ανεργία πέφτει κάτω από το 9%. 
      Κυρίες και κύριοι συνάδελφοι, η ελληνική οικονομία διέρχεται σήμερα μία αποφασιστική, πράγματι, καμπή. Γνωρίζουμε όμως πού κινούμαστε, τι  έχουμε κάνει και τι βρίσκεται μπροστά μας. 
      Θεωρούμε έτσι ότι και το 2007 είναι χρονιά εντατικής, συγκροτημένης και στοχευμένης προσπάθειας. Είναι χρονιά μέσα στην οποία θα ολοκληρώσουμε σημαντικές μεταρρυθμίσεις και θα δρομολογήσουμε και άλλες, με οδηγό το πρόγραμμά μας, γιατί αυτό ενέκρινε ο ελληνικός λαός. Είναι χρονιά ενίσχυσης, αν θέλετε, της προσπάθειας για να επιτύχουμε την δημοσιονομική εξυγίανση, για δυναμική και βιώσιμη ανάπτυξη, για την αναβάθμιση του κοινωνικού κράτους, για να εκπληρώσουμε, τέλος, τις υποχρεώσεις μας απέναντι στον ελληνικό λαό. Και ο Προϋπολογισμός, που σήμερα συζητάμε, με θαυμαστή ισορροπία ικανοποιεί αυτούς τους στόχους.
      Αυξάνεται η σύνταξη του Ο.Γ.Α. στα 280 ευρώ, για να γίνει στις αρχές του επομένου έτους 330 ευρώ.
      Αυξάνεται το Ε.Κ.Α.Σ. στα 195 ευρώ, για να γίνει στις αρχές του επομένου έτους 230 ευρώ.
      Αυξάνεται κατά 56 ευρώ το κατώτερο επίδομα ανεργίας, για να φθάσει στα 367 ευρώ.
      Μειώνονται σταδιακά οι φορολογικοί συντελεστές. Αυξάνεται το αφορολόγητο στα 12.000 ευρώ, που αυτό σημαίνει, όπως ειπώθηκε, ότι περισσότερα από τρία εκατομμύρια Έλληνες δεν θα πληρώσουν φόρο εισοδήματος. 
      Επιπλέον, πολύτεκνες οικογένειες, οικογένειες με δυο παιδιά, άτομα με αναπηρία, θα ευνοηθούν, ακόμη περισσότερο, μέσα από ειδικές ρυθμίσεις. 
      Με την αναθεώρηση, επιπλέον, του αναπτυξιακού νόμου και την εφαρμογή του νέου Χάρτη Περιφερειακών Ενισχύσεων, κάτι που εσείς δεν κάνατε, αυξάνεται το όριο επιδότησης μέχρι το 60% της επένδυσης. Ενισχύεται έτσι ακόμη περισσότερο ο κλάδος των μικρομεσαίων επιχειρήσεων. Ενδυναμώνεται η πολιτική της περιφερειακής ανάπτυξης και τα αποτελέσματα θα είναι ορατά. 
      Ακόμη, με την εφαρμογή ενός πρωτόγνωρου, σε μέγεθος και έκταση, προγράμματος έργων υποδομής, αλλάζει ο οδικός και αναπτυξιακός χάρτης της χώρας. Μεγάλες περιοχές, όπως η Ήπειρος και ιδιαίτερα η εκλογική μου περιφέρεια, βγαίνουν οριστικά από την απομόνωση, φεύγουν από τη λογική της «άλλης Ελλάδας» του πρώην πρωθυπουργού. Επιτυγχάνουμε έτσι τη σύγκλιση με τις άλλες περιφέρειες, που για χρόνια, ήταν για μας το ζητούμενο και επιπλέον επιτυγχάνουμε την επικοινωνία με τα μεγάλα κέντρα, ταχύτερα, καλύτερα και ασφαλέστερα. 
      Τέλος, με την προώθηση πολιτικών στον χώρο της υγείας ενισχύουμε τις πολιτικές πρόληψης απέναντι στους μεγάλους παράγοντες κινδύνου, που μαστίζουν σήμερα τις σύγχρονες κοινωνίες. Προσπαθούμε να αποσυμφορήσουμε  τα νοσοκομεία, φέρνοντας τις υπηρεσίες πρωτοβάθμιας περίθαλψης πιο κοντά στον πολίτη. Ολοκληρώνουμε τις διαδικασίες πρόσληψης προσωπικού και επιπλέον, προσπαθούμε να μειώσουμε τις δαπάνες, μέσα από εξορθολογισμό του συστήματος και την εφαρμογή προηγμένων προδιαγραφών ελέγχου και διαφάνειας, με νομοσχέδιο που την επόμενη χρονιά θα φέρουμε προς ψήφιση. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, εργαζόμαστε σταθερά -και αυτό αποδεικνύεται καθημερινά- υπέρ των Ελλήνων πολιτών, υπέρ των κοινωνικών τους δικαιωμάτων, υπέρ της ενίσχυσης της χώρας στο διεθνές περιβάλλον. Τα αποτελέσματα που επιτύχαμε, δίνουν σε όλους μας το δικαίωμα να πούμε ότι δημιουργούνται νέες προοπτικές για την ελληνική οικονομία, για την ελληνική κοινωνία. Η Ελλάδα αλλάζει. Εγκαταλείπει την ιδέα της διαχωριστικής αντίληψης και της ελάχιστης προσπάθειας. Ακολουθεί σταθερά βήματα αλλαγών και μεταρρυθμίσεων, που αυξάνουν τον εθνικό πλούτο, δημιουργούν νέες θέσεις εργασίας, άρα αυξάνουν και το κοινωνικό μέρισμα.
      Αυτή είναι η επιλογή μας και αυτή την στρατηγική εξυπηρετεί ο Προϋπολογισμός που σήμερα συζητάμε, γι’ αυτό και σας καλώ όλους να τον υπερψηφίσουμε. 
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
	Ο συνάδελφος κ. Παπαντωνίου έχει το λόγο.
	ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, απολαμβάνω αλλά και εκπλήσσομαι ταυτόχρονα, με τον πανηγυρικό και αυτάρεσκο τρόπο, με τον οποίο οι Υπουργοί της Κυβέρνησης της Νέας Δημοκρατίας αναφέρονται στα, δήθεν, επιτεύγματα της οικονομικής της πολιτικής. Τόσο ο Υφυπουργός Οικονομίας και Οικονομικών όσο και η Υπουργός Εξωτερικών αναφέρθηκαν σε μία, θεαματικά, θετική και εντυπωσιακή πορεία της ελληνικής οικονομίας. 
      Όμως, κυρίες και κύριοι συνάδελφοι, ο τρίτος Προϋπολογισμός της Νέας Δημοκρατίας αποτυπώνει την αναποτελεσματικότητα της οικονομικής πολιτικής που ασκήθηκε μέχρι σήμερα, διότι οι βελτιώσεις τις οποίες εμφανίζει αφορούν χαλάσματα, που προκάλεσε η ίδια η Νέα Δημοκρατία, στο οικονομικό σκηνικό. 
      Και πώς προκλήθηκαν τα χαλάσματα αυτά; Ο πρώτος τρόπος ήταν η, δήθεν, απογραφή και το μεγάλο κόλπο της αυθαίρετης λογιστικής αλλαγής, στον τρόπο καταγραφής των αμυντικών δαπανών και ο δεύτερος τρόπος –που αναφέρθηκε και ο κ. Σημίτης- είναι το γεγονός ότι ενώ οι συντελεστές αυξάνονταν, οι φόροι αυξάνονταν, τα έσοδα μειώνονταν, με αποτέλεσμα να διευρυνθεί το έλλειμμα του κρατικού Προϋπολογισμού. 
      Αυτοί οι δύο λόγοι είναι που προκάλεσαν τη μεγάλη επιδείνωση της οικονομικής καταστάσεως της χώρας την τελευταία διετία και ο σημερινός Προϋπολογισμός έρχεται, απλώς, να επανορθώσει, εν μέρει μόνο, τα χαλάσματα αυτά. 
      Αλλά, όμως, σήμερα, δεν πρόκειται να αναφερθώ στο παρελθόν. Εξάλλου, οι εισηγητές και οι ομιλητές του ΠΑ.ΣΟ.Κ. αναφέρθηκαν εκτενώς σ’ αυτό. Θα μιλήσω, κυρίως, για το μέλλον της ελληνικής οικονομίας και το μέτρο στο οποίο ο σημερινός Προϋπολογισμός ανταποκρίνεται στις προκλήσεις της σημερινής εποχής. 
      Δύο λόγια για τους φόρους. Για τη φορολογική πολιτική μίλησα στη συζήτηση του φορολογικού νομοσχεδίου και θα είμαι πολύ σύντομος. Τρία, όμως, στοιχεία θέλω να επισημάνω:
      Το πρώτο είναι η μεγάλη επιδείνωση στη σχέση εμμέσων προς αμέσους φόρους. Τα προηγούμενα δέκα χρόνια ασκήθηκε μια συστηματική πολιτική βελτίωσης της δικαιοσύνης της φορολογίας. Τώρα αυτή η πολιτική ανατρέπεται μέσα από συστηματικές αυξήσεις στην έμμεση φορολογία και το πληρώνει ο λαός, τα μεγάλα λαϊκά στρώματα που επιβαρύνονται υπέρμετρα από την ισοπεδωτική αυτή φορολογία.
      Το δεύτερο είναι ότι ενώ οι φόροι στα φυσικά πρόσωπα αυξάνονται –και αυτό σημαίνει ότι πληρώνουν περισσότερο οι εργαζόμενοι, οι μισθωτοί και οι συνταξιούχοι- οι φόροι στα κέρδη μειώνονται ακόμα και σε απόλυτους αριθμούς, χάρις σε μια χαριστική πολιτική που ακολουθείτε απέναντι στις επιχειρήσεις.
      Και το τρίτο βεβαίως, το οποίο αντανακλά και στην κατάρρευση των εσόδων, είναι η μεγάλη διόγκωση της φοροδιαφυγής που ανταμείβει τους οικονομικά ισχυρούς, ανταμείβει τους επιτήδειους και τιμωρεί τους εντίμους φορολογουμένους, που και πάλι, κατά κανόνα, είναι οι μισθωτοί και οι συνταξιούχοι. 
      Στο σκέλος των δαπανών τα πράγματα είναι ακόμα χειρότερα. Η μεγάλη πρόκληση για μια κυβέρνηση και ιδιαίτερα για την Κυβέρνηση της Νέας Δημοκρατίας, θα ήταν η καταπολέμηση της σπατάλης. Και το λέω ειδικά για την Κυβέρνηση της Νέας Δημοκρατίας διότι είχε καταστήσει τη σπατάλη του πασοκικού κράτους, δήθεν, το μεγάλο πρόβλημα της ελληνικής οικονομίας. Είχε μιλήσει ο κύριος Πρωθυπουργός για τα περίφημα 10.000.000.000 ευρώ σπατάλη τα οποία θα διέτασσε να εξαφανιστούν από τον πρώτο κιόλας χρόνο. 
      Τι όμως συνέβη; Όχι απλώς δεν καταπολεμήθηκε η όποια σπατάλη υπάρχει στο ελληνικό δημόσιο, αλλά το ελληνικό δημόσιο, όπως αναφέρθηκε εκτενώς στην Αίθουσα αυτή, γέμισε από νέους οργανισμούς, δεκάδες και εκατοντάδες καινούργια διοικητικά συμβούλια, «γαλάζια» παιδιά και άλλες καταστάσεις, οι οποίες διόγκωσαν, δυστυχώς, το επίπεδο των δημοσίων δαπανών. Απόδειξη αυτού είναι ότι σε δύο κρίσιμους τομείς στους οποίους είχε δεσμευτεί η Νέα Δημοκρατία ότι θα οδηγούσε σε αύξηση δαπανών, στον τομέα της παιδείας και της υγείας, τα πράγματα είναι χειρότερα σε σχέση με την κατάσταση την οποία κληρονόμησε. Διότι σε ό,τι αφορά την παιδεία, αντί να αυξήσει το ποσοστό από το 3,5% στο 5%, το μείωσε κοντά στο 3% του Ακαθάριστου Εγχώριου Προϊόντος και σε ό,τι αφορά το Εθνικό Σύστημα Υγείας υπάρχουν συστηματικές ελλείψεις χρηματοδότησης, που οδηγούν σε συνεχή υποβάθμιση των υπηρεσιών οι οποίες παρέχονται στον Έλληνα πολίτη.
      Η ανεπαρκής χρηματοδότηση της παιδείας και της υγείας και γενικότερα του κοινωνικού κράτους οδηγεί στην βαθμιαία ιδιωτικοποίηση των δημοσίων κοινωνικών υπηρεσιών. Το φακελάκι στην υγεία και η παραπαιδεία στην παιδεία έχουν εξευτελίσει την έννοια της δωρεάν παροχής υπηρεσιών. Υπάρχει μια ραγδαία ιδιωτικοποίηση, παύουν τα αγαθά αυτά να θεωρούνται δημόσια και πέρα από το μεγάλο ρήγμα το οποίο προκαλεί στην κοινωνική συνοχή –διότι οι άνθρωποι και ιδιαίτερα η μεσαία τάξη στρέφεται στα ιδιωτικά συστήματα αναλαμβάνοντας ένα δυσβάσταχτο κόστος των ιδιωτικών συστημάτων στην ασφάλιση, στην υγεία και στην παιδεία- τίθεται και ένα ζήτημα σε ό,τι αφορά το αναπτυξιακό μέλλον της χώρας.
      Κυρίες και κύριοι συνάδελφοι, η Ελλάδα τα τελευταία δέκα χρόνια αναπτύχθηκε με ρυθμό 4% σε συνθήκες χαμηλού πληθωρισμού. Αυτό είναι ένα τεράστιο επίτευγμα. Ο ρυθμός είναι τριπλάσιος σε σχέση με το παρελθόν και είμαστε, με εξαίρεση την Ιρλανδία, η ταχύτερα αναπτυσσόμενη χώρα της Ευρώπης. Πώς το πετύχαμε αυτό; Είναι προφανές ότι οφείλεται στο μείγμα πολιτικής που ακολουθήσαμε για να μπούμε στην Ο.Ν.Ε.. Η σταθεροποίηση της οικονομίας, οι διαρθρωτικές αλλαγές, τα μεγάλα έργα υποδομών κίνησαν την αναπτυξιακή διαδικασία με τέτοιο τρόπο που εξασφάλισε η Ελλάδα αναπτυξιακό ρεκόρ.
      Το μοντέλο όμως αυτό, το μοντέλο της Ο.Ν.Ε., έχει πλέον φθίνουσα απόδοση. Και το ότι έχει φθίνουσα απόδοση το βλέπουμε πρώτα απ’ όλα, διότι η προωθητική επίδραση των χαμηλών επιτοκίων εξαντλείται. Βλέπουμε ότι τα νοικοκυριά υπερχρεώνονται. Δεν υπάρχει άλλος τρόπος να στηριχθεί η ζήτηση μέσω δανεισμού. Άρα, η σταθεροποίηση παύει να λειτουργεί σαν κινητήριος μοχλός της ελληνικής οικονομίας, ενώ είναι δύσκολο, επιπλέον, να επαναλάβουμε το επενδυτικό άλμα στα έργα υποδομής, της προηγούμενης δεκαετίας. Δεν έχουμε πλέον Ολυμπιακούς Αγώνες. 
      Επιπλέον, η παγκοσμιοποίηση, με όλες αυτές τις χώρες χαμηλού εργατικού κόστους που έχει αναδείξει, υποσκάπτει την παραγωγική μας βάση. Κλείνουν επιχειρήσεις, μεταφέρονται επιχειρήσεις, χάνονται θέσεις εργασίας. Υπάρχει πρόβλημα σε ό,τι αφορά το αναπτυξιακό μέλλον της Ελλάδας. 
      Είναι φανερό ότι ο στόχος της Κυβέρνησης είναι να εξασφαλίσει καινούργιο χρόνο ανάπτυξης, πιέζοντας τους μισθούς και τα μεροκάματα, για να εξισωθούμε με τα Βαλκάνια, να εξισωθούμε με τις χώρες του χαμηλού εργατικού κόστους.
      Εμείς, στο ΠΑ.ΣΟ.Κ., πιστεύουμε ότι δεν είναι αυτός ο σωστός δρόμος για την ελληνική οικονομία. Ο δρόμος ο σωστός είναι να αναπροσανατολίσουμε την αναπτυξιακή μας πολιτική σε νέες κατευθύνσεις, στην οικονομία της γνώσης, σε προϊόντα και υπηρεσίες έντασης γνώσης, που όμως χρειάζονται δαπάνες για την παιδεία και μεγάλες μεταρρυθμίσεις.
      Η κυρία Μπακογιάννη αναφέρθηκε εκτενώς στο μεταρρυθμιστικό όραμα αυτής της Κυβέρνησης. ‘Έχουν περάσει τρία χρόνια, κυρίες και κύριοι συνάδελφοι και δεν έχει γίνει καμιά ουσιαστική μεταρρύθμιση. Οι μόνες μεταρρυθμίσεις οι οποίες γίνονται, είναι σε λάθος κατεύθυνση και αφορούν τη συμπίεση του εργατικού κόστους, τη μείωση των πραγματικών εισοδημάτων και τη φαλκίδευση των εργασιακών δικαιωμάτων. 
      Δεν είναι αυτός ο δρόμος για την οικονομική και κοινωνική πρόοδο της Ελλάδας. Ο δρόμος ο σωστός είναι τεράστιες μεταρρυθμίσεις, επανάσταση στα πανεπιστήμια, στην παιδεία, στο κράτος, στη διοίκηση, στους θεσμούς, μαζί με εξασφάλιση των αναγκαίων πόρων για να στηριχθούν αυτές οι μεταρρυθμίσεις.
      Ο Προϋπολογισμός αυτός δεν κάνει κανένα απολύτως βήμα σε αυτήν την κατεύθυνση. Είναι ένας Προϋπολογισμός «νεκρός» σε ό,τι αφορά το μέλλον της χώρας. Είναι μια μεγάλη, χαμένη ευκαιρία. Η Ελλάδα χάνει δρόμο. Ο χρόνος τρέχει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και αν θέλω να κάνω μια πρόβλεψη είναι ότι, ναι μεν η ένταξη στην Ευρωζώνη –και τελειώνω, κύριε Πρόεδρε- μπορεί να έχει απαλλάξει τη χώρα από κινδύνους συναλλαγματικών κρίσεων, από τον κίνδυνο κατάρρευσης της οικονομίας -και είναι το μεγάλο πλεονέκτημα της ενσωμάτωσης της χώρας μας σε μια ζώνη ισχυρού νομίσματος- όμως η ένταξη στην Ευρωζώνη δεν εγγυάται το οικονομικό μέλλον της χώρας. Αυτό χρειάζεται μεγάλες τομές, μεγάλες μεταρρυθμίσεις. Και αν δεν γίνουν αυτές οι τομές και οι μεταρρυθμίσεις γρήγορα –γιατί αργούν να αποδώσουν- η Ελλάδα θα μπει σε μια φθίνουσα πορεία, σε μια διαδικασία αργής ανάπτυξης με μαζική ανεργία και καθήλωση εισοδημάτων. Τα προβλήματα που αντιμετωπίζουμε σήμερα θα ωχριούν μπροστά σ’ αυτά τα οποία θα δούμε σε μερικά χρόνια, αν, άμεσα, δεν πάρουμε τις αναγκαίες αποφάσεις.
      Γι’ αυτό είμαι βέβαιος -και πιστεύω ότι μαζί μου συμφωνεί η πλειοψηφία του ελληνικού λαού- ότι αυτή η χώρα, μετά την κοιλιά που έκανε την τελευταία τριετία, χρειάζεται ένα νέο ξεκίνημα με μια νέα κυβέρνηση. Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Χρύσης έχει το λόγο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μου επιτρέπετε;
    ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε κάποια παρέμβαση, κύριε Υπουργέ; Ορίστε.
    ΚΙΜΩΝ ΚΟΥΛΟΥΡΗΣ: Σε κάθε ομιλητή θα κάνει παρέμβαση ο κύριος Υπουργός, κύριε Πρόεδρε;
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, εδώ έχουμε φθάσει ο Κοινοβουλευτικός Εκπρόσωπος της Αντιπολίτευσης να μιλάει περισσότερο από τους Υπουργούς.
    Άκουσα με πολλή προσοχή το λόγο του κ. Παπαντωνίου και τις αιτιάσεις του. Θα απαντήσω αναλυτικά αύριο. Δεν πρόκειται να μπω στις λεπτομέρειες σήμερα. Απλώς θέλω να του πω ότι συμφωνώ με κάτι από αυτά που είπε προς το τέλος, ότι πράγματι η ένταξη στην Ο.Ν.Ε. δεν αρκούσε για να αντιμετωπίσουμε τα προβλήματα της χώρας και μάλιστα με τον τρόπο που επετεύχθη η ένταξη στην Ο.Ν.Ε., δηλαδή χωρίς να έχει προηγουμένως λυθεί το δημοσιονομικό πρόβλημα της χώρας και χωρίς προηγουμένως να έχει λυθεί το μεγάλο πρόβλημα της ανταγωνιστικότητας της χώρας μέσα σε μια νομισματική ζώνη, στην οποία δεν είχαμε πια τη δυνατότητα με άλλα μέσα να βελτιώσουμε την ανταγωνιστικότητα. Γι’ αυτό και η Κυβέρνηση προχωρεί στις τομές και στις μεταρρυθμίσεις. 
    Ωστόσο, θέλω να συμφωνήσω και με κάτι ακόμα, διότι καλό είναι να αναγνωρίζονται τα θετικά και από τις δύο πλευρές.
      Πριν από λίγες ημέρες, άκουσα τον Πρόεδρό σας, ο οποίος κάλεσε με δηλώσεις του την Κυβέρνηση –επειδή μιλήσατε και εσείς για τις νέες τεχνολογίες και την εκπαίδευση, συμφωνούμε απόλυτα, διότι εκεί είναι το μέλλον- να προχωρήσει στην αγορά φορητών υπολογιστών των 100 ευρώ για τους νέους μας που βρίσκονται στην εκπαιδευτική διαδικασία. 
      Θέλω να σας πω ότι για μια φορά ακόμα ήρθατε μέσω του Προέδρου σας, με διαφορά φάσης, να παραβιάσετε ανοιχτές θύρες, διότι η ψηφιακή στρατηγική που από φέτος υλοποιείται από την Κυβέρνηση, κυρίες και κύριοι συνάδελφοι, έχει βάλει ως βασική προτεραιότητα την αξιοποίηση των νέων τεχνολογιών της πληροφορικής και του internet. Μάλιστα, αυτό είναι ένα από τα αναπόσπαστα μέρη της εκπαιδευτικής διαδικασίας στην ψηφιακή στρατηγική που έχουμε εκπονήσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Γι’ αυτό το σκοπό, σε συνεργασία με το Υπουργείο Εθνικής Παιδείας και Θρησκευμάτων, καταρτίζουμε εδώ και καιρό ολοκληρωμένο σχέδιο για την αξιοποίηση του laptop των 100 ευρώ στην ελληνική πρωτοβάθμια και δευτεροβάθμια εκπαίδευση, αξιοποιώντας κοινοτικούς πόρους τόσο μέσα από το Πρόγραμμα  «Κοινωνία της Πληροφορίας», όσο και μέσα από το Πρόγραμμα της Ψηφιακής Σύγκλισης. 
      Έχω δώσει εντολή στην Ειδική Γραμματεία Ψηφιακού Σχεδιασμού, που αντικατέστησε την Ειδική Γραμματεία της Κοινωνίας της Πληροφορίας εδώ και καιρό –για την ακρίβεια πριν από έξι μήνες- μετά από συνεννόηση με τη συνάδελφό μου κ. Γιαννάκου, για να ξεκινήσει η διαδικασία εξελληνισμού του laptop των 100 ευρώ. 
      Αυτό το σχέδιο υλοποιείται από τον Ιούλιο του 2006, σε συνεργασία με περισσότερους από τετρακόσιους εθελοντές και εργαστήρια που ήδη προσαρμόζουν εφαρμογές και το περιβάλλον του laptop στην ελληνική γλώσσα. 
      Αυτά τα γνώριζε ο κ. Παπανδρέου, διότι ο κ. Μπλέτσας είναι στενός συνεργάτης του προγράμματος του εξελληνισμού του laptop των 100 ευρώ. 
      Όμως, έχουμε μια διαφορά. Το σχέδιο για την αξιοποίηση του laptop των 100 ευρώ που ολοκληρώνεται το πρώτο τρίμηνο του 2007, δεν εστιάζει μόνο στην αναζήτηση των αποτελεσματικότερων τρόπων εξεύρεσης υπολογιστή από τους Έλληνες μαθητές, γιατί αυτό θα ήταν αυτονόητο. 
      (Θόρυβος - διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο Υπουργός δικαιούται να ομιλήσει για τρία λεπτά και το ξέρετε. Γνωρίζετε τον Κανονισμό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό είναι κατάχρηση του δικαιώματος από την Κυβέρνηση. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν θέλετε το διάλογο, δεν σας αρέσει ο διάλογος. Σας αρέσει να μονολογείτε. 
      Αποδίδει, λοιπόν, ιδιαίτερη σημασία στην ενσωμάτωση του φθηνού μαθητικού υπολογιστή με ουσιαστικό τρόπο στην εκπαιδευτική διαδικασία, ώστε να γίνει ένα ολοκληρωμένο εργαλείο στα χέρια των μαθητών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Και γι’ αυτό το σκοπό, μελετούμε όλες τις οργανωτικές και εκπαιδευτικές παραμέτρους που θα επιτρέψουν την ουσιαστική αξιοποίησή του, διότι ο υπολογιστής στα χέρια του κάθε Έλληνα μαθητή θα μετατραπεί σε εργαλείο απελευθέρωσης των δημιουργικότητάς του, μόνο εάν ενταχθεί αρμονικά στο εκπαιδευτικό περιβάλλον. 
      Αυτή είναι μια ουσιαστική διαφορά από τις προηγούμενες κυβερνήσεις του ΠΑ.ΣΟ.Κ..
      (Θόρυβος - διαμαρτυρίες από την πτέρυγα του ΠΑ.ΣΟ.Κ.)
      ΠΑΝΑΓΙΩΤΗΣ ΣΓΟΥΡΙΔΗΣ: Μα, τι είναι αυτά που λέτε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι μια διαφορά από τους φωνασκούντες συναδέλφους, διότι οι κυβερνήσεις του ΠΑ.ΣΟ.Κ....
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υπουργέ, ολοκληρώστε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τελειώνω, κύριε Πρόεδρε. 
      Νομίζω ότι είναι αυτονόητη υποχρέωση όλων μας να σεβόμαστε τη διαφορετική άποψη. 
      Είναι μια ουσιαστική διαφορά από τις κυβερνήσεις του ΠΑ.ΣΟ.Κ. που είχαν βάλει υπολογιστές σε κλειδωμένα εργαστήρια και άφησαν την Ελλάδα ουραγό στην ψηφιακή τεχνολογία για τα τελευταία δέκα χρόνια. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Ο κ. Χρύσης έχει το λόγο. 
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, η συζήτηση του Προϋπολογισμού κατ’ έτος αποτελεί την κορυφαία πολιτική πράξη του Κοινοβουλίου. Όλοι μας, με αίσθημα ευθύνης, προσπαθούμε να δώσουμε την πραγματική εικόνα της ελληνικής οικονομίας, αλλά και τις προοπτικές της. Για να γίνει, όμως, σωστή εκτίμηση, επιβάλλεται η αναφορά στα οικονομικά μεγέθη των προηγούμενων ετών, για να έχουμε τη σύγκριση και τα συμπεράσματα. 
      Ο ελληνικός λαός που μας παρακολουθεί έχει ασφαλώς κρίση, μνήμη και αντίληψη. Και αυτό πρέπει να το λάβει σοβαρά υπ' όψιν η Αξιωματική Αντιπολίτευση που αλόγιστα υποβαθμίζει και μηδενίζει τα πάντα. Κρίνεται και αξιολογείται καθημερινά η Κυβέρνηση από την κοινωνία. Το ίδιο ισχύει και για την Αξιωματική Αντιπολίτευση, η οποία ουδόλως ωφελείται πολιτικά, με τη στείρα άρνηση και αντιπαράθεση. 
      Κυρίες και κύριοι συνάδελφοι, αναμφίβολα τα οικονομικά επιτεύγματα και οι προοπτικές της ελληνικής οικονομίας δεν πρέπει να αξιολογηθούν μόνο με αριθμούς και ποσοστά, αλλά πρέπει να συνεκτιμηθούν οι εσωτερικές και διεθνείς συγκυρίες κάτω από τις οποίες επιτεύχθηκαν, όπως η επενδυτική στασιμότητα, η καλπάζουσα ανεργία, η ελεύθερη πτώση του τουρισμού, τα ασφαλιστικά ταμεία που είναι υπό κατάρρευση στο εσωτερικό, η έκρηξη στις τιμές του πετρελαίου διεθνώς και με ό,τι αυτό συνεπήγετο για την ευρωπαϊκή και την ελληνική οικονομία.
      Παρ’ όλα αυτά, εφαρμόζοντας απαρέγκλιτα και το πρόγραμμά μας, πετύχαμε το δημοσιονομικό νοικοκύρεμα και θέσαμε τη χώρα σε αναπτυξιακή τροχιά. Και όλα αυτά δεν είναι πολιτική κομπορρημοσύνη, αφού επιβεβαιώθηκαν από την Έκθεση της Ευρωπαϊκής Επιτροπής το Φθινόπωρο του 2006. 
      Το έλλειμμα για πρώτη φορά μετά την ένταξή μας στην Ο.Ν.Ε., τόσο το 2006 όσο και το 2007 που έρχεται, θα παραμείνει κάτω από το όριο του 3% του Α.Ε.Π. από το 7,8% που ήταν το 2004. 
      Παράλληλα, η ανεργία έπεσε στο 8,3% από το 11,3% που την παραλάβαμε το 2004, με προοπτική περαιτέρω πτωτικής πορείας. Αυτό, βεβαίως προοιωνίζει βελτίωση του επενδυτικού κλίματος με την εφαρμογή του νέου αναπτυξιακού νόμου. Στους δεκαοκτώ μήνες εφαρμογής αυτού του νόμου, εγκρίθηκαν δύο χιλιάδες διακόσιες εξήντα επενδύσεις, ύψους 3.380.000.000 ευρώ, που δημιουργούν χιλιάδες νέες θέσεις εργασίας.
      Η ελληνική οικονομία, κυρίες και κύριοι συνάδελφοι, άρχισε να ανασαίνει και σταδιακά ενισχύεται η εξωστρέφειά της. 
      Η αύξηση των εξαγωγών, πλέον του 25% εντός του 2006, η αύξηση του ναυτιλιακού συναλλάγματος και του ελληνόκτητου στόλου, σε συνδυασμό με τη συνεχιζόμενη ανοδική πορεία του τουρισμού, θα μεγεθύνουν την οικονομική πίττα, στην οποία για εμάς προτεραιότητα έχουν οι ασθενέστερες κοινωνικές ομάδες. Και αυτό έγινε πράξη με τον πρόσφατο νόμο του Υπουργείου Οικονομικών που ψηφίστηκε από τη Βουλή με τις φορολογικές απαλλαγές μέχρι 12.000 ευρώ και τις φορολογικές ελαφρύνσεις των μικρομεσαίων εισοδημάτων.  
      Παράλληλα, με συνέπεια αυξάνουμε τις αγροτικές συντάξεις και το Ε.Κ.Α.Σ. στο ύψος που υποσχεθήκαμε. Οκτακόσιες χιλιάδες συνταξιούχοι αγρότες από 227 ευρώ τον μήνα, θα παίρνουν 280 ευρώ το 2007 και 330 ευρώ μηνιαίως, το 2008. 
      Συνάμα, σε τετρακόσιες πενήντα χιλιάδες χαμηλοσυνταξιούχους, το Ε.Κ.Α.Σ. από τα 160 ευρώ τον μήνα, θα αυξηθεί στα 195 ευρώ μηνιαίως, το 2007 και στα 230 ευρώ το 2008. 
      Κυρίες και κύριοι συνάδελφοι, εμείς, στις όποιες αόριστες και αβάσιμες επικρίσεις σας, απαντάμε με συγκεκριμένα στοιχεία. Έχουμε μια Κυβέρνηση που κατευθύνεται με υπευθυνότητα από τον Πρωθυπουργό Κώστα Καραμανλή, που ξεπέρασε τα όρια της αποδοχής του κομματικού του χώρου και αποτελεί εγγύηση και προοπτική για την πορεία της χώρας. 
      Κυρίες και κύριοι συνάδελφοι, επειδή κατάγομαι, εκλέγομαι και διαμένω στα Δωδεκάνησα που είναι η εκλογική μου περιφέρεια, θα θεωρούσα παράλειψη την μη αναφορά –έστω και επιγραμματικά- κάποιων μέτρων και έργων που έχουν ευεργετικά αποτελέσματα για τους νησιώτες.
      Η θάλασσα παλαιότερα και ο τουρισμός σήμερα, είναι η ζωή και το μέλλον των νησιών. Πολλοί κάτοικοι ασχολούνται με τα ναυτικά επαγγέλματα. Αναγνωρίζοντας την προσφορά των ναυτικών μας, πρόσφατα η Κυβέρνηση μείωσε στο ήμισυ τους φόρους που επιβάλλονται σε εισοδήματα που προέρχονται από υπηρεσίες σε επιβατηγά πλοία. 
      Εκτός αυτού, οι ελεύθεροι επαγγελματοβιοτέχνες που διαμένουν σε νησιά με πληθυσμό κάτω των τριών χιλιάδων εκατό κατοίκων, ασφαλίζονται μόνο στον Ο.Γ.Α.. Μόνο ο κάτοικος της Σύμης, κύριε Υπουργέ, ο κάτοικος της Νισύρου, της Τήλου, της Χάλκης, της Κάσου, της Πάτμου και των Λειψών αντιλαμβάνεται τη σημασία και την αξία αυτού του μέτρου που είναι μια ακόμη ανάσα για τα ακριτικά μας νησιά. 
      Κυρίες και κύριοι συνάδελφοι, ο τουρισμός που ήταν από τις πρώτες προτεραιότητες αυτής της Κυβέρνησης, κυριολεκτικά απογειώθηκε. Εξ αυτού του λόγου, άρχισαν να ζωντανεύουν οι νησιωτικές περιοχές.
        Μια επίσκεψη στην Κάρπαθο θα σας πείσει. Τελείωσε η μαρίνα. Αποπερατώνονται και εγκαινιάζονται σε λίγο χρονικό διάστημα οι κτιριακές εγκαταστάσεις του αεροδρομίου Καρπάθου. Τα οδικά δίκτυα εκσυγχρονίζονται. Δρομολογείται το νέο νοσοκομείο. 
        Στην Κάλυμνο, που το αεροδρόμιο στοίχειωσε από την αδιαφορία σας, επιτέλους, εγκαινιάστηκε και σήμερα έχουμε καθημερινά πτήση προς το νησί των σφουγγαράδων. 
        Η προβολή του ελληνικού τουρισμού, τόσο στις παραδοσιακές αγορές όσο και στις νέες αγορές της Ανατολικής Ευρώπης και της Ασίας διευρύνει τους ορίζοντες και τις προοπτικές της περαιτέρω ανάπτυξης. 
        Οι νέες μορφές τουρισμού στοχεύουν σε δωδεκάμηνη τουριστική κίνηση για όλες τις περιοχές της χώρας. Με την ψήφιση του νόμου για τον ιαματικό τουρισμό, πέραν των άλλων, τακτοποιήθηκε και το ιδιοκτησιακό καθεστώς του γκολφ Αφάντου και εντός του Ιανουαρίου, επίκειται η προκήρυξη διεθνούς διαγωνισμού για την αξιοποίησή του, που εδώ και τριάντα και πλέον χρόνια παρέμενε στα αζήτητα. 
        Η επιμήκυνση της τουριστικής περιόδου, η αναβάθμιση της ποιότητας του τουριστικού προϊόντος, οι θέσεις εργασίας και η αξιοποίηση της ευρύτερης περιοχής στους δήμους Αφάντου και Καλλιθέας είναι λογικό και φυσικό επακόλουθο.
        Κυρίες και κύριοι συνάδελφοι, εμείς είμαστε ανοιχτοί σε κάθε σύγκριση. Παράγεται έργο σε κάθε τομέα της οικονομίας και αυτό άρχισε να γίνεται αντιληπτό από όλους τους πολίτες. 
        Γι’ αυτό, υπερψηφίζοντας και αυτόν τον Προϋπολογισμό, εμπιστευόμαστε το μέλλον της χώρας σε σταθερά, καθαρά και σίγουρα χέρια, παραμερίζοντας το χθες και προσβλέποντας με αισιοδοξία στο αύριο. 
        Εμείς δε γυρίζουμε στο παρελθόν. Απλά γυρίζουμε σελίδα για μια καλύτερη Ελλάδα. 
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
        Το λόγο έχει ο συνάδελφος και συμπολίτης μου κ. Ιωάννης Διαμαντίδης.
        ΙΩΑΝΝΗΣ ΔΙΑΜΑΝΤΙΔΗΣ: Κυρίες και κύριοι συνάδελφοι, συζητάμε σήμερα τον τρίτο και τελευταίο Προϋπολογισμό της σημερινής Κυβέρνησης της Νέας Δημοκρατίας, τον Προϋπολογισμό του 2007. 
        Όπως και ο προηγούμενος, του 2006, αποτελεί και αυτός πραγματικό μνημείο αναξιοπιστίας. Πρόκειται για έναν Προϋπολογισμό που μέσα σε μία βραδιά αύξησε το Α.Ε.Π. κατά 25% με τις εικονικές αναπροσαρμογές του κ. Αλογοσκούφη. Παρουσίασε τους Έλληνες εθνικά και κατά φαντασία πιο πλούσιους. 
        Η Νέα Δημοκρατία,  συνεχίζοντας την πετυχημένη συνταγή της, που δεν είναι άλλη από την περαιτέρω αναδιανομή του εισοδήματος στους ολίγους και εκλεκτούς και ακολουθώντας πιστά τις παραδόσεις, προσφέρει ως πρωτοχρονιάτικο μποναμά στο λαό μια ακόμη φορολογική επιβάρυνση ύψους 3,3 δισεκατομμυρίων ευρώ, με την επιβολή νέων αυξημένων φόρων, εμμέσων και αμέσων, και με την ακόμη μεγαλύτερη μείωση των δαπανών για μισθούς, συντάξεις, για την παιδεία, αλλά και για κοινωνικές παροχές. 
        Δηλαδή, κύριοι συνάδελφοι της Νέας Δημοκρατίας, στο τέλος θα κληθείτε να ψηφίσετε ακόμα έναν Προϋπολογισμό, ο οποίος το μόνο που υπόσχεται είναι η αφαίμαξη των πενιχρών, επισφαλών και σε κάποιες περιπτώσεις εξαθλιωμένων εισοδημάτων του ελληνικού λαού, του Έλληνα πολίτη. 
        Η πραγματική εικόνα είναι ότι, την τελευταία τριετία, υπάρχει μια σκληρή λιτότητα. Αυτό δεν μπορεί να το αμφισβητήσει κανείς. Εάν εσείς, κύριοι συνάδελφοι της Νέας Δημοκρατίας, προσπαθείτε μέσα στην Αίθουσα αυτή να το αμφισβητήσετε, καλά θα κάνετε να βγείτε έξω στο λαό, να πάτε στα σούπερ μάρκετ, να πάτε στις λαϊκές, να μιλήστε με το λαό και να τον πείσετε. Να δείτε πώς τα βγάζει πέρα ο μισθωτός, πώς τα βγάζει πέρα ο συνταξιούχος και εάν αντέχουν τα βάρη που έχετε επισωρεύσει στην ελληνική κοινωνία. 
        Για ακόμη μία χρονιά οι αυξήσεις στους μισθούς και στις συντάξεις θα είναι αυξήσεις της πείνας. Είναι πραγματικά απογοητευτικό και να φανταστούμε ακόμα πόσο θα μειωθεί η πραγματική αγοραστική δύναμη των καταναλωτών και πόσοι οικογενειακοί προϋπολογισμοί θα ναυαγήσουν. Πόση εγκράτεια καλούνται να επιδείξουν οι χαμηλές εισοδηματικές τάξεις, όταν βλέπουν γύρω τους τον πλούτο της παραοικονομίας και της παρανομίας, τον πλούτο των «κουμπάρων» της Νέας Δημοκρατίας!
        Ναυάγησε, όμως, η Κυβέρνηση και στη ναυτιλία, που αποτελεί τη δύναμη της χώρας μας σε παγκόσμιο επίπεδο. Η ακτοπλοΐα, τα λιμάνια και όλα τα άλλα γνωστά σε όλους μας γεγονότα του καλοκαιριού ταλαιπώρησαν και ταλαιπωρούν ακόμη τους νησιώτες, τους ταξιδιώτες, τους επαγγελματίες, τους τουρίστες και εκθέτουν τη χώρα μας διεθνώς. 
      Στενάζει και διαμαρτύρεται και ο Πειραιάς και η Θεσσαλονίκη, οι ναυτικοί μας, οι λιμενεργάτες, οι λιμενικοί. Και ο Υπουργός Εμπορικής Ναυτιλίας αρνείται να δει τα προβλήματα την πραγματική τους διάσταση. 
      Για να καταλάβει και ο ελληνικός λαός που μας ακούει και όλοι εμείς, οι μεταρρυθμίσεις της Κυβέρνησης είναι ήδη ειλημμένες αποφάσεις, είτε περιλαμβάνονται στο πρόγραμμα της Νέας Δημοκρατίας είτε όχι και δεν χρήζουν διευκρινίσεων, διαλόγου, διαφάνειας, συναίνεσης και διορθώσεων; Γιατί η πολιτική αυτή, κύριε Υπουργέ, μας θυμίζει την πολιτική του αποφασίζουμε και διατάσσουμε. Αυτό δηλαδή λέει ο κ. Κεφαλογιάννης στους υπαλλήλους, στους εργάτες του Ο.Λ.Π. και σε όλο τον ελληνικό λαό: Το λιμάνι θα παραχωρηθεί στους ιδιώτες. Πάρτε το απόφαση και έχετε μόνο τρεις μήνες καιρό για να το χωνέψετε αυτό. Κι ας διαμαρτύρονται οι πάντες, ας διαμαρτύρονται τα επιμελητήρια, ας διαμαρτύρονται οι εμπορικοί σύλλογοι σε όλη την Ελλάδα, στον Πειραιά, σε όλο το Λεκανοπέδιο. Κι ας εγκαταλείπουν οι μεγάλες εταιρείες το λιμάνι Πειραιά αφού δεν μπορούν να διακινήσουν τα εμπορεύματά τους.
      Με ποια μελέτη αποφασίστηκε η ιδιωτικοποίηση των λιμανιών του Πειραιά και της Θεσσαλονίκης και όποιου άλλου λιμανιού στο μέλλον; Συμφωνείτε, κύριε Αλογοσκούφη, με την απόφαση αυτή ή όχι; Γιατί διαβάζουμε στις εφημερίδες ότι υπάρχει διαφωνία μεταξύ εσάς και του κ. Κεφαλογιάννη. Ποιοι εισηγήθηκαν αυτό το ξεπούλημα; Ο πρόεδρος και το διοικητικό συμβούλιο; Ή ήταν ειλημμένη απόφαση του Υπουργού Εμπορικής Ναυτιλίας για να μην πω του ίδιου του Πρωθυπουργού της χώρας, συμφωνία που έκλεισε πολύ πιθανόν στο ταξίδι του στην Κίνα; 
      Γιατί δεν μπορούν να μας πείσουν τα όσα ισχυρίζεται η Κυβέρνηση ότι οι μεταρρυθμίσεις, όπως αρέσκεστε να λέτε -που από τα Μ.Μ.Ε. και τους συνδικαλιστές, εύλογα, αποκαλούνται «ξεπούλημα»- γίνονται για το κοινό καλό. Γιατί και όχι άδικα, το μυαλό του καθένα από εμάς, του κάθε υποψιασμένου πολίτη, πηγαίνει στις συμφωνίες κάτω από το τραπέζι και σε αδιαφανείς διαδικασίες. Γιατί ποτέ δεν εξηγήσατε στον ελληνικό λαό ποιο είναι το πρόγραμμά σας, ποιο είναι το μοντέλο που θέλετε να κάνετε στα λιμάνια.
      Εμείς πιστεύουμε ότι το κύριο γνώρισμα της Κυβέρνησης αυτής είναι η έλλειψη στρατηγικού σχεδιασμού και η αδιαφάνεια σε πολλούς τομείς, βεβαίως και στους χειρισμούς του Υπουργείου Εμπορικής Ναυτιλίας. Είναι πολλά τα ερωτηματικά και τα κριτήρια που υπαγορεύουν την παραχώρηση δραστηριοτήτων και εγκαταστάσεων των δύο μεγάλων λιμένων και μάλιστα σε αλλοδαπές ιδιωτικές ή κρατικές επιχειρήσεις που τελικά απ’ ότι φαίνεται θα καταλήξει μόνο σε μία. Αυτό, όμως, που είναι αυταπόδεικτο και αδιάψευστο είναι το αποτέλεσμα της πολιτικής του κ. Κεφαλογιάννη με την ανυποχώρητη στάση του.
      Κύριοι συνάδελφοι, βοά το Τύπος. Ξεπέρασαν τα 100.000.000 δολάρια οι συνολικές ζημιές από την απεργία στα λιμάνια. Εγκατέλειψαν το λιμάνι του Πειραιά πέντε μεγάλες εταιρείες. Παρέκαμψαν τον Πειραιά εβδομήντα πέντε χιλιάδες κοντέινερ. Δεκατρία εκατομμύρια ευρώ είναι η ζημιά του Ο.Λ.Π. και του Ο.Λ.Θ.. Κατρακυλάει η μετοχή του Ο.Λ.Π. στο Χρηματιστήριο όπου τις τελευταίες σαράντα ημέρες που διαρκεί η απεργία, έχασε περίπου το 14% της αξίας της. 
      Κύριε Υπουργέ, τι θα πείτε στους επενδυτές; Δεν σας ενοχλούν αυτά τα τεράστια διαφυγόντα κέρδη του Οργανισμού; Έτσι θα γίνει το νοικοκύρεμα που επικαλείστε; Έτσι θα γίνουμε παραγωγικοί και ανταγωνιστικοί; Μήπως τελικά αυτήν την εικόνα αποζητούσατε ώστε ο επερχόμενος ξένος επενδυτής να εμφανιστεί σαν σωτήρας και σαν μεσσίας σ’ αυτήν εδώ τη χώρα;
      Κυρίες και κύριοι συνάδελφοι, στις προτεραιότητες της πολιτικής των λεγομένων μεταρρυθμίσεων της Νέας Δημοκρατίας είναι και η ναυτιλία και ο αρμόδιος Υπουργός μας εμφανίζει κυριολεκτικά μια εικονική πραγματικότητα. 
      Είναι χαρακτηριστικό ότι στην πολιτική του Υπουργού δεν υπάρχει καμία σαφής πρόβλεψη και δέσμευση για την ακτοπλοΐα και την λήψη μέτρων ενίσχυσης της ποιότητας, της διαφάνειας και της αξιοπιστίας. Η αναβάθμιση της εκπαίδευσης και επιμόρφωσης, όπως και η προσέλκυση νέων στο επάγγελμα, απέτυχε με το νομοσχέδιο που φέρατε. Το εθνικό νηολόγιο μειώνεται. Η προστασία του θαλασσίου περιβάλλοντος για τη βελτίωση της εικόνας της χώρας μας για την προσέλκυση τουριστών, αναιρείται από την οδηγία που εσείς δώσατε στους Ευρωβουλευτές όλων των κομμάτων για να ψηφίσουν τα μονοπύθμενα. Τα κονδύλια που διατίθενται από το Υπουργείο Εμπορικής Ναυτιλίας εμφανίζονται μειωμένα 7,1 έναντι 7,6 πέρυσι. Η αύξηση στις επιχορηγήσεις του Ν.Α.Τ. είναι 7,95 έναντι 7,6 πέρυσι.
      Με δεδομένη και τη μεγαλύτερη επιβάρυνση του Ν.Α.Τ. από τις αποφάσεις και από τα προνόμια που δώσατε σε κάποιους εφοπλιστές για την κρουαζιέρα, η αύξηση για το Ε.Κ.Α.Σ. που θα χορηγηθεί στο Ν.Α.Τ. είναι μικρότερη από εκείνη του 2006, 4,44% έναντι 6,97%. ‘Αρα, τι θα γίνει με αυτό; Το 2007 οι συνταξιούχοι ναυτικοί αντί για 8 έως 12 ευρώ που έπαιρναν, φέτος θα πάρουν λιγότερα. Τι θ’ απαντήσετε σε αυτούς;
      Κυρίες και κύριοι συνάδελφοι, κλείνοντας θέλω να πω ότι αυτός ο Προϋπολογισμός οδηγεί τη χώρα πίσω. Αυτός ο Προϋπολογισμός ευνοεί τους λίγους και ισοπεδώνει τα εισοδήματα των πολλών. Αυτός ο Προϋπολογισμός ξεπουλά τη δημόσια περιουσία. Αυτήν την πολιτική σας δεν πρόκειται να τη συγχωρέσει ποτέ ο ελληνικός λαός και θα σας πληρώσει με το ίδιο νόμισμα όταν θα έρθει η ώρα. 
      Εμείς καταψηφίζουμε με όλη τη δύναμή μας αυτόν τον Προϋπολογισμό. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Αδρακτάς έχει το λόγο.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, κυρίες και κύριοι συνάδελφοι, η συζήτηση του Προϋπολογισμού αποτελεί την κορυφαία συζήτηση της Βουλής.
       Κατ’ αυτήν δυο επιλογές έχω ν’ αντιμετωπίσω κατά την ολιγόλεπτη παρέμβασή μου: η πρώτη είναι να καταναλώσω το χρόνο μου απαντώντας στις Κασσάνδρες, στους καταστροφολόγους και στα λογοπαίγνια των συναδέλφων της Αξιωματικής Αντιπολίτευσης οι οποίοι με τον τρόπο αυτό αποσκοπούν στον εντυπωσιασμό και στο εύκολο χειροκρότημα, αρνούμενοι να δουν τη σημερινή πραγματικότητα και να οραματιστούν το αύριο. Απευθύνονται βέβαια στον κομματικό τους στενό πυρήνα, προβάλλοντας με τις τοποθετήσεις τους και την κριτική τους, τη στείρα και οπισθοδρομική κομματική αντιπαράθεση από την οποία διακατέχονται. Είναι βέβαια, μια συνταγή που κρατάει από πολλά χρόνια και η οποία μάλιστα μέχρι πρότινος θα έλεγα μπορούσε να είναι και αποτελεσματική για την επανεκλογή τους. Τους διαφεύγει όμως το γεγονός ότι η κοινωνία αλλάζει, γίνεται ολοένα περισσότερο προοδευτική και απαιτεί από τον εκπρόσωπο του έθνους και της κοινωνίας να δείχνει υπευθυνότητα και σοβαρότητα ανάλογη με την ιδιότητα και το ρόλο του ως κοινοβουλευτικού. Θέλει να τον ακούει να ασκεί σοβαρή και εποικοδομητική κριτική και να είναι σε θέση να προτείνει τις αναγκαίες διαρθρωτικές πολιτικές ή άλλες προτάσεις που θα έχουν ως στόχο τη βελτίωση της πολιτικής προς όφελος των πολιτών.
      Η άλλη επιλογή που έχω είναι με βάση αδιαμφισβήτητα στοιχεία να παρουσιάσω συνοπτικά και αντικειμενικά το έργο της Κυβέρνησης αξιολογώντας μέσα απ’ αυτά τον υπό συζήτηση Προϋπολογισμό.
      Ας δούμε λοιπόν, κύριοι συνάδελφοι, τι έχει συντελεστεί ή δρομολογηθεί όλα αυτά τα χρόνια από την Κυβέρνησή μας. Παραλάβαμε έναν κρατικό μηχανισμό στηριγμένο στην αναξιοκρατία, γραφειοκρατικό, αναχρονιστικό, αναποτελεσματικό που λειτουργούσε χωρίς μηχανοργάνωση, δηλαδή πήγαινε με τον αραμπά όταν γύρω μας κάλπαζαν και καλπάζουν με τις σύγχρονες τεχνολογίες οι αναπτυγμένες χώρες της Ευρωπαϊκής Ένωσης και του κόσμου και εμείς παραμέναμε απλοί παρατηρητές καταγράφοντας αρνητικές πρωτιές σε όλους τους δείκτες αξιολόγησης των ευρωπαϊκών και διεθνών οργανισμών. 
      Παραλάβαμε μια οικονομία που τη χαρακτήριζαν τα υψηλά ελλείμματα και το τεράστιο δημόσιο χρέος που είχαν σαν αποτέλεσμα μια κοινωνία όπου οι ανισότητες είχαν διευρυνθεί τόσο ώστε το 25% των συμπολιτών μας να βρίσκεται στο όριο της φτώχειας. Παραλάβαμε από μια κυβέρνηση που επί είκοσι περίπου χρόνια διαχειρίστηκε πακτωλό πόρων της Ευρωπαϊκής Ένωσης τους οποίους όχι απλά δεν αξιοποίησε με τον καλύτερο τρόπο, αλλά φτάσαμε στο σημείο να πληρώνουμε ακόμη και πρόστιμα για την κακοδιαχείρισή τους. Θυμίζω Κτηματολόγιο, κακοτεχνίες δημοσίων έργων και πολλά άλλα.
      Τέλος θα πρέπει να πω ότι μας άφησε σαν κληρονομιά να έχουμε τις έξι φτωχότερες περιφέρειες της Ευρωπαϊκής Ένωσης. Βέβαια, δεν είμαι από αυτούς που θα μηδενίσουν το έργο των προηγούμενων κυβερνήσεων. Δεν θα πω ότι δεν έγινε τίποτα. Ό,τι καλό έγινε το κρατάμε και το αξιοποιούμε. 
      Η κριτική γίνεται στο πόσο μπορούσε να παραχθεί πολύ περισσότερο έργο με τις οικονομικές δυνατότητες που υπήρχαν.
      Κυρίες και κύριοι συνάδελφοι, στις 7 Μαρτίου 2004 η Ελλάδα άλλαξε σελίδα με την εντολή της πλειοψηφίας του ελληνικού λαού, η οποία ζήτησε από τη νέα Κυβέρνηση και τον ίδιο τον Πρωθυπουργό -σήμερα στην εποχή της παγκοσμιοποίησης που ο κόσμος κάνει άλματα που οι νέες τεχνολογίες και η ψηφιακή επανάσταση αναμορφώνουν τις δομές της οικονομίας, σήμερα που αλλάζουν όλα γύρω μας- ν’ αλλάξουμε και εμείς. Και αυτό κάνουμε. Αυτό είναι το στοίχημα που καλούμαστε να κερδίσουμε. Και στον αγώνα αυτό οφείλουμε να συμμετέχουμε όλοι Κυβέρνηση, πολιτικές δυνάμεις, επιχειρήσεις, εργαζόμενοι, πανεπιστήμια, ερευνητικά κέντρα, επιμελητήρια. 
      Κυρίες και κύριοι συνάδελφοι, τα έως τώρα αποτελέσματα επιβεβαιώνουν την ορθότητα της κυβερνητικής πολιτικής μας. Το δημοσιονομικό έλλειμμα  από  7,8% έφθασε στο 3%. Ο ρυθμός ανάπτυξης ξεπερνά το 4,4%. Οι εξαγωγές βρίσκουν το δρόμο τους στις νέες αγορές και αυξήθηκαν πάνω από 20% τους πρώτους εννέα μήνες. 
      Το τουριστικό ρεύμα προς τη χώρα αυξάνεται διαρκώς, αφού και κονδύλια διαθέτουμε για την προβολή και έγκαιρα και συστηματικά προβάλλονται τα συγκριτικά πλεονεκτήματα της χώρας μας στο διεθνές τουριστικό κοινό. Αύγουστο γινόταν η τουριστική προβολή της Ελλάδας. 
      Οι ξένες επενδύσεις βρίσκουν πια το δρόμο προς την Ελλάδα. Ενδεικτικά σας αναφέρω ότι το πρώτο οκτάμηνο σχεδόν δεκαπλασιάστηκαν σε σχέση με πέρυσι. Οι συνολικές επενδύσεις αυξάνονται με ρυθμούς που ξεπερνούν το 10%. 
      Η ανταγωνιστικότητα της οικονομίας άρχισε να βελτιώνεται. Τονώνεται η απασχόληση και η ανεργία από το 11,3% το 2004 έφθασε στο 8,3% σήμερα και συνεχίζεται με πτωτικές τάσεις. 
      Κυρίες και κύριοι συνάδελφοι, με το φετινό Προϋπολογισμό συνεχίζεται η υλοποίηση των δεσμεύσεων της Κυβέρνησης για αύξηση της κατώτερης βασικής σύνταξης του Ο.Γ.Α. και του Ε.Κ.Α.Σ.. Από 1.1.07 αυξάνεται κατά 50 ευρώ η σύνταξη του Ο.Γ.Α. και κατά 35 ευρώ το Ε.Κ.Α.Σ.. Από 1.1.08  το Ε.Κ.Α.Σ. θα γίνει 230 ευρώ και 330 η σύνταξη για τον Ο.Γ.Α.. 
      Σε ό,τι αφορά για την προστασία της μητρότητας, με το ν. 3454/06 καθιερώθηκε η βοήθεια από τα δυο παιδιά και πάνω των  2000 ευρώ και βεβαίως  τα πλεονεκτήματα ισχύουν και  για τις άλλες πολύτεκνες οικογένειες. 
      Επίσης, θα ήθελα να αναφερθώ –δυστυχώς όμως ο χρόνος δεν μου το επιτρέπει- και σε άλλους νόμους και σε άλλες τροποποιήσεις που κάναμε, όπως στον τελευταίο αναπτυξιακό νόμο, που βοηθούν την περιφέρεια. Οι επιδοτήσεις φθάνουν το 60% σε μια ξεχασμένη περιφέρεια. 
      Κάνω αναφορά στο δικό μου νομό, ο οποίος έχει τεράστια συγκριτικά πλεονεκτήματα φυσικής, πολιτιστικής ομορφιάς και βρίσκεται στην τελευταία θέση ανάπτυξης, εγκαταλελειμμένος. Και σήμερα, στα δυόμισι χρόνια, έχουμε δώσει τέτοιους ρυθμούς ανάπτυξης, που πραγματικά και το αεροδρόμιο -υπήρχε σαν υπόσχεση και την πήρε πίσω το ΠΑ.ΣΟ.Κ. με τον τότε αείμνηστο Κουτσόγιωργα- θα γίνει και η Ιονία οδός -ήταν σε εμβρυακή κατάσταση- έχει ήδη δημοπρατηθεί και το διυλιστήριο του φράγματος  είναι γεγονός και οι κάτοικοι της Ηλείας θα πίνουν υγιές και καλό νερό. Σήμερα οι παραλίες της αναπτύσσονται και ξεκινούν μεγάλα έργα. Γίνεται το μεγαλύτερο ξενοδοχείο και το μεγαλύτερο γκολφ της Ελλάδος στην Ηλεία. Η Ηλεία ήταν τόσα χρόνια καθηλωμένη, γιατί δεν κατάφερε το ΠΑ.ΣΟ.Κ. ούτε με τις ζώνες οικιστικού ελέγχου ν’ απαλλάξει τον τόπο από αυτήν την ταφόπλακα που είχε βάλει, ούτε καν να χαράξει τον αιγιαλό σε τουριστικές περιοχές. 
     	‘Οσον αφορά στην Κουρούτα, ένα από τα μεγαλύτερα θέρετρα της Ηλείας,  στις 11 του μηνός συζητείται στο Συμβούλιο της Επικρατείας και μπαίνει στο σχέδιο και θ’ αναπτυχθεί η περιοχή όχι άναρχα αλλά με μια δόμηση που θα επιτρέπει πραγματικά…
     ΠΡΟΕΔΡΕΥΩΝ (Ιωάννης Τραγάκης): Με την Κουρούτα κλείστε, κύριε συνάδελφε. 
     ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, έχετε δίκιο, αλλά όταν μιλάμε για την Ηλεία, πρέπει να πω μόνο τούτο:
     (Χειροκροτήματα από την πτέρυγα της Νέας Δημοκρατίας)
     ΙΩΑΝΝΗΣ ΙΩΑΝΝΙΔΗΣ: Πες τα για την Ηλεία!
     ΠΑΝΑΓΙΩΤΗΣ ΑΔΡΑΚΤΑΣ: Θα καταθέσω στα Πρακτικά της Βουλής τρεις ομιλίες Πρωθυπουργών του ΠΑ.ΣΟ.Κ., τι υποσχέθηκαν στην Ηλεία και τι έκαναν μετά από δέκα χρόνια. Τίποτα δεν έκαναν!
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Η κ.  Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, δεν ξέρω τι υποσχέθηκαν κάποιοι Υπουργοί και ανέσυρε ο συνάδελφός μου. Εκείνο που ξέρω είναι ότι στο σπίτι του κρεμασμένου δεν μιλάνε για σκοινί. Γιατί αυτή η Κυβέρνηση, κυρίες και κύριοι συνάδελφοι της Νέας Δημοκρατίας, θα μείνει στα χρονικά ως η πλέον πολιτικά αναξιόπιστη και κοινωνικά ανάλγητη Κυβέρνηση. Και αυτό φαίνεται από τον Προϋπολογισμό που συζητάμε σήμερα, έναν προϋπολογισμό όπου δεν περισσεύουν χρήματα για την υγεία, για την παιδεία, για την κοινωνική ασφάλιση. Χάος χωρίζει το πρόγραμμά σας και τις εξαγγελίες σας, κυρίες και κύριοι συνάδελφοι της Νέας Δημοκρατίας, από τη σημερινή και τη χθεσινή πολιτική σας πρακτική. Παραπλανήσατε τον  ελληνικό λαό, για να υφαρπάξετε την ψήφο του. Υποσχέσεις και μεγάλες κουβέντες πριν, εμπαιγμός και αναλγησία μετά «σεμνά, και ταπεινά». 
     Αλλά ακόμα και την ανάγκη της ελληνικής κοινωνίας για εκσυγχρονιστικές μεταρρυθμίσεις τη χρησιμοποιήσατε ως άλλοθι για να κάνετε πολιτικές που μόνο μεταρρυθμιστικές δεν είναι, πολιτικές  που περιορίζουν τα κοινωνικά δικαιώματα, που αντιστρατεύονται την ανταγωνιστικότητα, πολιτικές  που καθόλου δεν οδηγούν στην επένδυση και αξιοποίηση στα συγκριτικά πλεονεκτήματα αυτής της χώρας. Δήθεν μεταρρυθμίσεις, οι οποίες είτε παρέμειναν γράμμα κενό επικοινωνιακής αποκλειστικά χρήσης, είτε ωφέλησαν αποκλειστικά τους λίγους και ισχυρούς, τους πελάτες σας δηλαδή, είτε αποτέλεσαν τον Δούρειο Ίππο για την συγκάλυψη άλλων πολιτικών, μιας ατζέντας που κρατάγατε κρυφή σαν το κουτί της Πανδώρας το οποίο το ανοίξατε κατόπιν εορτής. 
     Τι κάνατε για την παιδεία; Υποχρηματοδότηση, συγκεντρωτισμός, πόλωση, παλινωδίες, που οδήγησαν στην απεργία των εκπαιδευτικών και σε απόγνωση των οικογενειών των μαθητών. Η μεταρρύθμιση, η λεγόμενη, της παιδείας βούλιαξε, και βούλιαξε κάτω από τη στενότητα της πολιτικής σας αντίληψης και της αδυναμίας σας να ξεπεράσετε τις δικές σας οπισθοδρομικές προκαταλήψεις. 
     Στο εργασιακό; Δεν είναι μεταρρύθμιση η επένδυση στη φθηνή εργασία, αλλά μια ταξική και αδιέξοδη πολιτική, αν λάβουμε υπ’ όψιν μάλιστα τις εργασιακές συνθήκες στις κοντινές βαλκανικές χώρες. Δεν είναι μεταρρύθμιση η ευελιξία στο ωράριο εργασίας, που ευνοεί αποκλειστικά και μόνο τους εργοδότες. Δεν είναι μεταρρύθμιση τέλος το μαγείρεμα των στοιχείων της ανεργίας, που ανακοίνωσε περήφανα ο κ. Ρουσόπουλος σήμερα στο press room.
      Και θα τον καλούσα τον κύριο Υπουργό να πάμε μαζί μια βόλτα στο Μενίδι, στο Ζεφύρι, στα Λιόσια, στο Θριάσιο, σε περιοχές όπου θα δει πραγματικά τι συμβαίνει και τι ζουν αυτοί οι κάτοικοι.
     Και βεβαίως δεν είναι μεταρρύθμιση η μετατροπή του Ο.Α.Ε.Δ. σε παραμάγαζο κομματικών ρουσφετιών. Όταν μάλιστα εσείς, κύριοι συνάδελφοι της Νέας Δημοκρατίας, οι νοικοκύρηδες, ξέρετε τι κάνατε; Ένα μόνο στοιχείο θα σας δώσω: Στον προϋπολογισμό του Ο.Α.Ε.Δ. οι δαπάνες μέσα σ’ ένα χρόνο για εξωτερικούς συμβούλους και έκτακτο προσωπικό αυξήθηκαν από 7.000.000 ευρώ το 2006 σε 42.000.000 ευρώ το 2007. Προσέξτε πόσα «γαλάζια παιδιά» θα προσληφθούν ως έκτακτοι σύμβουλοι και έκτακτο προσωπικό στον Ο.Α.Ε.Δ..
     Και βεβαίως δεν είναι μεταρρύθμιση η κοροϊδία των ανέργων. Θα ακούσετε τα στοιχεία. Παραλάβατε το επίδομα ανεργίας στο 51,5% του βασικού ημερομισθίου. Το αφήσατε εκεί. Σήμερα είναι στο 44, 55% και επαίρεστε, υπερηφανεύεστε διότι τώρα το ξαναφέρνετε στο 50%, λίγο πιο κάτω από κει που το παραλάβατε. Συγχαρητήρια! 
	Τι κάνατε με τις Δ.Ε.Κ.Ο.; Ποιο αναπτυξιακό σχέδιο είχατε; Ποια στρατηγική είχατε; Ποια μεταρρύθμιση κάνατε; Καταστρατηγήσατε τις συνδικαλιστικές ελευθερίες και απορυθμίσατε τις εργασιακές σχέσεις και αυτό για σας είναι μεταρρύθμιση. 
      Τι κάνατε αυτήν τη μεταρρύθμιση με το νόμο που ψηφίσατε; Τη «θάψατε» πέρυσι την άνοιξη. Γιατί; Να σας το θυμίσω; Πολιτικό κόστος. ‘Ετσι κυβερνάτε και τις δικές σας μεταρρυθμίσεις τις εγκαταλείπετε, αυτές που εσείς λέτε μεταρρυθμίσεις. Τι την κάνατε μετά τη μεταρρύθμιση αυτή; Τη νεκραναστήσατε. Γιατί; Για να πουλήσετε τον Ο.Τ.Ε.. Και γιατί να πουλήσετε τον Ο.Τ.Ε.; Για να έχετε «ζεστό» χρήμα για να κάνετε εκλογές. Αυτή είναι η μεταρρυθμιστική σας πρακτική και τώρα φαίνεται ότι τον ίδιο δρόμο ετοιμάζετε για τη Δ.Ε.Η. για άλλες Δ.Ε.Κ.Ο. 
      Για το ασφαλιστικό δυστυχώς υπάρχει η ίδια εικόνα. Διάφοροι κυβερνητικοί παράγοντες, «λαγοί», προφήτες και μελλοντολόγοι διαρρέουν, εξαγγέλλουν, αντιφάσκουν. Πού είναι η πολιτική; Υπάρχει πολιτική; Μπερδεύονται οι ασφαλισμένοι, πανικοβάλλονται οι ασφαλισμένοι και πολλοί απ’ αυτούς οδεύουν προς την έξοδο επιβαρύνοντας το σύστημα και όλα αυτά δήθεν προς χάρη του διαλόγου και της μεταρρύθμισης. Εν τω μεταξύ έχετε απαξιώσει το ασφαλιστικό σύστημα, οι δε λεγόμενες μεταρρυθμίσεις του Ο.Τ.Ε. και των τραπεζών το επιβάρυναν ακόμη περισσότερο. 
      Όσο για την εφαρμογή του ν. 3029, αυτήν την περίφημη εφαρμογή που αν δρομολογούνταν θα έδινε μία ανάσα μέχρι το 2025 έτσι ώστε μία σοβαρή και αξιόπιστη Kυβέρνηση να κάτσει στο τραπέζι του διαλόγου ειλικρινά και με προτάσεις, τι την κάνατε; «Στον αέρα» και αυτό. ‘Eρχεται το 2007, έτος ένταξης των ταμείων κύριας σύνταξης στο Ι.Κ.Α.. Τι έχετε κάνει; Έχετε κάνει αναλογιστικές μελέτες; Έχετε κάνει διαβουλεύσεις; Δεν έχετε κάνει τίποτα. 
	Βεβαίως σ’ αυτόν τον Προϋπολογισμό υποχρηματοδοτείτε δραματικά τα ασφαλιστικά ταμεία. Το ποσό υπερβαίνει τα 2,4 δισεκατομμύρια ευρώ. Απ’ αυτά τα 2,4 δισεκατομμύρια ευρώ τα 750.00.000 ευρώ είναι μόνο και μόνο για να πληρώσετε τις συντάξεις. Το τέλος δε του 2007, σύμφωνα με τον Προϋπολογισμό που συζητάμε, θα μας βρει να έχουμε συνολική οφειλή του κράτους προς τα ταμεία 8.000.000.000 ευρώ. Αυτή είναι η πολιτική σας.
	Οι δαπάνες υγείας των ταμείων έχουν εκτοξευθεί. Ακούσατε-ακούσατε άλλη μεταρρύθμιση! «Καταργήθηκε η λίστα φαρμάκων». Ορίστηκε νέος προσδιορισμός της τιμής του φαρμάκου και τι απέγινε; Αυξήθηκε δραματικά, αλόγιστα η τιμή του φαρμάκου. Αυξήθηκαν οι φαρμακευτικές δαπάνες. Θυμάστε τι λέγατε προεκλογικά; Τα πορτοκάλια με τα φάρμακα τα θυμόσαστε; Θυμόσαστε τη διαφήμιση εκείνη που έλεγε «φθηνό φάρμακο στο λαό»; Πού πήγε η διαφήμιση εκείνη; Πού πήγαν οι μεταρρυθμίσεις του Ε.Σ.Υ., το Ε.Σ.Υ. που στενάζει χωρίς γιατρούς, με τριπλάσιες λίστες αναμονής στα χειρουργεία, με κλειστές εντατικές, με προσωπικό στα όρια της αντοχής; Πού πήγε η λίστα της μεθαδόνης; Διπλασιάστηκε σε δύο χρόνια. Πού πήγε η πολιτική σας για την ενίσχυση της υπογεννητικότητας και τη στήριξη της οικογένειας; Κοροϊδέψατε τους τρίτεκνους, τους τάξατε «λαγούς με πετραχήλια», τους εγκαταλείψατε με ψίχουλα. 
      Ποια είναι η πολιτική σας; Αυτήν τη στιγμή με την ακρίβεια που υπάρχει τα νοικοκυριά υπερδανείζονται. Ακόμα και το επίδομα θέρμανσης το απαρνηθήκατε στις οικογένειες, το απαρνηθήκατε ενώ την ίδια ώρα εισπράττετε πολλά χρήματα από την αύξηση του φόρου των καυσίμων. 
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Τελειώνω σε μισό λεπτό, κύριε Πρόεδρε.
	Τέλος, θέλω να σας πω ότι οι πολιτικές σας –γιατί έτσι νομίζω ότι μπορεί κάποιος να ολοκληρώσει τη σκέψη του- αυτές οι πολιτικές που περήφανα μας δημοσιοποιείτε ως μεταρρυθμίσεις προσιδιάζουν περισσότερο σε «μπακαλίστικες» και επικίνδυνες μεθοδεύσεις που οδηγούν σε κοινωνικές αδικίες, αλλά και σε γενικευμένη απορύθμιση. 
      Έχετε ένα ετερόκλητο μείγμα νεοφιλελεύθερης πολιτικής με πελατειακή λογική, ένα μείγμα το οποίο δεν σας επιτρέπει να αντιληφθείτε το αυτονόητο, ότι δηλαδή, η μεταρρύθμιση θέλει όραμα, σχέδιο, στρατηγική και κυρίως ολομέτωπη ρήξη με τα κατεστημένα. Αν σας έχει μείνει έστω και λίγη συναίσθηση ευθύνης γι’ αυτόν τον τόπο και γι’ αυτούς τους πολίτες, είναι μόνο μία η υπηρεσία που μπορείτε να τους προσφέρετε, να τους δώσετε το συντομότερο τη δυνατότητα με την ψήφο τους να απαλλαγούν από σας.
(Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κορτσάρης έχει το λόγο. 
    ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, κυρίες και κύριοι συνάδελφοι, δεν είναι ούτε στις συνήθειές μου, ούτε στην νοοτροπία μου να αντιδικώ με κυρίες. Θα περιοριστώ μόνο να πω πως ό,τι είπατε, κυρία συνάδελφε, αν τα είχαν πει άντρες θα είχα οργιστεί. Σήμερα παρά το ότι υπερβάλλατε τα είπατε με χαμόγελο και επομένως το αντιπαρέρχομαι. 
      (Χειροκροτήματα από την πτέρυγα της Νέας Δημοκρατίας)
    Ο Προϋπολογισμός του 2007 έχει πέντε οικονομικές και κοινωνικές σταθερές: Την αξιόπιστη αποτύπωση των δημοσίων οικονομικών της χώρας, την εφαρμογή του προγράμματος δημοσιονομικής σταθερότητας χωρίς αποκλίσεις, τη χρηστή διαχείριση δημοσίων εσόδων, τη δημιουργία συνθηκών ατομικής και κοινωνικής ευημερίας και τον ρεαλισμό των οικονομικών και κοινωνικών στόχων. Οι τακτικές της αδιαφάνειας, της δημοσιονομικής προχειρότητας και της παραποίησης των μεγεθών με τις οποίες διαχειρίστηκε το ΠΑ.ΣΟ.Κ. την οικονομία επί σειρά ετών υπήρξαν χωρίς αμφιβολία δείγμα κακής πολιτικής. Όπως ανάλογα ανεύθυνη και ατυχής υπήρξε και η πλειοδοσία της σε σενάρια καταστροφολογίας για την αποτυχία του συνολικού σχεδίου ανάταξης της ελληνικής οικονομίας. 
    Δυστυχώς το ΠΑ.ΣΟ.Κ. συνεχίζει να αντιπολιτεύεται σε σοβαρά θέματα με περισσή προχειρότητα. Προ πολλών μηνών επικρατούσε ευφορία στις τάξεις του. Από την επιβεβαίωση των προβλέψεών του για είσοδο της οικονομίας της χώρας σε καθεστώς επιτήρησης. Σε απλά ελληνικά, δηλαδή, ικανοποιήθηκε από το γεγονός πως η πολυετής οικονομική του διαχείριση οδήγησε στο αναγκαστικό αυτό μέτρο. Προ ολίγων εβδομάδων η ευφορία αυτή αντικαταστάθηκε από απογοήτευση, διότι ο νέος οικονομικός σχεδιασμός πέτυχε την άρση της επιτήρησης και τα θετικά σχόλια των τεχνοκρατών της Κομισιόν. Οι σύγχυση του ΠΑ.ΣΟ.Κ. είναι προφανής αφού χαίρεται και λυπάται με λάθος πράγματα. Εάν τα παραπάνω αποτελούν δείγμα κακών πολιτικών αντανακλαστικών η πολιτική σας ατυχία και αστοχία επιδεινώνεται από μια γενικευμένη αστάθεια λόγων και θέσεων και μιας σειράς συχνών διαφωνιών σ’ ένα πλήθος θεμάτων.
    Είστε, κυρίες και κύριοι συνάδελφοι του ΠΑ.ΣΟ.Κ., οριακά στα σημείο να γίνουν οι απόψεις σας περισσότερες σε αριθμό από αυτούς που τις εκφέρουν. Απλό παράδειγμα η αναθεώρηση του άρθρου 16 για την οποία έχετε υποστηρίξει σχεδόν κάθε πιθανή πρόταση. Αλληθωρίζετε για να αποφύγετε μια υπεύθυνη θέση και αριστερίζετε για να μην επικριθείτε. Στην δύσκολη εξίσωση για τα προβλήματα της παιδείας βάζετε μόνιμα μια σταθερά: την πολιτική σας επιβίωση. Στο θέμα του Ο.Τ.Ε. έχετε υποστεί κάθε πιθανή ιδεολογική μετάλλαξη. 
    Διαφωνείτε μεταξύ σας και αλλού. Στην αλλαγή του εκλογικού νόμου, στο πρόγραμμα των αποκρατικοποιήσεων, στις επαφές με τους κοινωνικούς εταίρους, στις αλλαγές  στην Δημόσια Διοίκηση όπου διαιρείστε σε εκσυγχρονιστές και φύλακες των κεκτημένων του συστήματος των λίγων προνομιούχων που εκθρέψατε. Στην πρόταση για το δικαίωμα της επιστολικής ψήφου που την εγκαταλείψατε μαζικά αποδεικνύοντας πως περισσότερο την χρησιμοποιείτε και λιγότερο την θέλετε. 
    Στην εξωτερική πολιτική: πρόσφατο αποκορύφωμα της αντιπολιτευτικής σας βιασύνης η δήλωση του Προέδρου του ΠΑ.ΣΟ.Κ. για το θέμα των ενταξιακών διαπραγματεύσεων της Τουρκίας. Έπρεπε, λέει, ν’ αναγνωρίσει η Τουρκία την Κυπριακή Δημοκρατία και να εφαρμόσει το πρωτόκολλο της Άγκυρας. Σαν παλαιός Υπουργός Εξωτερικών θα έπρεπε να γνωρίζει πως στα κείμενα του Συμβουλίου Γενικών Υποθέσεων δεν διατυπώνονται ευχές αλλά προτάσεις κοινής αποδοχής. 
      Ευχές, κύριοι συνάδελφοι, διατυπώνονται στις γιορτές και στο πολιτικό συμβούλιο του ΠΑ.ΣΟ.Κ.. Θεωρείτε προφανώς πως η πραγματικότητα είναι κάτι που αν σταματήσεις να το πιστεύεις, εξαφανίζεται. Η πολιτική σας συμπεριφορά αναιρεί τη θεωρία σας περί αλλαγής νοοτροπίας. 
      Με άλλα λόγια, μετά την ουτοπία του όλου ΠΑ.ΣΟ.Κ., καταρρίπτεται και η ελπίδα του νέου ΠΑ.ΣΟ.Κ.. Λάθος μάρκετινγκ ή κακό πολιτικό προϊόν; Εκτός κι αν κρίνετε πως δεν είναι απολύτως απαραίτητο να συμφωνείτε πάντοτε με ό,τι λέτε.
      Κυρίες και κύριοι συνάδελφοι, ο τρίτος Προϋπολογισμός της νέας διακυβέρνησης αποτυπώνει τη σοβαρότητα του οικονομικού σχεδιασμού και εδραιώνει τη διακηρυγμένη θέση της νέας διακυβέρνησης για την αποσύνδεση των προϋπολογισμών από τις πρακτικές της παροχολογίας, της οικονομικής ομηρίας των πολιτών και της εξαγοράς των συνειδήσεων. Σε πολιτικούς όρους, δηλαδή, από τις πρακτικές ΠΑ.ΣΟ.Κ..
      Στο κοινωνικό πεδίο η ευαισθησία του Κρατικού Προϋπολογισμού αποτελεί κεντρικό σημείο αναφοράς. Αντιστοιχίζονται επιτυχώς οι ανάγκες της κοινωνίας με τις δυνατότητες της οικονομίας. 
      Και τώρα, όπως όλοι μας συνηθίζουμε κι εγώ κάθε χρόνο κάνω, ας πάμε λίγο προς τη Φλώρινα, όπου από τις 23 Δεκεμβρίου και μετά είστε όλοι σας καλεσμένοι να έρθετε πάνω για να ζήσετε γνήσια Χριστούγεννα με πολλά χιόνια και καλή καρδιά.
      (Χειροκροτήματα από την πτέρυγα της Νέας Δημοκρατίας)
      Εάν κοιτάξουμε, λοιπόν, σήμερα στη Φλώρινα θα δούμε πως μπορείς πλέον να σπουδάσεις στη Σχολή Καλών Τεχνών, που άρχισε να λειτουργεί στην πόλη μας -μεγάλο, τεράστιο επίτευγμα, μεγάλη και λαμπρή επιτυχία- πως γίνεται πραγματικότητα το Ι.Ε.Κ. Οινοποιίας και Οινολογίας στο Αμύνταιο, πως σταμάτησε η σιδηροδρομική απομόνωση του Νομού, πως παραδόθηκαν επιτέλους οι εργατικές κατοικίες για δεκάδες οικογένειες, πως προχωρούν οι οδικές υποδομές και δρομολογούνται τα μεγάλα αναπτυξιακά έργα και άλλα πολλά, που ο χρόνος δεν μου επιτρέπει να σας πω.
      Η Κυβέρνηση Καραμανλή αλλάζει την Ελλάδα, αλλάζοντας πρώτη την ελληνική περιφέρεια.
      Κυρίες και κύριοι συνάδελφοι, ο νέος Προϋπολογισμός αναδιατάσσει το αναπτυξιακό σκηνικό με μεταρρυθμιστικό πνεύμα, με τόλμη και σύγχρονη οικονομική αντίληψη, χωρίς κοινωνικούς αποκλεισμούς, με μεγαλύτερη παραγωγικότητα, με περισσότερες θέσεις δουλειάς, με λιγότερους φόρους.
      Κλείνω με μία διαπίστωση: Το τελευταίο διάστημα παρατηρώ την επιμονή σας να αυτοπροτείνεστε –μάλλον ατυχώς- ως φορείς μιας νέας εναλλακτικής συνολικής πρότασης, όταν βεβαίως συμφωνείτε μεταξύ σας. Θέλω, λοιπόν, να σας βγάλω από την αγωνία, λέγοντάς σας το εξής: Αδίκως ή τουλάχιστον πολύ νωρίς το προσπαθείτε, διότι σε αυτήν την Αίθουσα και σε αυτήν τη χώρα όλοι γνωρίζουν πως τα προβλήματα που υπάρχουν σήμερα στην Ελλάδα, δεν μπορούν να λυθούν από τη νοοτροπία που τα δημιούργησε. Αλλάξτε, λοιπόν, νοοτροπία, για ν’ αλλάξουμε άποψη.
      Καλές γιορτές και σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε. Και ευχαριστούμε και για τις ευχές σας για καλές γιορτές. Το έχουμε ξεχάσει όλοι εδώ μέσα.
      Ο συνάδελφος κ. Αλέξανδρος Παπαδόπουλος έχει το λόγο.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριοι συνάδελφοι, για τον στατικό προϋπολογισμό του Υπουργείου Δικαιοσύνης επισημαίνω μόνο ένα πράγμα: Τα 115.000 ευρώ –αστρονομικό ποσό!- για την αναβάθμιση και τον εκσυγχρονισμό της δικαιοσύνης, που περιέχονται μέσα στον Προϋπολογισμό, όπως επίσης και το γεγονός ότι δεν υπάρχει πουθενά αύξηση κονδυλίων για τα μισθολογικά των δικαστικών λειτουργών, μολονότι και αυτά ήταν στην προεκλογική υπόσχεση της Κυβέρνησης. 
      Εκείνο, όμως, που φοβίζει είναι η ασφυξία αυτού του χώρου από μία διάχυτη φοβικότητα, που προέρχεται κυρίως από τη διάχυτη ατμόσφαιρα, η οποία υπάρχει από τις εκ των ένδω παρεμβάσεις στη δικαιοσύνη και μάλιστα εν ονόματι της αξιοπιστίας της και της ανεξαρτησίας της, γεγονός που απάδει για κάθε σύγχρονο ευρωπαϊκό κράτος.
      Τώρα, για το Υπουργείο Δημόσιας Τάξης τα πράγματα είναι πιο περίπλοκα.
Ο Προϋπολογισμός περιλαμβάνει 20.000.000 ευρώ για την επανίδρυση της Αγροφυλακής, από τα 15.000.000 ευρώ που ήταν τα κονδύλια την προηγούμενη χρονιά και μετακυλήθηκαν προφανώς γι’ αυτήν την αδικαιολόγητη αύξηση των απόρρητων δαπανών κατά το τρέχον έτος. Περιμένουμε την απάντηση την επίσημη στη Βουλή, γιατί οι χθεσινές δηλώσεις του Υπουργού μάλλον έχουν περιπλέξει τα πράγματα περί Συμβουλίου Επικρατείας.
    Υπάρχουν όμως και ημαρτημένες προεκλογικές και μετεκλογικές υποσχέσεις στους αστυνομικούς -και όχι μόνο- για τη βελτίωση των αποδοχών τους. Επισημαίνω μόνο ένα πράγμα. Στην επίσημη συνάντηση που είχαμε μαζί τους, μας είπαν –ακούστε!- και το εξής: Τώρα η Κυβέρνηση τους δίνει υποσχέσεις για μετά την άρση της επιτήρησης για το δεύτερο εξάμηνο. Εάν αυτό δεν είναι βαθιά  προσβολή σε βαθιές και ουσιαστικές λειτουργίες του κράτους, όχι μόνο απέναντι σε πολίτες αλλά σε λογικές, στοιχειώδεις για τη λειτουργία ενός σύγχρονου κράτους, ας το κρίνει ο λαός μας. 
    Ενώ, όμως, πληθαίνουν φαινόμενα αυταρχισμού και έκνομης συμπεριφοράς κάποιων ολίγων μέχρι στιγμής αστυνομικών οργάνων, η εγκληματικότητα, κύριοι συνάδελφοι, παίρνει διαστάσεις. Ολόκληρες περιοχές και πληθυσμοί είναι απροστάτευτοι, η χώρα είναι στη διάθεση των εγκληματιών και υπάρχει τέτοιο αίσθημα. 
    Αντ’ αυτού, δεν μπορούμε να κατανοήσουμε την επίθεση του κ. Πολύδωρα μέσα σ’ ένα τέτοιο κλίμα εναντίον του Συνασπισμού και του ΠΑ.ΣΟ.Κ. Θέλω να πω στον κύριο Υπουργό -και τελειώνω μ’ αυτό- ότι πέρασε η εποχή του πολιτικού διδακτισμού. Δεν περνά πια η αντίληψη των πολιτικών υποδείξεων για το πώς πρέπει να συμπεριφέρονται τα κόμματα, πώς πρέπει να συμπεριφέρονται οι νεολαίοι, πώς μπορεί να συμπεριφέρονται οι πολίτες, πώς μπορεί να συμπεριφέρονται διάφοροι φορείς στη χώρα μας, εγκλωβισμένοι μέσα στις φόρμες και τις προσωπικές ή όχι μόνο, δυστυχώς, αντιλήψεις του οποιουδήποτε ασκούντος προσωρινώς ευθύνη Υπουργού Δημόσιας Τάξης. 
    Πρέπει να αντιληφθεί ο κ. Πολύδωρας και ο καθένας ότι δεν μπορεί να μεταβαλλόμεθα έτσι ως απρόβλεπτες μεταβλητές ακόμα και για το σύστημά σας, κύριοι συνάδελφοι.
    Τώρα θέλω να μιλήσω για τον Προϋπολογισμό. Κύριοι συνάδελφοι, θέλω να θέσω μερικά ερωτήματα στην Κυβέρνηση. Η χώρα έχει ή δεν έχει ζωτική ανάγκη επιτέλους, να αποκτήσει σταθερά δημοσιονομικά πεδία; Προφανώς έχει για την αξιοπιστία της τη διεθνή και όχι μόνο. Εσείς, όμως, αναθεωρήσατε τέσσερις φορές –προσέξτε- το έλλειμμα του 2005. Και τις τέσσερις φορές πέσατε έξω. Μειώσατε, λέτε, το έλλειμμα από πέρυσι. Πείτε μου, όμως, εάν υπάρχει κάποια σοβαρή χώρα στον κόσμο που πέτυχε σ’ ένα χρόνο μέσα τόσο μεγάλη μείωση του ελλείμματος. Δεν υπάρχει. Αυτό θα απαιτούσε γιγάντιες στην πράξη, όχι στα λόγια, μεταρρυθμίσεις και ριζοσπαστικά μέτρα. Πήρατε εσείς φέτος τέτοια μέτρα; Τα έσοδα και τα έξοδα του κράτους υπέστησαν φέτος τέτοιου είδους ραγδαία μεταβολή και δεν το έχουμε αντιληφθεί; Προφανώς, όχι. Ενώ καταγράφεται έλλειμμα ύψους 5.000.000.000 ευρώ, δανειστήκατε 11.000.000.000 ευρώ φέτος, δηλαδή ομολογείτε ότι τις δαπάνες 6.000.000.000 απλώς δεν τις εμφανίζετε. Μήπως θυμάστε πριν από μερικά χρόνια ότι αυτό το ονομάζατε αλχημεία; 
    Στην εισηγητική σας έκθεση λέτε ότι το 2012 θα μηδενίσετε το έλλειμμα. Για πείτε μας, λοιπόν, γιατί χρειάζονται έξι χρόνια για να πετύχετε αυτό που φέτος πετύχατε σ’ ένα μόνο χρόνο; Για εξηγήσετε μας πώς θα μειώσετε τις επιστροφές φόρων που λέτε, όσο θα αυξάνετε τις εξαγωγές, όπως πάλι ισχυρίζεστε; Πώς μειώνετε τις δαπάνες των τόκων, αφού τα επιτόκια και το χρέος αυξάνονται; Για εξηγήστε μας, τέλος πάντων, τι είναι αυτές οι περίφημες εθνικολογιστικές σας προσαρμογές που από 450.000.000 πήγαν στο 1,2 το 2006 και λέτε ότι θα πάνε στο 1,7 το 2007; Έχετε να μας πείτε κάτι γι’ αυτό; Αυτά όλα είναι  πρωτοφανή πράγματα στα δημοσιονομικά οποιασδήποτε σοβαρής χώρας.
    Πάμε τώρα στην περιβόητη «άσπρη τρύπα», που κατά την άποψή μου αποτελεί καταισχύνη για τα δημοσιονομικά πράγματα της χώρας.
      Ερωτώ: Μπορείτε να μας καταθέσετε, κύριοι Υπουργοί, σήμερα την έρευνα της Στατιστικής Υπηρεσίας για την άσπρη τρύπα; Υπάρχει τέτοια έρευνα; Ολοκληρώθηκε ποτέ; Τότε από πού αρύετε αξιόπιστων στοιχείων για τον Προϋπολογισμό; Με ποιο δικαίωμα αυθαιρετείτε; 
      Κατέγραψε, παραδείγματος χάριν, ποτέ η Στατιστική Υπηρεσία τα ελλείμματα όλων ανεξαιρέτως των δήμων, όλων των ασφαλιστικών ταμείων και των νομικών προσώπων δημοσίου δικαίου, για να προσμετρηθούν στο έλλειμμα της γενικής κυβέρνησης σύμφωνα με τη Συνθήκη του Μάαστριχτ ή μήπως επιλεκτικά διαλέγετε κάποιους από αυτούς και αφήνετε έξω τους μεγάλους δήμους, λόγου χάρη, και τα ταμεία που είναι βαθιά ελλειμματικά; Η Στατιστική Υπηρεσία υπέπεσε ή όχι στο βαρύτατο διοικητικό και ποινικό παράπτωμα της διοχέτευσης ψευδών στοιχείων για τα οικονομικά δεδομένα της χώρας; Αν ναι, θα κινήσετε κάποια διαδικασία; Μάλλον όχι και εμείς ξέρουμε το γιατί. 
      Για το ασφαλιστικό θα μιλήσουν άξιοι συνάδελφοι και αρμόδιοι από το ΠΑ.ΣΟ.Κ. Επειδή όμως υπάρχει μία οργανική σχέση ζωής και θανάτου ανάμεσα στο δημοσιονομικό και στο ασφαλιστικό σύστημα της χώρας, θέλω να ρωτήσω κάτι συγκεκριμένο. Υπάρχουν εκτιμήσεις ότι το Ι.Κ.Α. έχει χρόνο αντοχής πληρωμών των συντάξεων μόνο μέχρι και το 2009 και όχι μέχρι το 2020, αφού το αποθεματικό του, που είναι μόνο 5.000.000.000, το κατατρώει χρόνο με το χρόνο -δηλαδή πάνω από 1.000.000.000 κλιμακούμενο- ο ελλειμματικός πλέον κλάδος υγείας του ιδρύματος. Τότε γιατί μεταθέσατε την επίλυση του ασφαλιστικού την επόμενη τετραετία και δεν το επιχειρείτε τώρα; Δεν γνωρίζετε μήπως τους τρόπους επίλυσής του ή φταίει ο κλασικός οπορτουνισμός για την αγορά πολιτικού χρόνου;
      Κύριε Πρόεδρε, δείχνει ή όχι κατάρρευση της ανταγωνιστικότητας της χώρας ο διπλασιασμός του ελλείμματος στο ισοζύγιο πληρωμών; Η Ελλάδα είναι επί των ημερών σας στην εκατοστή εικοστή πρώτη θέση στον κόσμο στην προσέκλυση επενδύσεων. Με ποια νέα τότε παραγωγικά περιβάλλοντα θ’ αντέξει η Ελλάδα το βάρος του διεθνούς ανταγωνισμού; Μήπως με τη σημερινή αδύναμη παραγωγική δομή της; Έχει η χώρα σύγχρονο σχέδιο οικονομικής ανάπτυξης; Έχουν, αντίθετα, οι γειτονικές μας αναδυόμενες χώρες σχέδιο οικονομικής προσαρμογής στα νέα δεδομένα; Σαφώς ναι. 
      Δεν είμαι αφελής, για να περιμένω απαντήσεις. Η Κυβέρνησή σας ανέστειλε την κυβερνησιμότητά της για μετά τις εκλογές. Απλώς χρησιμοποιεί τεχνικές διακυβέρνησης που αδικούν και μικραίνουν τη χώρα. Η Κυβέρνηση ας καταλάβει ότι έχει παρελθόν, αλλά ταυτόχρονα και ζώσα ευθύνη. Αν έχει μέλλον, άλλοι θα το αποφασίσουν.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Ευχαριστώ, κύριε Πρόεδρε.
      Τι σχολείο! Τρία χρόνια τι έχουμε μάθει εδώ πέρα! Μεταλλάξεις  επί μεταλλάξεων, ανανεώσεις, επιβολή. Στο τέλος καταλήγουμε σε μία σκιώδη κυβέρνηση, την κυβέρνηση του Σημίτη. Ακούει ο κόσμος και τρέχει και παρ’ όλα αυτά αμέσως μειώθηκε στο μισό η διαφορά. Αυτά συμβαίνουν.
      Κυρίες και κύριοι συνάδελφοι, συζητάμε τον τρίτο κατά σειρά Κρατικό Προϋπολογισμό που καταρτίζει η Κυβέρνηση της Νέας Δημοκρατίας, ο οποίος κινείται και πάλι στη λογική της δημοσιονομικής προοπτικής και ταυτόχρονα στην ενίσχυση της ανταγωνιστικότητας και της εξωστρέφειας της ελληνικής οικονομίας. 
      Το μεταρρυθμιστικό πρόγραμμα, που τέθηκε άμεσα σε εφαρμογή από το Μάρτιο του 2004, έχει ήδη φέρει σημαντικά, απτά αποτελέσματα που αποτυπώνονται στην πορεία της οικονομίας της χώρας μας. Δυστυχώς για το κόμμα της Αξιωματικής Αντιπολίτευσης, ευτυχώς όμως για τον τόπο τα βήματα προς τα εμπρός, που κάνει η χώρα μας στο δημοσιονομικό επίπεδο αναγνωρίζονται και στις εκθέσεις της Ευρωπαϊκής Επιτροπής. Και είναι τόσο ήπια αυτά που κάναμε που, όπως είπε ο κ. Παπαδόπουλος προηγουμένως, δεν έχει καταλάβει πώς έχουμε καταφέρει να μειώσουμε τόσο πολύ το δημοσιονομικό έλλειμμα. Τα κατάφερε χωρίς να υποφέρει ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      Φαίνεται λοιπόν, δυόμισι χρόνια μετά την ανάληψη της εξουσίας από τη Νέα Δημοκρατία, ότι η απόφαση για τον επαναπροσδιορισμό και την επανεξέταση της οικονομικής πολιτικής υπό το πρίσμα των δυσθεώρητων δημοσιονομικών ελλειμμάτων που βρήκαμε το 2004, ήταν απολύτως απαραίτητη και τελικώς χρήσιμη.
      Τα νούμερα είναι ενδεικτικά του αισθητά καλύτερου κλίματος που επικρατεί στην οικονομία. Το είπαν όλοι οι συνάδελφοι. Φτάσαμε το δημοσιονομικό έλλειμμα στο 2,6 του Α.Ε.Π. από 7,8 που ήταν το 2004, το ρυθμό ανάπτυξης στο 4,4 το τρίτο τρίμηνο του 2006, τη μείωση της ανεργίας στο 8,8 από 11,3 που την παραλάβαμε στο πρώτο τρίμηνο του 2004. Σημειώθηκε αύξηση των συνολικών επενδύσεων, αλλά και των άμεσων ξένων επενδύσεων, επιτάχυνση της περιφερειακής σύγκλισης μέσω και της εφαρμογής του νέου επενδυτικού νόμου που έδωσε μεγάλη ώθηση στην περιφέρεια, κυρίως στις μικρομεσαίες επιχειρήσεις και προηγουμένως ο κ. Φώλιας, τα ανέπτυξε πλήρως.
      Ενδεικτικά οι επιχορηγήσεις που έχουν εγκριθεί από τον αναπτυξιακό νόμο ανέρχονται περίπου στο 1.500.000.000. Στην πατρίδα μου, στην περιφέρεια κεντρικής Μακεδονίας, από την εφαρμογή του νόμου έως τις 8 Δεκεμβρίου έχουν εγκριθεί διακόσια δέκα έξι επενδυτικά σχέδια ύψους σχεδόν 272.000.000 ευρώ, από τα οποία σχεδόν 115.000.000 είναι επιχορηγήσεις δημιουργώντας χίλιες ενενήντα νέες θέσεις εργασίας. 
      Επειδή έχουν ακουστεί απαράδεκτες ανακρίβειες σχετικά με τις προβλέψεις του Προϋπολογισμού, μεταξύ πολλών άλλων ακούστηκε ότι πρόκειται για άλλη μια επίθεση σε βάρος των μισθωτών και συνταξιούχων, τα οποία βέβαια από αυτά που είπε ο κ. Παπαδόπουλος είναι εντελώς αντίθετα, γιατί είπε ότι δεν καταλάβανε πως μπόρεσαν να γίνουν. Και επειδή η ανακρίβεια, τα ψεύδη και η παραπλάνηση που επιχειρείται σε βάρος της ελληνικής κοινής γνώμης δεν μπορεί να γίνει ανεκτή, πρέπει επιτέλους να καταλάβετε πως με τον Προϋπολογισμό του 2007 συμβαίνει ακριβώς το αντίθετο. 
      Κάτι που δεν έχει πει κανένας, ούτε ο κ. Φώλιας, είναι και το πρόγραμμα «ΠINΔΟΣ» στην πιο υποβαθμισμένη περιοχή με τη μεγαλύτερη ανεργία αυτήν τη στιγμή, τη δυτική Μακεδονία, όπου προσπαθούμε να την αναπτύξουμε και αυτήν.
      Υλοποιούνται οι προεκλογικές δεσμεύσεις της Κυβέρνησης και ενισχύεται η κοινωνική συνοχή. Αυξάνονται οι συντάξεις του Ο.Γ.Α., καθώς οι συνταξιούχοι αγρότες από τις αρχές του 2007 θα λαμβάνουν 700 ευρώ περισσότερα το χρόνο, αύξηση 22% και η σύνταξη θα ανέρχεται στα 280 ευρώ το μήνα. 
      Οι δικαιούχοι του Ε.Κ.Α.Σ. θα εισπράττουν 420 ευρώ περισσότερα το χρόνο, δηλαδή το Ε.Κ.Α.Σ. ανέρχεται το μήνα στα 195 ευρώ, αύξηση 22%. 
      Επίσης το κατώτατο επίδομα ανεργίας διαμορφώνεται περίπου στα 367,5 ευρώ, από τα 311 ευρώ που είναι σήμερα. 
      Τα άλλα τα οποία κάναμε, που δεν τα είπα, για την ενίσχυση των ασθενεστέρων είναι: Δημοσιονομικό νοικοκύρεμα. Το νοικοκύρεμα συμφέρει τους νοικοκύρηδες. Το χάος που επικρατούσε τόσα χρόνια και η αταξία συμφέρει τους πονηρούς.  
      Κατάργηση του Λ.Α.Φ.Κ.Α.. Επιστροφή των αναδρομικών του Λ.Α.Φ.Κ.Α. περίπου 1.000.000.000 ευρώ. Αυτοί που τα παρακράτησαν έλεγαν για το λαό, να τα δώσουμε ντούκου, εδώ και τώρα. Το έλεγαν αυτοί που τα είχαν παρακρατήσει, οι πρωτεργάτες! 
       Επί πλέον, ρυθμίστηκαν οι ληξιπρόθεσμες οφειλές. Ρυθμίστηκε το πρόβλημα των πανωτοκίων, 11,8 δισεκατομμύρια μόνο η Α.Τ.Ε., το 1,2 πήγε στους αγρότες. Χορηγήθηκε αναδρομικά το επίδομα εξομάλυνσης. Μείωση φορολογικών συντελεστών, μετά τις επιχειρήσεις τα φυσικά πρόσωπα, με την αύξηση των αφορολογήτων. Από τα πέντε εκατομμύρια επακόσιες χιλιάδες ανθρώπων που κάνουν δηλώσεις, δεν πληρώνουν φόρο τα τρία εκατομμύρια τετρακόσιες χιλιάδες. Τρεισήμισι εκατομμύρια λαού. 
      Για λόγους οικονομίας χρόνου δεν μπορώ να αναφερθώ σε ειδικές θετικές προβλέψεις, συγκρατώ όμως μεταξύ άλλων, τις αυξημένες πιστώσεις για τους τομείς της υγείας, της απασχόλησης, της παιδείας. Τι έχει τραβήξει αυτή η κακομοίρα η παιδεία όλα αυτά τα είκοσι χρόνια! Και τι δεν τράβηξε! Οι αυξήσεις λοιπόν, στην παιδεία είναι 5,9%. Οι πιστώσεις αυτές θα καλύψουν τη μισθοδοσία μόνιμων εκπαιδευτικών πρωτοβάθμιας και δευτεροβάθμιας εκπαίδευσης –μιλάω ειδικά γι’ αυτή γιατί είναι ο πόνος μου- το ειδικό επίδομα των εκπαιδευτικών, τη στήριξη του θεσμού του ολοήμερου νηπιαγωγείου και δημοτικού σχολείου, τη στήριξη της τριτοβάθμιας εκπαίδευσης, για την οποία συζητάμε εκτενώς και θα συνεχίσουμε το διάλογο, την επέκταση του προγράμματος εισαγωγής δεύτερης ξένης γλώσσας στο δημοτικό σχολείο κ.λπ..
      Συζητούμε λοιπόν συνεχώς, προτάσεις δεν ακούμε, βγαίνουμε στις τηλεοράσεις με ανθρώπους του  ΠΑ.ΣΟ.Κ, όπου λέμε ότι με αυτά συμφωνούμε, και ερχόμαστε στη Βουλή και δεν τα ψηφίζουν. 
      Το ιδανικό για μία Κυβέρνηση ξέρετε ότι μπορεί να είναι να μοιράζει απλόχερα χρήματα με τον αυξημένο κίνδυνο όμως της υποθήκευσης του μέλλοντος του τόπου και των παιδιών μας τελικά. Η Κυβέρνηση της Νέας Δημοκρατίας όμως από την πρώτη στιγμή συνεπής στις προεκλογικές εξαγγελίες της θέλησε να εφαρμόσει μία αδιαφανή, υπεύθυνη και πρωτίστως χρήσιμη οικονομικά πολιτική. Όταν μάλιστα βρήκε άδεια ταμεία, όταν βρήκε ζητήματα που έμεναν εκκρεμή για μικροκομματικούς λόγους, ο τρόπος με τον οποίο ασκήθηκε η οικονομική πολιτική δεν ήταν απλά επιβεβλημένος, ήταν μονόδρομος.
       Με σοβαρότητα και υπευθυνότητα, με γνώμονα την επίτευξη του κεντρικού μας στόχου που πρέπει να είναι η περαιτέρω μείωση των δημοσιονομικών ελλειμμάτων και βέβαια με απώτερο στόχο την ενίσχυση των οικονομικά ασθενέστερων συμπολιτών μας, συνεχίζουμε την μεταρρυθμιστική μας προσπάθεια και τιμούμε τις προεκλογικές μας δεσμεύσεις. Θέλουμε τα χρήματα των συμπολιτών μας να πιάνουν τόπο, θέλουμε οι θυσίες όλων να έχουν αντίκρισμα, κυρίως, θέλουμε να βγει η χώρα μας από την πολυετή δημοσιονομική κρίση που την άφησε πολύ πίσω επενδύοντας στην ενίσχυση της εξωστρέφειας, της ανάπτυξης και της ανταγωνιστικότητας πάντα υπό το πρίσμα της διασφάλισης της κοινωνικής συνοχής.
       Γι’ αυτόν το λόγο δίνω συγχαρητήρια στο οικονομικό επιτελείο και υπερψηφίζω τον Kρατικό Προϋπολογισμό που είναι Προϋπολογισμός ευθύνης, ανάπτυξης και ελπίδας για τον τόπο, κάτι που είχε σβήσει τα τελευταία χρόνια. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο Υπουργός Δημόσιας Τάξης κ. Πολύδωρας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρίες και κύριοι συνάδελφοι, δύο εισαγωγικές παρατηρήσεις. 
      Είπε ο κ. Παπαδόπουλος ότι είμαι προσωρινός Υπουργός. Ξέρετε κανέναν ισόβιο Υπουργό ή κανέναν ισόβιο Βουλευτή; Ο Keynes έλεγε: «In the long run we are all dead», μακροπρόθεσμα είμαστε όλοι νεκροί. 
      ‘Οσο είμαι Υπουργός όμως, θέλω να έχω ανυπόκριτο πολιτικό λόγο και επιτρέψτε μου να προσθέσω και έντιμο πολιτικό λόγο. Στο πλαίσιο της ανυποκρισίας και της εντιμότητας καταθέτω ενώπιον της Εθνικής Αντιπροσωπίας μία δήλωση χωρίς να γίνομαι δηλωσίας. Σαρκάζω εδώ. Σέβομαι και τιμώ όλα τα κοινοβουλευτικά κόμματα τιμίως -αλλά μπορώ να προεκτείνω τη σκέψη μου-  και τα εξωκοινοβουλευτικά  κόμματα, τα οποία έχουν αυτό που λέει το Σύνταγμα και ο νόμος, δηλαδή το σεβασμό στο Σύνταγμα και το νόμο και στο σύστημα.
       Αυτό με συνδέει με παρατηρήσεις του φίλου Κοινοβουλευτικού Εκπροσώπου του ΠΑ.ΣΟ.Κ εδώ στη Βουλή, τις οποίες πρέπει, δράττομαι της ευκαιρίας, οφείλω να εξηγήσω, απαντήσω, απολογηθώ. Εν τη ρύμη του λόγου μου το πρωί στον «ALPHA»,  είπα ότι η διαφορά μου με τους βιαιοπραγούντες είναι ότι εγώ είμαι νόμιμος και αυτοί είναι έκνομοι. Εν τη ρύμη του λόγου περιλαμβάνεται αστόχημα γλώσσης, δηλαδή lapsus linguae, και φαίνεται από το εννοιολογικό συντακτικό ότι εθεώρησα Συνασπισμό και τους ανθρώπους του Συνασπισμού ως εκνόμους. Για το ερμηνευτικό σας λέω ότι δεν τους εννόησα ποτέ. Για το ηθικό μέρος, εάν δεν πείθει η ερμηνευτική μου δήλωση, ζητώ συγγνώμη και ελπίζω να εννοήσετε ότι ζητώ συγγνώμη οίκοθεν και όχι γιατί οι προϊστάμενοί μου μου τράβηξαν το αυτί. 
      (Χειροκροτήματα από την πτέρυγα της Νέας Δημοκρατίας)
      ‘Eχω φτάσει σ’ ένα επίπεδο και κάπως λύνω τα ζητήματα ηθικής τάξεως μόνος μου.
      Θέλω, κυρίες και κύριοι συνάδελφοι, να σας πω και μια τρίτη παρατήρηση. Τι έγινε και βάλλομαι πανταχόθεν εγώ; Δεν είναι μόνο το προχθεσινό κατά το οποίο στη συνέντευξη Τύπου εγώ είπα ότι ζητώ από τα κόμματα να αποδοκιμάσουν τις βιαιοπραγίες, όπως, παραδείγματος χάριν, την επίθεση στο Αστυνομικό Τμήμα Παπάγου και άλλες έκνομες ενέργειες από παιδιά που ρίχνουν μολότοφ, που προκαλούν βία των ανηλίκων, μια κοινωνική αναστάτωση και την ίδια στιγμή εγκαλούν την Αστυνομία, της οποίας νομίζω όχι λαθραία αλλά θεσμικά προΐσταμαι, για ολιγωρία. 
      Θέλω να σας πω από την αρχή ότι κανένα σύστημα στον κόσμο δεν μπορεί να φυλάξει στόχους, χίλιους, δύο χιλιάδες, πουθενά στον πλανήτη και εκείνοι να είναι άθικτοι, κανένα σύστημα. Εγώ έκανα εκτίμηση της καταστάσεως και λέω: «Φύλαξε τους στόχους, μην σου καίνε». Άθικτοι εκείνοι. Αυτό δεν γίνεται, είναι πολιτικός σουρεαλισμός. Με αυτήν τη συνειδητοποίηση της καταστάσεως έρχομαι στη Βουλή και σας δίνω τις εξηγήσεις μου, τις είπα και στο δημόσιο λόγο και φυσικά εζήτησα την απομόνωση από τα κόμματα, διότι είναι τεράστιο ηθικό πλεονέκτημα η περίφραση. Ούτε δηλώσεις ούτε τίποτα. Τα άλλα είναι εκ του πονηρού. Δεν πρέπει να μπαίνουν στον διάλογο. Είμαι τόσο έντιμος απέναντί σας. Μπορεί να είμαι ανίκανος εγώ και εσείς να είστε οι περίφημοι χειριστές, αλλά δεν  θέλω ν’ ανοίξω τις σελίδες των προηγουμένων αστυνομικών πεπραγμένων με τους ίδιους ήρωες. 
      Σε τελευταία ανάλυση, σας λέω το εξής, κύριοι του ΠΑ.ΣΟ.Κ. ειδικότερα: Ούτε όμοροι ούτε φίλοι ούτε τίποτα. Σας εγκαλώ ότι για είκοσι χρόνια δεν τους εξουδετερώσατε. Τόσο απλά. Δεν μπορέσατε; Δεν θελήσατε; Απαντήστε εσείς. Αλλά το πρόβλημα είναι εκεί και προκαλεί την κοινωνία, προκαλεί την οικονομία που συζητούμε σήμερα, προκαλεί τα παιδιά μας, προκαλεί την κοινωνική ειρήνη. Συνειδητοποιήστε τα αυτά. Εγώ φεύγω. Σας το λέω ειλικρινά. Γίνεται καλύτερο το πεδίο της έννομης τάξης και θα έρθει ο άλλος ή συνάδελφός μου –μακάρι- ή άλλο κόμμα να φτιάξει έννομη τάξη με αυτούς άθικτους; 
      Αυτές τις σκέψεις σας τις εξομολογούμαι, διότι δεν δίνω αγώνα ούτε για τις μικρές σκέψεις να πάρω ψήφους στη Β’ Αθηνών ούτε για όλες αυτές τις σκέψεις, οι οποίες αποδίδονται σ’ εμένα με κριτήρια μάλλον που δεν με αφορούν, είναι κριτήρια των δημοσιογράφων, μιας ανάλυσης πολιτικής. Εγώ ήρθα εδώ να μιλήσω για Σύνταγμα, νόμους, κοινωνική ανάγκη, κοινωνική απαίτηση και κοινοβουλευτική συνεννόηση. Αυτές είναι οι εισαγωγικές μου παρατηρήσεις πάνω στο θέμα, καθώς είμαι στο μάτι του κυκλώνα. Δεν πειράζει. Φαντάζομαι να έχω συμβάλει στη συνειδητοποίηση του προβλήματος. Σέβομαι το Κ.Κ.Ε., έχει έναν ευθύ λόγο, αλλά αυτό το κρυφτούλι και με κάποια –πώς να πούμε;- υποκριτική ρητορική, δεν με αφορά η ρητορική. Αφήστε με μόνο. Αλλά όσοι δεν απομονώνουν τους γνωστούς αγνώστους εκτίθενται στην κοινωνία. Υπάρχει και κριτής λαός.
      (Χειροκροτήματα από την πτέρυγα της Νέας Δημοκρατίας)
      Έτσι είναι στις δημοκρατίες. Και δεν μιλάω για απομόνωση συστηματική, μιλάω για μια ηθική καταδίκη, η οποία θα είναι πολύτιμο εργαλείο, όχι για εμένα τον αστυνόμο, αλλά για τα παιδιά τα ίδια.
      Σας ζητώ, κυρίες και κύριοι συνάδελφοι, να συνειδητοποιήσετε -και το λέω με κλαυθμό ψυχής- τι σημαίνει ο διαδηλωτής των δέκα ετών. Δεν έχει γονείς; Δεν έχει κηδεμόνες; Τι σημαίνει; Για να καταλάβω και εγώ, ποιοι κακούργοι γονείς είναι αυτοί που το πηγαίνουν στο συλλαλητήριο; Έχω ευθύνη ότι δεν συνέλαβα ακόμη τους γονείς, για να τους ρωτήσω ευθέως σε ανακριτική διαδικασία τι παριστάνουν.
      (Χειροκροτήματα από την πτέρυγα της Νέας Δημοκρατίας)
      Οραματίζομαι μετά από είκοσι πέντε χρόνια κοινοβουλευτικής θητείας και μετά από τέσσερα Υπουργεία, που έχω περάσει, και με κάποια ιστορία στην κοινωνία, την κοινωνική ειρήνη. Θα είμαι απέναντι σε εκείνους που θέλουν να τη διαταράξουν. Γίνεται σημείο δακτυλοδεικτούμενο η χώρα μας σε όλη την Ευρώπη, απ’ όλα τα mas media. Οι κοινοβουλευτικοί υποκρινόμαστε ότι δεν συμβαίνει τίποτα. Σας λέω ότι συμβαίνει και παρασυμβαίνει. Ούτε πανικοβάλλω κανέναν ούτε,  πώς το είπε ο κ. Παπαδόπουλος, υποδεικνύω σε τίποτα. Σκέψεις εκθέτω. Δεν υποδεικνύω σε κανέναν πώς να φέρετε, αλλά τα γεγονότα μας υποχρεώνουν, κύριοι συγκλητικοί, όπως έλεγαν στο Ρωμαϊκό Δίκαιο, να ανέβουμε στο λόφο και να τα δούμε πώς αναπτύσσονται. Αφορούν τη Ρώμη, αφορούν την πολιτεία μας, τη δημοκρατία μας. 
      Έρχομαι στον Προϋπολογισμό. Φέρνω στη συζήτηση μια αρχή. Δεν μπορεί να υπάρξει οικονομική ανάπτυξη χωρίς έννομη τάξη. Το λέμε σε όλα τα διεθνή συνέδρια, το λέμε για τους βαλκάνιους γείτονές μας. Αγωνίζομαι και εγώ και το Συμβούλιο Υπουργών, πώς να εμπεδώσουμε σε αυτήν την περιοχή με την Ελλάδα καθοδηγούσα δύναμη και χώρα, ένα κλίμα, μια ατμόσφαιρα ειρήνης, ευνομίας, δημοκρατίας, ανθρωπίνων δικαιωμάτων ό,τι λέει ο καταστατικός χάρτης των Ηνωμένων Εθνών, ο χάρτης των ανθρωπίνων δικαιωμάτων της Ευρώπης, το Σύνταγμά μας, το ευρωπαϊκό γίγνεσθαι. Και εδώ στην Ελλάδα θέλουμε να είμαστε από τους χειρότερους. 
      Συγχαίρω το Υπουργείο Οικονομικών, το οικονομικό επιτελείο της Κυβέρνησης, διότι υπό αντίξοες συνθήκες και με την Αντιπολίτευση να ωρύεται, να μαίνεται, προχώρησε στα επιτεύγματα. Τέσσερα στοιχεία ορίζουν τα επιτεύγματα μιας οικονομικής πολιτικής. Είναι προπαντός οι δημόσιοι λογαριασμοί, γιατί εδώ δεν είναι η συνολική οικονομία, αλλά είναι οι δημόσιοι λογαριασμοί, δαπάνες, έσοδα και πρόγραμμα δημοσίων επενδύσεων. Το έλλειμμα το τσάκισε αυτή η Κυβέρνηση. Και οι Κασσάνδρες πέρσι και πρόπερσι, και ιδίως πέρσι, στη συζήτηση του Προϋπολογισμού έλεγαν, δεν θα καταφέρετε τίποτα. 
      Ο ρυθμός αύξησης του προϊόντος είναι από τους υψηλότερους στην Ευρώπη. Το δημόσιο χρέος που είναι συνακόλουθο της εξέλιξης του ελλείμματος και την ανεργία τα μείωσε αυτή η Κυβέρνηση. Έτσι είναι ο απολογισμός. Αυτόν τον απολογισμό υπενθυμίζουμε στους πολίτες και εγώ σε εσάς. Και αυτό τον απολογισμό τον χρησιμοποιούμε για να φτιάξουμε την αισιόδοξη σελίδα του νέου Προϋπολογισμού που είναι προϋπολογισμός ευθύνης και ανάπτυξης. 
      Θέλω να σημειώσω ποιες είναι οι αντίξοες συνθήκες με το να καταθέσω στη Βουλή το πινακάκι για τις διαδηλώσεις. Το πινακάκι για τις διαδηλώσεις λέει –δεν είμαι κατά των διαδηλώσεων, αλλά ας ξέρουμε πού βρισκόμαστε- ότι είχαμε συγκεντρώσεις και πορείες στο κέντρο της Αθήνας από 1-1-2006, τετρακόσιες ογδόντα πέντε. Πέρσι, είχαμε επτακόσιες έντεκα συγκεντρώσεις. Μετρήστε το οικονομικό κόστος, όταν η πόλη είναι κλεισμένη. Μετρήστε το πόσο ανασχέθηκε η ανάπτυξη για την οικονομία της Αθήνας. Και στο αστυνομικό έργο σας λέω ότι διετέθησαν το 2005 ενενήντα τέσσερις χιλιάδες αστυνομικοί. Και τώρα για την αντιμετώπιση των τετρακοσίων ογδόντα πέντε μικρών συγκεντρώσεων μέχρι πεντακοσίων διαδηλωτών απησχολήθησαν εξήντα πέντε χιλιάδες εννιακόσιοι είκοσι πέντε αστυνομικοί. 
      (Στο σημείο αυτό ο Υπουργός Δημόσιας Τάξης. Βύρων Πολύδωρας καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      BYΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτό από μόνο του είναι 1%, 2%, 3% του Ακαθάριστου Εγχώριου Προϊόντος. Έτσι να τα μετρήσετε. Στις Βρυξέλλες, στη Μαδρίτη βλέπεις με στολή δέκα, είκοσι, τριάντα διαδηλωτές στη μικρή πλατεία. Καταθέτω ως αυτόπτης μάρτυρας και δεν θέλω να με διαψεύσει κανείς, γιατί όλοι είστε και ταξιδιώτες στις πόλεις της Ευρώπης.
      Θέλω να σημειώσω για τις μικρές διαδηλώσεις ότι ειδικώς το ΠΑ.ΣΟ.Κ. έχει νομοσχέδιο έτοιμο, επιστολή του Πρωθυπουργού Σημίτη έτοιμη, υπογραφές των αρμοδίων Υπουργών για να γίνει κάτι, αγορεύσεις στη Βουλή από τον πρώην Πρωθυπουργό και τους Υπουργούς ότι «κάτι πρέπει να κάνουμε για το θέμα».
      Έτσι και εγώ ήλπιζα. Με αιφνιδίασαν βέβαια -γιατί είναι η διγλωσσία, είναι όλα αυτά τα πολιτικά ζητήματα που με απασχολούν και τα οποία εκθέτω ενώπιος ενωπίοις- με το να λένε όχι. Δεν θίγεται το δικαίωμα στη διαδήλωση και στο συλλαλητήριο, στην έκφραση και στο συνέχεσθαι. Ισορροπίες ελευθεριών. Θέλω να συνεννοηθούμε να κάνουμε, ισορροπίες ελευθεριών!
      (Χειροκροτήματα από την πτέρυγα της Νέας Δημοκρατίας)
      ΟΡΕΣΤΗΣ ΚΟΛΟΖΩΦ: Κύριε Υπουργέ…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτό είναι, κύριε Κολοζώφ.
      Θέλω να σημειώσω κάτι ακόμη. Υπάρχει ένα θέμα για το οποίο με προκάλεσε το ΠΑ.ΣΟ.Κ. και ένιωθε πολύ ισχυρό με την κίνηση των λογαριασμών των μυστικών κονδυλίων για πέρυσι και για φέτος ή μάλλον σε μια σειρά. Εγώ πολλές φορές στον πολιτικό μου λόγο –και τώρα- νιώθω πανίσχυρος, όχι γιατί έχω εγώ ειδικές ικανότητες, αλλά είναι η αδυναμία ή η ανικανότητα των εγκαλούντων αντιπάλων μου πάρα πολύ «φανταχτερή».
      Μυστικά κονδύλια: Εγκαλεί ο κ. Παπαδόπουλος, το αναφέρει και ο κ. Παπανδρέου και νομίζουν ότι κάτι έκαναν. Σας λέω ότι -και θα καταθέσω τον πίνακα- εδώ έχουμε το 2000 τελική διαμόρφωση 11.205.000 ευρώ. Το 2001 11.049.000 ευρώ, το 2002 7.582.000 ευρώ, το 2003 6.386.000 ευρώ και 3.000.000 ευρώ –λόγω των Ολυμπιακών Αγώνων ενεγράφησαν εκεί ποσά- φτάνουμε στα 14.866.000 ευρώ. Θα δώσω τον πίνακα να τον μελετήσετε. 
      Το 2005 10.940.000 ευρώ και 5.500.000 ευρώ για προμήθεια υλικού και μιλάμε συγκεκριμένα μόνο για τα διαβατήρια και τις ταυτότητες ή ειδικός λογαριασμός, σύνολο 10.940.000 ευρώ. Και φέτος έχουμε 18.820.000 ευρώ με 5.600.000 ευρώ για τον εξοπλισμό και 13.120.000 ευρώ για τα διαβατήρια. 
      Για το 2007 έχουμε εγγράψει στο Υπουργείο Οικονομικών ένα κονδύλιο από το οποίο θα αντληθεί όσο απαιτηθεί –το ανάλογο ποσό- για τα διαβατήρια. Είναι ένα καινούργιο έργο, αστυνομικό έργο τυπικά, αλλά ουσιαστικά γραφειοκρατικό και διοικητικό έργο. Το καταθέτω για τα Πρακτικά.
      (Στο σημείο αυτό ο Υπουργός Δημόσιας Τάξης κ. Βύρων Πολύδωρας καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτή είναι η απάντησή μου, ο πίνακας των μυστικών κονδυλίων με την απόρριψη της ρητορικής για τους χαφιέδες και τα παρόμοια. Διότι το ΠΑ.ΣΟ.Κ. εν τίνι μέτρω και η λοιπή Αριστερά ασχολείται με την παλαιά σημειολογία, θαρρείς και δεν είμαστε εδώ να απαντήσουμε. Παίζει τη λέξη «δηλωσίας» ο κ. Ευθυμίου, παίζει τη λέξη «χαφιές». Ο κ. Παπανδρέου και όλοι παίζουν τη λέξη «παρακράτος». 
    Σας λέμε ότι αυτά δεν σας ωφελούν. Φαίνεται από τις δημοσκοπήσεις, κύριοι του ΠΑ.ΣΟ.Κ. Δεν ωφελείσθε. Η κοινωνία εμπιστεύεται τη Νέα Δημοκρατία για τρία θέματα, τα οποία ανήκουν στο Υπουργείο Δημοσίας Τάξεως, με τεράστια διαφορά από το ΠΑ.ΣΟ.Κ. και αυτά είναι: εγκληματικότητα, διαφθορά, ναρκωτικά.
    (Χειροκροτήματα από την πτέρυγα της Νέας Δημοκρατίας)
     Καταλάβετε την κατάστασή σας, τη θέση σας. Μην παρασύρετε τον κ. Παπανδρέου για τη λέξη «παρακράτος». Δεν ταιριάζει, δεν είναι επίκαιρο και είναι εντελώς ανεδαφικό. Τον εκθέτετε. Γιατί το κάνετε; 
     Σημειώνω ακόμη  μια απάντηση για το κεφάλαιο της εγκληματικότητας. Πάλι είμαστε υπερήφανοι να σας αναφέρουμε με στοιχεία την κατάσταση, μια κατάσταση στην οποία από τις ημέρες των προκατόχων μου –του κ. Γιώργου Βουλγαράκη και του κ. Χρήστου Μαρκογιαννάκη- είχαμε επιτεύγματα, πολύ σοβαρά επιτεύγματα στην εγκληματικότητα, τα οποία βεβαίως και θα θέσω υπ' όψιν σας. 
      Μειώθηκε δραματικά η εγκληματικότητα και το καινούργιο επίτευγμα είναι ότι αυξήθηκε και η εκκαθάριση των εξιχνιάσεων, οι εξιχνιάσεις για παρελθόντα έτη. Δηλαδή παραλάβαμε ένα βάρος από σας, το οποίο το διεκπεραιώνουμε. Θέλετε να σας πω στα βασικά εγκλήματα, όπου στις είκοσι επτά χώρες της Ευρώπης, κατά την EUROSTAT, είμαστε η εικοστή πέμπτη χώρα –από τις τελευταίες δηλαδή- σε εγκληματικότητα; Εικοστή πέμπτη χώρα, κατά τη EUROSTAT! Αυτό δεν αποδίδεται μόνον στην Αστυνομία. Αποδίδεται στη φιλειρηνική, την αντεγκληματική, τη φιλόνομη φυσιογνωμία της ελληνικής κοινωνίας και των Ελλήνων πολιτών. Και από τον περισσότερο όγκο των εγκλημάτων ξέρετε ότι έχουμε και το ειδικό πρόβλημα με το εισαγόμενο έγκλημα. Αμύνεται η χώρα και η Αστυνομία κατά του οργανωμένου εγκλήματος. Αμύνεται η χώρα κατά της λαθρομετανάστευσης. 
      Θέλετε να σας πω ποιο είναι το έργο της Αστυνομίας στο κεφάλαιο της λαθρομετανάστευσης; Κρατήστε σημειώσεις. Στο δεκάμηνο έχουμε συλλάβει ή υποδεχθεί απ’ αυτούς τους δυστυχείς, τους «ακάλεστους συμπέθερους», τους απρόσκλητους επισκέπτες, έχουμε υποδεχθεί –επαναλαμβάνω- από την Ασία, από την  Αφρική, την Ευρασία, ενενήντα χιλιάδες. Έχουμε απωθήσει ήπια εβδομήντα χιλιάδες. Και μένουν -ένα καθίζημα προβληματικό- είκοσι χιλιάδες. Για φανταστείτε να είχατε ενενήντα χιλιάδες φέτος, ογδόντα χιλιάδες πέρυσι, ενενήντα χιλιάδες πρόπερσι. Επαινώ, τιμώ, απ’ αυτήν τη θέση, και τους συνοριοφύλακες στα χερσαία σύνορα και τους λιμενοφύλακες στα νησιά. Και το καταθέτω ως μεγάλο απολογιστικό έργο της Αστυνομίας.
      Πάμε όμως στα βασικά εγκλήματα.  Στα βασικά εγκλήματα είχαμε το 2006 ληστείες οι οποίες, μαζί με τις εξιχνιάσεις των προηγουμένων ετών, εμφανίζουν μία αύξηση για τις εξιχνιασθείσες υποθέσεις. Και θα σας πω τους απόλυτους αριθμούς. Το 2006 τελέστηκαν ενενήντα μία ανθρωποκτονίες, για να βρούμε ένα συγκριτικό, στην τύχη, με το 2002. Το 2002, ανθρωποκτονίες: ενενήντα τέσσερις και εκατόν δεκαπέντε απόπειρες. Σύνολο εξιχνιάσεων: διακόσιες δέκα έξι. Εξιχνιάστηκαν το ίδιο έτος: εκατόν εβδομήντα πέντε. Εξιχνιάσεις προηγουμένων ετών: 18,98%.
      Εδώ, δηλαδή το 2006, ανθρωποκτονίες: ενενήντα μία και εκατό απόπειρες. Σύνολο εξιχνιάσεων: εκατόν εξήντα μία, μικρότερο ποσοστό στο βασικό ποσοστό της ανθρωποκτονίας. Εξιχνιάσεις του ιδίου έτους: εκατόν σαράντα τέσσερις. Εξιχνιάσεις προηγουμένων ετών: δεκαεπτά, ίσον αύξηση, κατά ποσοστό, 15,6%. Το ίδιο, για μειωμένο αριθμό και αυξημένες εξιχνιάσεις τρέχοντος έτους και παρελθόντων ετών, για τις απάτες, την αρχαιοκαπηλία, τους βιασμούς, τις εκβιάσεις, τις κλοπές-διαρρήξεις -που είναι από τα τελευταία στην Ευρώπη- τις κλοπές τροχοφόρων, την κυκλοφορία παραχαραγμένων, ληστείες, ναρκωτικά, πλαστογραφία. 
      Καταθέτω αυτόν τον πίνακα για το 2006 και ένα συγκριτικό πίνακα για το 2002 και το 2003, κυρίες και κύριοι συνάδελφοι.
      (Στο σημείο αυτό ο Υπουργός Δημόσιας Τάξης κ. Βύρων Πολύδωρας καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      ΠΡΟΕΔΡΕΥΩΝ (Ιωάννης Τραγάκης): Θα ήθελα να σας παρακαλέσω να συντομεύετε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τελειώνω με μια παρατήρηση. 
      Πολύς ντόρος έγινε για το τι έκανε η Κυβέρνησή μας για την Πυροσβεστική, την Αστυνομία και τους άλλους ενστόλους. Διεκδίκησα ηχηρά -και απολογούμαι και τώρα για το «ηχηρά», αλλά ήταν ένα θέμα διαδικασίας περισσότερο- από το Γιώργο Αλογοσκούφη πέντε-έξι αιτήματα, τα οποία ικανοποιήθηκαν όλα. Και βγαίνουν οι συνδικαλιστές, παρωθούμενοι από το ΠΑ. ΣΟ. Κ. -γιατί είναι οι ίδιοι οι συνδικαλιστές και οι άλλοι, που δηλώνουν ΠΑ.ΣΟ.Κ.- και λένε ότι δεν τους δώσαμε τίποτα.
      Εγώ τότε είπα και επαναλαμβάνω και σε εσάς, ενώπιόν σας, ότι ευγνωμοσύνη με το στανιό δεν γίνεται. 
      Κυρίες και κύριοι συνάδελφοι, για να μην τρώω άλλο χρόνο και να δεχθούμε την οικονομία της συζητήσεως, εγώ είμαι εδώ για να πράττω το καθήκον μου και να τηρώ τον όρκο μου. Φαντάζομαι ότι μου έχετε δώσει μια ηθική νομιμοποίηση να πράττω το καθήκον μου. Δεν είπα ότι με διορίσατε Υπουργό, ούτε με εξελέγξατε Βουλευτή, αλλά έτσι είναι η συνταγματική τάξη. Σας ζητώ όμως να δεχθείτε την καλή μου πίστη και ό,τι είπα είναι συναγερμός και για το δικό σας συμφέρον, της Αριστεράς, του ΠΑ.ΣΟ.Κ., όλων. Δηλαδή,  για το συμφέρον της ελληνικής κοινωνίας, όχι για το συμφέρον κανενός Πολύδωρα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πολύδωρα.
      ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος Κοινοβουλευτικός Εκπρόσωπος του Συνασπισμού κ. Κουβέλης έχει ζητήσει το λόγο για μια σύντομη παρέμβαση βέβαια, τριών λεπτών. 
      ΦΩΤΗΣ ΚΟΥΒΕΛΗΣ: Είμαι πάντα σύντομος, κύριε Πρόεδρε. 
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, η παρέμβαση να είναι σύντομη για όλους για να μην περιμένουν οι Βουλευτές να μιλήσουν στη μία η ώρα το βράδυ!
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κουβέλη, έχετε το λόγο. Δεν μας έχετε συνηθίσει εσείς σε κάτι τέτοιο.
      ΦΩΤΗΣ ΚΟΥΒΕΛΗΣ: Κύριε Υπουργέ, επικαλεστήκατε τον αριθμό των συγκεντρώσεων και των διαδηλώσεων και συγκρίνατε αυτόν τον αριθμό με την οικονομική δραστηριότητα της αγοράς της Αθήνας, συμπληρώνοντας προσχηματικά όσο και υποκριτικά ότι σέβεστε και αναγνωρίζετε το δικαίωμα των πολιτών να διαδηλώνουν. Το κάνατε όμως για να ενεργοποιήσετε συντηρητικά ένστικτα και αντανακλαστικά των Ελλήνων πολιτών …
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): ‘Όχι. 
      ΦΩΤΗΣ ΚΟΥΒΕΛΗΣ: Διαφορετικά εάν δεν θέλατε να κάνετε αυτό, δεν έπρεπε να συγκρίνετε και να συναξιολογήσετε διαφορετικά κοινωνικά μεγέθη.
      Δεύτερον, εγώ αξιολογώ την έκφραση συγγνώμης που σήμερα καταθέσατε στην Εθνική Αντιπροσωπεία, στο ελληνικό Κοινοβούλιο. Όμως ολισθήσατε. Και ολισθήσατε επικίνδυνα για τη δημοκρατική λειτουργία του πολιτικού συστήματος, όταν επιλέξατε να ενοχοποιήσετε με συκοφαντικές όσο και αβάσιμες αναφορές ένα κοινοβουλευτικό κόμμα, όπως είναι ο Συνασπισμός. Ένα κόμμα το οποίο αποκρούει και απεχθάνεται τη βία αλλά ταυτόχρονα, κύριε Υπουργέ, να ξέρετε αταλάντευτα, αμετακίνητα και επίμονα υπερασπίζεται τις ατομικές ελευθερίες και τα δικαιώματα των πολιτών και καταδικάζει την αυθαιρεσία όσο και τον αυταρχισμό αστυνομικών οργάνων που αντιλαμβάνονται ότι πρέπει να λειτουργούν πάνω και έξω από την κοινωνία και κατά παράβαση των νόμων. Σε αυτό θα μας βρίσκετε σταθερά αντιπάλους στο βαθμό που το δικαιολογείτε, άμεσα ή έμμεσα. 
      Και θα επαναλάβω, κύριε Υπουργέ, αυτό το οποίο σας έχω πει επανειλημμένα: Ο υπερτροφικός πολιτικός σας λόγος που έμμεσα πλην σαφώς στηρίζει αυτές τις αυθαίρετες όσο και αυταρχικές συμπεριφορές αστυνομικών οργάνων είναι επικίνδυνο στοιχείο.
      Και κάνετε και ένα δεύτερο μεγάλο πολιτικό ατόπημα. Κάνατε εισαγωγή στην πολιτική αντιπαράθεση, γενικευμένη ενοχοποίηση ενός κόμματος, αρχικά του Συνασπισμού, για να συμπληρώσετε σήμερα και το κόμμα του ΠΑ.ΣΟ.Κ. με τη διατύπωση των όμορων δυνάμεων με τις οποίες έχει ή δεν έχει συγγένεια. Και πρέπει να αντιληφθείτε ότι ο λόγος του Υπουργού Δημόσιας Τάξης, όταν διατυπώνεται με αυτόν τον τρόπο, δημιουργεί πρόβλημα όχι στο Συνασπισμό, διαμορφώνει πρόβλημα στη δημοκρατική αντιπαράθεση που είναι συστατικό στοιχείο της δημοκρατικής λειτουργίας του πολιτεύματος.
      Κατά τα άλλα, εξακολουθείτε να είστε έκθετος, παρά το γεγονός ότι η έκφραση λύπης και συγγνώμης που σήμερα εκφράσατε είναι ένα στοιχείο που πρέπει να αξιολογήσουμε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Κουβέλη.
      ΑΝΤΩΝΗΣ ΣΚΥΛΛΑΚΟΣ:  Κύριε Πρόεδρε, το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      Επειδή μερικοί συνάδελφοι –και δικαίως- διαμαρτύρονται για τις διακοπές των Κοινοβουλευτικών Εκπροσώπων, θα ήθελα να πω ότι ο Κανονισμός προβλέπει …
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν διαμαρτυρήθηκαν.
      ΠΡΟΕΔΡΕΥΩΝ (Ιωάννης Τραγάκης): Διαμαρτυρήθηκαν.
      Ο Κανονισμός προβλέπει τρεις παρεμβάσεις των Κοινοβουλευτικών Εκπροσώπων για το ίδιο θέμα. Ήδη οι περισσότεροι Κοινοβουλευτικοί Εκπρόσωποι έχουν ξεπεράσει αυτό το όριο.
      ΦΩΤΗΣ ΚΟΥΒΕΛΗΣ: Εγώ έχω κάνει χρήση μία φορά, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Δεν αφορά εσάς και το είπα εξ αρχής, κύριε Κουβέλη, ότι δεν αφορά εσάς.
      Θα επιτρέψω αυτή τη φορά να μιλήσουν οι Κοινοβουλευτικοί Εκπρόσωποι, αλλά θα ήθελα να παρακαλέσω τουλάχιστον από την αυριανή συνεδρίαση –διότι αντιλαμβάνεσθε ότι έχουμε αποφασίσει αύριο να έχουμε όλη την ημέρα συνεδρίαση και την Πέμπτη όλη την ημέρα συνεδρίαση για να μιλήσουν όσο το δυνατόν περισσότεροι συνάδελφοι- οι Κοινοβουλευτικοί Εκπρόσωποι να μην ακολουθούν πάντοτε τον Υπουργό, γιατί θα τους ακολουθεί ο Υπουργός και θα πηγαίνουμε σε συνακολουθία.
      Ορίστε, κύριε Σκυλάκο, έχετε το λόγο για τρία λεπτά.
      ΑΝΤΩΝΗΣ ΣΚΥΛΛΑΚΟΣ: Είναι σαφές, όχι μόνο για μας, αλλά για όλους όσους παρακολουθούν τα τεκταινόμενα σε ζητήματα ατομικών δικαιωμάτων και δημοκρατικών ελευθεριών, ότι και στην Ελλάδα και στην Ευρώπη γίνεται προσπάθεια συρρίκνωσής τους με συγκεκριμένα μέτρα, με συγκεκριμένη νομοθεσία και από τις συντηρητικές κυβερνήσεις και από τις σοσιαλδημοκρατικές κυβερνήσεις.
      Αυτό κάνει και η Κυβέρνηση της Νέας Δημοκρατίας και έχουμε συνέχεια χρόνων σ’ αυτήν την κατεύθυνση. Το γεγονός ότι αναδεικνύονται με δηλώσεις του κυρίου Υπουργού Δημόσιας Τάξης δύο ζητήματα σαν τα κρίσιμα ζητήματα σε επίπεδο δημοκρατίας και λειτουργίας του πολιτεύματος –πρώτον, τα επεισόδια στην Πάντειο και, δεύτερον, οι διαδηλώσεις στο κέντρο της Αθήνας- είναι χαρακτηριστικό ότι ζυμώνεται η άποψη για περιορισμό δημοκρατικών δικαιωμάτων. Αναδεικνύονται αυτά τα ζητήματα, ενώ αλλού είναι το πρόβλημα. Το πρόβλημα είναι στην αύξηση πολύμορφου κρατικού αυταρχισμού. Αυτό είναι. 
      Και, εν πάση περιπτώσει, ξέρετε πολύ καλά ποιες είναι οι θέσεις μας για τα επεισόδια και στο παρελθόν. Αυτά υπονομεύουν τους αγώνες, συκοφαντούν τις διαδηλώσεις, διευκολύνουν το πάρσιμο μέτρων από τις εκάστοτε κυβερνήσεις. Και αν εμφιλοχωρούν –δεν μιλάω για την Πάντειο, γιατί δεν γνωρίζω, αλλά ξέρω πολύ καλά άλλες περιπτώσεις- οι γνωστοί-άγνωστοι, ευθύνες έχουν μόνο οι κυβερνήσεις του ΠΑ.ΣΟ.Κ.; Δεν κυβέρνησε και η  Νέα Δημοκρατία; Είναι δικομματική η ευθύνη για τους γνωστούς-άγνωστους που βάζουν φωτιές στο κέντρο της Αθήνας. Και με τη δικαιολογία αυτή παίρνουμε συνεχώς μέτρα, κάμερες, φακελώματα, παρακολουθήσεις,  Μ.Α.Τ. . Ε, όχι και έτσι!
      Εγώ θέλω να δηλώσω τα εξής: Όσον αφορά το θέμα των διαδηλώσεων και της προσπάθειας περιορισμού τους, βεβαίως, δεν θα πούμε ότι απαγορεύουμε τις διαδηλώσεις. Όλοι ορκιζόμαστε στο Σύνταγμα και στους νόμους. Αλλά έτσι ξετυλίγεται το κουβάρι. Θα τους περιορίσουμε σε μια λωρίδα και γενικά θα περιορίσουμε το δικαίωμα του συνδικαλίζεσθαι. Εκεί πάει η υπόθεση.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Όχι.
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ΑΝΤΩΝΗΣ ΣΚΥΛΛΑΚΟΣ:  Εμείς δεν δεχόμαστε και θα κάνουμε ό,τι είναι δυνατόν να μην περάσει αυτή η πρακτική. Ανησυχούμε, γιατί υπάρχουν συνδικαλιστικές δυνάμεις που πρόσκεινται στο κόμμα της Αξιωματικής Αντιπολίτευσης, οι οποίες συμφωνούν στη λογική αυτή. Γνωρίζω και τα σχέδια που υπήρχαν επί ΠΑ.ΣΟ.Κ.. 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Ψάξτε το, ρωτήστε τους συνδικαλιστές και πάρτε και την ευθύνη ως πολιτικό κόμμα. Βγείτε και πείτε «κανένας περιορισμός στις διαδηλώσεις». Το ίδιο να κάνουν και οι συνδικαλιστές σας στην πράξη, όχι στα λόγια.
      Τελειώνω με το εξής, κύριε Πρόεδρε. Σεβασμός στο Σύνταγμα, στους νόμους και στο σύστημα. Κανένας σεβασμός στο σύστημα από τη δική μας πλευρά. Δεν είναι ούτε Σύνταγμα ούτε νόμοι. Είναι το σύστημα. Όσον αφορά το Σύνταγμα και τους νόμους, έχουμε το δικαίωμα να παλέψουμε, όχι μόνο εμείς ως Κομμουνιστικό Κόμμα, αλλά ο λαός έχει το δικαίωμα να παλέψει, όπου θεωρεί ότι αδικείται, να το αδρανοποιήσει, να το ατονήσει και να το αλλάξει. Και δεν παραιτούμαστε από αυτό το δικαίωμα. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Σκυλλάκο.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ:  Ευχαριστώ, κύριε Πρόεδρε.
      Κύριε Υπουργέ της Δημόσιας Τάξης, το ΠΑ.ΣΟ.Κ., προκειμένου να πιάσει τη «17η Νοέμβρη» δεν ζήτησε τις αυτονόητες δηλώσεις των κομμάτων για την καταδίκη της τρομοκρατίας. Την έπιασε, κύριε Υπουργέ. Ηχεί παράξενα το να μας λέτε ότι προκειμένου να πιάσετε τους κουκουλοφόρους ζητάτε την αυτονόητη θέση των κομμάτων ότι καταδικάζουν κάθε μορφή βίας. 
      Οι κουκουλοφόροι, κύριε Υπουργέ, δεν είναι εδώ στο Κοινοβούλιο, ούτε υπάρχουν υποστηρικτές τους εδώ. Έχετε διαλέξει λάθος χώρο να τους αναζητήσετε. Έξω είναι οι κουκουλοφόροι και δεν χρειάζεται καμιά απολύτως δήλωση από κανέναν για να πάτε να τους πιάσετε. Δεν σας τιμά να ζητάτε δηλώσεις. 
      Και, επιτέλους, θα πρέπει να κάνετε κάτι να αντιμετωπίσετε τη ραγδαία αυξανόμενη εγκληματικότητα στη χώρα.
      Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για τρία λεπτά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πρώτα, θα μιλήσω για τον κ. Κουβέλη.
      Δεν ξέρω τι σας ηδονίζει να με έχετε κάτω και να με βαράτε. 
      ΦΩΤΗΣ ΚΟΥΒΕΛΗΣ: Δεν ηδονίζομαι με τέτοια, κύριε Υπουργέ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν ξέρω, αυτό είναι έξω από τις σχέσεις μας και από τα κοινοβουλευτικά ήθη.
      ΛΙΑΝΑ ΚΑΝΕΛΛΗ: Δεν το τραβάει ο οργανισμός σας;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας είπα. Εν τη ρύμη του λόγου, έγινε λάθος στο συντακτικό. Μιλούσα για τους βιαιοπραγούντες. Δεν εννοούσα ούτε από την πρώτη εκφορά του λόγου μου Συνασπισμό, Αλαβάνο και Στρατούλη. Εν τη ρύμη του λόγου, βγήκε. Δεν το εννοούσα απ’ αρχής και το διευκρινίζω και στη συνέχεια.
      Είμαι καταδικαστέος και γι’ αυτό; Πρέπει δηλαδή τι να μου συμβεί; Δεν υπάρχει κατανόηση; Δεν υπάρχει η αρχή της αναλογικότητας για το μη σφάλμα προθέσεως, αλλά για το lapsus lingue;
      Σε  εσάς μιλάω, κύριε Κουβέλη. Τι επιμένετε παραπέρα;
      Τώρα, στην ουσία των παρατηρήσεών σας. Το λέω εν τίνι μέτρω και για το Κομμουνιστικό Κόμμα Ελλάδας και για τον κ. Φλωρίδη βεβαίως. 
      ΦΩΤΗΣ ΚΟΥΒΕΛΗΣ: Ναι, αλλά μη με μαλώνετε. Δεν φοβάμαι. Δεν φοβάμαι εδώ και πολλά χρόνια.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν έχω μαλώσει ούτε τα παιδιά μου. Είναι έξω από τη λογική μου. Μη ζείτε με προκαταλήψεις ότι κάποιοι από τη Νέα Δημοκρατία μαλώνουν ή είναι πατερναλιστές, για να υπονοήσετε αυταρχικότητες. Οι αυταρχικότητες υπάρχουν στα παιδιά με τα μολότοφ που δεν τις καταδικάζετε.
    (Χειροκροτήματα από την πτέρυγα της Νέας Δημοκρατίας)
       Προσέξτε τι σας λέω. Ούτε τα περίτεχνα του κ. Φλωρίδη ότι αυτά είναι αυτονόητα…
      ΦΩΤΗΣ ΚΟΥΒΕΛΗΣ: Επιμένετε, κύριε Υπουργέ. Βλέπω ότι επιμένετε απαραδέκτως.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, επιμένω. Εσείς εκτίθεστε, όχι εγώ. Εγώ είμαι απέναντι στους αναρχικούς που καίνε.
      ΕΚΤΩΡΑΣ  ΝΑΣΙΩΚΑΣ: Απέναντι στα κόμματα είστε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Να ταχθείτε και εσείς απέναντι. Το χρειάζεται η κοινωνία.
    (Χειροκροτήματα από την πτέρυγα της Νέας Δημοκρατίας)
       Θα καταλάβετε τι σας λέω;
      Και όσον αφορά αυτό που λέει ο κ. Σκυλλάκος, σε τελευταία ανάλυση…
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε τι θέλετε επιτέλους. Πείτε το. Γιατί δεν το λέτε; Τα καταδικάζετε;
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ.
      (Θόρυβος - διαμαρτυρίες από όλες τις πτέρυγες)
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μήπως πρέπει να γίνει…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν ακούγεστε.
      Κύριοι συνάδελφοι, σας παρακαλώ.
      (Θόρυβος - διαμαρτυρίες από όλες τις πτέρυγες)
      Μα, είναι τώρα συμπεριφορά αυτή; Σας παρακαλώ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Να σας πω, κύριε Σκυλλάκο, ποια ζύμωση πρέπει να γίνει; Να γίνει η ζύμωση να είμαστε όλοι κοινοβουλευτικοί, να μην πατάμε κάποιοι σε δύο βάρκες και απορρίπτοντες το Σύνταγμα και αγωνιζόμενοι κατά του Συντάγματος, όπως είπατε μόλις τώρα.
      Σεβαστείτε το Σύνταγμα! Μην πατάτε σε δύο βάρκες και ελάτε για κοινοβουλευτική και πολιτική συνεννόηση. Έτσι λέει ο νόμος της δημοκρατίας.
      Κατά τα λοιπά, αν αντισταθούμε και μεταθέσουμε τη μάχη στο πεζοδρόμιο, όπως έλεγε ο κ. Αλαβάνος, είναι εκτός κοινοβουλευτικής τάξεως.
    (Χειροκροτήματα από την πτέρυγα της Νέας Δημοκρατίας)
    Αυτά θέλω να σας πω, να τα ξέρετε.
    ΟΡΕΣΤΗΣ ΚΟΛΟΖΩΦ: Δεν έχουμε δικαίωμα να παλέψουμε για την αλλαγή του Συντάγματος, κύριε Υπουργέ;
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, ηρεμήστε. 
    ΑΓΓΕΛΟΣ ΤΖΕΚΗΣ: Βγάλτε τους πραίτορες από εδώ μέσα!
    ΛΙΑΝΑ ΚΑΝΕΛΛΗ: Δεν είναι η δημοκρατία ζαρντινιέρα να της φυτεύετε ό,τι θέλετε!
       ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πάρα πολύ.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
      Κύριε Κουβέλη, επειδή αναφέρθηκε σ’ εσάς ο Υπουργός, νομίζω ότι οφείλετε κάποια απάντηση. Θα παρακαλούσα να είστε πολύ σύντομος.
      ΦΩΤΗΣ ΚΟΥΒΕΛΗΣ: Εγώ λυπάμαι ειλικρινά, διότι με τη δευτερολογία του ο κύριος Υπουργός όχι μόνο σχετικοποίησε, αλλά αναίρεσε την έκφραση λύπης και συγγνώμης γι’ αυτά τα οποία είπε. 
      Μάλιστα, επιλέξατε, αναιρώντας τη συγγνώμη και τη λύπη που εκφράσατε, να κάνετε και ονομαστική αναφορά στον Πρόεδρο και σε άλλο στέλεχος του Συνασπισμού.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν είναι, φαντάζομαι, ένα sacrus sanctum, έγκλημα καθοσιώσεως. Αυτά γίνονται στις δεσποτείες. 
      ΦΩΤΗΣ ΚΟΥΒΕΛΗΣ: Κύριε Υπουργέ, φαίνεται και προκύπτει αυτόδηλα ότι αυτό το οποίο είπατε στη συνέντευξή σας δεν ήταν εν τη ρύμη του λόγου σας.
      Αποκαλύπτετε με τη δευτερολογία σας σήμερα ότι έχει «φωλιάσει» στο πολιτικό σας μυαλό αυτή η αντίληψη και αυτή η επιλογή προώθησης διαδικασίας πολιτικής ενοχοποίησης. Και μάλιστα, το πράττετε σ’ ένα κόμμα κοινοβουλευτικό, σ’ ένα κόμμα που αποδεδειγμένα μάχεται για τις ατομικές ελευθερίες και τα δικαιώματα των πολιτών και, προφανέστατα, αποκρούει τη βία. 
      Όλα τα άλλα, τα περί κοινοβουλευτισμού και σεβασμού του Συντάγματος, σας παρακαλώ να τα αποσύρετε, διότι η διδασκαλία και η προτροπή αυτή δεν έχει κανένα νόημα! Αντιθέτως, αποτελεί προσβολή όταν απευθύνεται σ’ ένα κοινοβουλευτικό κόμμα! 
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, θα ήθελα το λόγο για ένα λεπτό. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, επειδή αυτή η συζήτηση είναι ιδιαιτέρως ενδιαφέρουσα και επίκαιρη, γίνεται μια παρέκκλιση από τον Κανονισμό, προκειμένου να ολοκληρωθεί. 
      Κύριε Σκυλλάκο, έχετε το λόγο για δύο λεπτά. Στη συνέχεια θα μιλήσει ο κύριος Υπουργός και μετά θα μπούμε στους ομιλητές Βουλευτές.
      ΑΝΤΩΝΗΣ ΣΚΥΛΛΑΚΟΣ: Ο κύριος Υπουργός πιθανόν να μην κατάλαβε τι είπα. Δεν δικαιούμαστε εμείς και το κάθε πολιτικό κόμμα με τη σύμφωνη γνώμη της πλειοψηφίας του ελληνικού λαού να αλλάζoυμε και νόμους και Συντάγματα; Θα παραιτηθούμε απ’ αυτό το δικαίωμα;  
      Δεν ξέρω πώς το εξέλαβε ο κύριος Υπουργός. 
      ΝΙΚΟΛΑΟΣ ΓΚΑΤΖΗΣ: Δεν το κάνει τώρα η Νέα Δημοκρατία; 
      ΑΝΤΩΝΗΣ ΣΚΥΛΛΑΚΟΣ: Μα, αυτό σημαίνει η πολιτική πάλη και η πολιτική αντιπαράθεση. Άλλοι ψηφίζουν, άλλοι αντιδρούν, έρχεται η μία κυβέρνηση, αλλάζει το νόμο, αλλάζει και το Σύνταγμα. Δεν καταλαβαίνω πού βρίσκεται το θέμα. Και οι γενικεύσεις δεν είναι σωστές. Δεν θέλω να χρησιμοποιήσω βαρείς χαρακτηρισμούς και θέλω να ελπίζω ότι αυτό οφείλεται στο ότι δεν κατάλαβε ο κύριος Υπουργός.  
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.  
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Υπενθυμίζω, γιατί είστε νομικός, ότι οι θεμελιώδεις διατάξεις του Συντάγματος δεν αλλάζουν. Σας το υπενθυμίζω. 
      Όσον αφορά εσάς, κύριε Κουβέλη, θα ήθελα να σας πω να μη με ερμηνεύετε όπως σας βολεύει, τόσο απλά! Το κάνετε κατ’ εξακολούθηση! 
      ΦΩΤΗΣ ΚΟΥΒΕΛΗΣ: Εγώ; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εσείς! Εγώ σας είπα ότι σέβομαι το Συνασπισμό, όπως και όλα τα κόμματα. Δεν μπορείτε να το ερμηνεύσετε ούτε να πάτε να ψάξετε στο μυαλό μου για το τι έχει εμπεδωθεί. Έχει εμπεδωθεί μόνο η αγωνία για εκείνους που κάνουν πράξεις βίας. Αυτή την αγωνία μοιράζομαι με σας και με την ελληνική κοινωνία, δεν βρίσκω την κατανόηση, δεν πειράζει!
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μανιάτης που περιμένει τόση ώρα! 
    ΙΩΑΝΝΗΣ ΜΑΝΙΑΤΗΣ: Κύριε Υπουργέ Δημόσιας Τάξης, έχετε δίκιο και έχουν άδικο οι συνάδελφοι του ΠΑ.ΣΟ.Κ., του Συνασπισμού και του Κ.Κ.Ε.! Έπρεπε να δηλώσετε ότι καταδικάζετε τους «κουκουλοφόρους». Διότι σε λίγο καιρό ο Υπουργός Δημόσιας Τάξης θα μας ζητήσει να δηλώσουμε ότι πρέπει να τον στηρίξουμε προκειμένου να συλλάβει τους εμπόρους ναρκωτικών που έχουν στέκια τους τα γυμνάσια και τα λύκεια της χώρας. Και αυτό θα γίνει και με άλλες συλλήψεις. Άρα, έχετε άδικο, κύριοι συνάδελφοι! Ο κύριος Υπουργός έχει δίκιο! Χρειάζεται δηλώσεις στήριξης η Αστυνομία για να συλλάβει τους «κουκουλοφόρους», τους ταραξίες, τους εμπόρους ναρκωτικών, τους ληστές, αυτούς που κλέβουν τα σπίτια των πολιτών! 
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Την καταδίκη τους ζήτησε! 
    ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, ο τρίτος Προϋπολογισμός της Νέας Δημοκρατίας είναι όπως ακριβώς τον περιμέναμε, ένας κλασικός, συντηρητικός, «δεξιός» Προϋπολογισμός, χαμηλής πτήσης και μειωμένων προσδοκιών! 
    Κύριοι της Νέας Δημοκρατίας, το 2004 παραλάβατε μία χώρα σίγουρη για τον εαυτό της με τον υψηλότερο ρυθμό ανάπτυξης της Ευρωπαϊκής Ένωσης και με πάνω από 22.000.000.000 ευρώ από το Γ΄ Κοινοτικό Πλαίσιο Στήριξης. 
    Μέσα σε τρία χρόνια μειώσατε το ρυθμό ανάπτυξης, διευρύνατε τις εισοδηματικές ανισότητες, δημιουργήσατε ανεξέλεγκτη ακρίβεια, «αλώσατε» το δημόσιο τομέα με «γαλάζια» παιδιά, οδηγήσατε τη χώρα σε καθεστώς επιτήρησης, δημιουργήσατε μία κοινωνία φόβου και ανασφάλειας.  
    Η έρευνα του Ευρωβαρόμετρου, που δημοσιεύτηκε σήμερα, αποκαλύπτει ότι το 58% των Ελλήνων δεν εμπιστεύεται την Κυβέρνησής σας! Τα αποτελέσματα της πολιτικής σας είναι οδυνηρά. Το κόστος διαβίωσης αυξήθηκε 27%. Η ελληνική οικογένεια χάνει κάθε μήνα 245 ευρώ. Χρεώσατε κάθε Έλληνα πολίτη με επιπλέον 5.000 ευρώ. Η ανάπτυξη της χώρας γίνεται με δανεικά. Οι  μισοί Έλληνες πολίτες ζουν με δανεικά!
      Πρόσφατα ανακαλύψατε ότι είμαστε κατά 25% πλουσιότεροι. Είστε η Κυβέρνηση της μεγάλης λογιστικής αλχημείας και της άκριτης κοινωνικής υποκρισίας. 
      Καταργήσατε τη λίστα φαρμάκων και αυξήσατε τις τιμές τους. Στα παυσίπονα οι τιμές αυξήθηκαν κατά 25%. Έλληνες πολίτες, με Κυβέρνηση Νέας Δημοκρατίας δεν έχετε το δικαίωμα ούτε πονοκέφαλος να σας πιάσει! 
      Ανήκουμε σε δύο διαφορετικούς κόσμους. Είστε μια ταξική Κυβέρνηση των λίγων και ισχυρών, μια Κυβέρνηση αναξιοκρατίας και κοινωνικής αναλγησίας. Εισπράξατε 500.000.000 ευρώ από τις αυξημένες τιμές πετρελαίου και αρνηθήκατε την πρόταση νόμου του ΠΑ.ΣΟ.Κ. να δώσετε τα μισά για επίδομα θέρμανσης. 
      Είστε βουβοί και άβουλοι θεατές της αποβιομηχάνισης και της αύξησης της ανεργίας. Αρνηθήκατε την πρόταση νόμου του ΠΑ.ΣΟ.Κ. για την ανασυγκρότηση περιοχών που βρίσκονται σε αναπτυξιακή κρίση. 
      Τα κέρδη των τραπεζών αυξάνονται κατά 80%. Ζητάμε με πρόταση νόμου την προστασία των καταναλωτών από τον τραπεζικό δανεισμό. Το αρνείστε. Ισχυρίζεστε ότι ενισχύετε τις μικρομεσαίες επιχειρήσεις και την καινοτομία. Την ίδια στιγμή σε αυτόν τον Προϋπολογισμό αποδεικνύεται ότι μειώνετε κατά 24% τις συγχρηματοδοτούμενες δράσεις για καινοτομία και τεχνολογία. 
      Με το νέο ωράριο που επιβάλατε οδηγείτε σε αφανισμό χιλιάδες οικογένειες και ενισχύετε μόνο τις μεγάλες πολυεθνικές αλυσίδες. Πρέπει να καταλάβετε ένα πράγμα: οι μικρομεσαίες επιχειρήσεις είναι το μέλλον της χώρας. Οι μικρομεσαίοι είναι το μέλλον όλων των χωρών. Το 40% των εξαγωγικών επιχειρήσεων της Ευρώπης και των Ηνωμένων Πολιτειών έχουν κάτω από είκοσι εργαζόμενους. Είναι μικρές επιχειρήσεις. Ούτε καν μεσαίες! 
      Για να αποκτήσουν, όμως, εξωστρέφεια οι μικρομεσαίοι, πρέπει πρώτα να τους βοηθήσετε να σταθούν στην εσωτερική αγορά. Να σταθούν στη χώρα μας. Και εσείς δεν κάνετε τίποτα. 
      Αντίθετα, αυξάνετε τη γραφειοκρατία. Αυξάνετε τη φορολογία. Επιμηκύνετε τη φορολογική μνήμη στα δέκα χρόνια. Καταργήσατε μέχρι και το μέτρο της αριστείας των μικρομεσαίων επιχειρήσεων σε θέματα καινοτομίας. Δεσμεύτηκε ο κ. Καραμανλής ότι ήρθε η ώρα της περιφέρειας. Είναι η μόνη υπόσχεση που τήρησε. Μόνο που δεν ήταν υπόσχεση. Ήταν απειλή!
      Συμφωνείτε κρυφά με την Κοινότητα να απενταχθούν εκατόν ογδόντα  έργα περιφερειακής ανάπτυξης. Σας καταγγείλαμε ότι το Περιφερειακό Πρόγραμμα Πελοποννήσου μέχρι το 2013 θα είναι μειωμένο κατά 50%, ότι θα υλοποιηθούν τα μισά έργα απ’ αυτά που εμείς σχεδιάσαμε και χρηματοδοτήσαμε. Απαντήσατε ότι η μείωση δεν είναι 50%. Είναι 33%. Και έτσι να είναι, είστε άξιοι συγχαρητηρίων. 
      Κυρίες και κύριοι συνάδελφοι, μερικές φορές όλοι ξέρουμε ότι η αλήθεια κρύβεται στην πολύ μικρή λεπτομέρεια. Θα σας πω δύο αριθμούς από το νομό μου, την Αργολίδα: Μειώνονται οι δαπάνες για τα δημοτικά σχολεία από 380.000 ευρώ στις 60.000. Οι δαπάνες για γυμνάσια και λύκεια από 440.000 ευρώ στις 120.000. Ευχαριστούμε πάρα πολύ για το ενδιαφέρον σας για τα παιδιά μας. Δεν το χρειαζόμαστε άλλο! 
      Στα δύο νοσοκομεία του νομού δεν έχετε προσθέσει τίποτα. Δεν έχετε σχεδιάσει ούτε ένα νέο αναπτυξιακό έργο. Συνεδριακό κέντρο, εμπορευματικό κέντρο, τα βρήκατε ώριμα, τα έχετε στα συρτάρια. 
      Καρκινοβατεί το μεγαλύτερο αναπτυξιακό κέντρο του νομού, ο σιδηρόδρομος. Αφήνετε την Αργολίδα έξω από τον αγωγό φυσικού αερίου. Μας ζητάτε να ξεριζώσουμε τις ελιές και τα πορτοκάλια, για να κάνετε βοσκοτόπια. Δεν κάνετε τίποτα για να περιορίσετε τους μεσάζοντες. Τα αγροτικά προϊόντα είναι φθηνά στο χωράφι και ακριβά στο ράφι. 
      Μειώσατε σε τρία χρόνια το αγροτικό εισόδημα κατά 17%. Δεν είστε ικανοί ούτε τα κονδύλια, που εμείς σας εξασφαλίσαμε για την ενιαία ενίσχυση των παραγωγών, να τα μοιράσετε δίκαια και έγκαιρα. Το 40% των δικαιούχων παραγωγών θα κάνουν Χριστούγεννα χωρίς την επιδότηση που δικαιούνται. 
      Εξαγγέλλετε τέσσερις χιλιάδες προσλήψεις νοσηλευτών στα νοσοκομεία. Στον Προϋπολογισμό, όμως, εγγράφετε κονδύλια για την πρόσληψη μόνο επτακοσίων. Ξεπουλάτε τη δημόσια περιουσία. Χαρίζετε τον Ο.Τ.Ε. έναντι 2.000.000.000 ευρώ, όταν πριν από λίγο δώσατε 2,5 δισεκατομμύρια ευρώ για το «ΓΕΡΜΑΝΟ» και την εθελουσία. 
      Παραλάβατε μια Δ.Ε.Η. με κέρδη 300.000.000 και στο τρίτο τρίμηνο του 2006 έχει ζημιές 24.000.000. Ετοιμάζεστε να την ξεπουλήσετε και αυτήν σε οικονομικά συμφέροντα.
      Προχωράτε σε πραξικόπημα στην Tοπική Aυτοδιοίκηση. Αλλάζετε τον τρόπο εκλογής οργάνων στις Τοπικές Ενώσεις Δήμων και Κοινοτήτων. Θέλετε να διαχειριστείτε με «γαλάζιους» εκλεκτούς το δημόσιο χρήμα. Ετοιμάζετε το μεγάλο φαγοπότι.
      Σε αυτόν τον Προϋπολογισμό, κυρίες και κύριοι συνάδελφοι, επιβεβαιώνετε την ταξική σας στόχευση. Ενισχύετε τους λίγους έχοντες και κατέχοντες σε βάρος των πολλών και αδύνατων. Δώσατε υποσχέσεις χωρίς αντίκρισμα. Ο λαός δεν σας αντέχει πλέον. Όσο πιο γρήγορα αποχωρήσετε από τη διακυβέρνηση τόσο το καλύτερο και για τους πολίτες και για τη χώρα. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μανιάτη.
      Ο κ. Αλιβιζάτος έχει το λόγο. 
      ΠΕΤΡΟΣ - ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
      Θα συμφωνήσει ο κ. Μανιάτης ότι είναι μεγάλο πλεονέκτημα να είσαι Βουλευτής της Αντιπολίτευσης, άνευ κόστους λες, λες, λες! Τα ίδια λέγατε και στους δυο προηγούμενους προϋπολογισμούς. Για να μη σας πω τι κάνατε για τις μικρομεσαίες επιχειρήσεις είκοσι χρόνια, πράγματα τα οποία γνωρίζω. Ένα τίποτα.
      Κυρίες και κύριοι συνάδελφοι, η Νέα Δημοκρατία το Μάρτιο του 2004 υποσχέθηκε σε όλους τους Έλληνες και όλες τις Ελληνίδες ότι θα εφαρμόσει μια νέα οικονομική πολιτική, που θα μας επιτρέψει να κάνουμε την ελληνική οικονομία ισχυρή στην πράξη και όχι στα λόγια. Δεσμευτήκαμε για μια νέα οικονομική πολιτική, που θα δίνει προτεραιότητα στην κοινωνία και όχι στους αριθμητικούς δείκτες. 
      Σήμερα, μετά από τριάντα τέσσερις μήνες διακυβέρνησης, βλέπουμε ότι η πολιτική μας φέρνει αποτελέσματα. Κάθε μέρα που περνά, η οικονομία μας γίνεται όλο και πιο δυνατή. Η στρατηγική των αλλαγών και των μεταρρυθμίσεων, που προωθεί η Κυβέρνηση, με τη στήριξη της μεγάλης κοινωνικής πλειοψηφίας, αλλά και με τη σθεναρή αντίδραση των λίγων, αλλά καλά οργανωμένων συντεχνιακών συμφερόντων, αποδίδει καρπούς.
      Κυρίες και κύριοι συνάδελφοι, στους προϋπολογισμούς των ετών 2005 και 2006 είχαμε δώσει προτεραιότητα στο νοικοκύρεμα των οικονομικών του κράτους και στη λήψη μέτρων και πολιτικών για την ενίσχυση της επιχειρηματικότητας. Αποκαταστήσαμε τη δημοσιονομική αξιοπιστία της χώρας κάτι που μας αναγνώρισε πρόσφατα και η EUROSTAT. Προχωρήσαμε στην εξυγίανση των δημοσίων οικονομικών μετά την αλόγιστη διαχείριση και τις λογιστικές αλχημείες του παρελθόντος. Τα δύο προηγούμενα χρόνια βάλαμε τις σταθερές βάσεις, που σήμερα μας επιτρέπουν αφ’ ενός να ανταποκριθούμε με συνέπεια στις δεσμεύσεις που αναλάβαμε προεκλογικά και αφ’ ετέρου να προχωρήσουμε στη διανομή του κοινωνικού μερίσματος, που δικαιούνται όλοι οι Έλληνες πολίτες, ως αποτέλεσμα της αναπτυξιακής πορείας της ελληνικής οικονομίας.
      Ο Προϋπολογισμός του 2007 αλλάζει τελείως τα δεδομένα και μας επιτρέπει να αξιοποιήσουμε τα αποτελέσματα αυτής της μεγάλης προσπάθειας, που γίνεται τους τελευταίους τριάντα τέσσερις μήνες, προς όφελος της εθνικής οικονομίας και της καθημερινής ζωής των πολιτών. Στηρίζεται στα ορατά, σε όλους ακόμη και στον πλέον δύσπιστο, θετικά αποτελέσματα της οικονομικής πολιτικής. Είναι ένας Προϋπολογισμός που στηρίζεται σε ισχυρές βάσεις, λόγω της δημοσιονομικής εξυγίανσης, που υλοποιήθηκε τα δύο προηγούμενα χρόνια. Είναι ένας Προϋπολογισμός αναπτυξιακός και το κυριότερο είναι ένας Προϋπολογισμός με έντονα κοινωνικά χαρακτηριστικά.
      Κυρίες και κύριοι συνάδελφοι, στους τριάντα τέσσερις αυτούς μήνες πετύχαμε πολλά και πιστεύουμε ότι τώρα πλέον είναι η ώρα απ’ όσα πετύχαμε να ωφεληθούν όλοι οι Έλληνες. Αποτελεί στρατηγική επιλογή μας να δίνουμε μεγαλύτερη σημασία στους ανθρώπους, παρά στους δείκτες και στους αριθμούς. Γιατί εμείς πιστεύουμε ότι πίσω από τους αριθμούς και τους δείκτες κρύβονται πάντοτε άνθρωποι. Και κυρίως κρύβονται οι άνεργοι, οι χαμηλοσυνταξιούχοι, οι εργαζόμενες μητέρες, τα άτομα με ειδικές ανάγκες, αυτοί που έχουν μεγαλύτερη ανάγκη από την ύπαρξη ενός πραγματικά κοινωνικού κράτους. Και αυτή η ξεκάθαρη πολιτική επιλογή της Κυβέρνησής μας γίνεται πραγματικότητα μέσα από αυτόν τον Προϋπολογισμό, που συζητάμε σήμερα. 
     Ο Προϋπολογισμός του 2007 δίνει προτεραιότητα στην ενίσχυση των χαμηλών εισοδημάτων μέσω της αυξήσεως των επιδομάτων ανεργίας και των χαμηλών συντάξεων, καθώς και στην ελάφρυνση των μεσαίων εισοδημάτων, μέσα από την υλοποίηση της δεύτερης φάσης της φορολογικής μεταρρύθμισης.
     Με τον Προϋπολογισμό του 2007 υλοποιούνται οι δεσμεύσεις μας και ενισχύεται η κοινωνική συνοχή. Αποτελεί δέσμευσή μας η ενίσχυση των οικονομικά ασθενεστέρων πολιτών και ανταποκρινόμαστε με συνέπεια στη δέσμευση αυτή. 
     Για οκτακόσιες χιλιάδες συνταξιούχους του Ο.Γ.Α. αυξάνεται από 1.1.2007 η κατώτερη βασική σύνταξη κατά 50 ευρώ και θα ανέλθει στα 280 ευρώ, για να φθάσει το 2008 στα 330 ευρώ. Από 1.1.2007 το Ε.Κ.Α.Σ. που λαμβάνουν τετρακόσιες πενήντα χιλιάδες συνταξιούχοι, αυξάνεται κατά 35 ευρώ και ανέρχεται στα 195 ευρώ, για να φθάσει στα 230 ευρώ από το 2008.
     Ελπίζω, κύριε Υπουργέ, η Κυβέρνηση να μελετήσει την πρόταση των οκτώ Βουλευτών για την ενσωμάτωση του Ε.Κ.Α.Σ. στους χαμηλοσυνταξιούχους του Ι.Κ.Α..
     Αυξάνεται επίσης κατά 56% το κατώτατο επίδομα ανεργίας, το οποίο θα ανέλθει στα 370 ευρώ το μήνα. 
     Από τα 100 ευρώ των εσόδων του Προϋπολογισμού, τα 20 ευρώ θα δοθούν για να καλυφθούν οι ανάγκες της υγείας, της ασφάλισης και της περίθαλψης των πολιτών. 
     Επίσης, όλοι οι πολίτες ωφελούνται το 2007 από τη μείωση φόρου με τη σταδιακή μείωση των συντελεστών φορολόγησης φυσικών προσώπων, την αύξηση του αφορολόγητου ορίου κατά 1.000 ευρώ και τη διεύρυνση των φορολογικών κλιμακίων. Ενισχύεται ακόμη περισσότερο το εισόδημα των συνταξιούχων, αφού θα συνεχιστεί και το 2007 η σταδιακή επιστροφή του. 
     Διασφαλίζονται μέσα από τον Προϋπολογισμό τα κονδύλια για την υλοποίηση του προγράμματος του ολοήμερου σχολείου και νηπιαγωγείου. 
     Παράλληλα, με τον Προϋπολογισμό του 2007 επιχειρούμε να νοικοκυρέψουμε ακόμη περισσότερο τα οικονομικά του κράτους, να βελτιώσουμε τη δημοσιονομική κατάσταση της χώρας, να ενισχύσουμε ακόμη περισσότερο την ανάπτυξη. Και το 2007 μειώνονται ακόμη περισσότερο οι σπατάλες και τα ελλείμματα. Αντιμετωπίζονται τα χρέη του παρελθόντος και ταυτόχρονα διασφαλίζεται η αναπτυξιακή πορεία της εθνικής οικονομίας και για τα επόμενα χρόνια με αφετηρία την επιτυχημένη πολιτική, που είχε ως αποτέλεσμα την εντυπωσιακή μείωση του ελλείμματος.
     Κυρίες και κύριοι συνάδελφοι, το 2007 είναι για την Κυβέρνηση της Νέας Δημοκρατίας μία ακόμη χρονιά σκληρής δουλειάς και προσπάθειας. Η Ελλάδα προχωρά μπροστά με πρόγραμμα, όραμα και σχέδιο. Και ο Προϋπολογισμός του 2007 υπηρετεί τους στόχους μας. Είναι ένας Προϋπολογισμός που ανταποκρίνεται στις ανάγκες της κοινωνίας λαμβάνοντας ταυτόχρονα υπ’ όψιν τις πραγματικές δυνατότητες της οικονομίας. Και μας επιτρέπει να κάνουμε πράξη τις δεσμεύσεις μας για διαφάνεια, ανάπτυξη και κοινωνική προστασία για όλους τους Έλληνες.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλιβιζάτο.
     Ο κ. Κολοζώφ έχει το λόγο.
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, και ο Προϋπολογισμός του 2007 προβλέπει υπέρογκες στρατιωτικές δαπάνες. Αυτές είναι ενταγμένες και βρίσκονται σε αρμονία με την επεμβατική πολιτική, που ασκούν τα τελευταία χρόνια οι ισχυρές ιμπεριαλιστικές χώρες της Αμερικής και της Ευρώπης. 
      Ζούμε σε μια εποχή που κυρίαρχη, στις διεθνείς σχέσεις, αναδεικνύεται η θεωρία της επιβολής του ισχυρού στον πιο αδύναμο. Το δίκαιο του πιο ισχυρού κυριαρχεί και φυσικά βρίσκει αντανάκλαση στους όρους και ευρύτερα στους νέους θεσμούς, που δημιουργούνται διεθνώς είναι θεσμοί που πρώτο μέλημά τους έχουν τη νομιμοποίηση της κυριαρχίας των ισχυρών και τη διευκόλυνσή τους να διατηρήσουν και να διευρύνουν αυτή την κυριαρχία. Τα εργαλεία που χρησιμοποιούνται είναι η απειλή άσκησης βίας ή και ο πόλεμος. 
      Σήμερα, για να μπορέσουν να επέμβουν όπου επιθυμούν, ανάγουν σε υπέρτατες αρχές τα λεγόμενα ανθρώπινα δικαιώματα, τη δήθεν καταπολέμηση της τρομοκρατίας, τις εσωτερικές κρίσεις και μια σειρά από άλλα ζητήματα. Αυτές οι αρχές τοποθετούνται πάνω από τις αρχές της κυριαρχίας, της μη παραβίασης των συνόρων, της μη επέμβασης στα εσωτερικά των χωρών. 
      Η χώρα μας με ευθύνη των κυβερνήσεων του δικομματισμού, της Νέας Δημοκρατίας και του ΠΑ.ΣΟ.Κ., δέθηκε πιο σφιχτά στους σχεδιασμούς των ιμπεριαλιστών, συμμετείχε σε όλες τις αποφάσεις των οργάνων του ΝΑΤΟ και της Ευρωπαϊκής Ένωσης, αναλαμβάνοντας μέρος της ηθικής, της πολιτικής και της στρατιωτικής ευθύνης αυτών των επιλογών.
      Κυρίες και κύριοι Βουλευτές, σήμερα το αμυντικό μας δόγμα έχει αλλάξει, ο Στρατός μας έχει αρχίσει να μετατρέπεται όλο και περισσότερο σε μισθοφορικό, πολλαπλασιάζονται οι αποστολές στο εξωτερικό είτε στα πλαίσια του ΝΑΤΟ είτε στα πλαίσια της Ευρωπαϊκής Ένωσης. Ξοδεύουμε υπέρογκα ποσά για να στείλουμε τμήμα από το Στρατό μας στο μακρινό Αφγανιστάν, παραδείγματος χάρη. Τι δουλειά έχουν τα παιδιά μας στα πέρατα της Ασίας και ποια σχέση έχει η παρουσία τους εκεί με την άμυνα της χώρας μας; Καμία. Ο μόνος λόγος, που βρίσκονται εκεί, είναι για να εξυπηρετηθούν τα αμερικάνικα συμφέροντα. 
      Η χώρα μας ξοδεύει υπέρογκα ποσά για στρατιωτικές δαπάνες. Προβλέπεται ότι τα επόμενα δέκα χρόνια θα ξοδευτούν μόνο για εξοπλιστικά προγράμματα 26,3 δισεκατομμύρια ευρώ και ο Προϋπολογισμός, που εξετάζουμε σήμερα, προβλέπει αύξηση των στρατιωτικών δαπανών κατά 11% σε σχέση με τον προηγούμενο. Αυτές οι δαπάνες καλύπτουν το 10,3% του συνόλου των δαπανών. Τα εξοπλιστικά προγράμματα από 1500 εκατομμύρια αυξάνουν στα 1700 εκατομμύρια ευρώ. Για το ΝΑΤΟ ξοδεύουμε 123,26 εκατομμύρια ευρώ και οι δαπάνες για τις αποστολές των χιλίων διακοσίων στρατιωτών μας στις δεκαπέντε εμπόλεμες περιοχές ανά τον κόσμο φθάνουν τα 200.000.000 ευρώ. Αυτές οι δαπάνες δεν καλύπτουν αμυντικές ανάγκες της χώρας μας, αλλά υπερασπίζονται συμφέροντα των ιμπεριαλιστικών χωρών των Η.Π.Α. και της Ευρωπαϊκής Ένωσης. 
      Στην τελευταία Σύνοδο του ΝΑΤΟ αποφασίστηκε να δεσμευτεί σε κάθε χώρα του ΝΑΤΟ το 8% των εθνικών στρατιωτικών δυνάμεων για τη συγκρότηση των δυνάμεων άμεσης αντίδρασης, καθώς και να τεθεί σε διαθεσιμότητα του ΝΑΤΟ το 40% της εθνικής δύναμης κάθε χώρας. 
      Μετά τη Σύνοδο στην Ουάσιγκτον, για τα πενήντα χρόνια του ΝΑΤΟ, διαπιστώνεται η κλιμάκωση των επιθετικών δραστηριοτήτων του ΝΑΤΟ κάτω από την καθοδήγηση των Η.Π.Α., που αποβλέπει στην εδραίωση της κυριαρχίας τους σε παγκόσμια κλίμακα. 
      Ενώ αυξάνονται οι νατοϊκές δαπάνες, αυτές όλο και περισσότερο μετακυλίονται στις χώρες-μέλη, αυξάνοντας τη συμμετοχή των χωρών-μελών στα έξοδα και στους εξοπλισμούς, ενώ τα επιτελεία και τις διοικήσεις εξακολουθούν να τις κατέχουν επιτελείς των Η.Π.Α.. 
     Την πορεία αυτή ακολουθεί και η Ευρωπαϊκή Ένωση προσπαθώντας να δημιουργήσει δικό της στρατό, τον ευρωπαϊκό, φορτώνοντας νέα βάρη στις χώρες-μέλη. 
     Οι ελληνικές κυβερνήσεις, παρά την αρνητική εμπειρία που έχουμε από τις τοποθετήσεις των συμμαχικών οργανισμών του ΝΑΤΟ, της Ευρωπαϊκής Ένωσης τα εθνικά ζητήματα, όπως ο ρόλος, η εισβολή και η κατοχή του κυπριακού εδάφους, οι ασφυκτικές πιέσεις που άσκησαν προς τον κυπριακό λαό για να εγκρίνει το δημοψήφισμα του Σχεδίου Ανάν, εξακολουθούν παρ’ όλα αυτά να τρέφουν αυταπάτες πως στα πλαίσια των συμμαχικών δεσμεύσεων θα αντιμετωπιστούν και τα προβλήματα της εξωτερικής μας πολιτικής.
     Τέλος, σε ό,τι αφορά την τελευταία στάση της Ευρωπαϊκής Ένωσης σχετικά με τις συνομιλίες για την πορεία της ένταξης της Τουρκίας στην Ευρωπαϊκή Ένωση και την άρνηση της τελευταίας να αναγνωρίσει όλες τις χώρες της Ευρωπαϊκής ‘Ένωσης εξαιρώντας την Κύπρο από την εφαρμογή της τελωνειακής ένωσης, χρειάζεται να επισημάνουμε πως δεν επηρεάζεται από το ζήτημα της αναγνώρισης της Κύπρου, όπως πολλοί εδώ στην Ελλάδα μάς λένε, αλλά από μια σειρά ζητήματα, που αφορούν τα ιδιαίτερα συμφέροντα των ισχυρών ευρωπαϊκών χωρών. Όπως παραδείγματος χάριν το γεγονός ότι η Ευρωπαϊκή Ένωση δεν είναι ακόμα έτοιμη για ένα τέτοιο εγχείρημα και οι δυσκολίες είναι μεγάλες σε όλα τα επίπεδα. Παρά τις πιέσεις, που ασκούνται από τις ΗΠΑ για την όσο το δυνατόν πιο γρήγορη ένταξη της Τουρκίας στην Ευρωπαϊκή Ένωση, αυτό δεν είναι στις άμεσες προτεραιότητές της, δεδομένων των μεγάλων δυσκολιών, αλλά και της άμεσης προτεραιότητας που υπάρχει στην Ευρωπαϊκή Ένωση σήμερα, σχετικά με τη διευθέτηση της συνταγματικής θωράκισής της, που λόγω των αρνητικών δημοψηφισμάτων σε Γαλλία και Ολλανδία έμεινε στη μέση. Γι’ αυτό η απόφαση δεν βάζει εμπόδια στη διαδικασία ένταξης της Τουρκίας, απλώς επιβραδύνει τους ρυθμούς αυτής της πορείας. 
     Μετά τις αποφάσεις της Ευρωπαϊκής Ένωσης, σχετικά με την πορεία ένταξης της Τουρκίας, δεν διαμορφώθηκαν, όπως είχαν αυταπάτες ορισμένοι, οι συνθήκες για εξαναγκασμό της Τουρκίας να μην εξαιρεί τη δημοκρατία της Κύπρου από την υλοποίηση του Πρωτοκόλλου Ένωσης και συνέχισης των διαπραγματεύσεων.
     Ακόμα, πρέπει να είμαστε προετοιμασμένοι να αποκρούσουμε συμμαχικές πιέσεις, τόσο των Η.Π.Α. όσο και της Ευρωπαϊκής Ένωσης, για αποδοχή λύσης σε ό,τι αφορά το Κυπριακό, ανάλογη αυτής που απορρίφθηκε από τον κυπριακό λαό με το δημοψήφισμα που έγινε. Και δεν είμαστε καθόλου αισιόδοξοι, όσο είναι η κυρία Υπουργός των Εξωτερικών, όπως φαίνεται από την προηγούμενη ομιλία της. 
     Όσο για την αντιμετώπιση των μονομερών διεκδικήσεων της Τουρκίας είναι αυταπάτη να περιμένουμε επίλυσή τους στα πλαίσια της Ευρωπαϊκής Ένωσης. 
     Κυρίες και κύριοι Βουλευτές, μέσα σε αυτά τα πλαίσια των διεθνών δεσμεύσεων που στηρίζουν τις δραστηριότητες των Ευρωπαίων και Αμερικάνων ιμπεριαλιστών, δεν είναι δυνατόν να ψηφίσουμε τις στρατιωτικές δαπάνες, που προβλέπει ο Προϋπολογισμός. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο κ. Τζαμτζής έχει το λόγο. 
     ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, ο τέως Πρωθυπουργός κ. Σημίτης, έκανε λόγο για φαινομενική επιτυχία της οικονομικής πολιτικής της Κυβέρνησης. Έκανε μία ομιλία κατά τη διάρκεια της οποίας δεν ζήτησε έστω μία συγγνώμη για τα λάθη της κυβέρνησής του, για την κατασπατάληση του δημοσίου χρήματος επί των δικών του κυβερνήσεων, για την οικονομική πολιτική που εφάρμοσε και που οδήγησε τη χώρα στην επιτήρηση από την Ευρωπαϊκή Ένωση, διότι η κυβέρνηση του κ. Σημίτη ήταν αυτή που μας διαβεβαίωνε, που έδινε πλασματικά στοιχεία στην Ευρωπαϊκή Ένωση, ότι το έλλειμμα ήταν 1,2% και βεβαίως το έλλειμμα ήταν στο 7,8%. Αμφισβήτησε τα οικονομικά μεγέθη που δημοσιοποίησε η Κυβέρνηση και επεχείρησε να διαστρεβλώσει την κατάσταση σε ό,τι αφορά την ανάπτυξη και την ανεργία. 
	Κυρίες και κύριοι συνάδελφοι, το γεγονός ότι χάσατε την εξουσία, τόσο πολύ σας πείραξε; Ξεχνάτε τα «φτιασιδώματα» των προϋπολογισμών σας; Μιλήσατε για αναδιανομή εισοδήματος, αλλά ξεχάσατε τη βίαιη αναδιανομή του εισοδήματος των Ελλήνων, που επήλθε με το σκάνδαλο του Χρηματιστηρίου, που 35.000.000.000.000 δραχμές άλλαξαν χέρια και οι φτωχοί θρηνούν, ενώ ορισμένοι «αετονύχηδες» κατέστησαν πλουσιότεροι.
	Ξεχάσατε τη Δ.Ε.Κ.Α., τη χρηματιστηριακή εταιρεία της οποίας η διοίκηση είναι υπόδικη, ξεχάσατε τις υπερβάσεις στα έργα, όπως και στα ολυμπιακά έργα. Ξεχάσατε το «μακιγιάρισμα» των προϋπολογισμών σας, όταν ισοσκελίζατε τους προϋπολογισμούς την παραμονή της ψήφισής τους με δάνεια και στη συνέχεια τα δάνεια αυτά τα πληρώνατε και ο προϋπολογισμός ήταν ελλειμματικός. Ξεχάσατε τα τεράστια ελλείμματα που αφήσατε, το ύψος της ανεργίας. Παρέλυσε η μνήμη σας; Δεν πειράζει. Πολύ σύντομα ο ελληνικός λαός θα σας ανατάξει, θα σας συνεφέρει. Ο λαός ετοιμάζεται να ανανεώσει ξανά το διαμονητήριό σας στα έδρανα της Αντιπολίτευσης. Ο λαός, όποτε και αν γίνουν οι εκλογές, θα κάνει κυβέρνηση τη Νέα Δημοκρατία και τον Κωνσταντίνο Καραμανλή Πρωθυπουργό της χώρας ξανά. 
      Μέχρι τότε βέβαια ξέρουμε καλά, κυρίες και κύριοι συνάδελφοι, ότι θα συνεχίσετε να λέτε το άσπρο μαύρο, όπως πρόσφατα τα ίδια λέγατε και για τον Ο.Τ.Ε.. Μιλάγατε πριν από μερικά χρόνια για μία μετοχή. Στη συνέχεια πουλήσατε το 65%. Μιλάγατε για στρατηγικό σύμμαχο και σήμερα λέτε ακριβώς τα αντίθετα. Η υποκρισία, λοιπόν, περισσεύει. Εμείς θέλουμε να τα ξεχάσουμε αυτά, μη μας υποχρεώνετε, όμως, να τα θυμόμαστε, γιατί θα τα ακούτε όσο και αν σας εκνευρίζουν, όσο και αν σας δυσαρεστούν.
	Κυρίες και κύριοι συνάδελφοι, ο Προϋπολογισμός του 2007 είναι ένας Προϋπολογισμός αξιόπιστος και αποτελεσματικός. Ταυτόχρονα είναι ένας Προϋπολογισμός που έχει και σαφέστατη στόχευση. Στοχεύει στην οικονομική ανάπτυξη, στην κοινωνική πρόοδο και στη συνοχή. Υλοποιούμε το πρόγραμμά μας και κάνουμε πράξη τις μεταρρυθμίσεις, που εφαρμόζουμε απαρέγκλιτα από τους πρώτους μήνες της νέας διακυβέρνησης. 
      Δεν υπάρχει καλύτερη απόδειξη για τα αποτελέσματα που έχει αποδώσει, για την ελληνική οικονομία και για τους πολίτες, το μεταρρυθμιστικό μας πρόγραμμα από τη φθινοπωρινή έκθεση της Ευρωπαϊκής Επιτροπής, μία έκθεση που ήλθε να επιβεβαιώσει την πρόοδο, που έχει συντελεστεί και να δικαιώσει την πολιτική της δημοσιονομικής εξυγίανσης με ήπια προσαρμογή. 
	Κυρίες και κύριοι συνάδελφοι του ΠΑ.ΣΟ.Κ., πριν από ένα χρόνο σ’ αυτήν την Αίθουσα αποκλείατε τη μείωση του ελλείμματος κάτω από το 3%. Ε, λοιπόν, η έκθεση της Ευρωπαϊκής Επιτροπής σας διαψεύδει. Προβλέπεται ότι το έλλειμμα θα παραμείνει για πρώτη φορά, μετά την ένταξή μας στην Ο.Ν.Ε. τόσο το 2006 όσο και το 2007, κάτω από το 3% σηματοδοτώντας έτσι και την έξοδο της ελληνικής οικονομίας από τη διαδικασία της επιτήρησης της Ευρωπαϊκής Ένωσης, επιτήρηση στην οποία μας οδήγησε η αλλοπρόσαλλη οικονομική σας πολιτική, πολιτική που κάνατε με δανεικά, πολιτική που υπερχρέωσε τη χώρα. 
	Άκουσα να λέγεται στην Αίθουσα ότι σήμερα το Υπουργείο Οικονομίας και Οικονομικών «μαγειρεύει» τα στοιχεία του Προϋπολογισμού. Κυρίες και κύριοι συνάδελφοι του ΠΑ.ΣΟ.Κ., σας απαντάει η EUROSTAT, σας απαντάει η Ευρωπαϊκή Επιτροπή. Αυτά που κάνατε τόσα χρόνια εσείς, δεν γίνονται σήμερα. 
Εσείς είχατε πολύ υψηλή τεχνογνωσία στο θέμα! 
      Η Ευρωπαϊκή Επιτροπή αναγνωρίζει την ορθότητα των στοιχείων που δίνει η ελληνική Κυβέρνηση. Η Ευρωπαϊκή Ένωση αναγνωρίζει την αναπτυξιακή δυναμική της ελληνικής οικονομίας και κυρίως τη μεγάλη άνοδο των επενδύσεων, που είχε ως αποτέλεσμα η ανεργία να πέσει το τρίτο τρίμηνο του 2006 για πρώτη φορά στο 8,3%. Τι σημαίνει αυτό; Σημαίνει εκατόν τριάντα χιλιάδες λιγότεροι άνεργοι. Πού ήταν η ανεργία όταν αναλάβαμε τη διακυβέρνηση του τόπου; Στο 11,3%. Τολμάτε και μιλάτε, λοιπόν;
      Αυτή η Κυβέρνηση, κυρίες και κύριοι συνάδελφοι, στηρίζει τον αγροτικό κόσμο. Στηρίζει τον αγροτικό κόσμο με μία νέα, σύγχρονη αγροτική πολιτική. Στηρίζει τον αγροτικό κόσμο, στηρίζοντας το εισόδημά του. Ο Ε.Λ.Γ.Α. στηρίζει τον αγρότη. Στηρίζει τον κτηνοτρόφο. Νέα ζημιογόνα αίτια εντάσσονται στις αποζημιώσεις του Ε.Λ.Γ.Α.. Η ακαρπία, ο περονόσπορος, το κλαδοσπόρι είναι ζημιές, οι οποίες έχουν γίνει από τις καιρικές συνθήκες στα βαμβάκια. Προχωράει ο Ε.Λ.Γ.Α. και φτιάχνει νέο κανονισμό για τη ζωική παραγωγή, εντάσσοντας νέα ζημιογόνα αίτια.
      Κυρίες και κύριοι συνάδελφοι, πρόσφατα σε αυτήν την Αίθουσα ψηφίστηκε η τροπολογία για την αύξηση των αγροτικών συντάξεων, κάτι το οποίο έπρεπε να γίνει. Ήταν δέσμευση της παρούσας Κυβέρνησης, της Κυβέρνησης του Κώστα Καραμανλή κι έγινε πράξη.
      Αυτή η Κυβέρνηση στηρίζει την περιφερειακή ανάπτυξη. Στηρίζει την Αυτοδιοίκηση. Οι δήμοι, οι νομαρχίες έχουν πάρει χρήματα για να μπορέσουν στις τοπικές κοινωνίες να προσφέρουν υπηρεσίες, να κάνουν έργο και να καλυτερεύσουν τη ζωή των πολιτών. Στηρίζει την περιφέρεια, έχοντας πάρει απόφαση ότι το 82% του Δ΄ Κοινοτικού Πλαισίου Στήριξης θα πάει στην περιφέρεια.
      Μόνο δύο στοιχεία θα καταθέσω σχετικά με τα θέματα αυτά.
      Κυρίες και κύριοι συνάδελφοι, στην Πέλλα, την οποία εσείς, με την πολιτική σας, οδηγήσατε στην απομόνωση τόσα χρόνια, αυτή η Κυβέρνηση πραγματικά κάνει έργο. Βγάζει από την απομόνωση την Πέλλα. Βγάζει την Πέλλα από την απομόνωση, φτιάχνοντας επιτέλους το εθνικό οδικό δίκτυο, το οποίο συνδέει τη Θεσσαλονίκη με την Πέλλα.
      Κυρίες και κύριοι συνάδελφοι, για του λόγου το αληθές θα καταθέσω στα Πρακτικά στοιχεία για όλα αυτά τα έργα, τα οποία σήμερα γίνονται στο Νομό Πέλλας, έργα τα οποία δίνουν δυνατότητα ανάπτυξης στην περιοχή, έργα τα οποία πραγματικά χρειάζονται στην Πέλλα. Η παράκαμψη της Έδεσσας. Η παράκαμψη της Πελλαίας Χώρας. Το κομμάτι της εθνικής οδού, το τμήμα της Παραλίμνης. Και φυσικά όλα τα τμήματα, τα οποία έχουν μελετηθεί, έχουν ξεκινήσει και γίνονται. Είναι έργα τα οποία θα δώσουν τη δυνατότητα στην Πέλλα να βγει από την απομόνωση. Αυτήν τη στιγμή μελετάται και το κομμάτι, το οποίο θα συνδέσει την Πέλλα με την Εγνατία Οδό. 
      Κυρίες και κύριοι συνάδελφοι, έχω τονίσει πολλές φορές σε αυτή την Αίθουσα ότι η Πέλλα ήταν ο μόνος νομός, για τον οποίο δεν υπήρχε πρόβλεψη από τις κυβερνήσεις του ΠΑ.ΣΟ.Κ. να συνδεθεί με την Εγνατία Οδό.
      Κυρίες και κύριοι συνάδελφοι, αυτή η Κυβέρνηση με την οικονομική πολιτική της, με τους προϋπολογισμούς αυτών των ετών -νοικοκύρεψε τα οικονομικά της χώρας- δίνει τη δυνατότητα ανάπτυξης και μάλιστα ανάπτυξης ιδιαίτερα στην περιφέρεια. Γι’ αυτό και ψηφίζουμε τον τρίτο Προϋπολογισμό της Κυβέρνησης.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζαμτζή.
      Το λόγο έχει ο Δ΄ Αντιπρόεδρος της Βουλής κ. Φίλιππος Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρία και κύριοι συνάδελφοι, ο Προϋπολογισμός αυτός, που συζητούμε, έρχεται ακριβώς στο χρονικό διάστημα που συμπληρώνονται τρία χρόνια διακυβέρνησης της χώρας από την Κυβέρνηση του κ. Καραμανλή. Και τρία χρόνια είναι ένα υπεραρκετό διάστημα για να εξάγει κάποιος μία σειρά από συμπεράσματα για μία κυβέρνηση και για έναν Πρωθυπουργό.
      Τι διαπιστώνει κάποιος παρακολουθώντας την πορεία της Κυβέρνησης της Νέας Δημοκρατίας, του Πρωθυπουργού κ. Καραμανλή, αυτά τα τρία χρόνια; 
    Έχουμε δυο εικόνες. Μία εικόνα πριν από τις εκλογές του 2004, την εικόνα του κ. Καραμανλή, που υποσχόταν και δεσμευόταν, την εικόνα της Νέας Δημοκρατίας τότε που υποτίθεται ότι κατήρτιζε πρόγραμμα που θα έδινε, υποτίθεται, λύσεις σε διάφορα προβλήματα της χώρας και της κοινωνίας και έχουμε και μια άλλη εικόνα, την εικόνα την πραγματική της Κυβέρνησης των τριών αυτών ετών, μιας Κυβέρνησης που συμπεριφέρεται, όπως πάντα, μια κλασική κυβέρνηση της Δεξιάς, δηλαδή χωρίς στόχους για τη χώρα και για την κοινωνία, αλλά ταυτόχρονα μια διακυβέρνηση αυταρχική, που έχει ως βασική επιδίωξη την επιβολή ενός κομματικού κράτους και την εξυπηρέτηση συγκεκριμένων συμφερόντων. Αυταρχική διακυβέρνηση.
    Και λυπάμαι πάρα πολύ, γιατί άκουσα πριν από λίγο τον Υπουργό Δημόσιας Τάξης κ. Πολύδωρα να επιδεινώνει, με τις τοποθετήσεις του και με τη δευτερολογία του, την πολύ αρνητική εικόνα, που είχε δημιουργήσει ήδη χθες και προχθές με τις δηλώσεις του. Ο κ. Πολύδωρας ξυπνά μνήμες από το παρελθόν, ξυπνά μνήμες, που έχουν να κάνουν με συμπεριφορές, που θέλαμε όλοι να ξεχάσουμε, άλλων δεκαετιών. Εκφράζει αντιλήψεις, σε ό,τι αφορά το ρόλο της Ελληνικής Αστυνομίας, που χαρακτήριζαν εποχές και δεκαετίες του 1950, του 1960, του 1970. Αλλά είναι απαράδεκτο να χαρακτηρίζουν αυτές οι αντιλήψεις και οι απόψεις την  πολιτική ηγεσία του Υπουργείου Δημόσιας Τάξης του 2006.
    Στη δευτερολογία του θεωρώ ότι προχώρησε σ’ ένα ακόμα μεγαλύτερο ατόπημα. Απευθυνόμενος στα κόμματα της Αντιπολίτευσης, στα κόμματα της παραδοσιακής Αριστεράς, και στο Κομμουνιστικό Κόμμα και στο Συνασπισμό, τους προκάλεσε να δηλώσουν ότι είναι νομιμόφρονες στο Σύνταγμα. Χθες είχε απευθυνθεί στο ΠΑ.ΣΟ.Κ. Τι είναι αυτά; Τι συμπεριφορές είναι αυτές; Γι’ αυτό και είναι υποχρέωση του Πρωθυπουργού κ. Καραμανλή να δηλώσει εάν συμφωνεί και αν καλύπτει αυτές τις δηλώσεις του κ. Πολύδωρα, διαφορετικά δεν θα είναι μόνο ο Υπουργός Δημόσιας Τάξης έκθετος, αλλά θα είναι και ο ίδιος ο Πρωθυπουργός, εν έτει 2006. 
    Παρακολουθώντας κάποιος την πορεία αυτής της Κυβέρνησης, αυτά τα τρία χρόνια, διαπιστώνει ότι υπάρχει μια τεράστια απόκλιση ανάμεσα στα προεκλογικά λόγια και στην κυβερνητική πρακτική. Ο κ. Καραμανλής και η Νέα Δημοκρατία προεκλογικά είχαν κάνει σημαία, ως γνωστόν, την πάταξη της διαφθοράς και την ενίσχυση της διαφάνειας. Στα τρία χρόνια που ακολούθησαν μέχρι σήμερα, άφωνο το πανελλήνιο παρακολούθησε τη ραγδαία ανάπτυξη πρωτοφανών φαινομένων, των φαινομένων των «Χούπηδων» και των «Πανάγων», που μετέτρεψαν τη νέα διακυβέρνηση σε μια απέραντη κουμπαριά αλληλοεξυπηρέτησης και παραβίασης κανόνων, παραβίασης της νομιμότητας.
    Ο κ. Καραμανλής και η Νέα Δημοκρατία είχαν υποσχεθεί ότι θα περιόριζαν το κατ’ αυτούς σπάταλο κράτος. Θυμάστε τα 10.000.000.000 που θα εξοικονομούσε από τη σπατάλη του κράτους ο κ. Καραμανλής, επανιδρύοντας ένα λιτό και αποτελεσματικό σύγχρονο κράτος. Στα τρία χρόνια που ακολούθησαν, αυτή η Κυβέρνηση δημιούργησε τριακόσιες εννιά, όπως έχω καταγράψει, νέες δημόσιες υπηρεσίες, τετρακόσιες τριάντα νέες αμειβόμενες επιτροπές, εκατόν εξήντα πέντε νέες θέσεις συμβούλων και συνεργατών σε Υπουργεία και πέντε χιλιάδες εξακόσιες νέες οργανικές θέσεις στο δημόσιο. Το κράτος μετατράπηκε αυτά τα τρία χρόνια όντως σε σπάταλο κράτος.
    Ο κ. Καραμανλής και η Νέα Δημοκρατία είχαν υποσχεθεί ότι πρώτη προτεραιότητα θα ήταν η παιδεία και η χρηματοδότησή της, που θα έφτανε στο 5% του Α.Ε.Π. Στα τρία χρόνια που ακολούθησαν μέχρι σήμερα, ο χώρος της παιδείας, δυστυχώς, αποδιαρθρώνεται. Θεσμοί όπως το ολοήμερο σχολειό και η πρόσθετη διδακτική στήριξη απαξιώνονται. Η επιμόρφωση των εκπαιδευτικών καταργείται. Η Τεχνική Επαγγελματική Εκπαίδευση από φέτος έχει πλήρως απαξιωθεί και η χρηματοδότηση της παιδείας μειώνεται με κάθε νέο προϋπολογισμό της Νέας Δημοκρατίας. Φέτος είναι το μικρότερο ποσοστό του Α.Ε.Π. που είχε ποτέ η παιδεία όλα τα τελευταία χρόνια τουλάχιστον σ’ αυτή τη χώρα, ενώ παράλληλα τα όνειρα δεκάδων χιλιάδων νέων για ανώτατες σπουδές γκρεμίζονται με αποφάσεις αυθαίρετες, αντιεκπαιδευτικές και αντικοινωνικές, όπως αυτή της Κυβέρνησης για το όριο των δέκα χιλιάδων μονάδων για την εισαγωγή τους σε πανεπιστήμια και στα Τ.Ε.Ι..
    Ο κ. Καραμανλής και η Νέα Δημοκρατία προεκλογικά είχαν δεσμευθεί για σημαντική αύξηση του εισοδήματος των αγροτών και για μείωση του Φ.Π.Α. στα αγροτικά μηχανήματα από 18% σε 8%. Ποιο είναι το αποτέλεσμα της πολιτικής στα τρία χρόνια; Βλέπουμε να μειώνεται ραγδαία το αγροτικό εισόδημα, να αυξάνεται το κόστος παραγωγής και παράλληλα ο Φ.Π.Α. αντί για μείωση στο 8%, ανέβηκε από το 18% στο 19%. 
    Είχε τονίσει επίσης ο κ. Καραμανλής ότι με την Κυβέρνησή του θα ερχόταν η ώρα της περιφέρειας. Ανάπτυξη της περιφέρειας, αύξηση της απασχόλησης, καταπολέμηση της ανεργίας θα ήταν το αποτέλεσμα της πολιτικής της Νέας Δημοκρατίας.
      Την περασμένη εβδομάδα, κύριοι συνάδελφοι, με τρόπο κοινοβουλευτικά πραξικοπηματικό, θα έλεγα, κατατέθηκε από την Κυβέρνηση, με μορφή τροπολογίας ο  νέος αναπτυξιακός νόμος. Πρωτοφανές! Ολόκληρος αναπτυξιακός νόμος κατατέθηκε ως τροπολογία της τελευταίας στιγμής, για να μη γίνει συζήτηση, να μην ασκηθεί κριτική, να μην κατατεθούν οι προτάσεις μας. 
      Σε αυτόν το νέο αναπτυξιακό νόμο παραμεθόριες περιοχές, όπως οι Νομοί Καστοριάς, Φλώρινας, Πέλλας, Κιλκίς, Σερρών, που πάντοτε υπήγοντο στην τέταρτη ζώνη των αυξημένων –για ευνόητους λόγους- αναπτυξιακών κινήτρων, με αυτόν το νόμο θα υπάγονται πλέον στη δεύτερη ζώνη και θα ισχύουν για αυτές τις περιοχές, καθώς και για ολόκληρη την Περιφέρεια της Δυτικής Μακεδονίας, δηλαδή και για τους Νομούς Γρεβενών και Κοζάνης, τα ίδια πλέον επενδυτικά κίνητρα με αυτά που θα ισχύουν κατά το νέο νόμο και για τις βιομηχανικές περιοχές των Αθηνών και της Θεσσαλονίκης. 
      Τι σημαίνει αυτό; Σημαίνει ότι κατά την Κυβέρνηση του κ. Καραμανλή, κύριε Υφυπουργέ Οικονομίας και Οικονομικών, η Περιφέρεια της Δυτικής Μακεδονίας, που μαστίζεται από τα υψηλότερα, σε όλη την Ελλάδα, ποσοστά ανεργίας -17% ανεργία έχει η δυτική Μακεδονία, ενώ δέκα μονάδες αυξήθηκε η ανεργία στο Νομό Καστοριάς τα τελευταία τρία χρόνια, φθάνοντας στο τρομακτικό ποσοστό του 30%- αντιμετωπίζεται  από την Κυβέρνησή σας με τον ίδιο τρόπο που αντιμετωπίζονται και οι βιομηχανικές περιοχές της Αττικής και της Θεσσαλονίκης.
      ΙΩΑΝΝΗΣ ΤΣΑΚΛΙΔΗΣ: Και τα Γρεβενά.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Και τα Γρεβενά, βεβαίως. Αναφέρομαι σε όλη την Περιφέρεια Δυτικής Μακεδονίας. 
      Πράγματι, αυτή η ρήση ότι «ήρθε η ώρα της περιφέρειας με τη διακυβέρνηση Καραμανλή» πραγματοποιείται, αλλά πραγματοποιείται ως απειλή, ως τιμωρία της περιφέρειας.
      Κυβερνήσατε επί τρία ολόκληρα χρόνια, κύριοι της Νέας Δημοκρατίας, δεν υπάρχουν πλέον δικαιολογίες για την κοινωνικά άδικη πολιτική σας, καθώς και για την πολιτική ξεπουλήματος του εθνικού πλούτου, όπως στην περίπτωση της Εθνικής Τράπεζας και τελευταία στην περίπτωση του Ο.Τ.Ε., για την πολιτική σας, που είναι αποτυχημένη για τη χώρα και τους πολίτες. Η ευθύνη είναι αποκλειστικά της Κυβέρνησης και του Πρωθυπουργού, του κ. Καραμανλή. Αυτό, άλλωστε, επιβεβαίωσε πρόσφατα ο ίδιος ο κ. Αλογοσκούφης, κατά την έντονη αντιδικία του με τον κ. Σουφλιά, όταν αναφερόμενος ο κ. Αλογοσκούφης στο ξεπούλημα του Ο.Τ.Ε. δήλωσε ότι εφαρμόζει τις κατευθύνσεις του κυρίου Πρωθυπουργού.
      Η ευθύνη είναι, επίσης, μεγάλη και για την απόρριψη μιας σειράς προτάσεων, που έχουμε καταθέσει ως ΠΑ.ΣΟ.Κ.. Θυμίζω τις προτάσεις του Προέδρου του ΠΑ.ΣΟ.Κ., του Γιώργου Παπανδρέου, για τη διαφάνεια στο δημόσιο βίο και για την καταπολέμηση της διαφθοράς, τις προτάσεις για τον εκσυγχρονισμό της παιδείας, τις προτάσεις για την ανάπτυξη της περιφέρειας, για τη στήριξη των περιοχών με υψηλό ποσοστό ανεργίας, που καταθέσαμε με τη μορφή προτάσεων νόμου και τις απορρίψατε.
      Θυμίζω την πρότασή μας, που και πέρυσι και φέτος καταθέσαμε, για την καταβολή του επιδόματος θέρμανσης. Τις επόμενες ημέρες αναμένεται, κατά τους μετεωρολόγους, να ενσκήψει βαρυχειμωνιά στη βόρεια Ελλάδα. Και δεν αναρωτιέστε, κύριοι της Κυβέρνησης, τι σημαντικό κόστος σημαίνει, για ένα χειμώνα που διαρκεί επτά και οκτώ μήνες σε όλη τη βόρεια Ελλάδα, η υψηλή τιμή των καυσίμων; Πεισματωδώς αρνηθήκατε να υιοθετήσετε την πρότασή μας και να καταβάλετε ως ελάχιστη απόδειξη κοινωνικής ευαισθησίας το επίδομα θέρμανσης. 
      Στον Προϋπολογισμό που συζητάμε, αποτυπώνεται η συνέχεια αυτής της αρνητικής για τον ελληνικό λαό και αποτυχημένης για τη χώρα πολιτικής της σημερινής Κυβέρνησης. Τρία χρόνια είναι αρκετά. Είναι χίλιες μέρες. Για την ακρίβεια κυβερνάτε επί χίλιες πενήντα μέρες. Χίλιες μέρες μιας τέτοιας πολιτικής είναι πάρα πολλές. Γιατί δεν είναι απλά χίλιες μέρες, αλλά είναι χίλιες χειρότερες μέρες και δεν θέλουμε να συνεχιστούν άλλο αυτές οι χειρότερες μέρες. Ο λαός γνωρίζει πλέον ότι δεν θα υπάρξουν καλύτερες μέρες με Κυβέρνηση της Νέας Δημοκρατίας. Γι' αυτό και καταψηφίζουμε αυτόν τον Προϋπολογισμό.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πετσάλνικο. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, το λόγο σας παρακαλώ.
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Οικονομίας και Οικονομικών κ. Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, θέλω τριάντα δευτερόλεπτα για μια διευκρίνιση.
      Κύριοι συνάδελφοι της Αξιωματικής Αντιπολίτευσης, ή δεν καταλαβαίνετε ή θέλετε να παραστήσετε ότι δεν καταλαβαίνετε. Το είπαμε, το ξαναείπαμε, δεν θέλετε να ακούτε. Διάλογος κωφών δεν επιτρέπεται μέσα σε αυτήν τη Βουλή και να το ξεκαθαρίσουμε.
      Το είπαμε και θα το πω για άλλη μια φορά.  Η τροπολογία έπρεπε να γίνει όχι ως ένας νέος νόμος, αλλά διότι υποχρεούμεθα την 1-1-2007 ο αναπτυξιακός νόμος, ο επενδυτικός νόμος, να είναι σύμφωνος με το νέο Χάρτη Περιφερειακών Ενισχύσεων. 
      Για να έχουμε, λοιπόν, νόμο οφείλαμε –και το πράξαμε- να φέρουμε αυτήν την τροπολογία.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Με την κατάρτισή της σε μία ημέρα; Θα  μπορούσατε να την είχατε φέρει …
      ΠΡΟΕΔΡΕΥΩΝ (Γεώργιος Σούρλας): Κύριε Πετσάλνικε, σας παρακαλώ να μη διακόπτετε.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Σηκώνεστε να απαντήσετε με αυτό το επιχείρημα; Λυπάμαι που υποτιμάτε το επίπεδο και τη νοημοσύνη μας … 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ!
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Εσείς υποτιμάτε και τη νοημοσύνη σας και το όποιο επίπεδό σας. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Να ζητήσετε συγνώμη. Να καταθέτετε Σάββατο μια τροπολογία τριάντα πέντε σελίδων…
      ΠΡΟΕΔΡΕΥΩΝ (Γεώργιος Σούρλας): Κύριε Πετσάλνικε, σας παρακαλώ πολύ! Όλοι οι Υπουργοί, αλλά ιδιαίτερα ο κ. Φώλιας ξέρετε πόσο σεμνός είναι και δεν διακόπτει. Παρακαλώ να ηρεμήσουμε, για να συνεχίσει. Μη διακόπτετε. 
      Συνεχίστε, κύριε Υπουργέ. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε μας γιατί είναι πραξικόπημα. Δεν είναι δικαίωμα της Κυβέρνησης; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Καραμπίνα, απαντάει ο κύριος Υπουργός.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Συγχωρέστε με, αλλά την έκρηξή σας δεν την κατάλαβα, κύριε συνάδελφε. Ίσως κάτι άλλο φταίει γι’ αυτό. Το αντιπαρέρχομαι.
      Δεύτερον, όσον αφορά τις τρεις ζώνες, οι οποίες  υπάρχουν αυτήν τη στιγμή έχουμε ξεκαθαρίσει ότι σε συνάρτηση με το κατά κεφαλήν εισόδημα, σε συνάρτηση με την ανεργία και με τη γεωγραφική θέση, θα  κατανεμηθούν σε μικρές και μεσαίες επιχειρήσεις έως δέκα ποσοστιαίες μονάδες στις μεσαίες και ως  είκοσι ποσοστιαίες μονάδες στις μικρές επιχειρήσεις μέχρι πενήντα εργαζομένους. Κάντε λίγη υπομονή και θα δείτε πού θα βρισκόμαστε.
      Τρίτον, η δυτική Μακεδονία –λυπάμαι αλλά έτσι είναι- έχει πάψει πλέον να είναι του στόχου «ένα» λόγω του ότι ξέφυγε …
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Με ποιανού ευθύνη; Ποιος θα έπρεπε να διαπραγματευτεί στην Ευρωπαϊκή Ένωση; Ποιος ήταν Κυβέρνηση; 
      ΠΡΟΕΔΡΕΥΩΝ (Γεώργιος Σούρλας): Κύριε Πετσάλνικε, δεν επιτρέπεται τώρα εσείς, μέλος και του Προεδρείου, να διακόπτετε τον Υπουργό. Σας παρακαλώ πάρα πολύ. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε Πετσάλνικε, μετά από τόσα χρόνια διακυβέρνησης δεν νομίζω ότι επιτρέπεται τέτοιου είδους άγνοια. Λυπάμαι πάρα πολύ. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Ακριβώς επειδή έχω χρηματίσει στην Κυβέρνηση γνωρίζω ποιος φέρει την ευθύνη και σας είχαμε εγκαίρως προειδοποιήσει γι’ αυτό. 
      ΠΡΟΕΔΡΕΥΩΝ (Γεώργιος Σούρλας): Κύριε Πετσάλνικε, παρακαλώ ηρεμείστε. 
      Ο κ. Χωματάς έχει το λόγο.
      ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε.
      Κυρία και κύριοι συνάδελφοι, ο Προϋπολογισμός του 2007 είναι ένας κρίσιμος Προϋπολογισμός, υψηλών προσδοκιών, ο οποίος στηρίζεται σε ειλικρινή οικονομικά στοιχεία και θέτει ρεαλιστικούς στόχους. Βασικές του προτεραιότητες είναι η καλύτερη δυνατή αξιοποίηση των εθνικών και κοινοτικών μας πόρων, η διάχυση της ανάπτυξης στην περιφέρεια και η ενδυνάμωση της κοινωνικής συνοχής. 
      Όλοι βέβαια θα θέλαμε ο Προϋπολογισμός του 2007 να είναι γενναιόδωρος, με μεγάλες αυξήσεις για τους μισθούς και τις συντάξεις, με περισσότερες δημόσιες επενδύσεις και με υψηλότερα κονδύλια για την κοινωνική πολιτική. Το δυσθεώρητο, όμως, δημόσιο χρέος, η ανεξέλεγκτη φοροδιαφυγή, τα υψηλά ελλείμματα και η ανησυχητική έκταση της γραφειοκρατίας και της διαφθοράς που παραλάβαμε συνθέτουν ένα νοσηρό οικονομικό περιβάλλον με συσσωρευμένα χρόνια προβλήματα. Τα προβλήματα αυτά χρειάζονται αρκετό χρόνο, σταθερή και υπεύθυνη οικονομική πολιτική, αλλά και μεγάλη προσπάθεια, προκειμένου να θεραπευθούν οριστικά και αμετάκλητα. Γι’ αυτό η Κυβέρνηση του Κώστα Καραμανλή υποχρεώνεται να συνεχίσει με συνέπεια και σύνεση το νοικοκύρεμα της εθνικής μας οικονομίας, χωρίς να παρασύρεται από τις σειρήνες του λαϊκισμού και της παροχολογίας.
      Έμπρακτη απόδειξη των ανωτέρω αποτελεί το γεγονός ότι στο φετινό Προϋπολογισμό προβλέπονται  μόνο παροχές, που στοχεύουν στην ανακούφιση ευαίσθητων κοινωνικών ομάδων. Υπό το πρίσμα αυτό αυξάνεται το ΕΚΑΣ από 160 ευρώ σε 195 ευρώ, το επίδομα ανεργίας από 311 ευρώ στα 367 ευρώ και η σύνταξη του Ο.Γ.Α. από 227 ευρώ σε 280 ευρώ. 
      Επίσης, αξίζει να σημειωθεί ότι παρά τη μεγάλη ανάγκη της περιστολής των δαπανών ο Προϋπολογισμός του 2007 προβλέπει αυξημένους πόρους για τους κρίσιμους τομείς  της κοινωνικής πολιτικής με έμφαση στους ευαίσθητους χώρους της υγείας και της παιδείας.
      Πιο συγκεκριμένα οι συνολικές πιστώσεις του Υπουργείου Υγείας και  Κοινωνικής Αλληλεγγύης για το 2007, αυξάνονται σε ποσοστό 13% και οι αντίστοιχες πιστώσεις του Υπουργείου Εθνικής Παιδείας και Θρησκευμάτων κατά 6,7%.
      Αξίζει να σημειωθεί ότι στον προϋπολογισμό του Υπουργείου Ναυτιλίας για το 2007 έχει προβλεφθεί ποσόν 696.000 ευρώ για αμοιβή ιατρών, οι οποίοι θα στελεχώσουν τα πλοία της ακτοπλοΐας, μία επιπλέον απόδειξη της κυβερνητικής ευαισθησίας για την προστασία της υγείας του επιβατικού κοινού.
      Όμως, θεωρώ ότι το μεγαλύτερο χρέος της σημερινής Κυβέρνησης, όπως άλλωστε έχει εξαγγέλλει και ο ίδιος ο Πρωθυπουργός, είναι να στρέψει την προσοχή και το ενδιαφέρον της στην παραμελημένη περιφέρεια και ιδιαίτερα στην νησιωτική Ελλάδα. Η χώρα μας δεν είναι δυνατόν να εξακολουθήσει να αναπτύσσεται με δύο διαφορετικές ταχύτητες και  μάλιστα αυτό να συμβαίνει εις βάρος ακριτικών και των εθνικά ευαίσθητων περιοχών, όπως είναι τα νησιά του Αιγαίου. Ο δρόμος για μια πραγματικά ισχυρή Ελλάδα πρέπει να περνά από μια ισχυρή περιφέρεια που θα αναπτύσσεται και θα ευημερεί. 
      Θα ήθελα για μια ακόμα φορά να τονίσω ότι η ελληνική πολιτεία οφείλει να μην αντιμετωπίζει τα νησιά του Αιγαίου μόνο ως ένα δημοφιλή θερινό τουριστικό προορισμό, αλλά να σέβεται και να ικανοποιεί, πρωτίστως, τις μεγάλες καθημερινές ανάγκες των μονίμων κατοίκων τους. Έχουμε χρέος να κάνουμε επιτέλους πράξη την εφαρμογή των ολοκληρωμένων αναπτυξιακών παρεμβάσεων για το κάθε νησί, ανάλογα με τις αντιξοότητες που αυτό αντιμετωπίζει, αλλά και τα συγκριτικά πλεονεκτήματα που διαθέτει.
       Οι κάτοικοι των νησιών μας αναγνωρίζουν τα πολλά θετικά έργα υποδομής που έχουν γίνει στα νησιά μας και ζητούν άμεση λύση σε προβλήματα, που παραμένουν ακόμη σε εκκρεμότητα. Επιτρέψτε μου να αναφερθώ σε μερικά από αυτά. 
      Άμεση και οριστική επίλυση του ακτοπλοϊκού προβλήματος με την πύκνωση των δρομολογίων και κατά τους χειμερινούς  μήνες, τον  έγκαιρο προγραμματισμό των δρομολογίων, τη βελτίωση της ενδοεπικοινωνίας και τον εκσυγχρονισμό των πλοίων, τη βελτίωση και εκσυγχρονισμό των  λιμενικών εγκαταστάσεων, ούτως ώστε αυτές να καταστούν περισσότερο λειτουργικές και ασφαλείς. 
      Πληρέστερη κάλυψη των υγειονομικών αναγκών, με εξασφάλιση επαρκούς ιατρικού και νοσηλευτικού προσωπικού, αλλά και επιπλέον σύγχρονου τεχνολογικού εξοπλισμού. Κάθε νέα ιατρική τεχνολογία να ξεκινά από την περιφέρεια εκεί, που η ιδιωτική πρωτοβουλία, ελλείψει οικονομικού ενδιαφέροντος, δεν αναπτύσσεται, με συνέπεια να μην υπάρχουν εναλλακτικές λύσεις για τους κατοίκους των νησιών  μας. Σύστημα τηλεϊατρικής, το οποίο εισηγούμαι από το 1989 και είναι καιρός πλέον να τεθεί σε πλήρη εφαρμογή. 
      Παροχή στους μαθητές των νησιωτικών περιοχών ίσων ευκαιριών στη μόρφωση μέσω της εξασφάλισης του αναγκαίου στελεχιακού δυναμικού και της προμήθειας του πιο σύγχρονου τεχνολογικού εξοπλισμού. Ίδρυση τμημάτων Α.Ε.Ι. και Τ.Ε.Ι. στα μεγαλύτερα νησιά προσαρμοσμένων κατά κύριο λόγο στις ανάγκες της αγροτικής και της τουριστικής ανάπτυξης.
       Αναμόρφωση του συστήματος Δημόσιας Διοίκησης και ικανοποίηση των δίκαιων αιτημάτων των υπαλλήλων των νησιωτικών περιοχών, όπως είναι επί παραδείγματι η καταβολή των εκτός έδρας αποζημιώσεων τους. 
      Δραστική ενίσχυση της αγροτικής οικονομίας με υπεύθυνη ενημέρωση των αγροτών, πραγματοποίηση εγγειοβελτιωτικών έργων και παροχή ισχυρών κινήτρων για τους νέους αγρότες. 
      Αντιμετώπιση της λειψυδρίας με υλοποίηση των απαραίτητων έργων υποδομής, όπως είναι η κατασκευή φραγμάτων, λιμνοδεξαμενών, ομβροδεξαμενών και μονάδων αφαλάτωσης. 
      Αξιοποίηση των ανανεώσιμων πηγών ενέργειας, που αφθονούν στα νησιά μας, είναι φιλικές προς το περιβάλλον και μπορούν να περιορίσουν την εξάρτηση της οικονομίας μας από τις απρόβλεπτες και συχνά κατευθυνόμενες διακυμάνσεις της τιμής του πετρελαίου. 
      Προώθηση των νέων εξειδικευμένων μορφών τουρισμού με σκοπό την επιμήκυνση της τουριστικής περιόδου. Κατασκευή σύγχρονων μαρίνων για τη συντήρηση, τον εφοδιασμό και τη διαχείμαση σκαφών. Υλοποίηση του προγράμματος εξυπηρέτησης των νησιών με υδροπλάνα, πύκνωση των αεροπορικών δρομολογίων, λειτουργική ετοιμότητα και ασφαλή ελικοδρόμια με τις προβλεπόμενες και αναγκαίες φωτοσημάνσεις και ελικόπτερα για επείγουσες αεροδιακομιδές, κατάλληλα και για νυκτερινές πτήσεις. 
      Προστασία του φυσικού  περιβάλλοντος των νησιών μας μέσα από την ορθολογική διαχείριση των απορριμμάτων και τη χωροθέτηση των απαραιτήτων Χ.Υ.Τ.Α.. 
      Είναι βέβαια προφανές ότι η ικανοποίηση των ανωτέρω αναγκών συνδέεται άρρηκτα με την εξασφάλιση των απαραίτητων πόρων από την πλευρά του Υπουργείου Οικονομίας και Οικονομικών. Και στο σημείο αυτό θα ήθελα να παρατηρήσω ότι το προβλεπόμενο ποσό των 32,9 εκατομμυρίων ευρώ για το Υπουργείο Αιγαίου κρίνεται ως ιδιαίτερα χαμηλό, καθώς δεν ξεπερνά ούτε καν τον προϋπολογισμό ενός δήμου μεσαίου μεγέθους. 
      Πιστεύω πως είναι επιβεβλημένη, όχι απλώς η διάθεση μεγαλυτέρων κονδυλίων για το Υπουργείο Αιγαίου, αλλά κυρίως η εκχώρηση αυξημένων αρμοδιοτήτων προς αυτό, ούτως ώστε πολλά από τα προβλήματα των νησιών μας να μπορούν να επιλυθούν άμεσα σε τοπικό επίπεδο χωρίς τη χρονοβόρα διαδικασία της διαμεσολάβησης άλλων συναρμοδίων Υπουργείων. 
      Είναι καιρός η ανάγκη για αποκέντρωση να πάψει να αποτελεί ένα απλό ευχολόγιο και να γίνει επιτέλους πράξη. Δεν θα πρέπει, εξάλλου, να ξεχνάμε ότι τα νησιά μας, παρά το πλήθος των προβλημάτων, που καλούνται να αντιμετωπίσουν, συγκεντρώνουν το μεγαλύτερο ποσοστό της τουριστικής κίνησης της χώρας μας και εξ αυτού του λόγου συνεισφέρουν στο Α.Ε.Π. της Ελλάδος κατά 30% περισσότερο, σε σχέση με τον πληθυσμό τους. Είναι, λοιπόν, προφανές ότι αν η πολιτεία μεριμνήσει για την αποτελεσματικότερη αντιμετώπιση των προβλημάτων τους, τα νησιά μας θα είναι σε θέση να συμβάλουν σε ακόμη μεγαλύτερο βαθμό στην ανάπτυξη και στην πρόοδο της εθνικής μας οικονομίας.
      Κυρίες και κύριοι συνάδελφοι, φιλοδοξία όλων μας πρέπει να είναι να δημιουργήσουμε μια νέα ισχυρή Ελλάδα με κοινωνική συνοχή και ευημερία, με αρχές και αξίες, με ανάπτυξη και πρόοδο, ακόμη και για την πιο απομακρυσμένη γωνιά της. Αυτές τις αρχές και αυτούς τους σκοπούς υπηρετεί ο συζητούμενος Προϋπολογισμός σε πείσμα της δυσμενούς οικονομικής συγκυρίας, γι’ αυτό και παρακαλώ όλους να τον υπερψηφίσουμε.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωματά.
      Το λόγο έχει ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρία και κύριοι συνάδελφοι, η χώρα των Ελλήνων πολιτών, η Ελλάδα μας, δεν είναι «Μπανανία» και δεν θα επανέλθει στην εποχή των δηλώσεων νομιμοφροσύνης, όπως επιμόνως ζητά ο Υπουργός Δημοσίας Τάξεως. Τα ατομικά δικαιώματα και τα δημοκρατικά δικαιώματα είναι διασφαλισμένα στην πατρίδα μας. Η προσπάθεια κομματικοποίησης του κράτους, το κράτος των «κουμπάρων» και των πραιτοριανών με τις αυταρχικές πρακτικές έχουν ημερομηνία λήξεως. Η δημοκρατία έχει γερές βάσεις. Απλώς η Κυβέρνηση της Νέας Δημοκρατίας, διά του Υπουργού Δημοσίας Τάξεως, αποκαλύπτει το αυταρχικό, ακροδεξιό της πρόσωπο και αποκαλύπτεται ενώπιον του ελληνικού λαού.
      Ο Προϋπολογισμός του 2007 είναι κατ’ εικόνα και ομοίωση αυτής  της κυβερνητικής πολιτικής. Η Κυβέρνηση και οι Βουλευτές της Συμπολίτευσης προσπάθησαν, αλλά ματαίως, να ωραιοποιήσουν την κατάσταση και να παρουσιάσουν μια άλλη εικονική πραγματικότητα. Δυστυχώς, δεν το κατάφεραν. 	Υπάρχουν πολλά που μπορούμε να πούμε. Εγώ θα αναφερθώ σε δέκα αλήθειες. Είναι ή δεν είναι αλήθεια ότι τα ελληνικά νοικοκυριά είναι υπερχρεωμένα τώρα όσο ποτέ και ζουν όλοι οι Έλληνες από τα μέσα εισοδήματα και κάτω πολύ χειρότερα από όσο ζούσαν πριν από τρία χρόνια; Είναι ή δεν είναι αλήθεια ότι οι φτωχοί έγιναν φτωχότεροι και οι πλούσιοι πλουσιότεροι; Τρίτον, είναι ή δεν είναι αλήθεια ότι τα κέρδη των πλουσίων και τις φοροαπαλλαγές τα πληρώνουν τα φτωχότερα στρώματα, αφού, παραδείγματος χάριν, η έμμεση φορολογία αυξήθηκε κατά 8% σε σχέση με την άμεση; Είναι ή δεν είναι αλήθεια ότι ο ελληνικός λαός είναι ο πιο απαισιόδοξος λαός τώρα στην Ευρώπη, όταν πριν τρία χρόνια ήταν ένας από τους πιο αισιόδοξους; Δεν είναι αλήθεια -όλες οι μετρήσεις αυτό λένε- ότι δεν βλέπει καμία προοπτική ανάκαμψης αυτής της οικονομίας και αυτής της πολιτικής; Δεν είναι αλήθεια ότι έχει καταληφθεί ο ελληνικός λαός από ανασφάλεια και από αβεβαιότητα; Δεν είναι, έβδομον, αλήθεια ότι έχουμε μια τραγική αύξηση της εγκληματικότητας; Αλλά -όγδοο και σημαντικότερο- η ακρίβεια, που τραβάει την ανηφόρα και όλοι «ψάχνουν» αυτές τις μέρες τη γαλοπούλα, εκείνη ίσως που έχασε ο κ. Μπασιάκος, όταν το φετινό χριστουγεννιάτικο τραπέζι κοστολογείται ίσως και πάνω από 17% σε σχέση με πέρυσι; Ή δεν είναι αλήθεια ότι αυτά τα τρία χρόνια ούτε ένα αγροτικό προϊόν -και όποιος το έχει να το πει εδώ- είχε καλύτερη τιμή από αυτήν που είχε πριν από τρία χρόνια; Ούτε ένα. Τι να πούμε για την υγεία και την παιδεία; Είναι η δέκατη και μεγαλύτερη αλήθεια, τόσο πέφτει σε σχέση με το Α.Ε.Π. φέτος σε σχέση με πέρυσι και πέρυσι σε σχέση με πρόπερσι.
      Άρα, μιλάμε για έναν ταξικό και ανειλικρινή Προϋπολογισμό, που είναι εικονικός. Και δεν είναι μόνον εικονικός για τα 1,7 δισεκατομμύρια ευρώ της ανεκδιήγητης προσαρμογής. Εγώ θα έλεγα κάτι πιο απλό. Όσον αφορά τις μετρήσεις της ανεργίας, που λέτε ότι πέφτει, τα εργοστάσια κλείνουν και κατά παράδοξο τρόπο η ανεργία πέφτει. Στη Λάρισα χθες έκλεισε το εργοστάσιο ζάχαρης. Αυτή η πολιτική της Κυβέρνησης αυτό κάνει, να κλείνει εργοστάσια. Δεν είναι αντιαναπτυξιακός, αφού το Πρόγραμμα Δημοσίων Επενδύσεων τρία χρόνια τώρα μειώνεται συνεχώς; Επίσης, μειώνονται τα προγράμματα των περιφερειών. Ακυρώνονται περιφερειακά έργα, τα εκατόν ογδόντα έργα που τώρα τα κατέθεσε ως «γέφυρες» με το Δ΄ Κοινοτικό Πλαίσιο Στήριξης ο κύριος Υπουργός. Τα κρατούσαν κρυφά ως επτασφράγιστο μυστικό. Αυτά τα έργα ακυρώνονται.
      Αλήθεια, το κτήριο του Ι.Κ.Α. της Λάρισας που σταμάτησε, είναι σ’ αυτά τα έργα; Η Βιβλιοθήκη της Λάρισας είναι σ’ αυτά τα έργα; Ο δρόμος Λάρισας-Φαρσάλων, που παρέμεινε τόσα χρόνια στις μελέτες, είναι σ’ αυτά τα έργα; Ο δρόμος Ελάσσονος-Κοζάνης, η μελέτη για τη Μελούνα είναι σ’ αυτά τα έργα; Ούτε μελέτη δεν υπάρχει εκεί. Για παράδειγμα, έχουμε και την πτέρυγα του Γενικού Νοσοκομείου Λάρισας. 
      Είναι Προϋπολογισμός ξεπουλήματος του Ο.Τ.Ε.. Ξεκινάτε πάλι από εκεί που σταματήσατε το 1993, όταν θα πουλούσατε τον Ο.Τ.Ε. για 500.000.000 δολάρια. Δεν σας άφησε ο λαός. Έγινε η ανάπτυξη του Ο.Τ.Ε. και εισέπραξε το κράτος πάνω από 7,5 δισεκατομμύρια ευρώ κοντά στα 10.000.000.000 δολάρια, όλα αυτά τα χρόνια ως καθαρό κέρδος. Τώρα έρχεστε να συνεχίσετε το καταστροφικό σας έργο από εκεί που το αφήσατε. Κυρίως, όμως, αυτός ο Προϋπολογισμός είναι και ανάλγητος και αντικοινωνικός. Τι να πούμε για την κοινωνική ασφάλιση, όταν 3,3 δισεκατομμύρια ευρώ αυτά τα τρία χρόνια δεν τα δώσατε ως τώρα στους τρεις προηγούμενους προϋπολογισμούς για την κοινωνική ασφάλιση; Και 1,2 δισεκατομμύρια ευρώ δεν είναι εγγεγραμμένα στον παρόντα Προϋπολογισμό, αυτά που πρέπει να δώσετε για την  κοινωνική ασφάλιση.
      Το ΙΚΑ έχει απορυθμιστεί, η κοινωνική ασφάλιση έχει απορυθμιστεί, το πρόβλημα είναι τεράστιο. Στην υγεία δεν είναι μόνο τρία χρόνια χαμένα. Δεν υπάρχει μόνο ανικανότητα. Υπάρχει συντηρητική επιλογή. Η υποχρηματοδότηση είναι συστηματική. Μονάδες εντατικής θεραπείας παραμένουν κλειστές, έτοιμες, όπως παραδόθηκαν. Καινούργια νοσοκομεία δεν προχωράνε. Το Αττικό βρίσκεται ακριβώς εκεί που σας το παραδώσαμε. Τα νέα νοσοκομεία, που είναι να κτιστούν, έχουν σταματήσει από τη Ζάκυνθο μέχρι το Βόλο, μέχρι τα Τρίκαλα, μέχρι τη Χαλκίδα, που δεν ξεκίνησε και μέχρι τη Νάξο. Τα ράντζα τα εξαφανίσατε, για να παρουσιαστούν τώρα παντού. Τα χρέη των νοσοκομείων υπερδιπλασιάστηκαν.
      Γιατί, όμως, γίνονται αυτά; Είναι συνειδητή πολιτική. Φέρνετε στην υγεία το κρυφό σας πρόγραμμα, που λέγεται διεθνώς «νεοφιλελευθερισμός και στην υγεία». Το φέρνετε με πολλούς τρόπους. Ένας είναι το λεγόμενο Σ.Δ.Ι.Τ., που δεν είναι συνεργασία δημόσιου και ιδιωτικού τομέα, αλλά είναι παράδοση του δημόσιου τομέα στον ιδιωτικό. Είναι ένα εγχείρημα που δοκιμάστηκε στη μητρόπολη του καπιταλισμού και σε κάποιες άλλες χώρες και απέτυχε. Το είδαμε στην  Αμερική του Ρήγκαν και στην Αγγλία της Θάτσερ. Τώρα το φέρνετε και εσείς.
      Θα καταθέσω ένα πόρισμα, που δείχνει δύο πράγματα. Το ένα είναι τα αποτυχημένα μοντέλα ιδιωτικοποίησης στην υγεία. Είναι αυτό που τώρα ακριβώς φέρνετε εσείς με το κρυφό σας πρόγραμμα. Το άλλο είναι και το πόρισμα των επιθεωρητών δημόσιας υγείας, που περιγράφει σε τι κατάσταση έφτασαν μετά από τρία χρόνια εγκατάλειψης τα νοσοκομεία μας και το σύστημα υγείας σήμερα. Και αυτά δείχνουν ότι το σύστημα χρεωκοπεί, ενώ δεν κάνετε προσλήψεις, δεν λειτουργούν καινούργια νοσοκομεία, δεν λειτουργούν οι μονάδες, δεν αναπτύσσεται το σύστημα. Τα χρέη υπερδιπλασιάζονται και τα υπερκέρδη πάνε κυρίως σε φαρμακευτικές εταιρείες, αλλά και σε άλλες δαπάνες, μέσα από μια αλλοπρόσαλλη πολιτική που ασκεί η Κυβέρνηση.
      Έρχομαι σ’ ένα σημαντικό θέμα που είναι τα ναρκωτικά για να σας δώσω τα στοιχεία και να περιγράψω το μέγεθος του προβλήματος: Πέρυσι το έλλειμμα χρήσεως ενός έτους στον Ο.ΚΑ.ΝΑ., παραδείγματος χάριν, είναι 9.700.000 ευρώ και φέτος εγγράφετε στον Προϋπολογισμό 2,5 εκατομμύρια ευρώ λιγότερα απ’ όσα είναι τα ανελαστικά, δηλαδή λειτουργικά και μισθοί. Και λέτε ότι θα φέρει η Κυβέρνηση εθνικό πρόγραμμα ανάπτυξης κατά των ναρκωτικών. Η Κυβέρνηση δείχνει πώς εννοεί τις ευαίσθητες κοινωνικά δράσεις κατά των ναρκωτικών. Το καταθέτω για τα Πρακτικά. 
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κλείνω, κύριε Πρόεδρε, λέγοντας τρεις κουβέντες. Δυστυχώς, αποδεικνύεται -και μ’ αυτόν τον Προϋπολογισμό και με τη συνολική σας πολιτική- ότι κάθε φορά που η Νέα Δημοκρατία έρχεται στην κυβέρνηση, η χώρα μπαίνει σε περιπέτειες. Είναι υποχρέωση της δημοκρατικής παράταξης -και των πολιτών που πρέπει να συστρατευτούν μαζί της- να βγάλει τη χώρα από την περιπέτεια, να ξαναδώσει προοπτική και να ξαναφέρει το χαμόγελο στους πολίτες και στα παιδιά μας. 
      Ευχαριστώ πολύ, κύριε Πρόεδρε. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα. 
      Ο κ. Θαλασσινός έχει το λόγο. 
      ΘΑΛΑΣΣΙΝΟΣ ΘΑΛΑΣΣΙΝΟΣ: Κυρία και κύριοι συνάδελφοι, ο Προϋπολογισμός του 2007, τον οποίο συζητάμε σήμερα, είναι ένας προϋπολογισμός στον οποίο αποτυπώνεται η αδιαμφισβήτητα επιτυχημένη πολιτική των προηγούμενων χρόνων διακυβέρνησης της χώρας από τη Νέα Δημοκρατία. 
	Αν και γνωρίζουμε σε ποια οικονομική κατάσταση παρέλαβε τη χώρα μας η νέα διακυβέρνηση -και πιο πολύ ο ελληνικός λαός που τη βίωνε καθημερινά- και παρά τη δυσμενή οικονομική συγκυρία, την οποία επέτεινε η πετρελαϊκή κρίση, οδηγώντας σε αλματώδη αύξηση την τιμή του πετρελαίου, στα τρία σχεδόν χρόνια της θητείας της, τούτη η Κυβέρνηση με την πολιτική της ήπιας δημοσιονομικής προσαρμογής και με τις μεταρρυθμιστικές της πρωτοβουλίες –φορολογική μεταρρύθμιση, βελτίωση του συστήματος προμηθειών του δημοσίου, Συμπράξεις Δημόσιου και Ιδιωτικού Τομέα, εξυγίανση των Δ.Ε.Κ.Ο., ασφαλιστικό τραπεζών και πολλές άλλες- κατάφερε να περιορίσει τα δημοσιονομικά ελλείμματα, αποκαθιστώντας έτσι τη δημοσιονομική διαφάνεια. 
      Είναι γνωστό ότι τα δημοσιονομικά ελλείμματα, από το 7,8% του ΑΕΠ που ήταν το 2004, μειώθηκαν στο 2,6% το 2006, δηλαδή για πρώτη φορά, μετά από την ένταξή μας στην Ο.Ν.Ε., ήταν κάτω από το όριο του 3%. Επίσης, κατάφερε να επιτύχει υψηλούς ρυθμούς ανάπτυξης, να αυξήσει την απασχόληση, να μειώσει την ανεργία, να βελτιώσει την ανταγωνιστικότητα, να αυξηθούν οι επενδύσεις. Με λίγα λόγια, άρχισε να νοικοκυρεύει τον τόπο. 
	Κυρία και κύριοι συνάδελφοι,  η προσπάθεια όμως δεν σταματά εδώ, αλλά συνεχίζεται. Σ’ αυτήν την προσπάθεια μάς στηρίζει, μάς εμπιστεύεται και μάς ενθαρρύνει ο ελληνικός λαός, ο οποίος αντιλαμβάνεται πλήρως ότι η προσπάθεια του Πρωθυπουργού, του Κώστα Καραμανλή και της Κυβέρνησης της Νέας Δημοκρατίας είναι να οδηγήσουν τη χώρα στην πρόοδο και την ευημερία. 
      Δεν είναι τυχαίο ότι όλες οι μέχρι σήμερα δημοσκοπήσεις φέρνουν πρώτη τη Νέα Δημοκρατία στην προτίμηση του λαού και μάλιστα με μεγάλη διαφορά από το ΠΑ.ΣΟ.Κ., η οποία συνεχώς διευρύνεται. Δυστυχώς, το ΠΑ.ΣΟ.Κ. φαίνεται ότι ούτε το μήνυμα των τελευταίων εκλογών έχει αντιληφθεί, αλλά ούτε αντιλαμβάνεται το μήνυμα που εκπέμπουν οι δημοσκοπήσεις. 
      Έτσι, αντί να αντιτάξει σοβαρή εναλλακτική πρόταση ή να συναινέσει, τουλάχιστον, σ’ αυτήν τη σοβαρή και υπεύθυνη προσπάθεια της Κυβέρνησης, έχει αποδυθεί σε μια ανεύθυνη μικροκομματική πολιτική, χρησιμοποιώντας -όπως πάντα- τη διγλωσσία. Όλοι θυμόμαστε τι έγραφε στο πρόγραμμά του και τι έλεγε για τις αποκρατικοποιήσεις, για την αναμόρφωση του φορολογικού συστήματος, για τους ρυθμούς ανάπτυξης. 
      Κυρία και κύριοι συνάδελφοι, δεν υπάρχει καμία αμφιβολία ότι ο Προϋπολογισμός αυτός είναι απόλυτα εναρμονισμένος με τις δεσμεύσεις της Κυβέρνησης για κοινωνική συνοχή. Η αύξηση των συντάξεων του Ο.Γ.Α. κατά 22%, του Ε.Κ.Α.Σ. επίσης κατά 22% και του επιδόματος ανεργίας κατά 18%, είναι δεσμεύσεις που είχαμε αναλάβει προεκλογικά και τις υλοποιούμε. 
Σαφώς και με τον επόμενο προϋπολογισμό -τον οποίο εμείς θα κάνουμε, διότι εμείς θα είμαστε κυβέρνηση και το 2008- θα κάνουμε ακόμη περισσότερα.
      Ποια ήταν η δικιά σας πολιτική, κύριοι συνάδελφοι του ΠΑ.ΣΟ.Κ.; Τα παρουσιάζατε όλα καλά, όλα ανθηρά. Όμως ο ελληνικός λαός και η οικονομία περνούσαν από στενωπό σε στενωπό και από τούνελ σε τούνελ, χωρίς ελπίδα εξόδου απ’ αυτές τις στενωπούς. Με  τις πολιτικές σας καθηλώσατε το εισόδημα των οικονομικά ασθενέστερων. Διευρύνατε τη φτώχεια, διογκώσατε την ακρίβεια. Ξεχάσατε τη φορολογική σας πολιτική, τους φόρους που επιβάλατε τότε; Με τις πολιτικές που εφαρμόσατε ως κυβέρνηση, κάνατε τους φτωχούς φτωχότερους και τους πλούσιους πλουσιότερους. Όχι εμείς, αλλά οι δικές σας πολιτικές. Τώρα βέβαια ζητάτε και τα ρέστα.
      Κυρίες και κύριοι συνάδελφοι, η Νέα Δημοκρατία τιμά τη δέσμευσή της για περιφερειακή ανάπτυξη. Ενδεικτικά αναφέρω ότι έχει επιτύχει αύξηση της συνολικής απορροφητικότητας του Γ΄ Κοινοτικού Πλαισίου Στήριξης στο 50%, από 21% που ήταν πριν από τριάντα μήνες, αύξηση των κονδυλίων του Υπουργείου Αιγαίου και Νησιωτικής Πολιτικής κατά 8,3% για την αντιμετώπιση δαπανών για τις άγονες γραμμές. Επίσης, έχουμε αύξηση των δαπανών του Προγράμματος Δημοσίων Επενδύσεων: 14,3% για το Υπουργείο Αιγαίου και Νησιωτικής Πολιτικής, 29,7% για το Υπουργείο Εμπορικής Ναυτιλίας, 15,5% για τις περιφέρειες. Με την ίδρυση και την πολιτική του Υπουργείου Τουριστικής Ανάπτυξης, έχουμε συνολική αύξηση στο τουριστικό ρεύμα κατά 14,4% και για τη Σάμο ειδικότερα, το νομό τον οποίο έχω την τιμή να εκπροσωπώ, είναι 8%. 
      Με τον επενδυτικό νόμο μέσα σε δεκαεπτά μήνες εγκρίθηκαν χίλια οκτακόσια είκοσι πέντε επενδυτικά σχέδια, με χρηματοδότηση 2,86 δισεκατομμύρια και περίπου εννέα χιλιάδες εκατό θέσεις εργασίας. Αυξήθηκαν σημαντικά οι πόροι προς τους Ο.Τ.Α. Α΄ και Β΄ βαθμού. 
      Κυρίες και κύριοι συνάδελφοι, είναι ιδιαίτερα ικανοποιητικό το γεγονός ότι στον προϋπολογισμό του Προγράμματος Δημοσίων Επενδύσεων προβλέπεται η χρηματοδότηση έργων για την περιφερειακή ανάπτυξη, με προτεραιότητα στις νησιωτικές και ορεινές περιοχές. Και πράγματι, αυτή είναι η σωστή πολιτική, γιατί πρέπει να εξουδετερωθούν οι ενδοπεριφερειακές ανισότητες, να ενισχυθούν οι προβληματικές περιοχές, να ενισχυθούν τα απομακρυσμένα νησιά. Είναι θλιβερή η διαπίστωση ότι ο πληθυσμός των νησιών μας γερνάει και το επισημαίνω και το λέω με έμφαση αυτό. Πρέπει έγκαιρα να ληφθούν μέτρα, ώστε να συγκρατηθεί η πληθυσμιακή αιμορραγία των νησιών μας. 
      Εγώ, όμως, θα πω αυτήν τη μεγάλη αλήθεια, ότι τούτη η Κυβέρνηση ευτυχώς δεν σταματάει στις διαπιστώσεις. Η Περιφέρεια Βορείου Αιγαίου, αξιοποιώντας όλα τα χρηματοδοτικά εργαλεία –Π.Ε.Π. Βορείου Αιγαίου, αναπτυξιακό πρόγραμμα «ΘΗΣΕΑΣ», Ταμείο Συνοχής, κοινωνικές πρωτοβουλίες, νέο αναπτυξιακό νόμο- έχει αποδυθεί σε μια σημαντική προσπάθεια, για να επιλύσει όσο το δυνατόν περισσότερα προβλήματα των νησιών, της περιφέρειας. 
      Ειδικότερα για το Π.Ε.Π. Βορείου Αιγαίου, οι πραγματοποιηθείσες δαπάνες –δηλαδή η απορρόφηση- από 9% τον Απρίλιο του 2004, έφθασαν σήμερα στο 41,1% της δημόσιας δαπάνης του προγράμματος. Δηλαδή το ποσοστό απορρόφησης έγινε σχεδόν πενταπλάσιο από ό,τι ήταν στα τρεισήμισι χρόνια, ενώ οι νομικές δεσμεύσεις τριπλασιάστηκαν. Το επενδυτικό ενδιαφέρον αυξήθηκε. Παρεμβάσεις γίνονται παντού. Αναδεικνύει και αξιοποιεί τα συγκριτικά πλεονεκτήματα της περιοχής και δίνει καθημερινά τη μάχη για βιώσιμη ανάπτυξη, για μια ανάπτυξη η οποία θα δώσει τη δυνατότητα στους νέους των νησιών να παραμείνουν στον τόπο τους.
      Το Υπουργείο Αιγαίου και Νησιωτικής Πολιτικής, εκτός από τον εθνικό ρόλο που διαδραματίζει, έχει σκύψει με ιδιαίτερη ευαισθησία πάνω στα προβλήματα των νησιωτικών περιοχών και έχει κάνει σημαντικά βήματα για την επίλυσή τους. Η καθιέρωση της δωρεάν μετακίνησης των κατοίκων των μικρών και απομακρυσμένων νησιών, η αναθεώρηση του Γ΄ Κοινοτικού Πλαισίου Στήριξης για παρεμβάσεις στα μικρά νησιά, το νέο καθεστώς συμβάσεων ανάθεσης δημόσιας υπηρεσίας για τις άγονες γραμμές και οι προδιαγραφές των πλοίων, προδιαγραφές που χρειάζονται για τις συμβάσεις δημόσιας υπηρεσίας, η τοποθέτηση αγροτικών γιατρών στα πλοία – το ανέφερε και ο συνάδελφος κ. Χωματάς- είναι μερικές από τις σημαντικές παρεμβάσεις που έχουν γίνει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε πολύ λίγο. 
      ΠΡΟΕΔΡΕΥΩΝ (Γεώργιος Σούρλας): Εντάξει, συνεχίστε. 
      ΘΑΛΑΣΣΙΝΟΣ ΘΑΛΑΣΣΙΝΟΣ: Κυρίες και κύριοι συνάδελφοι, για πρώτη φορά σοβαρά έργα υποδομής γίνονται στο Νομό της Σάμου –Σάμος, Ικαρία, Φούρνοι- τον  οποίο έχω την τιμή να εκπροσωπώ. 
Και χρηματοδοτήθηκαν από αμιγώς εθνικούς πόρους για πρώτη φορά έργα, όπως οι οδικοί άξονες της Ικαριάς που ήταν χωματόδρομοι τόσα χρόνια και το λιμάνι του Πυθαγορείου, το αρχαιότερο λιμάνι της Μεσογείου, το οποίο κινδύνευε να καταρρεύσει. Αυτό το γεγονός αποδεικνύει την ευαισθησία του Πρωθυπουργού Κώστα Καραμανλή και της Κυβέρνησης της Νέας Δημοκρατίας για τις απομακρυσμένες νησιωτικές περιοχές. 
      Θα είμαι ο τελευταίος που θα ισχυριστώ, κυρία και κύριοι συνάδελφοι, ότι έχουν επιλυθεί τα προβλήματα και ξέρετε πάρα πολύ καλά τον αγώνα και τις παρεμβάσεις μου και εντός και εκτός Κοινοβουλίου. Όμως, δεν μπορεί να ασκείται πολιτική πάνω σ’ αυτά τα προβλήματα από την Αντιπολίτευση. Είναι προβλήματα τα οποία θα έπρεπε να έχουν επιλυθεί από πολλά χρόνια και δεν λύθηκαν επί ΠΑ.ΣΟ.Κ., παρά τις μεγαλόστομες εξαγγελίες. 
      Οι πολίτες της Σάμου, της Ικαρίας και των Φούρνων προσβλέπουν με εμπιστοσύνη στον Πρωθυπουργό και στην Κυβέρνηση και, βεβαίως, ευελπιστούν στην επίλυση των μεγάλων και σοβαρών προβλημάτων, που διαχρονικά τους απασχολούν. Η ελληνική οικονομία, κυρία και κύριοι συνάδελφοι, συνεχώς βελτιώνεται ως αποτέλεσμα της υπεύθυνης και συνεπούς οικονομικής πολιτικής, βασισμένη στο ευρύ μεταρρυθμιστικό πρόγραμμα της Κυβέρνησης. Δεν είναι μόνο δική μας διαπίστωση. Είναι διαπίστωση της Ευρωπαϊκής Επιτροπής και υπάρχουν και τα θετικά σχόλια του διεθνούς Τύπου με πολυάριθμα δημοσιεύματα στις μεγαλύτερες εφημερίδες του κόσμου. 
      Ο Προϋπολογισμός του 2007 είναι ένας αναπτυξιακός Προϋπολογισμός που τον διακρίνει η αξιοπιστία και η αποτελεσματικότητα, γιατί εγγυάται την περαιτέρω δημοσιονομική εξυγίανση και διαφάνεια, την κοινωνική συνοχή, την οικονομική σταθερότητα, τους υψηλούς ρυθμούς ανάπτυξης, την αυξημένη ανταγωνιστικότητα και τη δυναμική πορεία στη νέα εποχή. Για όλους αυτούς τους λόγους, ψηφίζω τον Προϋπολογισμό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Θαλασσινό.
      Ο κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ: Κυρίες και κύριοι συνάδελφοι, τα βασικά επιχειρήματα της Νέας Δημοκρατίας εδώ και χρόνια, αλλά και σήμερα, είναι ότι τα πράγματα με το ΠΑ.ΣΟ.Κ. ήταν πολύ άσχημα, ότι το ΠΑ.ΣΟ.Κ. έκανε πολιτική με δανεικά, ότι το ΠΑ.ΣΟ.Κ. υπερχρέωσε τη χώρα και ότι σήμερα κάνει αγώνα η Κυβέρνηση και τα πράγματα αρχίζουν και πάνε καλύτερα.
      Θα προσπαθήσω, λοιπόν, να απαντήσω σ’  αυτά τα δύο βασικά επιχειρήματα.
Αυτή είναι, κύριε Υφυπουργέ, η νομισματική πολιτική της Τράπεζας της Ελλάδος, σελίδα 162. Θα μοιράσω τον πίνακα και προτρέπω τους συναδέλφους να τον μελετήσουν, διότι αναφέρει πάρα πολλές αλήθειες, οι οποίες κρύβονται εδώ και χρόνια. Επίσης, αναφέρει το πώς εξελίσσεται το δημόσιο χρέος τα τελευταία δεκαέξι χρόνια. 
      Το χρέος της γενικής κυβέρνησης, ως ποσοστό του Α.Ε.Π., στις 31.12.1989 ήταν 69%. Αν κάνουμε μια αναγωγή στις 30 Ιουνίου του 1989, το χρέος της γενικής κυβέρνησης, ως ποσοστό του Α.Ε.Π., ήταν 65%. Πόσο μας το παραδώσατε το 1993; Στο 110,1%, από 65%. Πόσο το παραδώσαμε εμείς; Στις 31.12.2003 ήταν 107,8% του Α.Ε.Π. Τα τελευταία μάλιστα χρόνια μειώναμε το χρέος κατά τρεις μονάδες ως ποσοστό του Α.Ε.Π. Αυτή είναι μια μεγάλη αλήθεια και θα καταθέσω σε λίγο τον πίνακα. 
      Σε μια άλλη στήλη αναφέρεται η επίδραση του πρωτογενούς αποτελέσματος στο δημόσιο χρέος. Σε όλα τα χρόνια, τα δέκα χρόνια του ΠΑ.ΣΟ.Κ., η επίδραση αυτή είναι αρνητική: μείον 2,7, μείον 4,6, μείον 4, μείον 5 κ.λπ.. Αυτό σημαίνει ότι και τα δέκα χρόνια του ΠΑ.ΣΟ.Κ., από το 1994 έως και το 2003, είχαμε πρωτογενές πλεόνασμα σε ό,τι αφορά τη γενική κυβέρνηση. 
      Ο ισχυρισμός ότι κάναμε πολιτική με δανεικά, είναι ένα μεγάλο ψεύδος. Όταν με τα έσοδα που έχεις μια χρονιά, καλύπτεις τα τρέχοντα έξοδα –δεν εννοώ τους τόκους βεβαίως- και περισσεύει, αυτή δεν είναι πολιτική με δανεικά. Βεβαίως, για να υπολογιστεί το έλλειμμα –όχι το πρωτογενές, αλλά το τελικό έλλειμμα- λαμβάνεται υπόψη το πρωτογενές αποτέλεσμα μαζί με τους τόκους και έτσι προκύπτει τελικά το έλλειμμα για το οποίο μιλάμε. Άρα, όλα τα χρόνια του ΠΑ.ΣΟ.Κ. είχαμε πρωτογενές πλεόνασμα. 
      Θα καταθέσω τον πίνακα και ειλικρινά παρακαλώ τους συναδέλφους και την Κυβέρνηση να τον μελετήσουν. Είναι στοιχεία της Τράπεζας της Ελλάδος, τα οποία δεν μπορεί να αμφισβητήσει βεβαίως η Κυβέρνηση. 
      (Στο σημείο αυτό ο Βουλευτής κ. Ιωάννης Τσακλίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μας είπατε σήμερα ότι τα πράγματα πάνε καλύτερα, ότι το έλλειμμα μειώνεται και ότι αυτό είναι απολογισμός των πεπραγμένων.
Δεν είναι έτσι. Απολογισμό έχουμε μόνο για το 2005. Τον απολογισμό για μία χρονιά, τον έχεις περίπου επτά, οκτώ μήνες αφού τελειώσει η χρονιά. Άρα, απολογισμό έχουμε μόνο για το 2005. 
        Θυμίζω ότι όταν το Δεκέμβριο του 2004 μιλούσαμε για τον προϋπολογισμό του 2005, τα βασικά σας επιχειρήματα ήταν -και τότε- ότι το έλλειμμα θα πάει στο 2,8% του Α.Ε.Π., χωρίς να βάλουμε νέους φόρους, δηλαδή αυτά που λέτε και σήμερα για τον προϋπολογισμό και του 2006 και του 2007.
        Πόσο πήγε το έλλειμμα του 2005; Πήγε στο 5,2% με στοιχεία της EUROSTAT του Σεπτεμβρίου – Οκτωβρίου του 2006 και μάλιστα με αστερίσκο, γιατί εκφράζονται αμφιβολίες για τον τρόπο καταγραφής των αμυντικών δαπανών. Και εγώ σας ερωτώ, πέραν αυτού -μπορούσα να πω και άλλα- το εξής: Βάλατε στο έλλειμμα αυτό τα χρέη των νοσοκομείων; Όχι. Άρα, θα είναι πολύ μεγαλύτερο.
        Και να πάμε να συγκριθούμε με το 2001 που έχουμε πεπραγμένα, δηλαδή είναι κατ’ αντιστοιχία μετεκλογική χρονιά το 2001, μετεκλογική και το 2005. Το 2001 δικό μας, το 2005 δικό σας.
        Σύμφωνα με την απογραφή που κάνατε -την οποία θα μπορούσα να αμφισβητήσω, αλλά δεν το κάνω- το έλλειμμα του 2001 είναι στο 4,9% του Α.Ε.Π., αφού το διορθώσατε πέντε φορές και το επιβαρύνατε με αλχημείες. Το έλλειμμα του 2005 είναι 5,2% με αστερίσκο. Αυτή μόνο είναι μια σύγκριση με στοιχεία απολογιστικά.
        Και θα σας πω και κάτι άλλο. Σύμφωνα με τον Προϋπολογισμό που εσείς μας δώσατε και με πίνακες που εσείς έχετε, το 2001 το Πρόγραμμα Δημοσίων Επενδύσεων ήταν 5,9% του Α.Ε.Π. και το 2005 ήταν 4,2% του Α.Ε.Π.. Δηλαδή, με μια κακή πολιτική κερδίσατε 1,7% στο έλλειμμα. Οι τόκοι που πληρώναμε το 2001, ήταν 7,4% του Α.Ε.Π.. Οι τόκοι που πληρώσατε το 2005, ήταν 5,4% του Α.Ε.Π..  Παρ’ ότι μπορώ να το αμφισβητήσω, γιατί μεταφέρεται ο τόκος σε άλλα χρόνια, το δέχομαι. Αυτό υπολογίσατε. Δηλαδή, από τους τόκους κερδίσατε το 2005, σε σχέση με το 2001, δύο μονάδες και 1,7% από το Πρόγραμμα Δημοσίων Επενδύσεων. Κερδίσατε μ’ αυτήν τη σύγκριση 3,7%. Δηλαδή, μόνο με τα δύο αυτά στοιχεία, αν τα είχατε ίδια με το 2001 –που δεν οφείλεται σε καλή πολιτική το ότι τα μειώσατε, κακή είναι η πολιτική- θα είχατε έλλειμμα το 2005, 5,2% συν 3,7%, σύνολο 8,9% με αστερίσκο. Αυτή είναι η πολιτική για την οποία υπερηφανεύεστε; Έτσι πάνε καλύτερα τα πράγματα; 
        Πάμε τώρα στον Προϋπολογισμό του 2006. Τα απολογιστικά στοιχεία θα τα έχουμε το φθινόπωρο του 2007. Όπως λέγατε και για το 2005, ότι θα είναι το έλλειμμα κάτω από 3%, μιλάτε και για το 2006. Δεν θα είναι έτσι. 
        Μόνο δύο – τρία πράγματα σας λέω από το δικό σας προϋπολογισμό. Η χρηματοδότηση για την κοινωνική ασφάλιση είναι 423.000.000 ευρώ, δηλαδή 0,2% του Α.Ε.Π., ενώ το 2004 -παραδείγματος χάρη- ήταν 1,2% του Α.Ε.Π.. Αυτό είναι ψέμα. Υποχρηματοδοτείτε την κοινωνική ασφάλιση το λιγότερο κατά 1% του Α.Ε.Π., σύμφωνα με τη νομοθετημένη υποχρέωση που έχετε.
        Πάμε σε μια άλλη στήλη. Είναι από το δικό σας Προϋπολογισμό. Εθνικολογιστικές προσαρμογές: Το 2004 επιβάρυναν αυτές οι προσαρμογές το έλλειμμα κατά 306.000.000. Τώρα, το ελαφρύνουν κατά 1.194 εκατομμύρια ευρώ. Τι είναι αυτά; Μπορείτε να μας πείτε;
        Στον Προϋπολογισμό, λοιπόν, του 2006 και του 2007 υπάρχουν μεγάλες αλχημείες, οι οποίες θα αποδειχθούν μετά από επτά, οκτώ μήνες, όταν θα έχουμε τα πραγματικά στοιχεία. 
        Τώρα λέτε ότι έχουμε τη φθινοπωρινή έκθεση της Ευρωπαϊκής Ένωσης για το 2006. Αυτή η έκθεση του ίδιου έτους στηρίζεται σε στοιχεία της Κυβέρνησης. Του χρόνου, η φθινοπωρινή έκθεση θα μας πει την αλήθεια. Η φθινοπωρινή έκθεση του 2005 για το 2005 έλεγε ότι το έλλειμμα θα είναι 3,7% και τελικά ήταν 5,2% με αμφισβήτηση. Άρα, για τον Προϋπολογισμό του 2006 και του 2007 δεν έχουμε απολογισμό. Εγώ λέω ότι αυτό είναι ένα χαρτί, στο οποίο δεν δίνω σχεδόν καμία σημασία. Δίνω σημασία στον προϋπολογισμό του 2005 που υλοποιήσατε, όπου τα αποτελέσματα ήταν πολύ δυσάρεστα για σας. Ο κόσμος περνάει καλύτερα σήμερα; Αυξήσατε τους έμμεσους φόρους κατά 1,2% του Α.Ε.Π. και ξέρετε πού. Στα τσιγάρα, στο πετρέλαιο, στο Φ.Π.Α. κ.λπ..
      Ακούστε κάτι, με το οποίο κιόλας θα τελειώσω την ομιλία μου. Τα τρία τέσσερα τελευταία χρόνια του ΠΑ.ΣΟ.Κ., ξέρετε πόσα ήταν τα έσοδα από έμμεσους φόρους; Ήταν 14,2% του Α.Ε.Π. κατά μέσο όρο.Εσείς αυξήσατε τους έμμεσους φόρους κατά 1,2% του Α.Ε.Π. Άρα, έπρεπε να έχετε έσοδα από έμμεσους φόρους όχι 14,2%, αλλά 15,4% του Α.Ε.Π.
      Ξέρετε πόσα έχετε τα τρία χρόνια που κυβερνάτε; Έχετε 13,4% του Α.Ε.Π. Ενώ αυξήσατε τους έμμεσους φόρους, το κράτος εισπράττει λιγότερα. Μήπως δεν τα πληρώνουν οι πολίτες; Τα πληρώνουν, αλλά κάποιοι τα κλέβουν, δεν τα αποδίδουν. Αυτούς ευνοεί η Κυβέρνηση και με τους άμεσους φόρους και με την εύνοια της φοροκλοπής. Αυτούς ευνοείτε, τους πλούσιους. Οι φτωχοί, οι μεσαίοι πληρώνουν και το κράτος εισπράττει λιγότερα. 
      Μήπως αυξήσατε τα συνολικά έσοδα; Από το 26%, τα πήγατε στο 23%. Οι μικροί και οι μεσαίοι πληρώνουν παραπάνω. Οι πλούσιοι πληρώνουν λιγότερα. Μειώσατε τα έσοδα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μήπως περιορίσατε τις δαπάνες; Όχι. Ως ποσοστό του Α.Ε.Π., οι καταναλωτικές δαπάνες είναι περισσότερες. Πώς μειώσατε το έλλειμμα; 
Όλα αυτά, λοιπόν, είναι ψεύδη. 
      Τώρα, όσον αφορά το αν θα κερδίσετε τις εκλογές, θα σας πω κάτι. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΙΩΑΝΝΗΣ ΤΣΑΚΛΙΔΗΣ: Τελειώνω, κύριε Πρόεδρε. Ζητώ συγγνώμη.
      Εγώ δεν λέω ότι το ΠΑ.ΣΟ.Κ. ήταν άριστο. Κάναμε και εμείς  λάθη. Όμως, είχαμε παρουσιάσει και ένα πολύ σοβαρό έργο. Μακάρι εσείς να ήσαστε καλύτεροι. Δυστυχώς, δεν είστε. Δεν ανταποκρίνεστε στις απαιτήσεις της σύγχρονης εποχής. Η χώρα, δυστυχώς, δεν πάει μπροστά. Δεν υπάρχει ελπίδα.
      Το ΠΑ.ΣΟ.Κ., κυρίες και κύριοι συνάδελφοι, έχει δουλέψει. Ετοιμάζει τις προγραμματικές του θέσεις. Θα τις παρουσιάσει το επόμενο διάστημα στον ελληνικό λαό. Είμαστε βέβαιοι ότι θα μας εμπιστευτεί ξανά ο ελληνικός λαός, γιατί θα είναι πειστικές οι προγραμματικές μας θέσεις, οι οποίες θα απαντούν και για το παρόν και για το μέλλον. 
      Γι’ αυτό, να μην είστε αισιόδοξοι από τα γκάλοπ. Να είστε βέβαιοι ότι όταν θα γίνει αυτό, θα είστε και πάλι μια παρένθεση, όπως ήσαστε την περίοδο 1990-1993.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσακλίδη.
      Αφήστε το λαό να αποφασίσει για τις εκλογές. Ας μην προκαταλαμβάνουμε ούτε ο ένας ούτε ο άλλος. Θα έρθει και αυτή η ώρα.
      Η κ. Μπερνιδάκη-Άλντους έχει το λόγο.
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι –δεν ξέρω αν είναι καμία κυρία εδώ- οι περισσότεροι, όταν διαβάζουν τον Προϋπολογισμό, προσπαθούν να αξιολογήσουν διάφορες σημαντικές τάσεις, όπως το ρυθμό ανάπτυξης, τη μείωση του ελλείμματος, το ύψος του δημόσιου χρέους, την ανταγωνιστικότητα της οικονομίας.
      Η οικονομική πολιτική της Κυβέρνησης δεν κρίνεται, όμως, μόνο από την αξιολόγηση αυτών των στοιχείων. Στην προσπάθειά μας να βελτιώσουμε τις οικονομικές προοπτικές της χώρας, κρινόμαστε και από την κοινωνική μας πολιτική. Κρινόμαστε για την προτεραιότητα που δίνουμε στην ενίσχυση εκείνων των Ελλήνων, που έχουν τις μεγαλύτερες ανάγκες.
      Ως άνθρωπος με αναπηρία, θέλω να συγχαρώ το οικονομικό επιτελείο της Κυβέρνησης, γιατί μέσα στη δύσκολη δημοσιονομική κατάσταση της χώρας, κεντρικός στόχος της κυβερνητικής πολιτικής παραμένει σταθερά η ενίσχυση των πολιτών με αναπηρία. 
      Αυτή η πολιτική αποτυπώνεται και στον Προϋπολογισμό. Οι δαπάνες του τακτικού προϋπολογισμού για τα άτομα με αναπηρία αυξήθηκαν σε 619.000.000 ευρώ, από 579.000.000 ευρώ, χωρίς να υπολογίζουμε άλλες σημαντικές δαπάνες, όπως τη μισθοδοσία των ιδρυμάτων πρόνοιας. Επίσης, το ύψος των κονδυλίων για τα επιδόματα πρόνοιας αυξάνεται το 2007 στο συνολικό ποσό των 584.000.000 ευρώ.
      Αγαπητοί συνάδελφοι, βασικός άξονας της πολιτικής μας παραμένει η ενίσχυση του εισοδήματος των πολιτών με αναπηρία. Θα αναφερθώ εν συντομία σε ορισμένες μόνο σημαντικές παροχές. Αυξάνεται από 1.900 ευρώ σε 2.400 ευρώ το ποσό της δαπάνης, χωρίς δικαιολογητικά, που αφαιρείται από το εισόδημα του κάθε φορολογουμένου με αναπηρία. Δίνονται συγκεκριμένα κίνητρα στις ιδιωτικές επιχειρήσεις για την πρόσληψη εργαζομένων με αναπηρία. Αφαιρείται από τα καθαρά κέρδη των επιχειρήσεων ποσό 1.500 ευρώ για κάθε εργαζόμενο με αναπηρία που απασχολούν.
      Επίσης, ικανοποιείται ένα ακόμα αίτημα της Εθνικής Συνομοσπονδίας Ατόμων με Αναπηρία, με τη μείωση του συντελεστή Φ.Π.Α. από 19% σε 9% σε πολλά τεχνολογικά βοηθήματα, βοηθήματα απολύτως απαραίτητα για τη βελτίωση της ποιότητας της ζωής των ατόμων με αναπηρία. 
      Αγαπητοί συνάδελφοι, οι Έλληνες με αναπηρία εμπιστεύονται την πολιτική μας. Μας εμπιστεύονται, γιατί οι ανάγκες τους αποτελούν βασική προτεραιότητα της πολιτικής μας. Βρισκόμαστε δίπλα τους όχι μόνο με λόγια χωρίς περιεχόμενο, αλλά με συγκεκριμένες δράσεις. 
      Αναφέρω εν συντομία τα εξής: Η κατώτατη σύνταξη αναπήρων και θυμάτων πολέμου αυξάνεται σταδιακά από τα 370 ευρώ, που είναι σήμερα, στα 423 ευρώ. Αυξάνεται το ύψος του επιδόματος απολύτου αναπηρίας για τους συνταξιούχους του Ι.Κ.Α.. Αυτό το επίδομα θα υπολογίζεται πλέον στο 50% της συντάξεως που θα καταβάλλεται κάθε φορά και όχι στο 50% της αρχικώς εκδοθείσας συντάξεως, όπως γινόταν μέχρι σήμερα. Επίσης, γίνονται ευνοϊκότερες οι προϋποθέσεις συνταξιοδότησης των μητέρων παιδιών με αναπηρία, με τη μείωση του απαιτούμενου ποσοστού αναπηρίας από 80% σε 67%.
      Κύριοι συνάδελφοι, σημειώνω ότι οι συγκεκριμένες παροχές έρχονται να προστεθούν σ’ ένα συγκροτημένο σχέδιο θεσμικών παρεμβάσεων, που βρίσκεται σε εξέλιξη. Ήδη προετοιμάζουμε την εφαρμογή της κάρτας αναπηρίας με την οποία επιχειρείται για πρώτη φορά στη χώρα μας να καταγραφεί ο ακριβής αριθμός των πραγματικά αναπήρων και οι συγκεκριμένες ανάγκες του κάθε ατόμου χωριστά. 
      Στόχος της πολιτικής μας, στόχος δηλαδή της κάρτας αναπηρίας, εν προκειμένω, είναι η πάταξη της γραφειοκρατίας, είναι η βελτίωση της καθημερινότητας του κάθε αναπήρου. Εδώ, πρέπει να τονίσω ότι έχει ολοκληρωθεί ήδη το πρώτο στάδιο του έργου με τη δημιουργία ενός αντικειμενικού συστήματος ταξινόμησης και αξιολόγησης των αναπηριών -ενός συστήματος το οποίο έχει και την έγκριση του Παγκόσμιου Οργανισμού Υγείας- όπως επίσης και με την ένταξη των δομών, που απαιτούνται, στο Δ΄ Κοινοτικό Πλαίσιο Στήριξης. 
      Κύριοι συνάδελφοι, σίγουρα, παρά τις δράσεις και τα μέτρα που προωθούνται –μερικά εκ των οποίων ανέφερα μόνο ως παραδείγματα- πρέπει να γίνουν πολλά ακόμη, ιδιαίτερα για τα μεγάλα εμπόδια που αντιμετωπίζουν οι Έλληνες με αναπηρία στην εκπαίδευση και στην απασχόληση. 
      Το 2007 είναι μια ακόμη χρονιά εντατικού έργου. Μας περιμένει πολλή δουλειά. Γνωρίζουμε τα προβλήματα και προχωράμε σταθερά. Προχωράμε με πρόγραμμα, προχωράμε με ουσιαστικές μεταρρυθμίσεις!
      Εδώ θέλω να υπογραμμίσω την ανάγκη ακόμη περισσοτέρων μεταρρυθμίσεων στα θέματα που αφορούν τους πολίτες με αναπηρία. Οδηγός σ’ αυτήν την προσπάθεια πρέπει να είναι η δουλειά της Διακομματικής Επιτροπής της Βουλής για την αντιμετώπιση των προβλημάτων που απασχολούν τα άτομα με αναπηρία, στην οποία ήμουν Πρόεδρος, όσο αυτή η Επιτροπή λειτουργούσε. Η Επιτροπή ήταν ad hoc και το έργο της περαιώθηκε με την κατάθεση της έκθεσής της το Μάιο του 2006. 
      Αυτή η Επιτροπή είναι μια επιτροπή, η οποία συστάθηκε με πρωτοβουλία της Κυβέρνησης και ιδιαίτερα του Πρωθυπουργού Κώστα Καραμανλή. Η Επιτροπή εξέδωσε τον περασμένο Μάιο την έκθεση-πόρισμα, την οποία, κύριοι συνάδελφοι, όλοι έχετε παραλάβει από εμάς. 
      Αυτή η έκθεση περιέχει συγκεκριμένες προτάσεις, προτάσεις που ελπίζω να μην καταλήξουν σε κάποιο συρτάρι, ιδιαίτερα επειδή αυτές οι προτάσεις έχουν τη στήριξη όλων των πολιτικών κομμάτων και είναι σημαντικές. Παραθέτω μόνο δύο, τρία παραδείγματα: Η σύσταση μόνιμης επιτροπής στη Βουλή για τα αναπηρικά θέματα. Το θέμα και τα προβλήματα των αναπήρων δεν τέλειωσαν και κανένα διάλειμμα δεν δικαιολογείται για τη μη λειτουργία μιας τέτοιας επιτροπής στη Βουλή των Ελλήνων.
Επίσης, η κωδικοποίηση της υπάρχουσας νομοθεσίας που αναφέρεται στους αναπήρους. Ο εκσυγχρονισμός του ν. 2643, που αφορά την επαγγελματική αποκατάστασή τους. Η άμεση λειτουργία του Εθνικού Παρατηρητηρίου για την αναπηρία. Η θέσπιση Γενικής Γραμματείας Ειδικής Αγωγής για να αναβαθμιστεί το ζήτημα της εκπαίδευσης των παιδιών με αναπηρία στη χώρα μας. 
    Αυτές είναι ορισμένες μόνο από τις πολιτικές που θα μπορούσε να βελτιώσουν ακόμα περισσότερο τη ζωή των πολιτών με αναπηρία στη χώρα μας. Είναι δράσεις που δεν χρειάζονται τεράστια χρηματικά ποσά. Αυτό που χρειάζεται, είναι πολιτική βούληση και διακομματική συναίνεση για την εφαρμογή τους.
    Δεν πρέπει να ξεχνάμε ποτέ ότι είναι υποχρέωση της πολιτείας να προωθεί πολιτικές σε όλους τους τομείς, που θα ενσωματώνουν τη διάσταση της αναπηρίας στον πυρήνα του σχεδιασμού τους. Ιδιαίτερα το 2007, που είναι το ευρωπαϊκό έτος το αφιερωμένο στις ίσες ευκαιρίες για όλους και ιδιαίτερα με την απόφαση του ECOFIN ότι για κάθε πακέτο που θα δίδεται στις χώρες-μέλη από το 2007 ως το 2013, θα πρέπει να δίδεται συγκεκριμένο ποσό για την προσβασιμότητα των αναπήρων σε όλους τους τομείς της ζωής και της κοινωνίας και, επίσης,  ιδιαίτερα με τη διακήρυξη των Ηνωμένων Εθνών της 13ης  Δεκεμβρίου 2006 για τα ανθρώπινα δικαιώματα των αναπήρων, έχουμε το πρόσταγμα, έχουμε την εντολή, έχουμε τον προσανατολισμό από τη διεθνή κοινότητα. Εμείς έχουμε το όραμα, έχουμε τη βούληση και ο Πρωθυπουργός Κώστας Καραμανλής έχει επανειλημμένως τονίσει τη σημασία των θεσμικών μεταρρυθμίσεων.
    Κύριοι συνάδελφοι, κύριε Υπουργέ, ολοκληρώνοντας, θέλω να πω ότι θεωρώ πως ο Προϋπολογισμός του 2007 στηρίζεται σε μια αξιόπιστη και αποτελεσματική οικονομική πολιτική, μια δυναμική πολιτική που οδηγεί την Ελλάδα μπροστά. Πρόκειται για μια πολιτική που με ρεαλισμό και ευαισθησία υπηρετεί τις πραγματικές ανάγκες του πολίτη, τις πραγματικές ανάγκες των ευπαθών κοινωνικών ομάδων. Γι’ αυτό τον υπερψηφίζουμε.
    Απλώς ελπίζω ότι η διακομματική συναίνεση που χρειάζεται και η πολιτική βούληση που απαιτείται για το μεγάλο ζήτημα, δηλαδή να πάρουμε στα σοβαρά τα προβλήματα των αναπήρων συμπολιτών μας, θα είναι το καινούργιο θέμα που θα τίθεται και θα ελέγχεται κάθε χρόνο πλέον στον Προϋπολογισμό.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ την κ. Μπερνιδάκη.
    Ο κ. Ρόβλιας έχει το λόγο.
    ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
    Πριν αναφερθώ στο Υπουργείο Μεταφορών και Επικοινωνιών, θέλω και εγώ με τη σειρά μου να απευθυνθώ στον κ. Πολύδωρα και να του πω το εξής: Κύριε Πολύδωρα, η παράταξή σας έχει πληρώσει ακριβά στο παρελθόν τον κομματισμό της Χωροφυλακής και της Αστυνομίας. Το κακό βέβαια είναι ότι το έχει πληρώσει ακριβά και η χώρα. Σταματήστε, λοιπόν, αυτά τα επικίνδυνα παιχνίδια. Η Αστυνομία, κύριε Πολύδωρα, διαλύεται σήμερα από το ξεκαθάρισμα εσωκομματικών λογαριασμών. Γι’ αυτό αδυνατεί να αντιμετωπίσει τους παρανομούντες. Δεν σας φταίνε, λοιπόν, τα άλλα κόμματα. Το δικό σας κόμμα σας φταίει. 
    Το Υπουργείο Μεταφορών και Επικοινωνιών, κυρίες και κύριοι συνάδελφοι, έχει βυθιστεί εδώ και τρία χρόνια σε βαθιά χειμερία νάρκη. Η μακαριότητα της απαράδεκτης ακινησίας του διακόπτεται μόνο από τα προσχεδιασμένα επικοινωνιακά πυροτεχνήματα, πυροτεχνήματα εντυπωσιασμού, που δημιουργούν θόρυβο και λάμψη εκ του μηδενός και επανέρχονται αμέσως στο μηδέν χωρίς ουσία. Μέσω της ουσιαστικής απραξίας, το Υπουργείο Μεταφορών και Επικοινωνιών αποφεύγει την άμεση αρνητική δημοσιότητα, αλλά σωρεύει προβλήματα, χάνει ευκαιρίες και εγκαταλείπει πολιτικές. 
    Ξεκινώντας από τις επικοινωνίες, θα πούμε με βεβαιότητα ότι κακώς η λέξη «Επικοινωνιών» εξακολουθεί να υπάρχει στον τίτλο του Υπουργείου. Ουδείς εκ της πολιτικής ηγεσίας ασχολείται με τις επικοινωνίες. Δεν υπάρχει πολιτική επικοινωνιών στη χώρα μας από το Μάρτιο του 2004! Χρειάστηκαν σχεδόν δύο χρόνια και μια καταδίκη από το Ευρωπαϊκό Δικαστήριο, για να έρθει προς ψήφιση στη Βουλή κακήν κακώς και μεταλλαγμένο το νομοσχέδιο για τις ηλεκτρονικές επικοινωνίες.
    Αυτό το νομοσχέδιο, η προηγούμενη πολιτική ηγεσία το είχε παραδώσει στη σημερινή, έτοιμο και υπογεγραμμένο. Το έφεραν, το ψήφισαν ως ν. 3431/2006 και το εγκατέλειψαν ως έκθετο.
    Ακούστε, κυρίες και κύριοι συνάδελφοι: Αυτός ο νόμος για τις ηλεκτρονικές επικοινωνίες, για να λειτουργήσει, προβλέπει την έκδοση εξήντα πέντε υπουργικών αποφάσεων!
Ξέρετε πόσες έχουν εκδοθεί; Μόνο τρεις. 
      Ο νόμος είναι ανενεργός, ο ανταγωνισμός ανύπαρκτος, η ανεξάρτητη –υποτίθεται- αρχή των τηλεπικοινωνιών, η ΕΕΤΤ, μετεβλήθη σε αποκεντρωμένη υπηρεσία του Υπουργείου, η χώρα μας μένει πίσω από τις μεγάλες εξελίξεις των ηλεκτρονικών επικοινωνιών και της ψηφιακής εποχής και η Ευρωπαϊκή Επιτροπή ετοιμάζει βαριές κυρώσεις. Δεν υπάρχει καμία πρόοδος σχετικά με τις αναγκαίες κανονιστικές ρυθμίσεις για την ψηφιακή ραδιοτηλεόραση. 
      Στο μηδέν είναι και το πρόγραμμα ανάπτυξης των ευρυζωνικών υποδομών της χώρας και, μάλιστα, με περίεργες ακυρώσεις διαγωνισμών τις τελευταίες  ημέρες. 
      Ευαίσθητα κοινωνικά προγράμματα της «Κοινωνίας της Πληροφορίας», που αφορούν άτομα με αναπηρίες ή εφαρμογές έξυπνων οικισμών για ορφανοτροφεία, έχουν οριστικά εγκαταλειφθεί. 
      Η απορροφητικότητα για τα μέτρα 4.2 και 4.3 ανέρχεται μόλις στο 4%. Τα  κονδύλια χάνονται ή, στην καλύτερη περίπτωση, μεταφέρονται σε άλλα προγράμματα. 
      Οι δαπάνες  μεταξύ των ετών 2005 και 2006 μειώθηκαν κατά 32,1% και προβλέπεται από τον Προϋπολογισμό περαιτέρω μείωση κατά 10,5% για το 2007. Νομίζω ότι τα σχόλια είναι περιττά.
      Μετράμε τρία χαμένα χρόνια στις επικοινωνίες, με αποτέλεσμα οι τιμές των υπηρεσιών που επιβαρύνουν τους πολίτες, να είναι από τις ακριβότερες στην Ευρώπη, ίσως να είναι οι ακριβότερες στην Ελλάδα. 
      Εξίσου δραματική είναι και η κατάσταση των μεταφορών. Υποσχέθηκαν ο κ. Καραμανλής και ο κ. Λιάπης, τόσο προεκλογικά όσο και μετεκλογικά, ότι θα συστήσουν ενιαίο φορέα συγκοινωνιών και κυκλοφορίας για το συντονισμό της κίνησης στους δρόμους. Επί τρία χρόνια δεν τα κατάφεραν.
      Υποσχέθηκε ο κ. Λιάπης στις 22.3.2004 εδώ, στη Βουλή, στις προγραμματικές δηλώσεις του, ότι θα μειώσει το θόρυβο στις περιοχές γύρω από τα νοσοκομεία και τα σχολεία. Επρόκειτο για ψηφοθηρική υπόσχεση ευκολίας, που ξεχάστηκε παντελώς. Το ίδιο ξεχάστηκε και η μεγαλεπήβολη υπόσχεση της ίδιας ημέρας για δημιουργία –ακούστε- δέκα χιλιάδων νέων θέσεων στάθμευσης δικύκλων. Υποσχέθηκε ο κύριος Υπουργός, πάλι την ίδια ημέρα, αύξηση των λεωφορείων του λεκανοπεδίου σε δόμισι χιλιάδες.
      Ακούστε, τρία χρόνια μετά, ο αριθμός των λεωφορείων που κυκλοφορούν ημερησίως μειώθηκε, από χίλια εξακόσια πενήντα που ήταν το 2004 σε χίλια τριακόσια το 2006. Δεν υπήρξε ούτε ένας νέος διαγωνισμός προμήθειας λεωφορείων που να ξεκίνησε και να ολοκληρώθηκε επί των ημερών του κ. Λιάπη. Οι ουρές στις στάσεις των λεωφορείων και ο χρόνος αναμονής μεγαλώνει. Μαζί τους μεγαλώνει και η αγανάκτηση αυτών που τα χρησιμοποιούν. 
      Ο φιλόδοξος στόχος του κυρίου Υπουργού για την αύξηση των μετακινήσεων με τα Μέσα Μαζικής Μεταφοράς, βρίσκει ως αξεπέραστο εμπόδιο την υποβάθμισή τους και την παντελή ανυπαρξία πολιτικής επιβατικών μεταφορών. Η μείωση των δαπανών στις συγκοινωνίες κατά 4,5% το 2005-2006 επιβεβαιώνει την κυβερνητική ανεπάρκεια και την έλλειψη ουσιαστικού ενδιαφέροντος.
       Ο υποτιθέμενος σχεδιασμός για την οδική ασφάλεια εξαντλείται στις διαφωνίες των Υπουργών για το ύψος των προστίμων του Κ.Ο.Κ. Το Δεκέμβριο του 2004 στη Βουλή, κατά τη συζήτηση του προϋπολογισμού, ο κ. Λιάπης δήλωνε: «Είναι αναγκαία η σύνταξη ενός συγκεκριμένου σχεδίου οδικής ασφάλειας». Όμως, επί των ημερών του, η Εθνική Επιτροπή Οδικής Ασφάλειας δεν έχει συνεδριάσει ούτε μία φορά. 
      Το υποτιθέμενο ενδιαφέρον της Νέας Δημοκρατίας για την περιφέρεια   εκφράζεται με μηδενική πρόβλεψη ενίσχυσης των συγκοινωνιών της περιφέρειας και με την παγερή αδιαφορία για τις άγονες γραμμές και για τα ξεχασμένα χωριά. 
      Ομιλώντας επί του προϋπολογισμού του 2005 το Δεκέμβριο του 2004, ο κ. Λιάπης είχε προαναγγείλει την προώθηση εμπορευματικών κέντρων στο Θριάσιο, στη Θεσσαλονίκη, στην Ηγουμενίτσα, στην Αλεξανδρούπολη, στην Πάτρα και αλλού, με στόχο τη δημιουργία ενός εθνικού δικτύου εμπορευματικών κέντρων, που θα υλοποιήσει στη χώρα μας την έννοια των συνδυασμένων μεταφορών. Είναι λόγια του  κ. Λιάπη αυτά.
       Δεν γνωρίζω από πού αντλούσε τέτοια αισιοδοξία ο κύριος Υπουργός. Πάντως τώρα θα πρέπει να μας εξηγήσει τους λόγους για τους οποίους δεν προχώρησε ούτε μία από τις επενδύσεις αυτές και η χώρα μας είναι ουραγός στις συνδυασμένες μεταφορές παρά τις ευρωπαϊκές κατευθύνσεις. 
      Στις Δ.Ε.Κ.Ο. του Υπουργείου Μεταφορών και Επικοινωνιών, οι διοικήσεις αλλάζουν σαν τα πουκάμισα, για να δοθεί η εντύπωση ότι φταίνε οι κακές διοικήσεις και όχι η καλή πολιτική ηγεσία. 
      Στον Ο.Σ.Ε., η κατάσταση είναι δραματική. Βυθισμένος στα ελλείμματα και αδυνατώντας να απορροφήσει τα κονδύλια του Γ΄ Κοινοτικού Πλαισίου Στήριξης ο ΟΣΕ απαξιώνεται και απομονώνεται από τις ευρωπαϊκές εξελίξεις.
      Θα επισημάνω δύο από τα πολλά αρνητικά του οργανισμού: πρώτον, εγκαταλείπεται ο δυτικός σιδηροδρομικός άξονας συνολικού μήκους εξακοσίων είκοσι χιλιομέτρων περίπου, που είχε σχεδιαστεί και του οποίου η χρηματοδότηση είχε εξασφαλιστεί επί των κυβερνήσεων του ΠΑ.ΣΟ.Κ. Δηλαδή, η Κυβέρνηση της Νέας Δημοκρατίας εγκαταλείπει το σιδηροδρομικό δίκτυο Καλαμπάκας, Κοζάνης, Ιωαννίνων, Ηγουμενίτσας και Ιωαννίνων, Πάτρας, Καλαμάτας. Αυτό αφορά πάνω από ένα εκατομμύριο πολίτες. 
      Δεύτερον, το Υπουργείο Μεταφορών και Επικοινωνιών προχωρά με καταπλήσσουσα προχειρότητα στη διάσπαση του Ο.Σ.Ε. σε δύο εταιρείες, στην εταιρεία της υποδομής και στην εταιρεία των μεταφορικών υπηρεσιών. Ο κίνδυνος πλήρους αποδιοργάνωσης είναι ορατός. Η Κυβέρνηση δεν έχει επιλύσει ούτε τα θέματα των εργαζομένων ούτε τα προβλήματα συνεργασίας και συντονισμού των δύο νέων εταιρειών. Το νέο σχήμα, εάν δεν καταρρεύσει, σίγουρα δεν μπορεί να εγγυηθεί την ασφάλεια των μετακινήσεων. 
      Θα τελειώσω με το θέμα της Ολυμπιακής. Ανεξαρτήτως με το τι έγινε στο παρελθόν, τα λάθη είναι γνωστά και έχουν αναγνωριστεί. Η Κυβέρνηση της Νέας Δημοκρατίας παρέλαβε μια νέα εταιρεία, τις Ολυμπιακές Αερογραμμές, χωρίς προβλήματα και χωρίς χρέη. Στο τέλος του 2005, οι Ολυμπιακές Αερογραμμές εμφανίζουν στον ισολογισμό ζημιές ύψους 233.000.000 ευρώ. Χαρακτηριστικό είναι ότι από το 2004 έως το 2005, οι ζημιές υπερδιπλασιάστηκαν. Σήμερα υπολογίζεται ότι υπερβαίνουν τα 350.000.000 ευρώ. 
      Οι Ολυμπιακές Αερογραμμές χάνουν συνεχώς μερίδιο της αγοράς. Προβαίνουν σε προγραμματισμένες ακυρώσεις εκατοντάδων σχεδόν πτήσεων το μήνα, μεταξύ των οποίων και πτήσεων της άγονης γραμμής. Ενοικιάζουν αεροσκάφη με απαράδεκτα υψηλό μίσθωμα. Ταυτόχρονα, προετοιμάζεται  και η εκποίηση κερδοφόρων κλάδων του ομίλου. Ο κομματισμός και η εξυπηρέτηση των «ημετέρων» θέτουν σε δεύτερη μοίρα το μέλλον του εθνικού αερομεταφορέα. Αυτό είναι το νοικοκύρεμα που υποσχεθήκατε; 
      Οι Ολυμπιακές Αερογραμμές απαξιώνονται συνειδητά και συρρικνώνονται με σωρεία ενεργειών και παραλείψεων. Δεν υπάρχει κανένα συγκεκριμένο σχέδιο. Η Ολυμπιακή εξαρτάται από το τυχαίο ή από το μοιραίο μιας μοιραίας Κυβέρνησης. Αλήθεια, εκείνη η επινόηση της νέας εταιρείας «ΠΑΝΘΕΟΝ» τι γίνεται; Θα πρέπει να μας απαντήσει ο κ. Λιάπης και να μας πει πόσα στοίχισε στον Προϋπολογισμό αυτή η φαϊνή ιδέα και πόσα συνεχίζει να στοιχίζει αυτή η «εταιρεία - φάντασμα».
      Κυρίες και κύριοι συνάδελφοι, ένας εικονικός Προϋπολογισμός αναφέρεται σ’ ένα Υπουργείο που ασκεί εικονική πολιτική στις μεταφορές και απέχει από την άσκηση πολιτικής επικοινωνίας. Η λογική «Δεν κάνω τίποτα και έτσι δεν ασχολούνται μαζί  μου», δυστυχώς απαξιώνει και το Υπουργείο και την αποστολή του. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια. 
      Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης 7 Δεκεμβρίου 2006 και ερωτάται το Σώμα σν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Πέμπτης 7 Δεκεμβρίου 2006 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 01.09΄, λύεται η συνεδρίαση για σήμερα ημέρα Τετάρτη 20 Δεκεμβρίου 2006 και ώρα 10.30΄, με αντικείμενο εργασιών του Σώματος  νομοθετική εργασία, συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών  ταμείων και υπηρεσιών οικονομικού έτους 2007», σύμφωνα με την ημερήσια διάταξη που έχει διανεμηθεί.  
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 19-12-06	ΣΕΛ. 2

